<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ನಮ್ಮ ಕಾಶ್ಮೀರ</title>
	<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-008">
		<h1 class="level1-title" epub:type="title"><span class="num">೦೮</span> :: ಕಾಶ್ಮೀರದ ಅನುಭಾವಿ, ಲಲ್ಲೇಶ್ವರಿ</h1>
<p class="verse">ಹಗಲಿರುಳು ಹುಡುಕುತ್ತ ಎತ್ತಲೆತ್ತಲೋ ಸುತ್ತಿ,<br /> ಅವನ ನಾ ನೆನೆಯುತ ಬಳಲಿ ಬಸವಳಿಯುತಿರಲು;<br /> ಕೊನೆಗೆ, ಏನಿದಚ್ಚರಿ, ಲಲ್ಲ, ನಿನಗೆ ಇಲ್ಲೇ ಸಿಕ್ಕ-<br /> ಮನೆಯಲೇ<em>'ಎಲ್ಲ ಬಲ್ಲವ'</em>, ಕಾಲ ಕೂಡಿ ಬರಲು!</p>
<p class="verse-author">(-ಲಲ್ಲಾ ಡೇಡ್, ಕ್ರಿ.ಶ. ೧೩೫೫, ವಚನ ೯೭<sup><a epub:type="noteref" href="999-aside.xhtml#id-008-01">೧</a></sup>)</p>
<p>ಸಂಸ್ಕೃತದಲ್ಲಿ ಭಾವಗೀತೆಯ ರೂಪದಲ್ಲಿ ಒಂದು ಸುಂದರವಾದ ಭಕ್ತಿಗೀತೆ ಯಿದೆ.<em>'ಪರಾ ಪೂಜೆ'</em>ಎಂಬ ಈ ಅದ್ವೈತಭಾವನೆಯ, ಅನಾಮಕ ಕವಿಯ ಗೀತೆಯನ್ನು ಆಚಾರ್ಯ ಶ್ರೀ ಶಂಕರರದ್ದು ಎಂದು ಕೆಲವರು ಹೇಳುವುದುಂಟು.<em>'ಷೋಡಶೋಪ ಚಾರದಲಿ ಏಕೆ ನಡೆವುದು ಪೂಜೆ'-</em>ಎಂಬ ಪ್ರಶ್ನೆಯೊಂದಿಗೆ ಪ್ರಾರಂಭವಾಗಿ, ಈ ಹದಿನಾರು ಅಂಗಗಳ ಪೂಜೆಯ ಒಳ ಅರ್ಥ ತಿಳಿದ ಮೇಲೆ, 'ಷೋಡಶೋಪಚಾರದಲಿ ನಿತ್ಯ ನಡೆಯಲಿ ಪೂಜೆ!'- ಎನ್ನುವ ಸಮಾಧಾನವು ಸಾಂಪ್ರದಾಯಿಕ ಪೂಜೆ ಮಾಡುವವರಿಗೆ ಸಿಗುತ್ತದೆ, ಎನ್ನುವುದು ಈ ಕವನದ ತಿರುಳು.</p>
<section class="level2 numbered" id="id-008.01">
			<h2 class="level2-title" epub:type="title">ಷೋಡಶೋಪಚಾರದಿ ಹೇಗೆ, ಏನು ನಡೆಸುವೆ ಪೂಜೆ?</h2>
<p class="verse">ಎಲ್ಲೆಲ್ಲೂ ತುಂಬಿಹನ ಆರಾಧಿಸುವ ಪರಿ ಹೇಗೆ?<br /> ಎಲ್ಲಕ್ಕೂ ಆಧಾರ ಅವ, ಯಾವುದಾಸನ ಅವಗೆ?<br /> ತಾನೆ ಅತಿ ಸ್ವಚ್ಛನಿರೆ, ಪಾದ್ಯ ಅಘ್ರ್ಯಗಳೇಕೆ?<br /> ಪರಿಶುದ್ಧ ಅವನಿರಲು, ಆಚಮನೀಯವು ಬೇಕೆ?||೧||</p>
<p class="verse">ಕೊಳೆಯೆ ತಾಗದಂಥವಗೆ ಸ್ನಾನ ಮಾಡಿಸಲೇಕೆ?<br /> ಜಗವೆ ಒಡಲಾದವಗೆ ಉಡಲೀ ವಸ್ತ್ರವು ಸಾಕೆ?<br /> ಯಾರನೂ ಅವಲಂಬಿಸದ ಇವಗೇಕೆ ಜನಿವಾರ?<br /> ವಾಸನೆಗೆ ಹೊರತಿರಲು ಬೇಕೆ ಹೂವಿನ ಹಾರ?||೨||</p>
<p class="verse">ಮುಟ್ಟಲಾಗದ ಅವಗೆ, ಗಂಧ ಹಚ್ಚುವುದೆಂತು?<br /> ಸೊಬಗೆ ತಾನಾದವಗೆ, ಒಡವೆ ತೊಡಿಸುವುದೆಂತು?<br /> ನಿತ್ಯತೃಪ್ತನಿಗೇಕೆ ನೈವೇದ್ಯದಾರೋಗಣೆ?<br /> ಸಂತೃಪ್ತನವನಿರಲು ಎಲೆ ಅಡಿಕೆಯ ಅರ್ಪಣೆ?||೩||</p>
<p class="verse">ಆದಿ-ಅಂತ್ಯವಿಲ್ಲದನಂತ, ಪ್ರದಕ್ಷಿಣೆಯು ಹೇಗೆ?<br /> ನಾನೆ ಅವನಾಗಿರಲು ಆರಿಗಾರರ ನಮನ?<br /> ವೇದ-ಮಂತ್ರಗಳೇನೇ ಬಣ್ಣಿಸಲಾಗದ ಅವನ-<br /> ಬೇರೇ ಸ್ತುತಿಗಳನೇನು ಬಳಸಿ ಭಜಿಸುವುದು?||೪||</p>
<p class="verse">ತಾನೆ ಜ್ಯೋತಿಸ್ವರೂಪ, ದಿವ್ಯ ಜ್ಞಾನದ ಬೆಳಕು!<br /> ಬೆಳಗುವುದೆ ಅಂಥವಗೆ ಈ ಆರತಿಯ ಸೊಡರ?<br /> ಒಳಹೊರಗೂ ವ್ಯಾಪಿಸಿಹ, ಪೂರ್ಣರೂಪಿಯ ಹೇಗೆ<br /> 'ಹೋಗಿ ಬಾ', ಎನುತವನ ಬೀಳ್ಕೊಡುವುದು?||೫||</p>
<p class="verse">ಭಗವಂತನರ್ಚನೆಗೆ 'ಪರಾಪೂಜೆ' ಇದೇನೇ,<br /> ಎಲ್ಲ ಕಾಲಕೂ ಎಲ್ಲ ನೆಲೆ-ನಿಲುವಿನಲ್ಲೂ;<br /> ಈ ಬಗೆಯ ಹಿನ್ನೆಲೆಯ ಚಿತ್ತದಲ್ಲಿರಿಸುತ್ತ<br /> ತಿಳಿದವರು ಆರಾಧಿಸುವರು ಒಮ್ಮನಿಸಿನಿಂದ!||೬||<sup><a epub:type="noteref" href="999-aside.xhtml#id-008-02">೨</a></sup></p>
<p class="vertical-delimiter" />
<p>ಈ ಬಗೆಯ 'ಮಾತು'ಗಳನ್ನೇ<sup><a epub:type="noteref" href="999-aside.xhtml#id-008-03">೩</a></sup>><sup/>ಹದಿಮೂರನೆಯ ಶತಮಾನದ ಉತ್ತರಾರ್ಧ ದಲ್ಲಿ ಇದ್ದ, ಕಾಶ್ಮೀರದ ಅನುಭಾವಿ ಕವಯಿತ್ರಿ ಲಲ್ಲಾ<sup><a epub:type="noteref" href="999-aside.xhtml#id-008-04">೪</a></sup>><sup/>ಹೇಳುತ್ತಾ ತಿರುಗಾಡಿದ್ದುದು. ಈ ಯೋಗಿನಿಯನ್ನು ಕಂಡರೆ ಕಾಶ್ಮೀರಿಗಳಿಗೆ ಅಪಾರ ಗೌರವ. ಹಿಂದೂಗಳೂ ಮುಸ್ಲಿಮರೂ ಸಮಾನವಾಗಿ ಆದರಿಸುತ್ತ,<em>ಲಲ್ಲಾ ಮೋಜ಼್</em>(ತಾಯಿ)<sup><a epub:type="noteref" href="999-aside.xhtml#id-008-05">೫</a></sup>><sup/>,<em>ಲಲ್ಲಾ ಡೇಡ್</em>(ಅಜ್ಜಿ)<sup><a epub:type="noteref" href="999-aside.xhtml#id-008-06">೬</a></sup>><sup/>,<em>ಲಲ್ಲಾ ಹುಚ್ಚಿ</em>(ಮಟ್ಸ್),<em>ಲಲ್ಲೀಶ್ವರೀ, ಲಲ್ಲೇಶ್ವರೀ, ಲಲ್ಲಾದೇವಿ</em><sup><a epub:type="noteref" href="999-aside.xhtml#id-008-07">೭</a></sup>><sup/>,<em>ಲಲ್ಲ ಯೋಗೇಶ್ವರೀ</em>- ಎಂದೆಲ್ಲ ಇವಳನ್ನು ಕರೆಯುತ್ತಾರೆ. ದೇವರ ಧ್ಯಾನದಲ್ಲಿ ಸದಾ ಮಗ್ನಳಾಗಿದ್ದುದರಿಂದ<em>ಲಲ್ಲ ಅರೀಫಾ಼</em>ಎಂದೂ ಅವಳ ಮುಸ್ಲಿಂ ಅನುಯಾಯಿ ಗಳು ಕರೆದರು. ದೇವರ ಪ್ರೇಮದಲ್ಲಿ ಉನ್ಮತ್ತಳು- ಎಂಬುದನ್ನ ಸೂಚಿಸಲು, ಅವಳ ಅಭಿಮಾನಿ ಬಾಬಾ ದಾವೂದ್ ಮಿಶ್‍ಕಾತಿ ಎಂಬ ಸೂಫೀಸಂತ ಅವಳನ್ನು<em>ಮಜನೂ-ಇ-ಅಕಿಲಾ</em>ಎಂದು ಕರೆದನು.<sup><a epub:type="noteref" href="999-aside.xhtml#id-008-08">೮</a></sup>><sup/>ಇನ್ನೊಬ್ಬ ಸಂತ ಪೀರ್ ಗುಲಾಮ್ ಹಸನ್‍ನ ಪ್ರಕಾರ, ಈ ಅರೀಫಾ಼ ಮತ್ತೆ ಹುಟ್ಟಿ ಬಂದ ಅರೇಬಿಯಾದ ಸಂತಳು ರಾಬಿಯಾನೇ ಆಗಿದ್ದಳು.<sup><a epub:type="noteref" href="999-aside.xhtml#id-008-09">೯</a></sup></p>
<p>'ಮಾತು' ಎಂದೆನೇ? ಹೌದು, ಇವಳು ಆಡಿದ ವಚನಗಳನ್ನು 'ಲಲ್ಲಾ ವಾಕ್' ಎಂದೇ ಕಾಶ್ಮೀರಿಗಳು ಗುರುತಿಸುತ್ತಾರೆ. ಕಾಶ್ಮೀರದ ಕಾವ್ಯಪ್ರಕಾರಗಳಲ್ಲಿ ಮೊಟ್ಟ ಮೊದಲನೆಯದು ವಾಖ್(ಕ್). ಹದಿಮೂರನೆಯ ಶತಮಾನದಿಂದ ೧೩೫೫ರ ವರೆಗಿನ ಕಾಲಾವಧಿಯದು ಇದು. ಸಂಸ್ಕೃತದ<em>ವಾಕ್ಯ</em>ಎಂಬುದಕ್ಕೆ ಸಂವಾದಿಯಾಗಿ ಇರುವ ಛಂದೋರೂಪದ ಈ '<em>ವಾಖ್'</em>ಎಂಬುದು ಒಂದು ಚೌಪದಿ ರೂಪದ ಮುಕ್ತಕ. ನೀತಿಮಾತು, ದರ್ಶನ, ತತ್ತ್ವಸಂಗತಿ, ಬೋಧನ, ಸಮಾಜಸುಧಾರಣೆಯ ಸೂಚನೆ- ಹೀಗೆ ಯಾವುದೇ ಒಂದು ವಿಚಾರವನ್ನ ಸಂಪೂರ್ಣವಾಗಿ ನಾಲ್ಕೇ ಸಾಲುಗಳಲ್ಲಿ ಹೇಳಿಬಿಡುವ ಪದ್ಯ.<sup><a epub:type="noteref" href="999-aside.xhtml#id-008-10">೧೦</a></sup>><sup/>ಮೂರು ಪ್ರಮುಖ ಕವಿಗಳಾದ ಶಿತಿಕಂಠ, ಲಲ್ಲ ಮತ್ತು ನೂರ್-ಉದ್-ದೀನ್‍ನ ವಾಖ್‍ಗಳು ಅದೃಷ್ಟವಶಾತ್ ನಮಗೀಗ ಸಮಗ್ರವಾಗಿ ಸಿಕ್ಕಿವೆ.<sup><a epub:type="noteref" href="999-aside.xhtml#id-008-11">೧೧</a></sup>><sup/>ಶಿತಿಕಂಠನ ನಂತರ ಬಂದ ಲಲ್ಲಳ ವಾಕ್ ಒಂದು ಕಾಳ್ಗಿಚ್ಚಿನಂತೆ ಹರಡಿತು. ಸಂಸ್ಕೃತ ಫಾ಼ರಸೀ ಅರಾಬಿಕ್ ಭಾಷೆಗಳ ಪ್ರಭಾವವನ್ನ ಇದು ಮೆಟ್ಟಿನಿಂತು, ಕಾಶ್ಮೀರಿ ಭಾಷೆಯ ಸೊಗಡನ್ನು ಎತ್ತಿ ಹಿಡಿಯಿತು. ರಾಜ್ಯದ ಜನಮನದ ಆಳವನ್ನ ಕಲಕಿತು. ಹದಿನಾಲ್ಕನೆಯ ಶತಮಾನದ, ಮುಸ್ಲಿಂ ಗುರುವಿನ ಈ ಹಿಂದೂ ಶೈವಯೋಗಿನಿ ಶಿಷ್ಯೆಯ ವಾಕ್ ಗಳು ಕಾಶ್ಮೀರದಲ್ಲಿ ನಂತರ ಮನೆಮಾತಾದವು.</p>
<p>ಕನ್ನಡನಾಡಿನ ಹನ್ನೆರಡು-ಹದಿಮೂರನೇ ಶತಮಾನದ ವಚನಕಾರರಂತೆ, ಕಾಶ್ಮೀರದ ಆಡುಭಾಷೆಯಲ್ಲಿಯೇ ಆಧ್ಯಾತ್ಮಿಕ ಕ್ಲಿಷ್ಟವಿಷಯಗಳನ್ನ ಜನಸಾಮಾನ್ಯರಿಗೆ ತಿಳಿಹೇಳುವುದು ಈ ವಾಖ್‍ಗಳ ವೈಶಿಷ್ಟ್ಯ. ತಮ್ಮ ಭಾಷೆಗೆ ಜೀವತುಂಬಿದಳೆಂದು<em>ಇವಳೇ ಒಂದು ರೀತಿಯಲ್ಲಿ ಕಾಶ್ಮೀರೀ ಭಾಷೆಗೆ ತಾಯಿ</em>ಎಂದುಕೊಳ್ಳುತ್ತಾರೆ ಕಾಶ್ಮೀರಿಗಳು. ನಮ್ಮ ಕಾಶ್ಮೀರ ಹಿಂದೂ ಮತ್ತು ಮುಸ್ಲಿಮರಿಬ್ಬರೂ ಇರುವ ಪ್ರದೇಶ; ಇವರಿಬ್ಬರಿಗೂ ಲಲ್ಲ ಮನಸ್ಸಿಗೆ ಹತ್ತಿರದವಳು. ಕವಿ ಪೀರ್ ಗುಲಾಮ್ ಹಸನ್ ಲಲ್ಲಳ ಬಗ್ಗೆ ಹೇಳುವುದನ್ನ ಕೇಳಿ:<sup><a epub:type="noteref" href="999-aside.xhtml#id-008-12">೧೨</a></sup></p>
<p class="verse">ತಮ್ಮವಳೇ ಅವಳೆಂದು ಹೊಗಳುವರು ಹಿಂದುಗಳು,<br /> ಇಲ್ಲ, ಅವಳು ತಮ್ಮವಳೆಂದು ಮುಸ್ಲಿಮರ ವಾದ;<br /> [ಲಲ್ಲಳಂತನುಭಾವಿ ಜಗಕೆ ಕಾಶ್ಮೀರದ ಕೊಡುಗೆ]-<br /> ಆ ಮಗಳು ದೇವರ ಮನೆಯ ಹೆಮ್ಮೆಯ ನಾದ!</p>
<p>ಹಳ್ಳಿಗಳಲ್ಲಿ ಹಿಂದೂ ಹುಡುಗ-ಹುಡುಗಿಯರು ಲಲ್ಲಳ ಮಾತುಗಳನ್ನು ತಮ್ಮ ಶೈಲಿಯಲ್ಲಿಯೇ ಹಾಡಿಕೊಂಡರೆ, ಮುಸ್ಲಿಂ ಸೂಫೀ ಪಂಥದ ಕೂಟಗಳಲ್ಲಿ<em>ಸೂಫಿಯಾನ ಕಲಮ್</em>ಆಗಿ (ಕಾಶ್ಮೀರದ ಸಂಗೀತ ಪದ್ಧತಿಯಲ್ಲಿ) ಅವುಗಳನ್ನ ಹಾಡಿ ಕುಣಿದಾಡುತ್ತಾರೆ. ತಮ್ಮ ನುಡಿಗಟ್ಟುಗಳಲ್ಲಿ, ಗಾದೆಗಳಲ್ಲಿ, ನಾಣ್ಣುಡಿಗಳಲ್ಲಿ ಲಲ್ಲಳ ಮಾತುಗಳನ್ನ ಜನ ಬಳಸುತ್ತಾರೆ, ನೆನೆಯುತ್ತಾರೆ. ಲಲ್ಲಾ ಹೇಳುತ್ತಾಳೆ:</p>
<p class="verse">ಯಾರವನು, ಯಾರವಳು ಹೂಗುಚ್ಛ ತರುವವರಾರು?<br /> ಅರ್ಪಿಸಲೇನ ಹೂವ ತರಬಲ್ಲಿರಯ್ಯಾ ಅವನ ಅಡಿಗೆ?<br /> ನೈವೇದ್ಯಕೇನು? ಸಿಂಪಡಿಸೆ ಏನ ತರುವಿರಿ ಅವನ ಸಿರಿಮುಡಿಗೆ?<br /> ಜಪಿಸುವಿರೇನ? ಹೇಳಿ ಲಲ್ಲಗೆ, ಶಿವ ಮೈದೋರುವನೆ ನಿಮಗೆ? ||೬೮||</p>
<p  class="verse">ಸು-ಮನವೇ ಹೂವು, ಮನದರಕೆಗಳ ಕಂಪು ಅಲ್ಲಿ ಸೂಡಿ;<br /> ದೃಢಭಾವದಲಿ ತಂದು ಅದ ಅಡಿಗಿಡುವಿರಾ, ನೋಡಿ;<br /> ಮುಡಿಗೆ ಚಂದಿರನ ಅಮೃತಧಾರೆಯ ಅಭಿಷೇಕ ಮಾಡಿ,<br /> ಮೈದೋರೆ, ಲಲ್ಲಳ ಶಿವ, ನೀವು ಮೌನದಲಿ ಹಾಡಿ!||೬೯||</p>
<p>ಈ 'ವಾಕ್(ಖ್)'ಕ್ಕುಗಳನ್ನು ಲಲ್ಲಾ ಹಾಡಿದ್ದು ಹಳೆಯ ಕಾಶ್ಮೀರಿ ಭಾಷೆಯಲ್ಲಿ. ಬಾಯಿಂದ ಬಾಯಿಗೆ ಬಂದ ಜಾನಪದ ವಚನಗಳಾಗಿ ಮೆರೆದ ಮಾತುಗಳು ಇವು. ನಮ್ಮ ಕಾಶ್ಮೀರ ಹಲವಾರು ಸಾಧು ಸಂತರನ್ನ, ಕವಿಗಳನ್ನ, ತತ್ತ್ವವೇತ್ತರನ್ನ, ದಾರ್ಶನಿಕರನ್ನು ಜಗತ್ತಿಗೆ ಕೊಟ್ಟ ಪುಣ್ಯಭೂಮಿ. ಕೆಲವರ ಪ್ರಕಾರ, ನಮ್ಮ ಲಲ್ಲಾ ಅವರಲ್ಲೆಲ್ಲ ಪ್ರಮುಖಳು. ಕೆಲವರು ಕವಯಿತ್ರಿಯೆಂದು, ಕೆಲವರು ಯೋಗಿನಿಯೆಂದು, ಕೆಲವರು ಶಿವಶರಣಳೆಂದು, ಕೆಲವರು ಸೂಫಿಯೆಂದು, ಕೆಲವರಂತೂ ದೈವಾಂಶ ತೋರಿದ ಅವತಾರಿಣಿಯೆಂದು- ಹೀಗೆ ಕಾಶ್ಮೀರಿಗಳು ಅವಳನ್ನ ಗುರುತಿಸುವುದುಂಟು, ಅವಳ ಐತಿಹ್ಯಗಳನ್ನು ಬಣ್ಣಿಸಿ ಹೇಳುವುದುಂಟು. ಅವಳಾಡಿದ ಮಾತುಗಳು ಬಹುತೇಕ ಕಾಶ್ಮೀರಿಗಳೆಲ್ಲರ ನಾಲಗೆಯ ಮೇಲೆ ನಲಿದಾಡುವ ಕಾರಣ, ಕಾಶ್ಮೀರೀ ಭಾಷೆ ಅವುಗಳಿಂದ ಸಮೃದ್ಧವಾದ ಕಾರಣ ಈ 'ಜಾಣೆ' ಲಲ್ಲಾ ತುಂಬಾ ಜನಪ್ರಿಯಳಾಗಿರುವ, ಪಂಡಿತ ಪಾಮರ ಪೂಜಿತ ಜನರೆಲ್ಲರ ಕವಯಿತ್ರಿಯೂ ಹೌದು.<sup><a epub:type="noteref" href="999-aside.xhtml#id-008-13">೧೩</a></sup>ಯಾರು ಆಡಿದ ಮಾತುಗಳು ಜನಜೀವನದಲ್ಲಿ ಹಾಸುಹೊಕ್ಕು, ನಾಣ್ಣುಡಿಗಳಾಗಿ ಮಾರ್ಪಟ್ಟು, ಅತಿ ಸರಳ ಹಾಗೂ ಅತಿ ಗಹನ ವಿಚಾರಗಳನ್ನು ತಿಳಿಸಲು ಅವು ಬಳಕೆಯಾಗತೊಡಗು ತ್ತವೆಯೋ, ಅಂಥವರೇ ಶ್ರೇಷ್ಠ ಚಿಂತಕರು. ಕಾಶ್ಮೀರದ 'ಅಕ್ಕ ಮಹಾದೇವಿ'ಯಾದ ನಮ್ಮ ಲಲ್ಲಾ ಅಂಥವಳು!</p>
<p>ಕ್ರಿ.ಶ. ೧೩೫೫ರಲ್ಲಿ ಕಾಶ್ಮೀರದ ಪಂಡ್ರೆಥಾನ್<sup><a epub:type="noteref" href="999-aside.xhtml#id-008-14">೧೪</a></sup>ಎಂಬಲ್ಲಿ, ಪಂಡಿತ ಕುಟುಂಬದಲ್ಲಿ ಲಲ್ಲಾ ಹುಟ್ಟಿದಳಂತೆ. ತಂದೆ ಚೇತಾ ಭಟ್ (ಚಂದ್ರಭಟ್) ಎನ್ನುವ ಸಂಪ್ರದಾಯಸ್ಥ ಶೈವಬ್ರಾಹ್ಮಣರು. ಚಿಕ್ಕವಳಿದ್ದಾಗಲೇ ಬುದ್ಧಿವಂತೆ ಎನಿಸಿಕೊಂಡ ಇವಳಿಗೆ, ಆ ಕಾಲದ ಪದ್ಧತಿಯಂತೆ ಹನ್ನೆರಡನೆಯ ವಯಸ್ಸಿಗೇ ಮದುವೆಯಾಯಿತು. ಗಂಡನ ಹೆಸರು ಸೋಮ ಭಟ್ಟ; ಅವನು ಅಮ್ಮನ ಮುದ್ದಿನ ಮಗ. ಗಂಡ, ಅತ್ತೆ ಮತ್ತು ಮಾವಂದರೊಂದಿಗೆ ಪಾಂಪುರ್ (ಪದ್ಮನ್ ಪುರ, ಪದ್ಮಪುರ) ದಲ್ಲಿ ಇದ್ದಾಗ ಗಂಡನ ಮನೆಯವರು 'ಪದ್ಮಾವತಿ' (ಪದ್ಮನ್ ಡೇಡ್) ಎಂದು ಕರೆಯುತ್ತಿದ್ದರಂತೆ. ಅತ್ತೆಗೂ ಸೊಸೆಗೂ ಏಕೋ ಏನೋ ಸರಿ ಬರುತ್ತಿರಲಿಲ್ಲ. ಅತ್ತೆ ತುಂಬಾ ಕಿರುಕುಳ ಕೊಡುತ್ತಿದ್ದಳಂತೆ; ಅನ್ನಕ್ಕೆ ಕಲ್ಲು ಹಾಕಿ ಬಡಿಸುತ್ತಿದ್ದಳೆಂಬ ಸೂಚನೆ ಈ ಒಂದು ಕಾಶ್ಮೀರಿ ನಾಣ್ಣುಡಿಯಲ್ಲಿ ಬರುತ್ತದೆ: 'ಹೊಂಡು ಮರಾನ್ ಕಿನ ಕಥ; ಲಾಲಿ ನಲ್ವುತು ಛಲಿ ನ ಜಾ಼ಃ'; ಅಂದರೆ, 'ದೊಡ್ಡ ಕುರಿಯನ್ನ ಕೊಂದರೋ, ಚಿಕ್ಕ ಕುರಿಯನ್ನೋ- ಎಲ್ಲಾ ಒಂದೇ; ಲಲ್ಲಳ ಊಟಕ್ಕಂತೂ ಕಲ್ಲು ಮಾತ್ರಾ ತಪ್ಪಿದ್ದಲ್ಲ!'. ಎಲ್ಲರೆದುರು ಲಲ್ಲಳೂ ಊಟಕ್ಕೆ ಕುಳಿತಳೆಂದರೆ, ಲಲ್ಲಳ ಅತ್ತೆ ಅವಳ ತಟ್ಟೆಯಲ್ಲಿ ಒಂದು ದೊಡ್ಡ ಕಲ್ಲನ್ನಿಟ್ಟು, ಅದರ ಮೇಲೆ ಸ್ವಲ್ಪ ಅನ್ನ ಗುಡ್ಡೆ ಮಾಡಿ ಇರಿಸಿ, ನೋಡುವವರಿಗೆ ತುಂಬಾ ಅನ್ನ ಬಡಿಸಿದ ಹಾಗೆ ಕಾಣುವಂತೆ ಮಾಡಿ, ಸೊಸೆ ಹಸಿದೇ ಇರುವಂತೆ ಕಾಟ ಕೊಡುತ್ತಿದ್ದಳಂತೆ! ಅದಕ್ಕೇ ಈ ಗಾದೆ. ಮಾವ ಮತ್ತು ಗಂಡ ಒಳ್ಳೆಯವರೇ ಆಗಿದ್ದರಿಂದ ಸೊಸೆ ಸಹಿಸಿಕೊಂಡೇ ಇದ್ದಳಂತೆ. ಕೇಳಿಲ್ಲವೇ?:<em>'ಲೋಕದೊಳಗೆ ಹುಟ್ಟಿರ್ದ ಬಳಿಕ, ಸ್ತುತಿನಿಂದೆಗಳು ಬಂದಡೆ, ಮನದೊಳಗೆ ಕೋಪವ ತಾಳದೆ ಸಮಾಧಾನಿಯಾಗಿ ಇರಬೇಕು!'</em></p>
<p>'ಹಿಂಡನಗಲಿ ಹಿಡಿವಡೆದ ಕುಂಜರ, ತನ್ನ ವಿಂಧ್ಯವ ನೆನೆವಂತೆ, ಬಂಧನಕ್ಕೆ ಬಂದ ಗಿಳಿ ತನ್ನ ಬಂಧುವ ನೆನೆವಂತೆ' ಲಲ್ಲಾ ಸಹ ಒಡ್ಡಾಡುತ್ತಿದ್ದಳೋ ಏನೋ; ತನ್ನ ಇಪ್ಪತ್ತಾರನೆಯ ವಯಸ್ಸಿನಲ್ಲಿ ಲಲ್ಲಾ ಮನೆ ಬಿಟ್ಟು ಹೊರ ಬಿದ್ದಳೆಂದು ಹೇಳುತ್ತಾರೆ. ಬಯಲೇ ಬಯಲಾದ 'ಗಿರಿಯಲ್ಲದೆ ಹುಲ್ಲುಮೊರಡಿಯಲ್ಲಿ ಆಡುವುದೆ ನವಿಲು?'; ವಿಶಾಲವಾದ 'ಕೊಳನಲ್ಲದೆ ಕಿರಿವಳ್ಳಕ್ಕೆ ಎಳಸುವುದೇ ಹಂಸೆ?' ಚಿಂದಿ ಬಟ್ಟೆಯುಟ್ಟು, ಅರೆ ನಗ್ನ ಅವಸ್ಥೆಯಲ್ಲಿ ಕುಣಿದು ಕುಪ್ಪಳಿಸುತ್ತಾ, ದೂರ ದಕ್ಷಿಣದಲ್ಲಿ ಇನ್ನೊಬ್ಬ ಶಿವಶರಣೆ ಇದ್ದಕ್ಕಿದ್ದಂತೆಯೇ 'ಚೆನ್ನಮಲ್ಲಿಕಾರ್ಜುನ'ನನ್ನು ಕಾಣ ಹೊರಟವಳಂತೆ, ಲಲ್ಲಳೂ ಹೊಸಿಲ ದಾಟಿದಳು. 'ಅವನ'ನ್ನು ಕಂಡವಳಂತೆ ಹಾಡುತ್ತಿದ್ದ ಈ ಹೆಂಗಸು ಜನರ ಕಣ್ಣಿಗೂ, ಕ್ರಮೇಣ ಬಾಯಿಗೂ ಬಿದ್ದಳು. 'ದೇವರ ಬೆಳಗನ್ನುಟ್ಟು ಲಜ್ಜೆಗೆಟ್ಟವಳಿಗೆ ಉಡುಗೆ ತೊಡಿಗೆಯ ಹಂಗೇ?'- ಎಂದು ಇವಳೂ ಎಲ್ಲವನ್ನೂ ತೊರೆದಳು.</p>
<p>ಲಲ್ಲ ಅಷ್ಟಾಗಿ ಹೆಚ್ಚು ಓದಿದದವಳಲ್ಲ, ವೇದಾಗಮಾದಿಗಳನ್ನು ಚಿಕ್ಕಂದಿನಲ್ಲಿ ತೌರಿನಲ್ಲಿ ಕಲಿತು ಪರಿಣತಳಾಗಿದ್ದಲೆನ್ನಲು ಅಧಾರಗಳಿಲ್ಲ. ಆದರೂ ಆಶ್ಚರ್ಯಕರ ರೀತಿಯಲ್ಲಿ ಗಹನಾತಿ ಗಹನ ವಿಚಾರಗಳನ್ನು ಗುರುವಿನ ಸಾನ್ನಿಧ್ಯದಲ್ಲಿ<sup><a epub:type="noteref" href="999-aside.xhtml#id-008-15">೧೫</a></sup>ಕಲಿತಳು. ಕಾಶ್ಮೀರಿ ಶೈವ ಸಿದ್ಧಾಂತದ ಅನುಯಾಯಿ ಸೇಡ್ ಬೋಯ್ (ಸಿದ್ಧ ಶ್ರೀಕಾಂತ, ಅಥವಾ ಸಿದ್ಧ ಶ್ರೀಕಂಠ) ನ ಬಳಿ ಚಿಕ್ಕಂದಿನಲ್ಲಿ ತೌರಮನೆಯಲ್ಲಿದ್ದಾಗ, ಅಲ್ಪ ಸ್ವಲ್ಪ ಕಲಿತಿದ್ದಳು. ಏಳನೆಯ ವಯಸ್ಸಿನಲ್ಲೇ ಅಲ್ಪಸ್ವಲ್ಪ ಯೋಗಾಭ್ಯಾಸ ಮಾಡುತ್ತಿದ್ದಳೆ ನ್ನುತ್ತಾರೆ; ಯೋಗಸಾಧನೆಗೆ ಮತ್ತೆ ಅದೇ ಗುರುವನ್ನ ಅರಸಿಕೊಂಡು ಹೊರಟಳು. ಇವಳನ್ನು ಅವನು ಶಿಷ್ಯಳಾಗಿ ಪರಿಗ್ರಹಿಸಿದ; ತಿಳಿವಳಿಕೆಗೆ ಇನ್ನಷ್ಟು ಪೋಷಣೆ ಸಿಕ್ಕಿತು.</p>
<p>ಯೋಗಿ ಯೋಗಿನಿಯರು ಲಿಂಗ ಜಾತಿ ಮತ ಭೇದವಿಲ್ಲದೆ ಬಹುಬೇಗ ಪರಸ್ಪರ ಗುರುತಿಸಿಕೊಂಡುಬಿಡುತ್ತಾರೆ; ಗೌರವಿಸತೊಡಗುತ್ತಾರೆ. ಉನ್ನತ ಮಟ್ಟಕ್ಕೇರಿದ ಸಿದ್ಧರ ಸೂಳ್ನುಡಿಗಳೇ ಅವರ ಈ ನಡೆಗೆ ಸಾಕ್ಷಿ. ಹೀಗಾಗಿ, ಸೂಫೀಪಂಥದ ಶಿಷ್ಯವೃತ್ತಿ ಲಲ್ಲಳಿಗೆ ಸಹಜವಾಗಿ ತೋರಿರಬೇಕು. ಈ ತಿರುವು ಪೂರಕವಾಗಿ, ಪೋಷಕವಾಗಿ ಒದಗಿಬಂತು. ತನ್ನ ಅನುಭವದ ಹಿನ್ನೆಲೆಯಲ್ಲಿ, ವೈಚಾರಿಕ ಚಿಂತನೆಯ ಮಥನದಲ್ಲಿ ಕಂಡುಕೊಂಡದ್ದನ್ನ ಲಲ್ಲ ಹೇಳತೊಡಗಿದಳು, ಹಾಡ ತೊಡಗಿದಳು.</p>
<p>ಮೊದ ಮೊದಲು ಅವಳಾಡುತ್ತಿದ್ದ 'ಮಾತುಗಳು' ಸಾಮಾನ್ಯರಿಗೆ ತಲೆ-ಬುಡ ಅರ್ಥವಾಗದೆ ಹೋಗುತ್ತಿದ್ದವು. ಅವು ಜನರ ಕಣ್ಣಿಗೆ ಹುಚ್ಚಿಯ ಅಸಂಬದ್ಧ ಪ್ರಲಾಪವಾಗಿ ತೋರಿರಬೇಕು. ಜರಿದವರಿಗೆ, 'ಮುಡಿಬಿಟ್ಟು ಮೊಗ ಬಾಡಿ ತನುಕರಗಿದವಳ ಎನ್ನನೇಕೆ ನುಡಿಸುವಿರಿ ಅಣ್ಣಾಗಳಿರಾ? ಎನ್ನನೇಕೆ ಕಾಡುವಿರಿ, ಎಲೆ ತಂದೆಗಳಿರಾ'- ಎಂದು ಇವಳೂ ಗೋಗರೆದಿರಬೇಕು. ಎಲ್ಲೆಲ್ಲಿಯೂ ಹೀಗೇನೇ. ಎಲ್ಲ ದೇಶದಲ್ಲೂ, ಎಲ್ಲಾ ಚಿಂತಕರದೂ, ತಮ್ಮ ಕಾಲಕ್ಕೆ ಮೀರಿದ ಮಾತುಗಳನ್ನ ಆಡಿದಾಗ, ನಡೆದಾಗ ಇದೇ ಪಾಡಲ್ಲವೇ? 'ಕೋಡಗನ ಕೋಳಿ ನುಂಗಿತ್ತ!'- ಎಂದ ಶಿಶುನಾಳ ಶರೀಫ಼ರನ್ನ ಜನ ಮೊದಮೊದಲು ಏನೋ ಬಡಬಡಿಸುತ್ತಾನೆಂದು ಪರಿಹಾಸ ಮಾಡಲಿಲ್ಲವೇ?- ಹಾಗೆ. ಆಮೇಲಾಮೇಲೆ ಅವಳ ಒಂದೊಂದು ಮಾತಿಗೂ ಐತಿಹ್ಯಗಳು ಹುಟ್ಟಿಕೊಂಡವು, ಬಾಯಿಂದ ಬಾಯಿಗೆ ಹರಡಿ, ಅದೇ ಮಾತುಗಳಿಗೆ, ಕತೆಗಳಿಗೆ ರೆಕ್ಕೆ ಪುಕ್ಕ ಕಾಣಿಸಿಕೊಂಡವು, ದಂತಕತೆಗಳು ಗರಿಗೆದರಿದವು!</p>
<p>ಸಾಧು ಸಂತರ ಸಂಗದಲ್ಲಿ ಕೆಲಕಾಲ ಇದ್ದು ಮತ್ತೆ ಕಾಡು ಮೇಡು ಹಳ್ಳಿ ಊರುಗಳನ್ನು ಸುತ್ತತೊಡಗಿದಳು, ಅನ್ವೇಷಕಿಯಾಗಿ. ವೇದಾಂತದ ಬುದ್ಧಿವಂತಿಕೆಯ ಮಾತುಗಳನ್ನಾಡುತ್ತಿರಬಹುದು, ಅವಳ ಈ ಅರೆನಗ್ನಾವಸ್ಥೆಯೇಕೆ ಎಂದು ಜನ ಹೀಗಳೆದಾಗ ನೊಂದು, 'ಅಂತರಂಗ ಶುದ್ಧವಾದ ಬಳಿಕ ಕಾಯವೇನಾದೊಡೆ ಏನಯ್ಯಾ?'- ಎಂದಿರಬೇಕು, ಲಲ್ಲಾ.</p>
<p>ಆಗ ಅವಳು ಹೇಳುತ್ತಿದ್ದಳಂತೆ: 'ಯಾರು ದೇವರೊಬ್ಬರಿಗೆ ಮಾತ್ರಾ ಹೆದರುತ್ತಾರೋ, ಅವರೇ ನಿಜವಾದ ಗಂಡಸರು; ಅಂಥವರು ಅತಿ ವಿರಳ!' ಹೀಗೆ ಹೇಳಿಕೊಳ್ಳುತ್ತಾ ಮಕ್ಕಳು, ಹೆಂಗಸರು, ಗಂಡಸರ ಮುಂದೆ ನಿರ್ಭಯವಾಗಿ ತಿರುಗಾಡುತ್ತ ಲಲ್ಲಾ ಇದ್ದಳಂತೆ. ಒಂದು ದಿನ, ದೂರದಲ್ಲಿ ಬರುತ್ತಿದ್ದ ಒಬ್ಬ ಮುಸ್ಲಿಮ್ ಸಾಧುವನ್ನು ಕಂಡು ಚೀರಿಟ್ಟಳಂತೆ: 'ನಾನೊಬ್ಬ ಗಂಡಸನ್ನು ಇದೀಗ ನೋಡಿದೆ, ಇದೀಗ ನೋಡಿದೆ!' ಅಲ್ಲಿ ಬರುತ್ತಿದ್ದವನು ಸಯ್ಯೀದ್ ಆಲಿ ಹಮ್‍ದಾನಿ ಎಂಬ ಪ್ರಖ್ಯಾತ ಮುಸ್ಲಿಂ ಸಂತ. ಈತ ಒಬ್ಬ ಸೂಫಿ ಸಾಧು.<sup><a epub:type="noteref" href="999-aside.xhtml#id-008-16">೧೬</a></sup></p>
<p>'ನೋಡಿದೆ, ಒಬ್ಬ ಗಂಡಸನ್ನು ಇದೀಗ ನೋಡಿದೆ!'- ಎಂದು ಕೂಗಿಕೊಳ್ಳುತ್ತಾ, ಓಡಿದ ಲಲ್ಲಾ ಒಬ್ಬ ಬನಿಯಾ ಶೆಟ್ಟಿಯ ಅಂಗಡಿಗೆ ನುಗ್ಗಿದಳಂತೆ. ಈ ಹುಚ್ಚಿಯನ್ನು ಕಂಡು ಹೆದರಿದ ಅಂಗಡಿಯ ಮಾಲೀಕ ಅಲ್ಲಿಂದ ಅವಳನ್ನು ಹೊರ ದಬ್ಬಿದನಂತೆ. ಓಡೋಡುತ್ತಾ, 'ನೋಡಿದೆ!', 'ನೋಡಿದೆ'- ಎನ್ನುತ್ತಾ ('ಯುರೇಕಾ', 'ಯುರೇಕಾ' ಎಂದು ನೀರಿನ ತೊಟ್ಟಿಯಿಂದ ಹೊರಬಿದ್ದು ರಸ್ತೆಯಲ್ಲೆಲ್ಲ ಕುಣಿದಾಡಿದ ಅರ್ಕಿಮಿಡೀಸಿನಂತೆ), ಈ ಲಲ್ಲಾ ಹತ್ತಿರದ ಬ್ರೆಡ್ ಮಾಡುವ ಅಂಗಡಿಗೆ ನುಗ್ಗಿದಳಂತೆ. ಒಳಗಡೆ ದೊಡ್ಡದೊಂದು ಅಗಲಗಲ ಉದ್ದುದ್ದ ರೊಟ್ಟಿ (ನಾನ್, ಬ್ರೆಡ್) ಮಾಡುವ ಅಗ್ನಿಕುಂಡದಲ್ಲಿ ಬೆಂಕಿ ಧಗ ಧಗ ಉರಿಯುತ್ತಿತ್ತು. ಅವಳನ್ನು ಹಿಂಬಾಲಿಸಿ ಹುಡುಕುತ್ತ ಬಂದ ಆಲಿ ಹಮದಾನಿ ಮತ್ತು ಅಂಗಡಿಯ ಮಾಲೀಕ ನೋಡುತ್ತಿದ್ದಂತೆಯೇ, ಲಲ್ಲಾ ಆ ಅಗ್ನಿಕುಂಡಲ್ಲಿ ಧುಮುಕಿಬಿಟ್ಟಳು! ಅಂಗಡಿಯಲ್ಲಿದ್ದ ಎಲ್ಲ ಜನ 'ಹೋ!' ಎಂದು ಚೀರಾಡಿದರು. ಮಾಲೀಕ ಮೂರ್ಛೆ ಹೋದ! ಆದರೆ, ಕೆಲವೇ ಕ್ಷಣಗಳಲ್ಲಿ ಆ ಅಗ್ನಿಕುಂಡದಿಂದ ಚಿನ್ನದ ಬಟ್ಟೆಗಳನ್ನು ತೊಟ್ಟು ಲಲ್ಲಾ ಎದ್ದು ಬರುತ್ತಾಳೆ. ಹೆದರಿ ಈಗ ಓಡುವ ಸರದಿ ಆಲಿ ಹಮದಾನಿಯದು ಆಯ್ತು! ತೊಟ್ಟ ಬಟ್ಟೆಯನ್ನೆಲ್ಲ ಕಳಚಿ, ಅವನನ್ನು ಬೆನ್ನಟ್ಟಿ ಓಡುತ್ತಾಳೆ ನಮ್ಮ ಲಲ್ಲಾ, 'ಓ ನಿಲ್ಲು!, ಓ ನಿಲ್ಲು!'- ಎನ್ನುತ್ತಾ.</p>
<p>'ಆಯೇ ವೋನಿಸ್; ಗಯೇ ಕಾದ್ರಿಸ್' ('ಬಂದಿದ್ದು ಶೆಟ್ಟಿಯ ಅಂಗಡಿಗೆ ನಿಜ; ಅವಳು ಹೋದದ್ದು, ಎದ್ದು ಬಂದದ್ದು ರೊಟ್ಟಿಯ ಅಂಗಡಿಯಲ್ಲಿ)'- ಎಂಬ ಕಾಶ್ಮೀರೀ ಗಾದೆ ಹೀಗೆ ಹುಟ್ಟಿತು ಎನ್ನುವವರಿದ್ದಾರೆ.<sup><a epub:type="noteref" href="999-aside.xhtml#id-008-17">೧೭</a></sup></p>
<p>ಒಂದು ಕಡೆ ಲಲ್ಲಾ ಹೇಳುತ್ತಾಳೆ:</p>
<p class="verse">ನನ್ನ ಗುರು ನನಗಿತ್ತುದೊಂದೆ ಒಂದುಪದೇಶ ಅದೆ-<br /> ಏನಿಲ್ಲದುದರಿಂದ ಹೋಗು ಎಲ್ಲವಿರುವೆಡೆ ಒಳಗೆ;<br /> ನನಗಾಯ್ತು ಅದೆ ಆಜ್ಞೆ, ಅದೆ ನಿಯಮ, ಅದೆ ಧ್ಯೇಯ-<br /> ಲಲ್ಲ ಕುಣಿದಳು ಬಯಲಲಿ ಓಡಿ ಬತ್ತಲಾಗೇ! ||೨೧||</p>
<p>ಗುರು ಹೇಳಿಕೊಟ್ಟದ್ದು, 'ಬ್ರಹ್ಮ ಸತ್ಯ, ಜಗನ್ ಮಿಥ್ಯಾ' ಎಂಬ ಮಾತು; ತನ್ನತನವನ್ನು ಅರಿತವರಿಗೆ, ಪರಮಾತ್ಮನನ್ನು ಅನುಭವಿಸುವವರಿಗೆ ಸುತ್ತಮುತ್ತಣ ಪ್ರಾಪಂಚಿಕ ವಸ್ತುಗಳೆಲ್ಲ ಬರಿ ಮಾಯೆ, ಬೇಡದ ಹೊರೆ ಎನ್ನಿಸೀತು. ಇದವಳ ಮಾತಿನ ಇಂಗಿತ; ಇಲ್ಲಿ ಅವಳು ನಗ್ನಾವಸ್ಥೆಯಲ್ಲಿ ತಿರುಗಾಡುತ್ತ ಇದ್ದುದರ ಸಮರ್ಥನೆ ಇಲ್ಲಿ ಸೂಚಿತ, ಎನ್ನುತ್ತಾರೆ.</p>
<p>ಹಿಂದೂಗಳ ಪ್ರಕಾರ ಆಲಿ ಹಮದಾನಿಯು ಲಲ್ಲಾಳ ಶಿಷ್ಯನಾಗುತ್ತಾನೆ; ಮುಸ್ಲಿಮರ ಪ್ರಕಾರ ಲಲ್ಲಾದೇವಿ ಆಲಿ ಅಹಮದಾನಿಯಿಂದ ಇಸ್ಲಾಮಿನ ಸಾರವನ್ನು ತಿಳಿಯುತ್ತಾಳೆ! ಇವನಲ್ಲದೆ, ತಾನು ತನ್ನ ಗುರುವಿಗಿಂತ ಹೆಚ್ಚು ಸಾಧನೆ ಮಾಡಿದ್ದೇನೆಂದು ಹೇಳಿಕೊಳ್ಳುವವನೊಬ್ಬನಿದ್ದಾನೆ. ಅವನೇ ನುಂದ್ ಋಷಿ ಅಥವಾ ಷೇಕ್ ನೂರ್<br /> ಉದ್ದೀನ್ ವಲಿ, 'ತ್ಸ್‍ರರ್-ಇ-ಷರೀಫ್'ನಿಂದ ಹೆಸರಾದವನು, ಕಾಶ್ಮೀರದ ಅಧಿಷ್ಠಾತ್ರೀ ಸಂತ. ಇವನು ಲಲ್ಲಾಳ ಶಿಷ್ಯ. ನಿಸ್ಸಂಶಯವಾಗಿ ಲಲ್ಲಾಳ ಕಾವ್ಯದಿಂದ ಪ್ರಭಾವಿತನಾದವನು. ಕಾಶ್ಮೀರದ ಇತಿಹಾಸದಲ್ಲಿ ಎದ್ದುಕಾಣುವ ಒಂದು ಅಂಶವೆಂದರೆ, ನಮ್ಮ ದೇಶದ ಆ ಭಾಗವನ್ನು ಇಸ್ಲಾಂ ಬಹುಬೇಗ ಆಕ್ರಮಿಸಿಕೊಂಡಿತು, ಮತ್ತು ಅಲ್ಲಿ ಬೇರು ಬಿಟ್ಟಿತು. ವಿಚಾರ ಆಚಾರ ವ್ಯವಹಾರಗಳಲ್ಲಿ ಹಿತಮಿತ ಪರಿವರ್ತನೆ ಯೊಂದಿಗೆ ಆಧ್ಯಾತ್ಮಿಕ ಚಿಂತನೆಯಲ್ಲೂ ಸೂಫೀ ಪಂಥ ಪ್ರಭಾವ ಬೀರತೊಡಗಿತು. ಹಾಗಾಗಿ ಆ ಕಾಲಾವಧಿಯಲ್ಲಿ ಎರಡು ಬಗೆಯ ಮುಸ್ಲಿಂ ಸಾಧು ಸಂತರನ್ನ ನಾವು ಕಾಣುತ್ತೇವೆ. ಒಂದು, ಋಷಿಗಳು, ಬಾಬಾಗಳು. ಇವರು ಮಣ್ಣಿನ ಮಕ್ಕಳು. ಇನ್ನೊಂದು: ಹೊರಗಿನಿಂದ ಬಂದು ಮತಾಂತರಕ್ಕೆ ಕಟಿಬದ್ಧರಾಗಿದ್ದ ವಿದೇಶೀ ಮುಸ್ಲಿಮ್ ಮುಲ್ಲಾಗಳು. ಇಲ್ಲಿನ ಗ್ರಾಮೀಣ ಮುಸ್ಲಿಮ್ ಸಮುದಾಯ ಬೇರೆಡೆಯ ತಮ್ಮ ಬಾಂಧವರಿಗಿಂತ ಹೆಚ್ಚು ಸಹಿಷ್ಣುಗಳಾಗಿದ್ದ ಕಾಲ ಅದು. ಹಿಂದೂಗಳ ಜೊತೆ ಜೊತೆಗೆ ತಾಳ್ಮೆಯಿಂದ ಬಾಳುತ್ತ ಋಷಿಪಂಥದ ಸಂತರನ್ನು ಗೌರವದಿಂದ ಕಾಣುತ್ತಿದ್ದರು. ಈ ಸಂತರು ನಡೆದಾಡಿದ, ಮಡಿದು ಮಣ್ಣಾದ ಸ್ಥಳಗಳನ್ನು ಪೂಜ್ಯಭಾವನೆಯಿಂದ ಹಿಂದೂಗಳೂ, ಮುಸ್ಲಿಮರೂ ಸಮಾನವಾಗಿ ಗೌರವಿಸುತ್ತಿದ್ದರು. ಇಂಥ ಸಂತರಲ್ಲಿ ಪ್ರಮುಖ ನಮ್ಮ ನುಂದ್ ಋಷಿ.<sup><a epub:type="noteref" href="999-aside.xhtml#id-008-18">೧೮</a></sup></p>
<p>ದೇಶದ ಬೇರೆಡೆಗಳಲ್ಲಿ ಜಾತಿ ವೈಷಮ್ಯ ಹೊಗೆಯಾಡುತ್ತಿದ್ದು, ಅದು ಎದ್ದುಕಾಣುತ್ತಿದ್ದುದರಿಂದ ಆ ಭಾಗಗಳಲ್ಲಿ ಆ ಕಾಲದ ಸುಧಾರಕರು ಅದರ ಬೇಗೆಯ ಪರಿಹಾರಗಳ ಸಾಮರಸ್ಯಕ್ಕೇ ಒತ್ತುಕೊಟ್ಟು ಮಾತನಾಡುತ್ತಿದ್ದರು. ಇಲ್ಲಿ, ಲಲ್ಲ ಕಂಡದ್ದು ಧರ್ಮ-ಧರ್ಮಗಳ ಸಾಮರಸ್ಯದ ಆವಶ್ಯಕತೆ. ಅದನ್ನ ಕುರಿತು ಅವಳಾಡಿದ ಹಲವಾರು ವಾಖ್‍ಗಳು ನಮ್ಮ ಮುಂದಿವೆ. ಲಲ್ಲಾಳ ಪ್ರಕಾರ, 'ತನ್ನ ಸೌಜನ್ಯ ಮತ್ತು ದಯಾಪೂರ್ಣ ವರ್ತನೆಯಿಂದ ಮಾನವರೆಲ್ಲರ ಸೇವೆ ಸಲ್ಲಿಸುವಾತನೇ ನಿಜವಾದ ಸಂತ!'<sup><a epub:type="noteref" href="999-aside.xhtml#id-008-19">೧೯</a></sup>ಮುಂದೆ ಅವಳು ಹಿಂದೂ ಮುಸ್ಲಿಂ ಸಮಭಾವದ ಮಾತನ್ನೂ ಆಡಿರುವ ಕೆಲವಾರು ವಚನಗಳು ಇವೆ; ನಿದರ್ಶನಕ್ಕೆ:</p>
<p class="verse">ಎಲ್ಲಿಲ್ಲ? ಎಲ್ಲವೂ ಅವನೆ ನೆಲಸಿರುವ ಮನೆಯೇನೆ;<br /> ಭೇದ ಭಾವದ ಗೆರೆಯನೆಳೆಯದಿರಿ ಹಿಂದು-ಮುಸ್ಲಿಮರೆ,<br /> ನಿಮ್ಮ ನೀವೇ ತಿಳಿದು, ಮುನ್ನಡೆಯೆ ಅವನೊಬ್ಬನೆಡೆ,<br /> ನೀವರಿಯಬಹುದೇನೋ ಅವನ ನಿಜವಾದ ಚಹರೆ! ||೫೭||</p>
<p>ಎಲ್ಲೆಲ್ಲೂ ನೆಲಸಿಹನ, ಎಲ್ಲವೂ ಆದವನ ಆ ಶಿವನ ನಿನ್ನಲಿ ನೀನು ಮನಗಂಡರೆ, ಹಿಂದುವಾದರೆ ಏನು, ಮುಸ್ಲಿಮನಾದರೇನು, ನಿನಗಿರದು ಭೇದದ ಭಾವ, ಆ ಅರೆ ಕೊರೆ- ಎನ್ನುವ ಮಾತು ಲಲ್ಲಳದು.</p>
<p>ಹೀಗೆ ಅವಳ ಒಂದೊಂದು 'ವಾಕ್'ಗೂ ಒಂದೊಂದು ಕತೆ ಹೇಳುವವರಿದ್ದಾರೆ. ಈ ಹದಿನಾಲ್ಕು-ಹದಿನೈದನೇ ಶತಮಾನ ಭಾರತದ ಸಂತಯುಗ: ಉತ್ತರದಲ್ಲಿ ರಾಮಾನಂದ, ತುಲಸೀದಾಸ, ನಾನಕ್, ಕಬೀರ, ಮೀರಾಬಾಯಿ ಮುಂತಾದವರು, ದಕ್ಷಿಣದಲ್ಲಿ ವಲ್ಲಭಾಚಾರ್ಯ, ಪೂರ್ವದಲ್ಲಿ ಬಂಗಾಳದ ಚೈತನ್ಯ ಚಂಡೀದಾಸ ವಿದ್ಯಾಪತಿಗಳು, ಕಾಶ್ಮೀರದಲ್ಲಿ ಈ ನಮ್ಮ ಲಲ್ಲ ಹೀಗೆ ಈ ಕಾಲಮಾನದಲ್ಲಿ ಸಂತರೋ ಸಂತರು. ಕರ್ನಾಟಕದ ಅಕ್ಕ ಮಹಾದೇವಿ, ತಮಿಳು ನಾಡಿನ ಆಂಡಾಳ್, ಮಹಾರಾಷ್ಟ್ರದ ಮುಕ್ತಾಬಾಯಿ, ಜನಾಬಾಯಿ ಮತ್ತು ರಾಜಾಸ್ಥಾನದ ಮೀರಾಬಾಯಿಯರಂತೆ ಕಾಶ್ಮೀರದ ಲಲ್ಲಾ ಭಕ್ತಿ ಪಂಥದ ಶ್ರೇಷ್ಠ ಚಿಂತಕರ ಸಾಲಿನಲ್ಲಿ ಮೆರೆದ ಮಹಿಳೆ.</p>
<p>ಗಂಡ ರಾಣಾನನ್ನು ತೊರೆದು, ರಾಜವಂಶದವಳಾದರೂ ಕಾಲಿಗೆ ಗೆಜ್ಜೆ ಕಟ್ಟಿ ದೇವದಾಸಿಯಂತೆ ಭಜನ್‍ಗಳನ್ನು ಹಾಡಿ ಕುಣಿದಾಡಿ, ತನ್ನ ಗಿರಿಧರ ಗೋಪಾಲನನ್ನು ಅರಸುತ್ತ, ಕೊನೆಗೆ ರಾಜಾಸ್ಥಾನದ ಮರಳುಗಾಡಿನಲ್ಲಿ ಮರೆಯಾಗುತ್ತಾಳೆ, ಮೀರಾ. ಯುವಕ ಕೃಷ್ಣನ ನೆನಪಿನಲ್ಲೇ ಆಂಡಾಳ್ ತಮಿಳು ಪಾಶುರ(?)ಗಳನ್ನ ಹಾಡುತ್ತಾ, ಕೃಷ್ಣನಲ್ಲೇ ಲೀನಳಾಗಿಬಿಡುತ್ತಾಳೆ. ಉಡುತಡಿಯ ಮಹಾದೇವಿ ಅಕ್ಕ ಕೌಶಿಕರಾಜನ ಅಂತಃಪುರವನ್ನು ಧಿಕ್ಕರಿಸಿ, ಹೊಸಿಲು ದಾಟಿ, ಬಟ್ಟೆಬರೆಗಳನ್ನು ಬಿಸುಟು, ಚನ್ನಮಲ್ಲಿಕಾರ್ಜುನನೇ ತನ್ನಿನಿಯನೆಂದು ಸಾರುತ್ತಾ ವಚನಗಳನ್ನ ಪಾಡುತ್ತಾ, ಅನುಭವಮಂಟಪದಲ್ಲಿ ಪುಟವಿಟ್ಟ ಚಿನ್ನವಾಗಿ ಎದ್ದು ಬಂದು, ಕೊನೆಗೆ ಕದಳೀವನದಲ್ಲಿ ಬಯಲಾಗುತ್ತಾಳೆ.</p>
<p>ಕಾರಿಕಲ್ ಅಮ್ಮೆಯಾರ್ ಸಮುದ್ರದ ಬಂದರಿನ ಒಬ್ಬ ಶ್ರೀಮಂತ ವರ್ತಕನ ಮಗಳು. ಈ ಪುಣಿದವತಿ (ನಿಷ್ಕಳಂಕ ಪುಣ್ಯವತಿ)ಗೆ ಚಿಕ್ಕಂದಿನಿಂದಲೂ ಶಿವ ನಟರಾಜನೇ ಆರಾಧ್ಯ ದೈವ. ತನ್ನನ್ನು ಪ್ರೀತಿಯಿಂದ ನೋಡಿಕೊಳ್ಳುತ್ತಿದ್ದ ಗಂಡ ಪರಮದತ್ತನಿಂದ ಪರಿತ್ಯಕ್ತಳಾಗಿ, ಶಿವನನ್ನು ಬೇಡಿಕೊಂಡು ಕೊನೆಗೆ, ಒಣಗಿದ ಮುದುಕಿಯಾಗಿ, ಶಿವನ ಗಣಗಳಲ್ಲಿ ಒಬ್ಬಳಾಗುವಳು. ತಿರುವಾಲನ್‍ಗಾಡಿನ ನಟರಾಜನ ನೃತ್ಯ ಕುರಿತು ಹಾಡಿದ ಭಕ್ತಿಮಾಲೆಗಳು, ಅರ್ಪುದ ತಿರುವನತಾದಿ ಮುಂತಾದ ಕಾವ್ಯಮಯ ಸ್ತುತಿಗಳಿಂದ ಹೆಸರಾದವಳು.</p>
<p>ಅವ್ವೆಯಾರ್ ತನ್ನ ರೂಪವೇ ತನ್ನ ಸಾಧನೆಗೆ ಅಡ್ಡಿ ಬರುತ್ತದೆಂದು ಕಂಡು, ತನ್ನ ಆರಾಧ್ಯದೈವ ವಿಘ್ನೇಶ್ವರನಿಗೆ ಮೊರೆಯಿಟ್ಟು, ತನ್ನನ್ನು ಒಬ್ಬ ಸಾಮಾನ್ಯ ಮುದುಕಿಯಾಗಿಬಿಡುವಂತೆ ಕೇಳಿಕೊಳ್ಳುತ್ತಾಳೆ. ಊರೂರು ಅಲೆಯುತ್ತ, ಜನರಿಗೆ ರಾಜರಿಗೆ ಬುದ್ಧಿವಾದ ಹೇಳುತ್ತಾ ಅವರನ್ನ ಸನ್ಮಾರ್ಗಕ್ಕೆಳೆಯುತ್ತಾಳೆ. ಈ ಕವಯಿತ್ರಿ ತನ್ನ ತಮಿಳು ಆತ್ತಿ ಚೂಡಿ (ಸವಿನುಡಿ)ಗಳಿಂದ, ನೀತಿ ವೆನ್ಬಾ ಚೌಪದಿಗಳಿಂದ ಪ್ರಖ್ಯಾತಳು.</p>
<p>ವಿಷ್ಣುಚಿತ್ತನಿಗೆ ತುಳಸೀವನದಲ್ಲಿ ಸಿಕ್ಕ ಮಗು ಗೋದಾ ಬೆಳೆಬೆಳೆಯುತ್ತಲೇ ಬೃಂದಾವನದ ಕೃಷ್ಣನನ್ನು ಮನಸ್ಸಿನಲ್ಲಿ ತುಂಬಿಕೊಂಡವಳು. ತನ್ನ ಸೌಂದರ್ಯ ಮತ್ತು ಪ್ರೇಮ ಆ ಕೃಷ್ಣನಿಗೇ ಮೀಸಲಿಟ್ಟುದೆಂಬುದನ್ನ ತೋರಲು, ದೇವರಿಗೆ ತೊಡಿಸುವ ಪುಷ್ಪಹಾರವನ್ನು ತಾನು ಮೊದಲು ಧರಿಸಿ, ತನಗೆ ಒಪ್ಪಿಗೆಯಾದಮೇಲೆ ಅದನ್ನು ದೇವರಿಗೆ ಸಮರ್ಪಿಸುತ್ತಿದ್ದಳೆಂಬ ಕತೆ ಹೇಳುತ್ತಾರೆ. ಬೆಳೆದ ಹುಡುಗಿ ಯಾರನ್ನಾದರೂ ಅನುರೂಪನನ್ನು ಮದುವೆಯಾಗೆಂದು ತಂದೆ ಒತ್ತಾಯಿಸಿದಾಗ, ಶ್ರೀರಂಗದ ರಂಗನಾಥನನ್ನೇ ಹಂಬಲಿಸುತ್ತಾ ಅವನಲ್ಲೇ ಐಕ್ಯಳಾದವಳು ಇವಳು. ಜಗತ್ತನ್ನೇ ಆಳುವ, ಪ್ರೇಮಸಾಗರದಲ್ಲಿ ಮುಳುಗಿದ್ದ ಈ ಆಂಡಾಳ್ ತನ್ನ ತಿರುಪ್ಪಾವೈ, ತಿರುಮೊಳಿಗಳಿಂದ ಚಿರಂಜೀವಿನಿ.</p>
<p>ಆದರೆ, ಕೆಲವು ವೈಷಮ್ಯಗಳಿವೆ: ಸಾಮಾನ್ಯವಾಗಿ ಈ ಮಹಿಳಾ ಸಂತರೆಲ್ಲ ರೂಪವತಿಯರು, ಜನರು ಅವರ ಸೌಂದರ್ಯಕ್ಕೆ ಆಕರ್ಷಿತರಾಗಿದ್ದರೆಂಬ ಕಥಾನಕಗಳು ಹಲವು; ಲಲ್ಲ ಹಾಗಿರಲಿಲ್ಲ, ಸಾಮಾನ್ಯಳು. ಹಲವು ಸಂತರು ತಮ್ಮ ಆರಾಧ್ಯ ದೈವವನ್ನೇ ಗಂಡನೆಂದೂ ಭಾವಿಸಿದ್ದರು; ಲಲ್ಲ ತಾನು ಭಗವಂತನ ಪ್ರೇಯಸಿ, ಅಥವಾ ಹೆಂಡತಿಯೆಂದು ಎಂದೂ ಹೇಳಿಕೊಂಡವಳಲ್ಲ. ಅಕ್ಕ ಚಿಕ್ಕಂದಿನಲ್ಲೇ ಚೆನ್ನಾಗಿ ವಿದ್ಯಾಭ್ಯಾಸ ಮಾಡಿದವಳು, ವೇದೋಪನಿಷತ್ತುಗಳನ್ನು ಓದಿಕೊಂಡವಳು ಎಂಬುದು ಅವಳ ವಚನಗಳಿಂದಲೇ ವ್ಯಕ್ತವಾಗುತ್ತದೆ. ಬಾಣ, ಮಯೂರ, ಕಾಳಿದಾಸ, ಓಹಿಲ, ಉದ್ಭಟ ಮುಂತಾದವರನ್ನೆಲ್ಲಾ ಚೆನ್ನಾಗಿ ಓದಿಕೊಂಡವಳು. ಹಾಗೆ ತಾನೇ ಹೇಳಿಕೊಂಡಿದ್ದಾಳೆ. ಅವಳ ಹಲವು ವಚನಗಳಲ್ಲಿ ಆಗಮಗಳಿಂದ ಸಂಸ್ಕೃತ ಮಂತ್ರ, ಶ್ಲೋಕಗಳನ್ನ ಉದ್ಧರಿಸುತ್ತಾಳೆ.<sup><a epub:type="noteref" href="999-aside.xhtml#id-008-20">೨೦</a></sup></p>
<p>ರಾಜವಂಶದ ಮೀರಾಳೂ ಸಹ ಹಾಗೆಯೇ, ಅವಳದ್ದು ಭಕ್ತಿಸಾಹಿತ್ಯದ ಉತ್ತಮ ರಚನೆಗಳು. ಆಂಡಾಳ್‍ಳ ಕೃತಿಗಳು ಅವಳ ಸ್ವೋಪಜ್ಞತೆಯ ಆಳವನ್ನೂ, ವ್ಯಾಸಂಗದ ಹರವನ್ನೂ ತೋರಿಸುತ್ತದೆ. ಸಾಮಾನ್ಯವಾಗಿ ಸಂತರೆಲ್ಲರೂ ಕವಿಗಳು- ಎಂಬ ಮಾತಿದ್ದರೂ, ಕಾವ್ಯಾಂಶ ಬೇರೆ ಬೇರೆ ಪ್ರಮಾಣದಲ್ಲಿ ಅವರ ಕೃತಿಗಳಲ್ಲಿ ಬೆಳಗುತ್ತಿರುತ್ತದೆ. ಅಷ್ಟಾಗಿ ಓದಿರದಿದ್ದರೂ, ಲಲ್ಲಳದು ಅನುಭವಜನ್ಯವಾದ ವಾಖ್‍ಗಳು. ಉಳಿದವರು ವಿಷ್ಣು ಅಥವಾ ಶಿವನ ಭಕ್ತರು, ವೈದಿಕಪರಂಪರೆಯಲ್ಲಿ ಸಾಧಕರು, ಯೋಗಿನಿಯರು; ಬೇರೆ ಅವೈದಿಕ ಧರ್ಮದ ಪ್ರಭಾವ ಲಲ್ಲಳಲ್ಲದೆ ಬೇರೆ ಈ ಯಾವ ಸಂತರ ಮೇಲೂ ಬಿದ್ದಿರಲಿಲ್ಲ.</p>
<p class="vertical-delimiter" />
</section>
<section class="level2 numbered" id="id-008.02">
			<h2 class="level2-title" epub:type="title">ಲಲ್ಲ ಮತ್ತು ಸೂಫೀಧರ್ಮ:</h2>
<p>ಲಲ್ಲಳ ಜೀವನದಲ್ಲಿ ಸೂಫೀಸಂತರ ಸಂಪರ್ಕ ಅವಳಿಗೆ ಇದ್ದುದು ನಿರ್ವಿವಾದ. ತಾನು ಗುರುಮುಖೇನ ಕಲಿತ ಶೈವದರ್ಶನ ಮತ್ತು ಸಂತರೊಂದಿಗೆ ಇದ್ದು ಅನುಭವಿಸಿದ ಸೂಫೀತತ್ತ್ವಗಳ ಸಮನ್ವಯತೆಯನ್ನು ಅವಳು ಹೇಗೆ ಸಾಧಿಸ ಪ್ರಯತ್ನಿಸಿದಳು ಎನ್ನುವುದನ್ನ ತಿಳಿಯಲು ನಮಗೆ ಆ ಸೂಫೀಪಂಥದ ಮೂಲಸೆಲೆಗಳ ಸ್ಥೂಲಪರಿಚಯವಿರಬೇಕು. ಅದನ್ನೀಗ ನೋಡೋಣ, ಮತ್ತು ಆಮೇಲೆ ಅವಳ ವಚನಗಳ ಅಧ್ಯಯನದಲ್ಲಿ ಅವುಗಳನ್ನ ನೆನಪಿಸಿಕೊಳ್ಳೋಣ:</p>
<p>ಸೂಫೀ ಪದ ಹೇಗೆ ಬಂತು? ಅರಾಬಿಕ್ ವಿದ್ವಾಂಸರ ಪ್ರಕಾರ, ತಸವ್ವುಫ್ ಪದದಿಂದ ಈ ಪದ ಬಂದಿದೆ. ಸೂಫ್ ಎಂದರೆ ಉಣ್ಣೆಯ ಬಟ್ಟೆ. ಹಿಂದಿನ ಕಾಲದಲ್ಲಿ, ಸೂಫೀ ಸಂತರು ಸಂಸಾರ, ಊರು ಬಿಟ್ಟು ಹೊರಗಡೆ ಪರಿವ್ರಾಜಕರಾಗಿ ತಿರುಗಾಡುತ್ತಿದ್ದಾಗ, ಒಂದು ಬಗೆಯ ಕರಿಯ ಕಂಬಳಿ ಹೊದ್ದುಕೊಂಡಿರುತ್ತಿದ್ದರಂತೆ. ಸಫಾ಼ (ಎಂದರೆ ಪಾವಿತ್ರ್ಯ)ದಿಂದ ಈ ಪದ ಬಂತು, ಗ್ರೀಕ್ ಪದ ಸೋಫಿಯಾ (ಎಂದರೆ ಜ್ಞಾನ)ದಿಂದ ಬಂತು- ಎಂದು ಹೇಳುವವರೂ ಇದ್ದಾರೆ.<sup><a epub:type="noteref" href="999-aside.xhtml#id-008-21">೨೧</a></sup></p>
<p>ಸೂಫೀ ಧರ್ಮ<em>(ತಸವ್ವುಫ್)</em>ದ ಮೂಲಸೆಲೆಗಳನ್ನು ನಾವು ಹೀಗೆ ಗುರುತಿಸ ಬಹುದು:<sup><a epub:type="noteref" href="999-aside.xhtml#id-008-22">೨೨</a></sup></p>
<p>&#8226; ಚೆಲುವು: ಚೆಲುವೇ ದೇವರು.<sup><a epub:type="noteref" href="999-aside.xhtml#id-008-23">೨೩</a></sup>ಒಲವೇ ಅವನ ಪೂಜೆ. ಪೂಜ್ಯ, ಪೂಜ್ಯಕ, ಪೂಜೆ-ಗಳಲ್ಲಿ ಅಭಿನ್ನತೆ ತಲೆದೋರುವ ಅವಸ್ಥೆಯಲ್ಲಿ, ಒಲವೇ ದೇವರು- ಎಂದೂ ಅವರು ಬಗೆಯುವುದುಂಟು.</p>
<p>&#8226; ಸಹವಾಸ, ಸಖ್ಯ, ಸ್ನೇಹ, ಪ್ರೀತಿ, ಪ್ರೇಮ. ಹೀಗೆ ಹೆಜ್ಜೆ ಹೆಜ್ಜೆಗೆ ತೀಕ್ಷ್ಣತೆ ಮೇಲೇರುತ್ತಾ ದೇವರಿಗೂ ಸಾಧಕನಿಗೂ ನಂಟು ಬೆಳೆಯುತ್ತದೆ.</p>
<p>&#8226; ರತಿ, ಪ್ರಣಯ, ಲೌಕಿಕ ಮತ್ತು ಅಲೌಕಿಕ ಸ್ತರದಲ್ಲಿ ರೂಪುಗೊಳ್ಳುತ್ತದೆ. ಉಲ್ಲಾಸ, ಆನಂದ, ಅಮೃತತ್ವದಲ್ಲಿ ಕೊನೆಗೊಳ್ಳುತ್ತದೆ.</p>
<p>&#8226; ಪರಮಪ್ರೇಮಕ್ಕಾಗಿ ಆಲಂಬನಗಳ ಆವಶ್ಯಕತೆ ಬೀಳುತ್ತದೆ. ಸತ್ತ್ವಶುದ್ಧಿಗಾಗಿ ಉಪಚಾರಗಳ ಬಳಕೆಯಾಗುತ್ತವೆ. ಹಿತಮಿತವಾಗಿ ಮಾದಕದ್ರವ್ಯಗಳ ಬಳಕೆಗೆ ಅನುಮತಿ ದೊರಕುತ್ತದೆ, ಚುಂಬನ<em>(ಬೋಸ್),</em>ಆಲಿಂಗನ<em>(ವಸ್ಲ),</em>ರಾಗಾಲಾಪ<em>(ಸಮಾ),</em>ಉತ್ಸವ ನರ್ತನ<em>(ಹೆಗ್)</em>-ಇವುಗಳು ಸಹಜಸಾಧನಗಳಾಗಿ, ಮಾಧುರ್ಯ ಮತ್ತು ಮಾದನ ಭಾವಗಳಿಗೆ ಇಂಬುಗೊಡುತ್ತವೆ. ದೈವೀಪ್ರಜ್ಞೆ, ದೈವೀಪ್ರಸಾದ<em>(ಇಲಹಾಮ್)</em>ಮತ್ತು ದೈವೀ ಪರವಶತೆ<em>(ಹಾಲ್)</em>ಯ ಪರಮ ಗುರಿಯನ್ನು ಮುಟ್ಟಲು ಸೂಫಿ ಪ್ರಯತ್ನಿಸುತ್ತಾನೆ.</p>
<p>&#8226; ಸೂಫೀ ಪಂಥದ ಒಬ್ಬ ಶ್ರದ್ಧಾವಂತ ಯಾತ್ರಿಕನ ತೀರ್ಥಯಾತ್ರೆಯಲ್ಲಿ ಮುಖ್ಯವಾದ ಏಳು ಮಜಲುಗಳನ್ನ ಹೀಗೆ ಬಣ್ಣಿಸಬಹುದು:<sup><a epub:type="noteref" href="999-aside.xhtml#id-008-24">೨೪</a></sup></p>
<p>&#8226; ತೀವ್ರ ಬಯಕೆ, ಕಾತರ, ಪ್ರತೀಕ್ಷೆ, ನಿರೀಕ್ಷೆ(ತಲಬ್). ದೇವರನ್ನು ಕಾಣುವ<br /> ಅವನೊಡನೆ ಕೂಡುವ ಉತ್ಕಟ ಕಾಮನೆ. ಇದಕ್ಕಾಗಿ ಎಲ್ಲ ಪ್ರಾಪಂಚಿಕ ವಸ್ತು, ಸಂಬಂಧ ಮತ್ತು ವ್ಯವಹಾರಗಳ ಸಂಪೂರ್ಣ ತ್ಯಾಗ.<sup><a epub:type="noteref" href="999-aside.xhtml#id-008-25">೨೫</a></sup></p>
<p>&#8226; ದಿವ್ಯ ಪ್ರೇಮ. ಅಚಲವಾದ ಪ್ರೀತಿ (ಇಷ್ಕ್). ಈ ಪ್ರೀತಿಯ ವೇದಿಕೆಯ ಮೇಲೆ ತನ್ನ ಸ್ಥಾನ, ಮಾನ, ಪುಣ್ಯ, ಭಾಗ್ಯ, ಕಲಿತ ವಿದ್ಯೆ, ಗಳಿಸಿದ ಜ್ಞಾನ - ಹೀಗೆ ವ್ಯಕ್ತಿಯ ವಿಶಿಷ್ಟ ಗುಣಗಳೆಲ್ಲ ಗೌಣವಾಗ ತೊಡಗಿ, ಕೊನೆಗೆ ಇವೆಲ್ಲಕ್ಕೂ ವಿದಾಯ ಹೇಳಿ, ಮರೆತುಬಿಡುವುದು. ಈ ಹಂತದಲ್ಲಿ, ವಿರಹ ಮತ್ತು ಅದರ ನೋವಿನಿಂದ ಬಳಲುವ ಸಿದ್ಧತೆ.<sup><a epub:type="noteref" href="999-aside.xhtml#id-008-26">೨೬</a></sup></p>
<p>&#8226; ಜ್ಞಾನೋದಯ (ಮರಫ಼ತ್). ಚರಾಚರವಸ್ತುಗಳಲ್ಲಿ ಅವನನ್ನೇ ಕಾಣುವ, ಅವನ ಉಜ್ವಲ ದಿವ್ಯಪ್ರಭೆಯನ್ನೇ ಮನಗಾಣುವ ಅವಸ್ಥೆ. ಈ ಸ್ಥಿತಿಯಲ್ಲಿ ನಿದ್ರೆ ದೂರವಾಗುತ್ತದೆ, ತನ್ನ ಮೇಲೆ ತನಗೆ ಪರಿವೆಯಿಲ್ಲವಾಗುತ್ತದೆ, ಹತೋಟಿ ತಪ್ಪುತ್ತದೆ, ಏನೋ ಕಳೆದುಹೋದವರಂತೆ ದಿಢೀರನೆ ಅದು ಸಿಕ್ಕಂತೆ ಭಾಸ, ಪ್ರತಿಕ್ರಿಯಿಸುವ ಸ್ವಭಾವ ಮೂಡುತ್ತದೆ.</p>
<p>&#8226; ಮಗ್ನತೆ, ತನ್ಮಯತೆ (ಇಸ್ತಫಾ಼್ರಕ್ ಅಥವಾ ಫ಼ದಾ). ಸಂಪೂರ್ಣ ದೈನ್ಯತಾ ಭಾವ ಎದ್ದು ತೋರುವ ಈ ಮಟ್ಟದಲ್ಲಿದ್ದಾಗ, ಕತ್ತಲಿನಲ್ಲಿದ್ದೇನೆ, ಕಳೆದು ಹೋಗಿರುವೆ, ನೆರವಿಗೆ ಬಾ- ಎಂದೆಲ್ಲ ಆರ್ತತೆಯಿಂದ ಕೋರುವ ಕೂಗಿಕೊಳ್ಳುವ ಸಂಭಾವ್ಯತೆ.<sup><a epub:type="noteref" href="999-aside.xhtml#id-008-27">೨೭</a></sup></p>
<p>&#8226; ತಲ್ಲೀನತೆ, ಐಕ್ಯತಾಭಾವ (ತೌಹೀದ್). ದೇವರಿಗೂ ಭಕ್ತನಿಗೂ ಪ್ರತ್ಯೇಕತಾಭಾವ ಮರೆಯಾಗುತ್ತಾ ಹೋಗುತ್ತದೆ. ಇಬ್ಬರೂ ಬೇರೆ ಅಲ್ಲ- ಎಂಬುದು ಮನವರಿಕೆ ಆದೊಡನೆ, ನಾನು ಅಳಿಸಿಹೋಗುತ್ತೇನೆ, ಅವನು ಮಾತ್ರ್ರ ಉಳಿಯುತ್ತಾನೆ.<sup><a epub:type="noteref" href="999-aside.xhtml#id-008-28">೨೮</a></sup></p>
<p>&#8226; ನಿಬ್ಬೆರಗು, ಅಚ್ಚರಿ, ಅತ್ಯಾಶ್ಚರ್ಯ, ವಿಸ್ಮಯ (ಹೈರಾತ್). ದೇವರನ್ನು ಧಿಡೀರನೆ ಕಂಡವನು, ಅನುಭವಿಸಿದವನು ಬೆಬ್ಬೆರಗಾಗುತ್ತಾನೆ, ಮೂಕವಿಸ್ಮಿತನಾಗುತ್ತಾನೆ, ಕೂಗಿಕೊಳ್ಳುತ್ತಾನೆ.<sup><a epub:type="noteref" href="999-aside.xhtml#id-008-29">೨೯</a></sup>ಇದು ನಿದ್ರಾಭ್ರಮಣ ಸ್ಥಿತಿಯಲ್ಲ, ಆದರೂ ನಿದ್ದೆಯಲ್ಲಿ ಇದ್ದಂತೆ ಇರುತ್ತಾನೆ, ಓಡಾಡುತ್ತಾನೆ, ಮಾತನಾಡುತ್ತಾನೆ.</p>
<p>&#8226; ಆನಂದಪರವಶತೆ, ಭಾವೋನ್ಮಾದ, ಪರಮಾನಂದ, ಸಾಯುಜ್ಯ, (ಫು಼ಕ್ರ್ ವಾ ಫ಼ನಾ). ದೇಹ ಪರಿಜ್ಞಾನದ ಸಂಪೂರ್ಣ ನಾಶ, ಭಗವಂತನಲ್ಲಿ ಸೇರಿ ಹೋಗುವ ಭಾವ, ಸಮಾಧಿಸ್ಥಿತಿ. ಇದೇ ಸೂಫೀ ಸಂತನ ಪರಮೋಚ್ಚ ಗುರಿ.</p>
<p>&#8226; ಸೂಫೀ ಸಂತರ ಮಾರ್ಗದರ್ಶನದಲ್ಲಿ ಶ್ರದ್ಧೆ ಮತ್ತು ನಿಷ್ಠೆಯುಳ್ಳವರು ಯಾರು ಬೇಕಾದರೂ ಗುರಿ ಮುಟ್ಟಬಹುದು. ಪಶ್ಚಾತ್ತಾಪ, ತಾಳ್ಮೆ, ಕೃತಜ್ಞತೆ, ವಿಶ್ವಾಸ, ದೈನ್ಯತೆ, ವೈರಾಗ್ಯ, ದೇವರ ಮೇಲೆ ಸಂಪೂರ್ಣ ಅವಲಂಬನೆ, ಉತ್ಕಟಪ್ರೇಮ, ಅವನೊಡನೆ ಮಿಲನ - ಹೀಗೆ ಮೆಟ್ಟಲು ಮೆಟ್ಟಲಾಗಿ ಮೇಲೇರಬಹುದು ಎನ್ನುತ್ತಾರೆ, ರಾಬಿಯಾ ಅಂತಹ ಆ ಸಂತರು.<sup><a epub:type="noteref" href="999-aside.xhtml#id-008-30">೩೦</a></sup>
<p>ಸಮಾಧಿಸ್ಥಿತಿಗೆ ತಲುಪಿದ ಸೂಫೀ ಸಂತರ ಅನುಭಾವೀ ಮಾತುಗಳು ಕೆಲವೊಮ್ಮೆ ಉಳಿದೆಲ್ಲ ಸಾಧನಗಳ, ಗುರುವಿನ ಮಾರ್ಗದರ್ಶನವೂ ಸೇರಿ, ಎಲ್ಲ ಗೌಣವಾಗಿ ಬಿಡುತ್ತವೆ. ಅಂಥವನು ಹೇಳುತ್ತಾನೆ:</p>
<p class="verse">ದೇವರಿಂದಲೇ ದೂರ, ಅವನ ಕಳೆದುಕೊಂಡವನ<br /> ಎದೆ ಮಿಡಿದು ಹೇಳಿತು: ಇದ್ದಾನೆ ಅವ ಇಲ್ಲೇ ಎಲ್ಲೋ;<br /> ಕಂಡವನು ತನ್ನಲ್ಲೇ ಒಲವಿನೊಡೆಯನ ಚೆನ್ನಿಗನ<br /> ಹೇಳುವನು: ದೇವರವನಲ್ಲ, ನೀನೂ ಅಲ್ಲ, ಆ ಅವನು ನಾನೇ!<sup><a epub:type="noteref" href="999-aside.xhtml#id-008-31">೩೧</a></sup></p>
<p class="verse">ತಾನೆ ಜಾಡು ತಪ್ಪಿದ ಕುರುಡ ಕತ್ತಲಲಿ ತಡಕಾಡುತಿಹ<br /> ನನಗೇನ ಅವನ ಜೊತೆ, ಯಾವ ದಾರಿ ಅವ ತೋರಿಯಾನ?<br /> ದೇವರಿಹನೆಂದು ಬಡಬಡಿಸುತಿಹ ಅವನ ಬಿಟ್ಟು ಬಿಡಿ ಅತ್ತ,<br /> ದೇವರಾಗಿಹೆನೆಂದು ನಾ ಬಲ್ಲೆ, ಅನುಭವಿಸುತಿರುವೆ ಅದನ.<sup><a epub:type="noteref" href="999-aside.xhtml#id-008-32">೩೨</a></sup> </p>
<p class="verse">ದೇವರಿದ್ದಾನೆಂದು ತಿಳಿದಿರೆ ನೀವು? ಆ ನಿಲುವು ತಳೆದಿಹರೇನು?<br /> ನಿಮಗದು ದೃಷ್ಟಿಗಳವಡದ ಪರೋಕ್ಷಜ್ಞಾನ|<br /> ಅವನೇ ತಾನೆಂದು ತಿಳಿದಿರೇ ನೀವು? ಬಗೆದು ಅನುಭವಿಸಿದಿರೇನು?<br /> ಅದೆ ಇಂದ್ರಿಯಾತೀತ ಅಪರೋಕ್ಷ ಜ್ಞಾನ||<sup><a epub:type="noteref" href="999-aside.xhtml#id-008-33">೩೩</a></sup></p>
<p>ಸಾಕ್ಷಾತ್ಕಾರದ ಉನ್ಮತ್ತತೆ (ಪರಮಾನಂದ) ಯ ಬಗ್ಗೆ ಒಂದು ಮಾತು. ಈ ಅವಸ್ಥೆಗೆ ತಲುಪಿದ ಮನ್‍ಸೂರ್‍ಲ್ಲಾಲ್ ಹಲ್ಲಜ್ ನಂತೆ, 'ನಾನೇ ಸತ್ಯ!' (ಅಲ್ ಹಕ್) ಎಂದು ಉದ್ಗರಿಸಬಹುದು. ಅವನೇ ಹೇಳುತ್ತಾನೆ: ಪ್ರೇಮಿ, ಪ್ರೇಯಸಿ(ಪ್ರೇಮಿ) ಮತ್ತು ಪ್ರೇಮ ಮೂರೂ ಒಂದಾಗುವ ಮಟ್ಟ ಮುಟ್ಟಿರುವಾಗ ಕೂಡಿಕೆಯಾಗಲೀ ಬೇರ್ಪಡಿಸುವುದಾಗಲೀ ಪ್ರಶ್ನೆಯೇ ಏಳದಲ್ಲ.<sup><a epub:type="noteref" href="999-aside.xhtml#id-008-34">೩೪</a></sup>ಈಗ ದೈನ್ಯ ಭಾವದಿಂದ ದೇವರನ್ನ ಭಕ್ತ ಮುಕ್ತ ಕಂಠದಿಂದ ಸ್ತುತಿಸತೊಡಗುತ್ತಾನೆ. ಇಲ್ಲವೇ ಸೂಫಿ ಕಣ್ಣೀರಿಡ ತೊಡಗುತ್ತಾನೆ. ಮೌನವಾಗಿಬಿಡುತ್ತಾನೆ.</p>
</section>
<section class="level2 numbered" id="id-008.03">
			<h2 class="level2-title" epub:type="title">ವಚನಗಳ ಅಧ್ಯಯನ:</h2>
<p>ಲಲ್ಲೇಶ್ವರಿಯ ವಚನಗಳನ್ನ ಅಧ್ಯಯನ ಮಾಡುವಾಗ ಅವಳು ನಡೆದ ಸಾಧನೆಯ ಹಾದಿಯ ಐದು ಹಂತಗಳಲ್ಲಿ ಆ ವಚನಗಳನ್ನ ಗುರುತಿಸುತ್ತಾ ಈ ಅನುಭಾವಿಯ ಆಧ್ಯಾತ್ಮಿಕ ಚಿಂತನೆಯನ್ನ ಒಳನೋಡುವವರಿದ್ದಾರೆ.<sup><a epub:type="noteref" href="999-aside.xhtml#id-008-35">೩೫</a></sup></p>
<p>&#8226; ಜಿಜ್ಞಾಸೆ (ಅಂದರೆ ನಾನು ಯಾರು? ಎಲ್ಲಿಂದ ಬಂದೆ? ಎಲ್ಲಿಗೆ ಹೋಗುವೆ? ದಾರಿ ಯಾವುದು? ಗುರಿ ಏನು? ಅದರತ್ತ ಸಾಗುವ ಪರಿಯೇನು? -ಈ ಎಲ್ಲ<br /> ಕುತೂಹಲದ ಪ್ರಶ್ನೆಗಳು; ಈ ಪ್ರಶ್ನೆಗಳೇ ಅವಳಂತೆ ನಮ್ಮನ್ನು ಕೆಣಕಿ, ಯೋಚಿಸುವಂತೆ ಮಾಡುವ ಕಚಗುಳಿಗಳು),</p>
<p>&#8226; ಸ್ವಾತ್ಮವಿಮರ್ಶೆ (ತಾನು ಇದನ್ನೆಲ್ಲಾ ತಿಳಿಯಬಲ್ಲೆನೇ? ಅರ್ಹಳೇ? ಪರಿಕರಗಳು ಶಾಸ್ತ್ರಜ್ಞಾನ ತನಗಿದೆಯೇ? ಅಥವಾ ಅವೇನೂ ಇಲ್ಲದೆಯೇ ತಾನು ಮುಂಬರಿಯಬಲ್ಲೆನೇ? -ಈ ಚರ್ಚೆ ಮತ್ತು ಮನದೊಳಗಣ ತುಮಲ),</p>
<p>&#8226; ಅನುಸಂಧಾನ (ತಾನು ತಿಳಿದಿರುವುದಕ್ಕೂ, ತಾನು ತಿಳಿಯಹೊರಟಿರುವುದಕ್ಕೂ ಹೊಂದಾಣಿಕೆ),</p>
<p>&#8226; ಅನುಭವ (ತನ್ನ ಅನುಭವಗಳನ್ನು ಹಂಚಿಕೊಳ್ಳುವ ಪ್ರವೃತ್ತಿ; ಈ ಅಭಿವ್ಯಕ್ತಿ ಎಲ್ಲ ಸಾಧಕರಲ್ಲೂ ಸಾಧ್ಯವಿಲ್ಲ. ಕವಿಯಲ್ಲದ ಸಾಧಕರಿಗೆ ಅನುಭವ ವ್ಯಕ್ತ ಪಡಿಸಲು ತಕ್ಕ ಪದಗಳು ಇಲ್ಲವೆನಿಸಿಬಿಡುತ್ತವೆ; ಇದೇ ಅನಿರ್ವಚನೀಯತೆ.)</p>
<p>&#8226; ಸಿದ್ಧಾವಸ್ಥೆ (ಭಗವಂತನ ಸಾಕ್ಷಾತ್ಕಾರ)</p>
<p>&#8226; ಈಗ ನಮಗೆ ದೊರಕಿರುವ ಲಲ್ಲಾಳ ಸಮಗ್ರ ವಚನಗಳನ್ನು ಹೀಗೆಯೂ ಗುಂಪಾಗಿ ವಿಂಗಡಿಸಿಕೊಳ್ಳಬಹುದು:<sup><a epub:type="noteref" href="999-aside.xhtml#id-008-36">೩೬</a></sup></p>
<p>&#8226; ಅವಳ ಜೀವನದ ಘಟನೆಗಳ ಮೇಲೆ ಕೊಂಚವಾದರೂ ಬೆಳಕು ಚೆಲ್ಲಬಲ್ಲ ವಚನಗಳು,</p>
<p>&#8226; ಲೋಕಕ್ಕೆ ನೀಡಿದ ಅವಳ ಹಿತವಚನಗಳು, ನೀತಿಮಾತುಗಳು, ಚೆನ್ನುಡಿಗಳು, ಮತ್ತು</p>
<p>&#8226; ಅವಳ ಅಧ್ಯಾತ್ಮ ಸಾಧನೆಗೆ ಹಿಡಿದ ಕೈಗನ್ನಡಿಯಂತಿರುವ ವಚನಗಳು</p>
</section>
<section class="level2 numbered" id="id-008.04">
			<h2 class="level2-title" epub:type="title">ಲಲ್ಲಳ ಜೀವನ ಶೈಲಿ:</h2>
<p>ಯಾರೂ ಲಲ್ಲಳ ಜೀವನ ಚರಿತ್ರೆಯನ್ನ ಅವಳ ಜೀವಿತ ಕಾಲದಲ್ಲಿ ಬರೆದಿಡಲಿಲ್ಲ. ಅವಳ ವಚನಗಳಲ್ಲಿಯೇ ಅವಳ ಬಾಳನ್ನು ಗುರುತಿಸಹೊರಟವರಿಗೆ ತುಂಬಾ ನಿರಾಸೆಯೂ ಕಾದಿದೆ. ಅಲ್ಲಿ, ಲಲ್ಲಳ ಗಂಡ ಮನೆ ಅತ್ತೆ- ಇತ್ಯಾದಿ ವೈಯಕ್ತಿಕ ವಿಚಾರಗಳ ನೇರ ಸುಳಿವು ನಮಗೆ ಸಿಗದು. ಆದರೂ, ಸಾಕಷ್ಟು ವಿಷಯಗಳ ಬಗ್ಗೆ ಊಹೆಗಾಗಿ ಅವಳ ವಚನಗಳನ್ನ ಅವಲಂಬಿಸಬಹುದು: ಅವಳದ್ದು ಸರಳ ನಿರಾಡಂಬರ ಜೀವನ (ವಾಖ್ ಸಂಖ್ಯೆ ೨೫), ಅನವಶ್ಯಕ ದೇಹದಂಡನೆಗೆ ಅವಳ ಪ್ರತಿರೋಧವಿತ್ತು (೩೪), ಸುಮ್ಮ ಸುಮ್ಮನೆ ಊಟ ಬಟ್ಟೆ ಬರೆ ಉಪವಾಸಗಳನ್ನ ನಿರಾಕರಿಸುತ್ತಿರಲಿಲ್ಲ, ಹಿತಮಿತ ಆಹಾರಕ್ಕೆ ಸಮ್ಮತಿಸುತ್ತಿದ್ದಳು (೩೩, ೩೪), ಓದಿ ಇಷ್ಟು ತಿಳಿದರೆ, ಓದದೇ ಇನ್ನಷ್ಟು ತಿಳಿದಳು, ತಿಳಿದಂತೆ ನಡೆದಳು (೪೭), ಎಚ್ಚರವಾಗಿರಬೇಕು; ಹೆಣ್ಣಿಗೆ ಕೆಚ್ಚೆದೆಯೂ ಬೇಕು- ಇದು ಮುಖ್ಯವೆಂದಳು (೬೪), ಶೀಲಸಂರಕ್ಷಣೆ ಹೆಣ್ಣಿಗೆ ಅಷ್ಟು ಸುಲಭವಲ್ಲವೆಂದರಿತಳು (೬೪), ತನ್ನನ್ನು ದಾರಿ ತಪ್ಪಿಸಲು ಬಡಪೆಟ್ಟಿಗೆ ಸಾಧ್ಯವಿಲ್ಲವೆಂದು ಹೇಳುತ್ತಿದ್ದಳು (೨೬), ಕಿಡಿಗೇಡಿಗಳ ನಿಂದನೆ, ಭತ್ರ್ಸನೆ, ಚಾಡಿಗಳ ಬಗ್ಗೆ ಉಪೇಕ್ಷೆ ತೋರುತ್ತಿದ್ದಳು (೩೮)<sup><a epub:type="noteref" href="999-aside.xhtml#id-008-37">೩೭</a></sup>, ತೆಗಳಿಕೆ, ಹೊಗಳಿಕೆ ಬಗ್ಗೆ ಉದಾಸೀನತೆ ತಾಳಿದಳು (೩೯), ನಮ್ಮ ಗುಣ, ನುಡಿ, ನಡೆ, ಗುರಿಗಳು ನಮ್ಮವೇ ಆಯ್ಕೆಗಳು ಎಂಬುದನ್ನ ಸಾರಿ ಸಾರಿ ಹೇಳುತ್ತಿದ್ದಳು(೨೦)- ಹೀಗೆ ಕೆಲವು ವಿಚಾರಗಳನ್ನ ಅವಳ ವಾಖ್‍ಗಳಿಂದ ಗ್ರಹಿಸಬಹುದು.</p>
<p>ಆಗಿನ್ನೂ ಅವಳಿಗೆ ಚಿಕ್ಕ ವಯಸ್ಸು; ಸುಮಾರು ಇಪ್ಪತ್ತಾರು ವರ್ಷ. ಮಹಾದೇವಿ ಅಕ್ಕಳಂತೆ ಲಲ್ಲಳೂ ಸಹ ಮನೆಬಿಟ್ಟು, ವಿರಾಣಿಯಾಗಿ, ಎಲ್ಲವನ್ನೂ ತೊರೆದು, ತೊಟ್ಟಿದ್ದನ್ನೂ ಕಿತ್ತೆಸೆದು ಹೊರಟಳಲ್ಲ, ಸಂಪ್ರದಾಯದ ಕಟ್ಟುನಿಟ್ಟನ್ನು ಮೀರಿ, ಆ ತಾಳಕ್ಕೆ ಹೊರತಾಗಿ ಹೀಗೆ ಹೇಳುತ್ತ ಕುಣಿಯತೊಡಗಿದಳಲ್ಲ,</p>
<p class="verse">ಕುಣಿ ಮತ್ತೆ, ಓ ಲಲ್ಲ ಗಾಳಿಯನೆ ಉಡುಪಾಗಿಸಿಕೊ<br /> ಹಾಡ ಹಾಡುತ, ನೀನು ತೆರೆದ ಆಗಸವ ತೊಟ್ಟು;<br /> ಗಾಳಿ ಬಾಂದಳ ಬಿಟ್ಟು ಬೇರೆ ಬಟ್ಟೆಯೂ ಬೇಕೆ?<br /> ತಾಳಬೇಕಿನ್ನೇಕೆ ಸಂಪ್ರದಾಯ ತಾಳ ಕಟ್ಟುನಿಟ್ಟು||೧೪೦||</p>
<p>ಆಗ ಮಹಾದೇವಿಗೆ ಕೊಟ್ಟಂತೆ ಲಲ್ಲಳಿಗೂ ಸುತ್ತಮುತ್ತಣ ಜನ ಏನೇನೋ ಕಷ್ಟಗಳನ್ನ ಕೊಟ್ಟರು. ಕಾಡನ್ನೇ ಮನೆಯಾಗಿ ಮಾಡಿಕೊಂಡು ಹೊರಟವರಿಗೆ ಮೃಗಪಕ್ಷಿಗಳ ಅಂಜಿಕೆಯೇ?<sup><a epub:type="noteref" href="999-aside.xhtml#id-008-38">೩೮</a></sup>ಅಕ್ಕ ಹೇಳಿದಂತೆ, ಲೋಕದೊಳಗೆ ಹುಟ್ಟಿದ ಬಳಿಕ ಸ್ತುತಿನಿಂದೆಗಳು ಬಂದಡೆ ಮನದಲ್ಲಿ ಕೋಪವ ತಾಳದೆ ಸಮಾಧಾನಿಯಾಗಿರಬೇಕು; ಇವಳೂ ಸಹಿಸಿಕೊಳ್ಳುತ್ತಾಳೆ. ಸ್ವಲ್ಪ ಎಳ್ಳಷ್ಟು ಧೂಳು ಬಿದ್ದು ಕೂತರೆ ಕನ್ನಡಿ ಕಳವಳ ಪಡಬೇಕಿಲ್ಲ; ಮನಸ್ಸೆಲ್ಲ ನಿರ್ಮಲ ಜ್ಞಾನಾಮೃತ ಪಾನದಲ್ಲಿದ್ದಾಗ ಅವಳು ಸ್ಥಿತಪ್ರಜ್ಞಳು. ಹೇಳುತ್ತಾಳೆ:</p>
<p class="verse">ನನ್ನ ತೆಗಳಲಿ ಕೆಣಕಿ, ಹೊಗಳಿ ಹಾಡಲಿ ಬಿಡಲಿ,<br /> ಹೂವು ಚೆಲ್ಲಲಿ ಗೌರವಿಸಲಿ ಪೂಜಿಸುತ ಸುತ್ತ;<br /> ಏನು ಮಾಡಿದರೇನು ನನಗಿಲ್ಲ ಸಂತಸ ದುಗುಡ-<br /> ತಿಳಿ ಅರಿವಿನಮೃತ ಪಾನದಲ್ಲಿದೆ ನನ್ನ ಚಿತ್ತ||೩೮||<sup><a epub:type="noteref" href="999-aside.xhtml#id-008-39">೩೯</a></sup></p>
<p class="verse">ನೂರು ಸಾವಿರ ಪರಿಯೆ ಜನ ತೆಗಳುತಲಿರಲಯ್ಯ,<br /> ಕಡೆಗಣಿಸಿ ಇರುವ ಮನವೆಂದೂ ಕೊಳೆಗೊಳ್ಳದು;<br /> ಸಹಿಸಿ ಅಪವಾದದ ಭಾರ, ಕುಗ್ಗಿ ತಳಮಳಗೊಳೆನು-<br /> ಧೂಳು ಎಳ್ಳುಗಳಿಂದ ಕನ್ನಡಿಯೇ ಹಾಳಾಗದು!||೩೯||<sup><a epub:type="noteref" href="999-aside.xhtml#id-008-40">೪೦</a></sup></p>
</section>
<section class="level2 numbered" id="id-008.05">
			<h2 class="level2-title" epub:type="title">ಲಲ್ಲಳ ಗುರು:</h2>
<p>ತನ್ನ ಗುರುವಿನ ಬಗ್ಗೆ ಅವಳಾಡುವ ವಚನಗಳು ಹಲವಿವೆ. ಅವನು ಜ್ಞಾನಾಂಜನ ಶಲಾಕೆಯಿಂದ ನೇತ್ರೋನ್ಮೀಲನ ಮಾಡಿದ, ಒಳಗಣ್ಣ ತೆರೆಯಿಸಿದ ಬೋಧ, ಬೆಳಕು- ಎನ್ನುತ್ತಾಳೆ, ಒಂದು ಕಡೆ:</p>
<p class="verse">ಬಡವಿ, ಎಲ್ಲ ಬಿಟ್ಟವಳಾಗಿ, ಸಂಸಾರದೀಚೆಗೆ ಬಂದೆ<br /> ಸಹಜದರಿವಿನ ಬೆಳಕು ಎನ್ನ ಒಳಗಣ್ಣ ತೆರೆಸಿ,<br /> ವಿಕಸಿಸಿದೆ ಜೀವ, ಲಲ್ಲಳಿಗೀಗ ಬದುಕು ಸಾವೆರಡೊಂದೆ,<br /> ಅಳಿವು ಉಳಿವಿನ ಭೇದ ಏನೂ ಇಲ್ಲವೆನಿಸಿ. ||೧೦೪||</p>
<p>ಗುರುವಿನ ಮಾತಿನಲ್ಲಿ ಲಲ್ಲಳಿಗೆ ಅಚಲ ನಿಷ್ಠೆ (ವಾಖ್ ೨೧, ೫೫), ಅವನನ್ನು ನಂಬಿದರೆ ಸಿದ್ಧಿ ಖಂಡಿತ ಎಂಬ ನಂಬಿಕೆ (೨೨), ಒಬ್ಬ ಒಳ್ಳೆಯ ಗುರು ತನ್ನ ಶಿಷ್ಯಳಿಗೆ ಹೇಳಿ ತಿಳಿಸುವನು, ಹೇಳದೆಯೂ ಕಲಿಸುವನೆಂಬ ಮಾತು(೨೪), ಗುರು ಪಾತ್ರ-ಅಪಾತ್ರ ವಿವೇಚಿಸಿ ಉಪದೇಶಿಸುತ್ತಾನೆ, ಮತ್ತು 'ನ ಇದಂ ಅ-ತಪಸ್ಕಾಯ' (ಅಯೋಗ್ಯರಿಗೆ ಇದು ಸಲ್ಲ) ಎಂಬುದನ್ನರಿತವನು (೧೮), ಮೂರ್ಖರಿಗೆ ಎಷ್ಟು ಹೇಳಿ ಏನು ಪ್ರಯೋಜನ? (೧೯), ಲೋಕ ಕಳೆದುಕೋ, ಆತ್ಮ ಗೆದ್ದುಕೋ (೨೩), ಗುರೂಪದೇಶ, ಧ್ಯಾನದ ಮಹತ್ವ (೬೭), ಮತ್ತು ಅವನಿಂದ ಸಿಗುವ ಮಾರ್ಗದರ್ಶನ (೯೫)- ಇವು ಕೆಲವು ಗುರುವನ್ನ ಕುರಿತ<sup><a epub:type="noteref" href="999-aside.xhtml#id-008-41">೪೧</a></sup>ಲಲ್ಲಳ ವಾಖ್‍ಗಳು.</p>
<p>ಯೋಗಾಭ್ಯಾಸದಲ್ಲಿ ಗುರುವಿನ ಆವಶ್ಯಕತೆ, ಅನಿವಾರ್ಯತೆ ಮತ್ತು ಮಹತ್ವ ನಮಗೆ ಗೊತ್ತಿದ್ದದ್ದೇ. ಜೊತೆಗೆ, ಸೂಫೀ ಪ್ರಭಾವವೂ ಅವಳ ಮೇಲೆ ದಟ್ಟವಾಗಿ ಬಿದ್ದಿತ್ತು ಎನ್ನುವದರ ಹಿನ್ನೆಲೆಯಲ್ಲಿ, ಆ ಕಾರಣಕ್ಕೂ ಲಲ್ಲ ಗುರುವನ್ನ ಎಷ್ಟು ಪೂಜ್ಯ ಭಾವನೆಯಿಂದ ನೋಡುತ್ತಿದ್ದಳು ಎಂಬುದನ್ನ ಮುಂದೆ ನೋಡೋಣ.</p>
</section>
<section class="level2 numbered" id="id-008.06">
			<h2 class="level2-title" epub:type="title">ಲಲ್ಲಳ ಸಾಧನೆಯ ಸೂಚಕಗಳು:</h2>
<p>ಒಬ್ಬ ಸಾಧಕಳು ಅಲ್ಪತೃಪ್ತಳಾಗದೇ ತನ್ನ ಗುರಿಯನ್ನ ಮುಟ್ಟಲು ಎಷ್ಟೊಂದು ಕಷ್ಟ ಪಡಬೇಕು- ಎನ್ನುವುದಕ್ಕೆ, ತನ್ನನ್ನೇ ಉದಾಹರಣೆಯಾಗಿ ಇಟ್ಟುಕೊಂಡು ಲಲ್ಲ ಹೇಳಿದ ವಚನ(೧೦೫) ವೊಂದಿದೆ. ಅಲ್ಲಿ, ಗಿಡದಲ್ಲಿ ಬಿಡುವ ಹತ್ತಿಯ ದೃಷ್ಟಾಂತವನ್ನ ತೆಗೆದುಕೊಳ್ಳುತ್ತಾಳೆ. ಗಿಡದಲ್ಲಿ ಹೂವಾಗಿ ಬಿರಿದು ಬಿಟ್ಟ ಹತ್ತಿ, ಕಿತ್ತಮೇಲೆ ಹಲವಾರು ರೂಪಾಂತರಗೊಳ್ಳುತ್ತದೆ. ಹತ್ತಿಯನ್ನ ಬಿಲ್ಲಿನಿಂದ ಎಕ್ಕುತ್ತಾರೆ, ಸುತ್ತುವ ಚರಕದ ಮೇಲೆ ಹುರಿಮಾಡಿದಾಗ ಅದು ದಾರವಾಗುತ್ತದೆ; ಅದನ್ನ ಮಗ್ಗದಲ್ಲಿ ನೇಕಾರ ನೇಯ್ದು, ಬಂದ ಬಟ್ಟೆಯನ್ನು ಅಗಸ ಸ್ವಚ್ಛಮಾಡಿ, ಸಿಂಪಿಗ ಕತ್ತರಿಸಿ, ಜನರು ಉಡುವ ಬಟ್ಟೆಯಾಗಿ ಅಂದವಾಗಿ ಪರಿವರ್ತಿಸುತ್ತಾನೆ. ಹೀಗೆ, ಹಲವು ಬಗೆಯ ಪರಿಷ್ಕಾರಗಳಿಗೆ ಒಳಗಾಗಿ, ಹಂತಹಂತಗಳಲ್ಲೂ ಹೊಡೆತಕ್ಕೆ ಒಳಗಾಗಿ</p><sup><a epub:type="noteref" href="999-aside.xhtml#id-008-42">೪೨</a></sup> (೧೧೧), ದೃಢ  ಮನೋಭಾವದಿಂದ ಮುನ್ನಡೆ (೪೨), ಕಲಿತಂತೆ ನಡೆದೆ (೪೭), ಷಟ್ ಚಕ್ರ ಯೋಗಾಭ್ಯಾಸ (೭೧, ೭೨, ೧೦೧), ಎಲ್ಲೆಲ್ಲೋ ಅರಸಿಯಾಯ್ತು, ಕೊನೆಗೆ ಮನೆಯಲೇ ಸಿಕ್ಕನವ (೯೭), ಮಹಾದರ್ಶನ (೧೦೦), ಅಲೌಕಿಕ ಪ್ರಭಾವಲಯ (೩೨)- ಹೀಗೆ ಲಲ್ಲಳ ವಚನಗಳಲ್ಲಿ ಅವಳ ಸಾಧನೆಯ ಹೆಜ್ಜೆಗಳನ್ನು ಗುರುತಿಸಬಹುದು. ಉದಾಹರಣೆಯಾಗಿ, ಇವನ್ನು ನೋಡಿ:</p>
<p class="verse">ನೂರಾರು ಬಾರಿ ಪರಿಪರಿಯೆ ಕೇಳಿ, ದಣಿದೆನು ನಾನು-<br /> ಹೆಸರಿಲ್ಲದವನೆಂತು, ಹೇಳು, ಗುರು, ಗುರುತಿಸುವುದು?<br /> ಕೊನೆಗೆ ಲಲ್ಲ ಊಹಿಸಿಕೊಂಡಳಿರಬಹುದು ಹೀಗೆಂದು-<br /> ಆ ಅನಾಮಕನ ಕಾಣು ಒಂದೊಂದೂ ಸೃಷ್ಟಿಯೊಳಗೆ. ||೨೪||</p>
<p class="verse">ಓದಿ ನಾ ಕೊಂಚವೇ ತಿಳಿದೆ, ಓದದೇ ಇನ್ನೆಷ್ಟೋ ತಿಳಿದೆ;<br /> <p>ತಿಳಿದುದನನುಸರಿಸಿ ಮೆಲ್ಲ ಮೆಲ್ಲನೇ ನಡೆದೆ;<br /> <p>ಸಿಂಹವನು ಕಾಡ ಗವಿಯಿಂದಾಚೆ ತೋಳ ಹೊರತರುವಂತೆ<br /> <p>ತಂದು ಕಟ್ಟಿ ಮೆಟ್ಟಿ ನಿಂತಳೀ ಲಲ್ಲ ಬಿಡದೆ. ||೪೭||</p>
<p class="verse">ಹಗಲಿರುಳು ಹುಡುಕುತ್ತ ಎತ್ತಲೆತ್ತಲೋ ಸುತ್ತಿ,<br /> <p>ಅವನ ನಾ ನೆನೆಯುತ ಬಳಲಿ ಬಸವಳಿಯುತಿರಲು;<br /> <p>ಕೊನೆಗೆ, ಏನಿದಚ್ಚರಿ, ಲಲ್ಲ, ನಿನಗೆ ಇಲ್ಲೇ ಸಿಕ್ಕ-<br /> <p>ಮನೆಯಲೇ<em>'ಎಲ್ಲ ಬಲ್ಲವ'</em>, ಕಾಲ ಕೂಡಿ ಬರಲು!||೯೭||</p>
<p>ಸಾಧನೆಯ ಹಾದಿಯಲ್ಲಿ, ಮನಸ್ಸಿನ ಚಂಚಲತೆಯನ್ನು ಮೆಟ್ಟಿ ನಿಲ್ಲುವ ಮಾತನ್ನ ಹಲವು ಬಾರಿ ಲಲ್ಲ ಆಡುತ್ತಾಳೆ; ಅವುಗಳಲ್ಲಿ ತಾಯ ಮಡಿಲ ಮಗುವಿನ ಒಂದು ಉಪಮೆ ಸೊಗಸಾಗಿದೆ:</p>
<p class="verse">ಸಾವ ಮೆಟ್ಟುವ ಗುರಿಯ ದಾರಿಯಲೆ ನಡೆ, ಮನ ನೆಟ್ಟು,<br /> ಸೆಳೆತಕ್ಕೆ ಬಲಿಯಾಗಿ ಉರುಳೀಯೆ ಪಕ್ಕಕ್ಕೆ, ಜೋಕೆ!<br /> ತಾಯ ತೊಡೆಯೇರಿ ಇದ್ದರೂ ದಿವಿನಾಗಿ ಹಸುಗೂಸು<br /> ಸುಮ್ಮನೇ ಮಗ್ಗಲಾಗುತ್ತ, ಲಲ್ಲ, ಜಾರುವುದು ಏಕೆ? ||೫೩||</p>
</section>
<section class="level2 numbered" id="id-008.07">
			<h2 class="level2-title" epub:type="title">ಪೂಜೆಯ ಬಗ್ಗೆ ಲಲ್ಲ:</h2>
<p>ಈಗ, ಈ ಲೇಖನದ ಪ್ರಾರಂಭದಲ್ಲಿ ಉಲ್ಲೇಖಿಸಿದ<em>ಪರಾಪೂಜೆ</em>ಯ ಸ್ತೋತ್ರಕ್ಕೆ ಸಂವಾದಿಯಾಗಿ ಲಲ್ಲ ಏನು ಹೇಳಿದ್ದಾಳೆ ನೋಡೋಣ; ಪೂಜೆಯ ಬಗ್ಗೆ ಲಲ್ಲಳ ಈ ವಚನಗಳನ್ನು ಕೇಳಿ:</p>
<p class="verse">ನೀನೆ ಆಗಸ ಭೂಮಿ, ನೀ ಗಾಳಿ ಜಲ ಬೆಂಕಿ;<br /> ಇರುಳು ಹಗಲೂ ನೀನೆ- ಎಲ್ಲವೂ ನೀನೆ ಹೀಗೆ;<br /> ಎಲೆ ಹೂವು ಹಣ್ಣುಗಳ, ಅಘ್ರ್ಯ ಪಾದ್ಯಕೆ ನೀರ-<br /> ಪೂಜೆಗೆ ಬೇರೆ ತರುವುದೆಲ್ಲಿಂದ, ಲಲ್ಲ, ನಿನಗೆ?||೭೦||<sup><a epub:type="noteref" href="999-aside.xhtml#id-008-43">೪೩</a></sup></p>
<p>ದೇವರಲ್ಲಿ ಪ್ರೇಮಭಿಕ್ಷೆ ಬೇಡುವ ಸೂಫೀ ಭಕ್ತರ ಷೋಡಶೋಪಚಾರ ಪೂಜೆಯ ಕೈಂಕರ್ಯವೇ ಬೇರೆ ರೀತಿಯದು.<sup><a epub:type="noteref" href="999-aside.xhtml#id-008-44">೪೪</a></sup>><sup/>ಅಕ್ಕನ ಹಾಗೆ ಇವಳೂ ಕಾಡು ಮೇಡು ಗಿಡ ಮರ ಕಲ್ಲು ಮುಳ್ಳು ಪಕ್ಷಿ ಪ್ರಾಣಿಗಳಲ್ಲೆಲ್ಲ ಅವಿಮುಕ್ತ ಕ್ಷೇತ್ರವನ್ನು ಅಲ್ಲಿನ ದೇವರನ್ನ ಕಾಣುವ ಅನುಭಾವಿ. ಪೂಜ್ಯ ಪೂಜಕ ಪೂಜೆಯ ಅವಿನಾಭಾವ ತಳೆದವಳು.<sup><a epub:type="noteref" href="999-aside.xhtml#id-008-45">೪೫</a></sup>ಆದರೂ ಬೆಟ್ಟದ ತುತ್ತ ತುದಿಗೇರುವ ಮೊದಲು ತಪ್ಪಲ ಮೆಟ್ಟಲು ಮೆಟ್ಟಲು ಹತ್ತಿ ನಡೆಯಬೇಕಲ್ಲವೇ?</p>
<p class="verse">ಏಳು ಶಕ್ತಿ ಆರಾಧಕಳೇ, ವಿಧಿ ಬಿಡದೆ ಪೂಜಿಸು, ಏಳು!<br /> ಮಧುವೋ ಮದಿರೆಯೋ ಶ್ರದ್ಧೆ ಭಕ್ತಿಯಲಿ ತೊಡಗು|<br /> ಅಳಿಯದುಳಿಯುವವ ಶಿವನ ನೀನರಿಯಬಲ್ಲಡೆ ಹೀಗೆ,<br /> <p>ಕೇಡೇನು, ತೊಡಕೇನು? ಲಲ್ಲ, ಏನಿಹುದು ಕೆಡುಕು?||೬೧||<sup><a epub:type="noteref" href="999-aside.xhtml#id-008-46">೪೬</a></sup></p>
<p>ಲಲ್ಲಳಿಗೆ ಯಾವುದೂ ಗೌಣವಲ್ಲ. ಯಾವುದೂ ತ್ಯಾಜ್ಯವಲ್ಲ; ವಿಧಿ ವಿಧಾನವನ್ನನುಸರಿಸಿದ ಪೂಜೆಗೂ ಅದದೇ ಆದ ಒಂದು ಮಹತ್ವವಿದೆ, ಸ್ಥಾನವಿದೆ, ಅರ್ಥವಿದೆ- ಅದನ್ನು ತಿಳಿಯಲು ಪ್ರಯತ್ನಿಸಬೇಕು ಅಷ್ಟೆ. ಎಲ್ಲದಕ್ಕೂ ಒಂದು ಶಿಸ್ತು ಇದ್ದರೆ ಒಳಿತು ಎಂಬಂತೆ, ಮೊದಮೊದಲು ಪ್ರಾರಂಭಿಕ ಹಂತಗಳಲ್ಲಿ ಇವೆಲ್ಲ ಬೇಕಾಗುತ್ತದೆ (ವಾಖ್ ೬೧)- ಎನ್ನುವುದು ಅವಳ ಅಭಿಪ್ರಾಯ. ಸರ್ವಧರ್ಮ ಸಮಭಾವವನ್ನ ಬೆಳೆಸಿಕೊಳ್ಳಿ ಎನ್ನುವ ಕರೆ ಕೊಡುತ್ತಾಳೆ:</p>
<p class="verse">ಹರನೆನ್ನಿ, ಹರಿಯೆನ್ನಿ, ಜಿನ, ಬುದ್ಧ, ಕಮಲಜನೆನ್ನಿ,<br /> ದೇವನೊಬ್ಬನೆ ಕರೆವ ಹೆಸರೋ ಹಲವು ಏನೆ ಇರಲಿ;<br /> ನನ್ನ ಕರೆಗೋಗೊಟ್ಟು ನನ್ನ ಮೇಲನುಕಂಪವನಿಟ್ಟು,<br /> ಭವರೋಗ ಬಲೆಯಲಿ ಸಿಲುಕಿದಬಲೆಯ ಬಿಡಿಸಿ ಬಿಡಲಿ! ||೭೩||</p>
<p>ಅರವತ್ತ ನಾಲ್ಕು ಹಂತಗಳ ತಾಂತ್ರಿಕ ಪೂಜೆಯ ವಿಚಾರವೂ ಅವಳಿಗೆ ಗೊತ್ತಿದೆ (೧೧೫), ಆದರೆ ಮಧುವೋ ಮದಿರೆಯೋ, ಬಲವೋ ಎಡವೋ ಏನು ಜಾಡು ಹಿಡಿದರೂ ಶ್ರದ್ಧೆ ಮುಖ್ಯ (೬೧), ಸಾಂಪ್ರದಾಯಿಕ ಪೂಜೆ ಬೇಕೇ ಬೇಕಿಂದಿಲ್ಲ (೫೯), ದೇಹದಂಡನೆಯೊಂದೆ ಬಿಡುಗಡೆ ಕೊಡಿಸೀತು ಎನ್ನುವುದು ಭ್ರಮೆ ಬೇಡ (೭೬), ಭಕ್ತಿಯೊಂದೇ ಸಾಕು ಮುಕ್ತಿಗೆ (೬೭), ಬರಿ ಓದು ಮಾತಿನಿಂದ ತೀರ್ಥಯಾತ್ರೆ ಗಳಿಂದ ಸಿಗದ ಗುಟ್ಟು ಇದು ('ನ ಅಯಂ ಆತ್ಮಾ ಪ್ರವಚನೇನ, ಬಹುನಾ ಶ್ರುತೇನ ಲಭ್ಯಃ||') (೧೦೭), ಸುಲಭದಲಿ ಎಟುಕುವನಲ್ಲ ನಮ್ಮ ಬಟುಕ ಶಿವ (೮೦)- ಈ ಮಾತುಗಳನ್ನೂ ಅವಳು ಆಡುತ್ತಾಳೆ. ಹೆಜ್ಜೆ ಹೆಜ್ಜೆಯಿಟ್ಟು ಮೇಲೇರಿ ಎನ್ನುತ್ತಾಳೆ, ಲಲ್ಲ:</p>
<p class="verse">ವಿಧಿ ಆಚರಣೆಗಳೆಲ್ಲ ಮೆರೆದೆಸೆದು ಮಂತ್ರವಿನ್ಯಾಸದಲಿ,<br /> ಕಂಪಾಗಿ ಹರಡುವುದು ಮಂತ್ರ ಘೋಷ ತೂಗಿ;<br /> ಮನದಾಳ ಮಡುವಿನಲಿ ಮುಳುಗಿ ಆ ನಾದದ ಸೊಗಸು,<br /> ಕರಗಿ ಮನ, ಉಳಿವುದು ಆತ್ಮ, ಚಿದಾನಂದವಾಗಿ. ||೮೯||</p>
<p>ಸಗುಣೋಪಾಸನೆಯಲ್ಲಿಯೇ ಮುಳುಗಿರಬೇಡಿ ಎನ್ನುವ ಕಳಕಳಿ ಅವಳದು. ಸರ್ವಾಂತರ್ಯಾಮಿಯ ಇರುವಿಕೆಯನ್ನ ಸೀಮಿತಗೊಳಿಸಿಕೊಳ್ಳಬೇಡಿ- ಎಂದು ಕೆಣಕುತ್ತಾಳೆ, ಬಂಡೆಯಮೇಲೆ ಕಟ್ಟಿದ ದೇವಳದತ್ತ ಬೆಟ್ಟು ಮಾಡುತ್ತಾಳೆ:</p>
<p class="verse">ತುಳಿವ ಚಪ್ಪಡಿ ಕಲ್ಲು, ಕಟ್ಟಡ ಹೊತ್ತ ಕಂಬವೂ ಕಲ್ಲೆ,<br /> ಮೇಲೆ ತೊಲೆ, ಛಾವಣಿ ಕಲ್ಲು, ದೇಗುಲವೇ ಕಲ್ಲು;<br /> ಒಳಗೆ ಪೀಠ ವಿಗ್ರಹ- ಹೀಗೆ ಎಲ್ಲ ಕಲ್ಲೇ ಆಗಿರುವಾಗ,<br /> ಯಾವ ಕಲ್ಲಿಗೆ ಪೂಜೆ, ಭಟ್ಟ? ಕೇಳುವಳು ಲಲ್ಲ. ||೬೬||<sup><a epub:type="noteref" href="999-aside.xhtml#id-008-47">೪೭</a></sup></p>
<p>ಆ ಮಟ್ಟದ ಹತ್ತಿರ ಹತ್ತಿರವಾದರೂ ಕೂರದೆ ಏರದೆ, ವೇದಿಕೆಯ ಮೇಲಿನ ಮುಖ್ಯ ಅತಿಥಿಯನ್ನ ಸರಿಯಾಗಿ ಕಾಣುವುದಾದರೂ ಹೇಗೆ? (ದೇವರಾಗದೆ ದೇವರನ್ನ ಅರ್ಚಿಸುವುದೇ? 'ನ ಅದೇವೋ ದೇವಂ ಅರ್ಚಯೇತ್')- ಎಂಬ ಮಾತೊಂದಿದೆ. ಸೋಽಹಂ ಭಾವವನ್ನು ತಾಳಿ- ಎನ್ನುತ್ತಾಳೆ, ಲಲ್ಲ ಹೇಳುತ್ತಾಳೆ:</p>
<p class="verse">ನಿನ್ನಲ್ಲಿ ಇವೆ ಆರು, ನೀಲಿಗೊರಳನೆ, ಆರು ನನ್ನಲ್ಲಿಯೂ,<br /> ನಿನ್ನದು ಸಮಷ್ಟಿಯ ರೂಪ, ವ್ಯಷ್ಟಿ ನನ್ನ ಅಲ್ಪ ಮಿತ;<br /> ಇರುವುದೊಂದೇ ಒಂದು ನಮ್ಮಿಬ್ಬರಲಿ ಕಡು ವ್ಯತ್ಯಾಸ-<br /> ನೀನು ನಡೆಯಿಸುವಾತ, ನಾನೋ ನಡೆವೆ ಸತತ.||೧೨೮||</p>
<p>ಹೀಗೆ ಹೇಳುವಾಗ, ಪ್ರಪತ್ತಿಯ ಸಂವೇದನೆಯೂ ಬಂದು ಹೋಗುತ್ತದೆ. ಭಗವಂತನ ಸರ್ವಜ್ಞತ್ವ, ಸಮಯಕ್ಕೆ ಸರಿಯಾಗಿ ಆತ ಸಹಾಯ ಒದಗಿಸುವುದು (ವಾಖ್ ೨೯), ಭಕ್ತನಿಗೆ ನಂಬಿಕೆಯ ಜೊತೆಗೆ ತಾಳ್ಮೆಯೂ ಇರಬೇಕು ಎನ್ನುವುದು (೨೮)- ಇವನ್ನೂ ಲಲ್ಲ ಹೇಳುತ್ತಾಳೆ. ಆದರೆ, ನಿರ್ಗುಣೋಪಾಸನೆಗೇ ಅವಳ ಒತ್ತು ಜಾಸ್ತಿ; ಎಲ್ಲರಲ್ಲಿ ತನ್ನನ್ನು, ತನ್ನಲ್ಲಿ ಎಲ್ಲರನ್ನ, ಎಲ್ಲೆಲ್ಲೂ ಅವನನ್ನೇ ಕಾಣುವ ಪ್ರವೃತ್ತಿ<sup><a epub:type="noteref" href="999-aside.xhtml#id-008-48">೪೮</a></sup>ಅದರ ಒಂದು ಗುರುತು:</p>
<p class="verse">ನೂರಾರು ಬಾರಿ ಪರಿಪರಿಯೆ ಕೇಳಿ, ದಣಿದೆನು ನಾನು-<br /> ಹೆಸರಿಲ್ಲದವನೆಂತು, ಹೇಳು, ಗುರು, ಗುರುತಿಸುವುದು?<br /> ಕೊನೆಗೆ ಲಲ್ಲ ಊಹಿಸಿಕೊಂಡಳಿರಬಹುದು ಹೀಗೆಂದು-<br /> ಆ ಅನಾಮಕನ ಕಾಣು ಒಂದೊಂದೂ ಸೃಷ್ಟಿಯೊಳಗೆ. ||೨೪||</p>
<p>ಪೂಜೆಯ ಉಪಕರಣಗಳು, ವಿಧಿ ವಿಧಾನ ಆಚರಣೆಗಳು ಸಾಧಕನ ಪೂಜೆಗೆ ಅಲಂಕಾರಪ್ರಾಯವಾಗಿ ಇರುತ್ತವೆ- ಎಂಬ ಕಾರಣಕ್ಕಾದರೂ, ಶಿವನೇ, ಎಲ್ಲ ರೀತಿಯ ಆರಾಧನೆಗೆ ನೆಲೆವೀಡಾದ ನೀನು ಅವುಗಳಲ್ಲಿಯೂ ವಿಜೃಂಭಿಸುತ್ತೀಯೆ; ಇದೊಂದು ಸೋಜಿಗದ ವಿಷಯ- ಎನ್ನುತ್ತಾನೆ ಉತ್ಪಲದೇವ ತನ್ನ ಶಿವಸ್ತೋತ್ರಾವಳಿಯಲ್ಲಿ.<sup><a epub:type="noteref" href="999-aside.xhtml#id-008-49">೪೯</a></sup>><sup/>ಒಂದು ಹಂತ ಮುಟ್ಟಿದಮೇಲೆ, ಈ ಆಚರಣೆಯೂ ಅರ್ಥಶೂನ್ಯವಾಗಿ ಕಾಣ ತೊಡಗಿದಾಗ ಇವೆಲ್ಲ ತನ್ನಷ್ಟಕ್ಕೆ ತಾನೆ ಕಾಲ್ತೆಗೆಯುತ್ತವೆ. ತನ್ನ<em>ಕೈವಲ್ಯಪದ್ಧತಿ</em>ಯಲ್ಲಿ, ನಿಜಗುಣಶಿವಯೋಗಿಯು ಶಿವ ಮಾನಸಪೂಜೆಯ ಸಂಕೇತಗಳನ್ನು ವಿವರಿಸುತ್ತಾನೆ.<sup><a epub:type="noteref" href="999-aside.xhtml#id-008-50">೫೦</a></sup>ಈ ಮಾನಸಪೂಜೆ (ವಾಖ್ ೧೩೮) ಅವಳಿಗೆ ಅತ್ಯಂತ ಪ್ರಿಯ:</p>
<p class="verse">ನಾನೇನ ಮಾಡುವೆನೋ ಅದೆಲ್ಲ ನಿನ್ನದೇನೇ ಪೂಜೆ;<br /> ಏನೆಲ್ಲ ನುಡಿವೆನೋ ಅದೆ ನಿನ್ನ ಕುರಿತ ಮಂತ್ರ;<br /> ಒದಗಿದುದೆಲ್ಲ ಅಣಿಗೊಳಿಸಿಡುವ ಪೂಜೆಯ ದ್ರವ್ಯ-<br /> ನೀ ಕುಣಿಸಿದೊಲು ಲಲ್ಲ ತಾ ಕುಣಿವುದೇ ತಂತ್ರ! ||೧೩೮||<sup><a epub:type="noteref" href="999-aside.xhtml#id-008-51">೫೧</a></sup></p>
</section>
<section class="level2 numbered" id="id-008.08">
			<h2 class="level2-title" epub:type="title">ಕಾಶ್ಮೀರದ ಶೈವ ದರ್ಶನ ಮತ್ತು ಲಲ್ಲ:</h2>
<p>ಲಲ್ಲಳ ವಚನಗಳ ಆಳವನ್ನು ಅರಿಯಬೇಕಾದರೆ, ಕಾಶ್ಮೀರದ ಶೈವ ಸಿದ್ಧಾಂತದ ಸ್ವಲ್ಪವಾದರೂ ಪರಿಚಯ ಆವಶ್ಯಕ.<sup><a epub:type="noteref" href="999-aside.xhtml#id-008-52">೫೨</a></sup>ಇದನ್ನು ನೋಡಿ:</p>
<p class="verse">ಹೃದಯದಲಿ ಮೂಡಿದ ಪ್ರಣವ ಮೇಲೆ ಮೇಲಕೆ ಏರಿ<br /> ಹನ್ನೆರಡು ಹಂತದ ಮೇರು ಬ್ರಹ್ಮರಂಧ್ರ ತೌರ ಸೇರಿ,<br /> ಅಲ್ಲಿ ಬೆಳಗುತಿಹ ಆ ದಿವ್ಯ ಪ್ರಭೆಯ ಮನಗಂಡವರಿನ್ನು<br /> ಯಾರ ಪೂಜಿಸುವುದೆಂತು? ಲಲ್ಲಗೆ ಬಲ್ಲವರೆ ಅರುಹಿ. ||೭೧||</p>
<p>ಪರಮಾತ್ಮನ ನೆಲೆಯ ಕಲ್ಪನೆ ವಿಧ ವಿಧ. ಉಪನಿಷತ್ತುಗಳಲ್ಲಿ ಅವನು ಹೃದಯಸ್ಥ. ಯೋಗ ಮತ್ತು ತಂತ್ರಶಾಸ್ತ್ರದ ಪ್ರಕಾರ, ಶಿವ ನಮ್ಮ ತಲೆಯ ತುದಿಯಲ್ಲಿದ್ದುಕೊಂಡು ನಮ್ಮ ಎಲ್ಲ ವ್ಯವಹಾರಗಳನ್ನು ನಿಯಂತ್ರಿಸುತ್ತಾನೆ. ಅನಾಹತ ಓಂಕಾರವನ್ನು ಶಿವನಿರುವ ಮಸ್ತಕದ ಬ್ರಹ್ಮರಂಧ್ರದಲ್ಲಿ ಸಾಧಿಸಿ, ಸಾಯುಜ್ಯ ಪಡೆದ ಮೇಲೆ ದ್ವೈತಭಾವನೆ ಕರಗಿ ಹೋಗುತ್ತದೆ. ಎಲ್ಲೆಲ್ಲೂ ಭಗವಂತನ ಪಾರಮ್ಯದ ಸೊಲ್ಲೇ ಲಲ್ಲಳ ವಚನಗಳಲ್ಲಿ. ಆತ್ಮ ಅವಿನಾಶಿ ಎನ್ನುತ್ತಲೇ, ಶಿವ ನಿರ್ದೇಶಿಸುವ ನಾಟಕದಲ್ಲಿ ನಾವು ಕೇವಲ ಅಭಿನೇತೃಗಳು ಅಷ್ಟೆ ಎನ್ನುವುದನ್ನ ಮರೆಯುವುದಿಲ್ಲ:</p>
<p class="verse">ಹಿಂದೆಯೂ ಇದ್ದೆವು ನಾವು, ಇದ್ದೇವು ಮುಂದೆಯೂ ಕೂಡ,<br /> ಒಂದಲ್ಲ ಒಂದು ಬಗೆ ರಂಗದ ಗೆಜ್ಜೆ ಕಟ್ಟಿ ಕುಣಿಯುವವರೇ;<br /> ಹುಟ್ಟಿ, ಮುಳುಗುತ, ಮತ್ತೆ ಹುಟ್ಟುತ್ತಲಿಹ ಹೊತ್ತಿನೊಲು,<br /> ಹುಟ್ಟು ಉಳಿವು ಅಳಿವಿನೊಡೆಯನ ತಿರುಗಣಿಯ ಆಟಿಕೆಗಳು.||೧೧೬||</p>
<p>ಇದರಂತೆಯೇ, ಶತರುದ್ರೀಯದ ಚಮಕ ನಮಕಗಳ ಕಲ್ಪನಾವಿಲಾಸ (೭೦), ಪ್ರಕೃತಿ-ಪುರುಷಗಳ ಬಗ್ಗೆ ಯೋಗಸೂತ್ರಗಳ ವ್ಯಾಖ್ಯಾನ; ಇದಂ ಇದಮ್, ಅಹಂ ಇದಮ್, ಅಹಮ್- ಎಂಬ ಮೂರು ಅವಸ್ಥೆಗಳು (೮೩) ; ಚಿತ್ತದ ಐದು ವೃತ್ತಿಗಳು, ಇಂದ್ರಿಯಗಳ ಮೇಲೆ ಮನಸ್ಸಿನ ಅಧಿಕಾರ (೬); ಯಮ, ನಿಯಮಾದಿ ಅಷ್ಟಾಂಗಗಳು; ಸುಷುಮ್ನಾ, ಇಳಾ, ಪಿಂಗಳಾ ನಾಡಿಗಳ ಅರಿವು, ಹತೋಟಿ (ವಾಖ್ ೮೦, ೯೧); ಪ್ರಾಣ, ಅಪಾನ, ಸಮಾನ, ಉದಾನ, ವ್ಯಾನ ಎಂಬೀ ಪಂಚ ಪ್ರಾಣಗಳ ಸಂಚಾರ; ಮೂಲಾಧಾರ ಮುಂತಾದ ಚಕ್ರಗಳು, ಕುಂಡಲಿನೀ ಉದ್ದೀಪನ (೭೧); ಶೂನ್ಯದ ನಿಗೂಢತೆ (೭), ಶೂನ್ಯದಲ್ಲಿ ಪ್ರಯಾಣದ ಅನುಭವ (೧೦೩)-ಹೀಗಿರುವ ವಾಖ್‍ಗಳಿವೆ. ಯೋಗಶಾಸ್ತ್ರಕ್ಕೆ ಸಂಬಂಧಿಸಿದ ಪಾರಿಭಾಷಿಕ ತತ್ತ್ವಗಳ ಸಾಮಾನ್ಯ ಪರಿಚಯ ಸ್ವಲ್ಪವೂ ಇಲ್ಲದ್ದಿದ್ದರೆ ಲಲ್ಲಾಳ ವಚನಗಳು ಬರಿಯ ಮಾತಿನ ಆಡಂಬರವಾಗಿ ತೋರುವ ತೊಂದರೆಯಿದೆ.</p>
<p>ಜೊತೆಗೆ ಇವೂ ತಿಳಿದಿದ್ದರೆ ಅನುಕೂಲ: ಕಾಶ್ಮೀರ ತ್ರಿಕ ಶೈವ ಸಿದ್ಧಾಂತದ ಅಭೇದ ಭಾವನೆ:<sup><a epub:type="noteref" href="999-aside.xhtml#id-008-53">೫೩</a></sup>><sup/>ನವ ವಿಧ ಭಕ್ತಿ;<sup><a epub:type="noteref" href="999-aside.xhtml#id-008-54">೫೪</a></sup>><sup/>ನಾದ ಬಿಂದು ಕಳೆ;<sup><a epub:type="noteref" href="999-aside.xhtml#id-008-55">೫೫</a></sup>><sup/>ಚತುರ್ವಿಧ ಪದವಿಗಳು<sup><a epub:type="noteref" href="999-aside.xhtml#id-008-56">೫೬</a></sup>>- ಮುಂತಾದವು. ತೌಲನಿಕ ಅಧ್ಯಯನಕ್ಕಾಗಿ ಇವು ಗೊತ್ತಿರಬೇಕು: ಷಟ್ ಸ್ಥಲಗಳು: ಭಕ್ತ,<sup><a epub:type="noteref" href="999-aside.xhtml#id-008-57">೫೭</a></sup>><sup/>ಮಾಹೇಶ್ವರ,<sup><a epub:type="noteref" href="999-aside.xhtml#id-008-58">೫೮</a></sup>>ಪ್ರಸಾದಿ,<sup><a epub:type="noteref" href="999-aside.xhtml#id-008-59">೫೯</a></sup>><sup/>ಪ್ರಾಣಲಿಂಗಿ,<sup><a epub:type="noteref" href="999-aside.xhtml#id-008-60">೬೦</a></sup>><sup> </sup>ಶರಣ<sup><a epub:type="noteref" href="999-aside.xhtml#id-008-61">೬೧</a></sup>><sup> </sup>ಮತ್ತು ಐಕ್ಯ<sup><a epub:type="noteref" href="999-aside.xhtml#id-008-62">೬೨</a></sup>- ಇತ್ಯಾದಿಗಳು. ಇವು ಸೂಫೀ ಪಂಥದ ಮೂಲಭೂತ ಸಿದ್ಧಾಂತ ಗಳೊಡನೆ ಎಷ್ಟೊಂದು ಹೋಲಿಕೆಯುಳ್ಳವು ಎಂಬುದನ್ನ ಗಮನಿಸಬೇಕು.</p>
<p>ಲಲ್ಲಳ ವಾಖ್‍ಗಳಲ್ಲಿ ಅವಳು ತನ್ನ ಗುರು ಸಿದ್ಧ ಶ್ರೀಕಾಂತರೊಡನೆ ನಡೆಸಿದ ಪ್ರಶ್ನೋತ್ತರ ರೂಪದ ಒಂದು ವಚನ ಸ್ವಾರಸ್ಯಕರವಾಗಿದೆ:</p>
<p class="verse">ನಿದ್ದೆಯೆಂದರದೇನು? ಮಂಪರಲಿ ತೂಕಡಿಸುವವರಾರು?<br /> ಯಾವುದೆಚ್ಚರ? ಎಚ್ಚರವಾಗಿರುವವರು ನಿಜವಾಗಿ ಯಾರು?<br /> ನೀರ ಹೊರಸೂಸುತಲೇ ಇರುವ ಸರೋವರಗಳಿವೆಯೇನು?<br /> ಅವನಿಗೇನರ್ಪಿಸಬೇಕು? ಕೊನೆಗೇನ ಪಡೆಯಲೆಳೆಸಬೇಕು?||೧೧೯||</p>
<p class="verse">ಭವದ ಜಂಜಾಟವೇ ನಿದ್ದೆ,<br /> ತೊಳಲಾಟದಲಿ ನಲುಗಿ ಕಡು ಸೊರಗಿ ಮನ ಮಲಗಿದೆ;<br /> ಅವನ ಅರಿವೇ ಮೈತಿಳಿವು,<br /> ಪರಮಜ್ಞಾನಿ ಎಂದೂ ಎದ್ದೇ ಇರುವಂಥ ಎಚ್ಚೆತ್ತವ;<br /> ಬರಿದೋ ತುಂಬಿಯೋ ನೀರು,<br /> ಅನವರತ ಸೋರುತಿಹ ಇಂದ್ರಿಯಗಳೆ ಸರೋವರಗಳು;<br /> ಅವನ ಸೇರುವ ಬಯಕೆ, ತಿಳಿವಳಿಕೆ,<br /> ಭಕ್ತ ಭಗವಂತನಿಗರ್ಪಿಸಬಹುದಾದ ಹೆಗ್ಗಳಿಕೆಯರಕೆ;<br /> ಶಿವತ್ವವೇ ಪರಮೋಚ್ಚ ಗುರಿ, ತಾಣ,<br /> ಆ ಪರಮಪದ ಹೊಂದುವ ಭಾಗ್ಯ ಲಲ್ಲಳಿಗೆ ಸಿಗಲಿ.||೧೨೦||</p>
</section>
<section class="level2 numbered" id="id-008.09">
			<h2 class="level2-title" epub:type="title">ಬೆಡಗಿನ ವಚನಗಳು:</h2>
<p>ವಿದ್ವಾಂಸರಿಗೇ ಇನ್ನೂ ಅರ್ಥವಾಗದ 'ಕೂಟ ಶ್ಲೋಕ'ಗಳ 'ಮುಂಡಿಗೆ'ಯ ಮಾದರಿಯ 'ವಾಕ್'ಗಳೂ ಕೆಲವಿವೆ.<sup><a epub:type="noteref" href="999-aside.xhtml#id-008-63">೬೩</a></sup>><sup/>ಆ ಮಾತು ಬೇರೆ!<sup><a epub:type="noteref" href="999-aside.xhtml#id-008-64">೬೪</a></sup>ಉದಾಹರಣೆಗೆ ಒಂದು ತತ್ತ್ವಪದವನ್ನು ಕೇಳಿ:</p>
<p class="verse">ಏಕೆ ಬೇಕಿತ್ತಮ್ಮ ಲಲ್ಲಗೀ ಐದು ಹತ್ತು ಹನ್ನೊಂದು;<br /> ಈ ಮಡಕೆಯನೆ ಅವು ನೆಕ್ಕಿ ಹೋದುವೇನೆ ಮತ್ತೆ?<br /> ಒಟ್ಟಾಗಿ ಎಳೆಯದೆ ಕಟ್ಟಿ ಹನ್ನೊಂದರದ ಕೈಜಾರಿ<br /> ಬಿಟ್ಟ ತುಂಟ ತುಡುಗ ಮಣಕ ಓಡಿ ಕಳೆಯುತ್ತಿತ್ತೆ?||೬||</p>
<p>ಇಲ್ಲಿ, ಐದೆಂದಾಗ ಪಂಚಭೂತಗಳು; ಹತ್ತು ಎಂದಾಗ ಐದು ಕರ್ಮೇಂದ್ರಿಯ ಗಳು, ಜೊತೆಗೆ ಮತ್ತೈದು ಜ್ಞಾನೇಂದ್ರಿಯಗಳು; ಹನ್ನೊಂದು ಎಂದಾಗ ಅವುಗಳೊಂದಿಗೆ ಮನಸ್ಸು/ಅಹಂಕಾರ ಸೇರಿತು. ದೇಹವೇ ಮಡಕೆ; ಹಸು ಪ್ರಾಣ ಸೂಚಕ.<sup><a epub:type="noteref" href="999-aside.xhtml#id-008-65">೬೫</a></sup>ಆ ತುಡುಗ (ಕಳ್ಳ) ಮಣಕ (ಕರು) ಏನೋ ತುಂಟಾಟ ಆಡುತ್ತ ಕಳೆದು ಹೋಯಿತು. ಇನ್ನೊಂದು ಕೂಟಶ್ಲೋಕದಲ್ಲಿ, ಸಂಸಾರದ ಕ್ಷಣಭಂಗುರತೆಯ ಬಗ್ಗೆ ಒಂದು ಗೊಂದಲದ ಭ್ರಮೆಯ ಚಿತ್ರಣವನ್ನು ನೋಡಿ:</p>
<p class="verse">ಒಂದು ಕ್ಷಣ, ನಾ ಕಂಡೆ- ಹರಿಯುತಿದೆ ಭೋರ್ಗರೆವ ನದಿ;<br /> ಮರುಕ್ಷಣವೆ ಎಲ್ಲಿ ಅಲೆ ಸುಳಿ, ಮಡು? ಹೊಳೆಯ ಎಲ್ಲೆ?<br /> ಒಂದು ಕ್ಷಣ, ನಾ ಕಂಡೆ- ಹೂ ದಟ್ಟ ಬಿಟ್ಟು ಜಗ್ಗಿರುವ ಪೊದೆ;<br /> ಮರುಕ್ಷಣವೆ ಬಳ್ಳಿ ಎಲೆ ಮುಳ್ಳು, ಲಲ್ಲ, ಹೂವು ಎಲ್ಲೆ? ||೧೦||</p>
<p class="verse">ಒಂದು ಕ್ಷಣ, ನಾ ಕಂಡೆ- ಉರಿವ ಒಲೆ, ಧಗ ಧಗ ಬೆಂಕಿ;<br /> ಮರುಕ್ಷಣವೆ ಎಲ್ಲೆ ಒಲೆ? ಹೊಗೆ ಕೆನ್ನಾಲಗೆಯ ಜ್ವಾಲೆ?<br /> ಒಂದು ಕ್ಷಣ, ನಾ ಕಂಡೆ- ಪಾಂಡವರ ತಾಯಿ ಮಹಾರಾಣಿ;<br /> ಮರುಕ್ಷಣವೆ ಲಲ್ಲ, ಎಲ್ಲಾಕೆ? ಕುಂಬಾರನತ್ತೆ ಏಕೆ ಇಲ್ಲೇ?||೧೧||</p>
<p> ಇನ್ನೊಂದು ವಚನವಿದೆ; ಕೂಟಶ್ಲೋಕದ ಸಾಲಿಗೆ ಇದು ಸೇರಿದರೂ, ಇದರಲ್ಲಿ ಸಾಧನೆಯ ಬಗ್ಗೆ ತಾತ್ತ್ವಿಕವಾದ ಸೂಚನೆಯಿದೆ:</p>
<p class="verse">ಹರ ಕುದುರೆ, ಹತ್ತಲು ತಡಿ ಜೀನು ಹರಿ,<br /> ಬ್ರಹ್ಮನೇ ಅದರ ಲಾಳ,<br /> ದೂರ ಸಾಗಲು ತಕ್ಕ ಸವಾರರಿಹರೇನು?<br /> ಗೊತ್ತೇ ನಿನಗೆ, ಲಲ್ಲ ಹೇಳ! ||೧೨೧||<sup><a epub:type="noteref" href="999-aside.xhtml#id-008-66">೬೬</a></sup></p>
<p>ಸಾಧನೆಯೆಂಬುದು ಕುದುರೆಯನ್ನೇರಿ ಅದರ ನಾಗಾಲೋಟಕ್ಕೆ ಸಿದ್ಧವಾದಂತೆ. ಈ ಓಟಕ್ಕೆ ಆವಶ್ಯಕ ಕುದುರೆ, ಶಿವನೇ ಇಲ್ಲಿ ಆ ಸಾಧನ. ಅದರಲ್ಲೂ ಮುಖ್ಯವಾಗಿ ಬೇಕು ದೃಢವಾದ ಬಲಿಷ್ಠವಾದ ಅದರ ಕಾಲು; ಬರೀ ಕಾಲಿದ್ದರಾಗದು, ಲಾಳಗಳು ಸರಿಯಾಗಿರಬೇಕು. ಈ ಕಾರಣ ಈ ಓಟದ ಮೂಲ, ಬೇರು, ತಳ (ಬ್ರಹ್ಮತತ್ತ್ವ)ವೇ ಲಾಳ. ಹತ್ತಿ ಕುಳಿತು ಕ್ಷೇಮವಾಗಿ ಕುದುರೆಯನ್ನೋಡಿಸಲು ಬೇಕು ಜೀನು; ಸಂರಕ್ಷತ್ವದ ವಿಷ್ಣುವೇ ಹೀಗೆ ಸವಾರಿಯ ಉಪಕರಣಗಳು. ಸಾಧಕರೇ ಕುದುರೆ ಸವಾರರು; ಇವರು ದುರ್ಲಭರು.</p>
<p>ಹೀಗೆ ಎಲ್ಲವೂ ಕ್ಲಿಷ್ಟವೆಂದೇನಲ್ಲ; ಕೆಲವು ಸುಲಭವಾಗಿಯೂ ಇವೆ. ಉದಾಹರಣೆಗೆ,</p>
<p class="verse">ನಿಮ್ಮ ನಾಡಿಗಳನ್ನ ಹಿಡಿತದಲಿ ಇರಿಸುತ ಮನದ<br /> ದುಗುಡ ಸಂಕಲೆಗಳ ತುಂಡರಿಸಿ, ಶಮನಗೊಳಿಸಿ;<br /> ಲಲ್ಲ ಮೆಲ್ಲುವ, ಅಮೃತತಾಣದೆಡೆ ಅಡಿಗಳನಿಡಿರಿ-<br /> ಬರಿದೆ ಸಿಗನೋ ಶಿವನು, ಭಜಿಸುತಿರಿ ಅವನ! ||೮೦||<sup><a epub:type="noteref" href="999-aside.xhtml#id-008-67">೬೭</a></sup></p>
<p>ಅದೇ ಮುಂದುವರಿದು, ಸೂಫೀ ಪ್ರಭಾವ,<sup><a epub:type="noteref" href="999-aside.xhtml#id-008-68">೬೮</a></sup>><sup/>ಪ್ರೇಮ, ಪ್ರಣಯದ, 'ನೀನೊಲಿದರೆ ಒಲಿ, ಒಲಿಯದಿದ್ದರೆ ಮಾಣು'- ಮಾತುಗಳನ್ನೂ<sup><a epub:type="noteref" href="999-aside.xhtml#id-008-69">೬೯</a></sup>ಕೆಲವು ಲಲ್ಲಳ ವಚನಗಳಲ್ಲಿ (ವಾಖ್ ೧೪ ಇತ್ಯಾದಿ) ಗುರುತಿಸಬಹುದು: ನಿದರ್ಶನಕ್ಕೆ:</p>
<p class="verse">ಹರಿ ಹರಿದು ಇರುಳ ಹೊಳೆ ಕೊನೆಯ ತೆಕ್ಕೆಗೆ ತಲುಪಿ,<br /> ಅವನ ಕೂಡುವ ಬಯಕೆ ಕಾವೇರಿ ಈ ಬಿಸಿ ತಾಳದೆ,<br /> ತಳಮಳದಲಿರೆ, ಲಲ್ಲೆ ಮಾತನು ನೆನೆದು ಎಚ್ಚೆತ್ತುಸಿರು<br /> ಅವನಲೇ ಮುಳುಗಿ ಲಲ್ಲಳ ಒಡಲಾಳ ತಿಳಿಗೊಂಡಿದೆ. ||೮೮||</p>
</section>
<section class="level2 numbered" id="id-008.10">
			<h2 class="level2-title" epub:type="title">ಕಾಶ್ಮೀರದ ಉಲ್ಲೇಖಗಳು:</h2>
<p>ಎಲ್ಲ ಸಂತರೂ ಹಾಗೆಯೇ, ತಮ್ಮ ಮಾತುಕತೆಗಳಲ್ಲಿ ಜನರಿಗೆ ಪರಿಚಿತವಾದ ತೌರಿನ ನೆಲ ಜಲ ಪದ್ಧತಿಗಳನ್ನ ಉದಾಹರಣೆಯಾಗಿ ತೆಗೆದುಕೊಂಡು,<em>ಶಾಖಾ-ಚಂದ್ರ-ನ್ಯಾಯ</em>ದಲ್ಲಿ<sup><a epub:type="noteref" href="999-aside.xhtml#id-008-70">೭೦</a></sup>ಹೊಸವಿಚಾರಗಳನ್ನ ಹೇಳಬಯಸುತ್ತಾರೆ. ಲಲ್ಲಳೂ ಅದನ್ನೇ<br /> ಕೆಲವೆಡೆ ಮಾಡಿದ್ದಾಳೆ. ಕಾಶ್ಮೀರದ ಕೇಸರಿ ಹೊಲಕ್ಕೆ ನುಗ್ಗಿದ ಕತ್ತೆಯ ಮಾತು (ವಾಖ್ ೩೫), ನಡುದಾರಿಯಲ್ಲಿ ಕಾಡಿನಲ್ಲಿ ಎದುರಿಸಬೇಕಾದ ದರೋಡೆಕೋರರ ವಿಚಾರ (೩೬), ಕಾಶ್ಮೀರ ಪಂಡಿತ ಬ್ರಾಹ್ಮಣರ ಮಾಂಸಾಹಾರ(೬೫), ಸರೋವರಗಳಲ್ಲಿ ನೆರೆ (೧೧೪, ೧೧೯), ಝೇಲಂ ನದಿಯ ಪ್ರಸ್ತಾಪ (೧೧೫)-ಗಳು ಅವಳ ವಚನಗಳಲ್ಲಿ ಬಂದಿವೆ. ಅವಳ ಕಾಲದ ಒಂದು ಸಾಂಸ್ಕೃತಿಕ ಅಧ್ಯಯನಕ್ಕೆ ಇಂತಹವು ಸುಗ್ರಾಸ.</p>
</section>
<section class="level2 numbered" id="id-008.11">
			<h2 class="level2-title" epub:type="title">ಸಾಮಾನ್ಯ ನೀತಿಮಾತುಗಳು:</h2>
<p>ಜನಸಾಮಾನ್ಯರಿಗೆ ಹಿತವಚನ ಹೇಳುವ ಸಾಮಾನ್ಯ ನೀತಿಯ ವಾಖ್‍ಗಳೂ ಕಡಿಮೆಯೇನಿಲ್ಲ; ಪ್ರಪಂಚದಲ್ಲಿ ಕಹಿ-ಸಿಹಿ ಸಾಪೇಕ್ಷ, ಕಾಲವೇ ಅದನ್ನ ನಿರ್ಣಯಿಸ ಬೇಕು ಎನ್ನುವುದನ್ನ ಲಲ್ಲ ಬಲ್ಲಳು:</p>
<p class="verse">ಮೊದಮೊದಲು ತುಂಬು ಕಹಿ, ಕೊನೆಗದೇನೆ ಇಷ್ಟು ಸಿಹಿ;<br /> ಮೊದಲು ಚಪ್ಪರಿಸಿದ ಸವಿಯೇ ಕೊನೆಗೆ ವಿಷ ಬೋನ;<br /> ಆಯ್ಕೆ ಅವರವರದ್ದು, ಆಹಾರ ರುಚಿ ಅನುಸಾರ, ತನ್ನತನ-<br /> ಅಭಿರುಚಿಗೆ ತಕ್ಕಂತೆ ಗುಣ ನುಡಿ ನಡೆ, ಸೇರುದಾಣ ||೨೦||</p>
<p>ಬಾಳು ಕ್ಷಣಭಂಗುರ ಅನ್ನುವುದನ್ನ ಮರೆಯಬೇಡಿ, ಮತ್ತೆ ಈ ಅವಕಾಶ ಸಿಗದಿರಬಹುದು<sup><a epub:type="noteref" href="999-aside.xhtml#id-008-71">೭೧</a></sup>(೫), ಸಾಮಾನ್ಯವಾಗಿ ಅಸಾಧ್ಯವಾದ ಕೆಲಸಗಳು ಹಲವಿವೆ (೧೧೨), ಆದರೆ, ಮೂರ್ಖರಿಗೆ ಬುದ್ಧಿ ಹೇಳುವುದು ಕಷ್ಟ (೧೯), ಮಾಡಿದುಣ್ಣೋ ಮಹಾರಾಯ (೨೨) ಅಲ್ಲವೇ? ಎನ್ನುತ್ತಾಳೆ. ಎಚ್ಚರವಾಗಿರಬೇಕು, ಕೆಚ್ಚೆದೆಯೂ ಇರಬೇಕು, ಸಾಹಸಿಗಳೇ ಏನನ್ನಾದರೂ ಗಳಿಸಬಲ್ಲರು, ಅದನ್ನು ಪ್ರತಿಷ್ಠೆಯನ್ನೂ ಉಳಿಸಿ ಕೊಳ್ಳಬಲ್ಲರು- ಎನ್ನುವುದಕ್ಕೆ,</p>
<p class="verse">ಕೆಚ್ಚು ನಿಪುಣತೆ ಜೊತೆಗೆ ಚಚ್ಚರವೂ ಬೇಡವೆ, ಲಲ್ಲ?<br /> ಮಾನ ಸಂರಕ್ಷಣೆ, ಹೇಳು, ಸುಲಭವೇ ಚದುರೆ?<br /> ಬರಿಕೈಲಿ ಬಿರುಗಾಳಿ, ಹಸಿನೂಲಿನಲಿ ಮದ್ದಾನೆಗಳ<br /> ಹಿಡಿದು ಕಟ್ಟಿ ಬಿಗಿದಂತೆ ಅದು ಬಿಸಿಲುಗುದುರೆ! ||೬೪||</p>
<p>-ಎಂಬ ದೃಷ್ಟಾಂತಗಳನ್ನು ಕೊಡುತ್ತಾಳೆ. ಕೃತಜ್ಞತೆಯ ಬದಲು ಕ್ರೌರ್ಯ ಹಿಂಸೆ ಇದಾವ ನ್ಯಾಯ? ಎಂದೂ ಛೇಡಿಸುತ್ತಾಳೆ:</p>
<p>ಮೈಯ ಮುಚ್ಚಲು ಬಟ್ಟೆ, ಬೆಚ್ಚಗಿರಿಸಲದೇನೆ ಕೂಡ;</p>
<p>ಕೊಡುವ ಪ್ರಾಣಿ ಕೇಳುವುದೇನು? ನೀರು, ಹುಲ್ಲು;</p>
<p>ಯಾರು ಹೇಳಿದರಯ್ಯ, ಇಂಥ ಸಾಧು ಕುರಿಮರಿಯನ್ನ</p>
<p>ಏನು ದಯಾಮಯ, ಭಟ್ಟ, ಬಲಿಗೊಡುವೆಯಲ್ಲೋ? ||೬೫||<sup><a epub:type="noteref" href="999-aside.xhtml#id-008-72">೭೨</a></sup></p>


<p>ಭೇದಭಾವವೆಣಿಸಬೇಡಿ, ದೇವರ ಮಕ್ಕಳು ನಾವು ಎಲ್ಲರೂ ಒಂದೇ ಎನ್ನುವದನ್ನ ಆಗಾಗ್ಗೆ ಜ್ಞಾಪಿಸುತ್ತಿರುತ್ತಾಳೆ:ಸಮನಾಗಿ ತಾನೆ ಬೀರಿ ಪೊರೆವನು ಬೆಳಕನೆಲ್ಲೆಡೆ ಸೂರ್ಯ,</p>
<p>ಶಾಖ ಇವರಿಗೆ ಕೊಂಚ, ಹೆಚ್ಚು ಅವರಿಗೆ- ಅಲ್ಲ ತಾನೆ?</p>
<p>ಮನೆಮನೆಗೆ ಭೇದವನೆಣಿಸಿ ಮಳೆರಾಯ ಸುರಿಸುವನೆ, ಲಲ್ಲ?-</p>
<p>ಹಾಗೆಯೇ ನಮ್ಮ ಶಿವ, ಇದ ತಿಳಿಯೆ ಸುಲಭವಲ್ಲವೇನೆ? ||೭೯||</p>
<p>ಈ ಹಿತವಚನವನ್ನೂ ಕೇಳಿ:</p>
<p>ಎಲ್ಲ ತಿಳಿದು ತಿಳಿದೂ ಗೊತ್ತಿಲ್ಲದವನಂತೆ ಸ್ವಲ್ಪ ನಟಿಸು;</p>
<p>ಎಲ್ಲ ಕೇಳಿಯೂನೂ ಕಿವುಡ ನೀನಾಗಿ ಕುಳಿತು;</p>
<p>ಕಂಡರೂ ಎಲ್ಲ, ಕೊಂಚ ಕುರುಡನೇ ನೀನಾಗು ಆಗಾಗ-</p>
<p>ತತ್ತ್ವಜ್ಞರೆನ್ನುವರು ತಾಲೀಮಿಗೆ ಲಲ್ಲಳೀ ಮಾರ್ಗ ಒಳಿತು!||೨೦||<sup><a epub:type="noteref" href="999-aside.xhtml#id-008-73">೭೩</a></sup></p>
<p>ಇದನ್ನು ಓದಿದಾಗ ನಮಗೆ ಕಬೀರನ ಈ ದೋಹೆ ಜ್ಞಾಪಕಕ್ಕೆ ಬರುತ್ತೆ:</p>
<p>ಎಲ್ಲರೊಂದಿಗೆ ಕೂಡು, ಎಲ್ಲರೊಂದಿಗೂ ಸೇರು;</p>
<p>ಎಲ್ಲರೆಲ್ಲರ ಹೆಸರ ಹೇಳುತ್ತ ಕೂರು!</p>
<p>'ಸ್ವಾಮಿ', 'ಅಯ್ಯಾ', 'ಬುದ್ದೀ' ಆಡುತಿರು ಜನರೆದುರು-</p>
<p>ನಿನ್ನ ಊರಲ್ಲೇನೇ ನೀ ಭದ್ರ ತಳ ಊರು!<sup><a epub:type="noteref" href="999-aside.xhtml#id-008-74">೭೪</a></sup></p>
<p class="vertical-delimiter" />
<p>ಅನುಭಾವಿಗಳ ಉದ್ಗಾರಗಳು ಕೆಲೆವೆಡೆ ಹಿಂದು-ಮುಂದಾಗಿ, ವಿರುದ್ಧವಾಗಿಯೂ ತೋರುವುದುಂಟು; ಏಕೆ?<sup><a epub:type="noteref" href="999-aside.xhtml#id-008-75">೭೫</a></sup>><sup/>ಸಾಧನೆಯ ಮೊದಲ ಹಂತಗಳಲ್ಲಿ ಅವರಾಡುವ ಮಾತುಗಳು ಇನ್ನಾವುದೋ ಘಟ್ಟದಲ್ಲಿದ್ದಾಗ ಅವರೇ ಆಡುವ ಮಾತುಗಳೂ ಭಿನ್ನವಾಗಿರುವುದು ಸಹಜ. ಸಾಧಕರ ಬೆಳವಣಿಗೆಯನ್ನು ಗುರುತಿಸಲು ಇವು ನಮಗೆ ಸಹಕಾರಿ; ನಾವೂ ಸಹ ಆ ಮನಸ್ಥಿತಿಯಲ್ಲಿದ್ದಾಗ ಆ ಮಾತುಗಳು ಅರ್ಥಪೂರ್ಣ, ಹಾಗಿಲ್ಲದಿದ್ದಾಗ ಅವು ಅರ್ಥಶೂನ್ಯ. ಹಲವು ಹೆದ್ದಾರಿಗಳನ್ನ ಸಾಧಕರು ಪ್ರಯತ್ನಿಸುವುದೂ ಉಂಟು; ಅವು ರುಚಿಸಿದವೆಂದು ಅವುಗಳ ಬಗ್ಗೆ ಆಗಾಗಲೇ ಬೋಧಿಸುವುದೂ ಉಂಟು. ಮುಂದೆ ಹೋದ ಮೇಲೆ, ಇನ್ನೊಂದು ಉತ್ತಮವಾಗಿ ಕಂಡಾಗ, ಆ ದಾರಿಯನ್ನೂ ವಿವರಿಸುವುದುಂಟು. ಆಯ್ಕೆ ನಮ್ಮದು. ನಾವೂ ಪ್ರಯತ್ನಿಸಬಹುದು; ಇಲ್ಲವೇ ಒಂದಕ್ಕೇ ತೃಪ್ತಿ ಪಟ್ಟುಕೊಳ್ಳಬಹುದು. ಏನೇ ಆದರೂ ಎಲ್ಲ ಅನುಭಾವಿಗಳ ಗುರಿ ಒಂದೇ- ಅವನನ್ನು ಸೇರುವುದು. ಇದೇ ಎಲ್ಲ ವಿರೋಧಾಭಾಸಗಳ ಸಮರ್ಥನೆ.<sup><a epub:type="noteref" href="999-aside.xhtml#id-008-76">೭೬</a></sup></p>
<p>ಒಟ್ಟಾರೆ, ಲಲ್ಲಳ ವಾಖ್‍ಗಳಿಂದ ನಾವು ಗುರುತಿಸುವ ಅವಳ ಕಳಕಳಿಗಳನ್ನ ಹೀಗೆ ಸಾರಾಂಶಿಸಬಹುದು: ಪ್ರಾಪಂಚಿಕ ನ್ಯೂನತೆಗಳ ಬಗ್ಗೆ ಹಾಗೂ ಜನರ ತಪ್ಪು<br /> ತಿಳಿವಳಿಕೆ ನಡವಳಿಕೆಗಳ ಬಗ್ಗೆ ಅನುಕಂಪ; ಆಚಾರಗಳ ಅರ್ಥಹೀನತೆಯ ಬಗ್ಗೆ ಜುಗುಪ್ಸೆ; ಸಾಂಪ್ರದಾಯಿಕ ಪೂಜೆಯ ವಿಧಿ ವಿಧಾನಗಳ ಅತಿರೇಕವನ್ನ ಅಲ್ಲಗಳೆಯುವುದು, ಇತಿಮಿತಿಗಳನ್ನ ಮನಗಾಣಿಸುವುದು, ಒಳ್ಳೆಯ ಅಂಶಗಳನ್ನ ಪರಿಗ್ರಹಿಸುತ್ತ, ಬೇಕು ಬಹುದು ಬೇಡ-ಗಳನ್ನ ಸೂಚಿಸುವುದು; ತಾತ್ಕಾಲಿಕತೆ-ನಶ್ವರತೆ, ಭ್ರಮೆ-ನಿಜ, ಸುಖ-ಆನಂದ: ಈ ದ್ವಂದ್ವಗಳ ವಿಶ್ಲೇಷಣೆ; ಸತ್ಯ ಧರ್ಮ ಪ್ರೀತಿ ವಿಶ್ವಾಸ ದಯೆ ದಾನ ವಿನಯ- ಇತ್ಯಾದಿ ಮೌಲ್ಯಗಳಲ್ಲಿ ನಂಬಿಕೆ; ಸಮಾಜದ ಮತ್ತು ವ್ಯಕ್ತಿಯ ಆರೋಗ್ಯದ ದೃಷ್ಟಿಯಿಂದ ಆ ಮೌಲ್ಯಗಳ ಬಗ್ಗೆ ಒಜ್ಜೆ; ಬುದ್ಧಿವಾದದ ಮಾತುಗಳು: ದಡ್ಡರಲ್ಲಿ-ಜಾಣರಲ್ಲಿ, ಪಾಮರರಲ್ಲಿ-ಪಂಡಿತರಲ್ಲಿ, ಬಡವರಲ್ಲಿ-ಬಲ್ಲಿದರಲ್ಲಿ, ಜಾತಿಯಲ್ಲಿ, ಸಾಮಾಜಿಕವಾಗಿ, ಹಿಂದುಳಿದವರು-ಮುನ್ನಡೆದವರು ಮತ, ಪಂಥದಲ್ಲಿ ದ್ವೈತ-ಅದ್ವೈತ, ಸಗುಣ-ನಿರ್ಗುಣ ಉಪಾಸನೆ, ಧರ್ಮ: ಹಿಂದೂ-ಮುಸ್ಲಿಮ್‍ರು- ಹೀಗೆ ವೈರುದ್ಧ್ಯದಲ್ಲೂ ಸಾಮರಸ್ಯ ಕಾಣುತ್ತ, ಎಲ್ಲರೂ ನೆಮ್ಮದಿಯಿಂದಿರಲೆಂಬ, ಸ್ವಹಿತದೊಂದಿಗೆ ಸಮಾಜಹಿತವೂ ಶಾಶ್ವತವಾಗಿರಲೆಂಬ ಧ್ಯೇಯ.</p>
<p class="vertical-delimiter" />
<p>ಲಲ್ಲೇಶ್ವರಿಯ ಬಗ್ಗೆ ಲಿಖಿತ ಮಾಹಿತಿ ಮೊಟ್ಟ ಮೊದಲಬಾರಿಗೆ ನಮಗೆ ಸಿಗುವುದು ಹದಿನೆಂಟನೆಯ ಶತಮಾನದ ಖ್ವಾಜಾ ಮಹಮ್ಮದ್ ಆಜಮ್ ದೇದಮಾರಿ ಬರೆದ 'ವಾಕ್-ಇ-ಆಟಿ ಕಾಶ್ಮೀರ್' ಗ್ರಂಥದಲ್ಲಿ.<sup/>ಹಳೆಯ ಕಾಶ್ಮೀರೀ ಭಾಷೆಯಲ್ಲಿನ, ಜಾನಪದ ಸ್ವರೂಪದ ಅವಳ ವಾಕ್ ಗಳನ್ನು ಪಂಡಿತರು ಸಂಸ್ಕೃತಕ್ಕೂ ಅನುವಾದಿಸ ತೊಡಗಿದರು. ಅವಳ ಪ್ರಮುಖ ವಾಕ್‍ಗಳನ್ನು ಸಂಸ್ಕೃತ ಛಾಯೆಯಾಗಿ ಅನುವಾದಿಸಿರುವವನು ಭಾಸ್ಕರಾಚಾರ್ಯ ಎಂಬ ಪಂಡಿತ; ಅರವತ್ತು ಪದ್ಯಗಳನ್ನು ಸಂಸ್ಕೃತಕ್ಕೆ ಅನುವಾದಿಸಿದ್ದಾನೆ.<sup><a epub:type="noteref" href="999-aside.xhtml#id-008-77">೭೭</a></sup>ಅವಳ ವಾಕ್‍ಗಳನ್ನು ಕಾಶ್ಮೀರಕ್ಕೆ ವಿಶಿಷ್ಟವಾದ ಶೈವ ಸಿದ್ಧಾಂತದ ಹಿನ್ನೆಲೆಯಲ್ಲೂ, ಸೂಫೀ ಮತದ ನೇಪಥ್ಯದಲ್ಲೂ ಇರಿಸಿಕೊಂಡು ಅರ್ಥಮಾಡಿಕೊಳ್ಳಲು ವ್ಯಾಖ್ಯಾನಕಾರು ಪ್ರಯತ್ನಿಸಿದ್ದಾರೆ.</p>
<p>ಜಾನಪದ ಸಾಹಿತ್ಯ ಸಂಕಲನ ಕನ್ನಡ ನಾಡಿನಲ್ಲಿ ಬಹಳ ದಿನಗಳ ಹಿಂದೆ ನಡೆದಂತೆ, ಕಾಶ್ಮೀರದಲ್ಲೂ ನಡೆಯಿತು. ಲಲ್ಲಾ ಅವಳ ವಾಕ್‍ಗಳನ್ನು ಆಡುವವರಿಂದ, ಹಾಡುವವರಿಂದ ಕೇಳಿ ಸಂಗ್ರಹಿಸುವ ಕಾರ್ಯ ಕೆಲವು ಆಸಕ್ತ ಸಂಶೋಧಕರು ನಡೆಸಿ ಮಹದುಪಕಾರ ಮಾಡಿದರು. ಇಂತಹ ಬಹಳ ವಚನಗಳು ಕಾಶ್ಮೀರದ ಗಾಳಿಯಲ್ಲಿ ತೇಲಾಡುತ್ತಿದ್ದರೂ, ಸುಮಾರು ಇನ್ನೂರ ಐವತ್ತೆಂಟು ವಾಕ್‍ಗಳನ್ನು ಅಧಿಕೃತವಾಗಿ ಲಲ್ಲಾಳದೆಂದು ಸಂಶೋಧಕರು ಗುರುತಿಸುತ್ತಾರೆ. ಪ್ರೊಫೆಸರ್ ಬುಹ್ಲರ್ ಅವರು ಲಲ್ಲಾ ವಚನಗಳ ಇಂಥ ಎರಡು ಸಂಪುಟಗಳನ್ನು ಉಲ್ಲೇಖಿಸಿದ್ದಾರೆ.<sup><a epub:type="noteref" href="999-aside.xhtml#id-008-78">೭೮</a></sup></p>


<h೬>೧೮೯೬ರಲ್ಲಿ ಸರ್ ಔರೆಲ್‍ಸ್ಟೈನ್ ಅವರು (ಕಲ್ಹಣನ<em>ರಾಜತರಂಗಿ</em>ಣಿಯ ಸಂಪಾದಕರು) ಲಲ್ಲಾಳ ವಚನಗಳನ್ನು ಹಳ್ಳಿಗರಿಂದ, ಪಂಡಿತರಿಂದ ಕೇಳಿ, ಬರೆದು ಕೊಂಡು, ಸಂಗ್ರಹಿಸಿ ಸರ್ ಜಾರ್ಜ್ ಗ್ರಿಯರ್‍ಸನ್‍ಗೆ ಕೊಟ್ಟರು. ಅವರ ಸ್ನೇಹಿತ ಮಹಾಮಹೋಪಾಧ್ಯಾಯ ಪಂಡಿತ ಮುಕುಂದರಾಮ ಶಾಸ್ತ್ರಿಗಳ ಸಾಹಸ ಶ್ರಮದ ಫಲವಾಗಿ ಈ ಅಪೂರ್ವ ವಚನ ಭಂಡಾರ ಇಲ್ಲಿಯವರೆಗೆ ಉಳಿದು ಬಂತು.<sup><a epub:type="noteref" href="999-aside.xhtml#id-008-79">೭೯</a></sup>
<p class="vertical-delimiter" />
<p>ಸಾಂಪ್ರದಾಯಿಕವಾಗಿ ಕಾಶ್ಮೀರದ 'ಬಿಜ್‍ಬೆಹರಾ' ಎಂಬಲ್ಲಿ ಲಲ್ಲಾ ಅಸುನೀಗಿದ ಳೆಂದು ಜನ ನಂಬುತ್ತಾರೆ. ತಮ್ಮ ನಿತ್ಯಜೀವನದಲ್ಲಿ ಅವಳ ಮಾತುಗಳನ್ನೇ ಒಂದಲ್ಲ ಒಂದು ಬಗೆ ಉಲ್ಲೇಖಿಸುತ್ತಿದ್ದಾಗ, ಕಣ್ಮರೆಯಾದರೂ ಕಾಶ್ಮೀರದ ಜನರ ಪಾಲಿಗೆ, ಲಲ್ಲೇಶ್ವರಿ ಚಿರಂಜೀವಿನಿ!</p>
<p>೧ ಈ ಲೇಖನದಲ್ಲಿ ಅನುವಾದಿಸಿರುವ ಲಲ್ಲಳ ವಾಖ್(ವಚನ)ಗಳ ಸಂಖ್ಯೆ ಶ್ರೀ ಜಯಲಾಲ್ ಕೌಲ್ ಅವರು ಸಂಪಾದಿಸಿರುವ, 'ಲಲ್ಲ್ ಡೆಡ್' (ಕೇಂದ್ರ ಸಾಹಿತ್ಯ ಅಕಾಡೆಮಿ ಪ್ರಕಟಣೆ) ಯ ವಚನಸಂಖ್ಯೆಯೇ ಆಗಿರುತ್ತದೆ. ಬೇರೆಯವರ ಸಂಗ್ರಹವನ್ನು ಉಲ್ಲೇಖಿಸಿದಾಗ, ಆ ಆಕರಗ್ರಂಥಕಾರರನ್ನು ಅಲ್ಲಲ್ಲೆ ಹೆಸರಿಸಿದ್ದೇನೆ.</p>
<p>೨<em>ಪರಾ ಪೂಜಾ|| ಪೂರ್ಣಸ್ಯ ಆವಾಹನಂ ಕುತ್ರ?, ಸರ್ವಾಧಾರಸ್ಯ ಚ ಆಸನಮ್?| ಸ್ವಚ್ಛಸ್ಯ ಪಾದ್ಯಂ ಅಘ್ರ್ಯಂ?, ಶುದ್ಧಸ್ಯ ಆಚಮನಂ ಕುತಃ?||೧|| ನಿರ್ಮಲಸ್ಯ ಕುತಃ ಸ್ನಾನಂ?, ವಸ್ತ್ರಂ ವಿಶ್ವೋದರಸ್ಯ ಚ?| ನಿರಾಲಂಬಸ್ಯ ಉಪವೀತಂ?, ಪುಷ್ಪಂ ನಿರ್ವಾಸನಸ್ಯ ಚ?||೨|| ನಿರ್ಲೇಪಸ್ಯ ಕುತೋ ಗಂಧೋ?, ರಮ್ಯಸ್ಯ ಆಭರಣಂ ಕುತಃ?| ನಿತ್ಯತೃಪ್ತಸ್ಯ ನೈವೇದ್ಯಸ್?, ತಾಂಬೂಲಂ ಚ ಕುತೋ ವಿಭೋಃ?||೩|| ಪ್ರದಕ್ಷಿಣಂ ಹಿ ಅನನ್ತಸ್ಯ?, ಹಿ ಅದ್ವಯಸ್ಯ ಕುತೋ ನತಿಃ?| ವೇದವಾಕ್ಯೈರ್ ಅವೇದ್ಯಸ್ಯ, ಕುತಃ ಸ್ತೋತ್ರಂ ವಿಧೀಯತೇ? ||೪|| ಸ್ವಯಂ ಪ್ರಕಾಶಮಾನಸ್ಯ, ಕುತೋ ನೀರಾಜನಂ ವಿಭೋಃ?| ಅನ್ತರ್ ಬಹಿಶ್ ಚ ಪೂರ್ಣಸ್ಯ, ಕಥಂ ಉದ್ವಾಸನಂ ಭವೇತ್? ||೫|| ಏವಂ ಏವ ಪರಾಪೂಜಾ, ಸರ್ವ ಅವಸ್ಥಾಸು ಸರ್ವದಾ| ಏಕಬುದ್ಧ್ಯಾ ತು ದೇವೇಶ, ವಿಧೇಯಾ ಬ್ರಹ್ಮವಿತ್ತಮೈಃ!||೬||</em>-ಸಂಸ್ಕೃತ ಮೂಲ; ಕವಿ: ಅನಾಮಕ; ಕನ್ನಡಕ್ಕೆ ಅನುವಾದ:ಹರಿಹರೇಶ್ವರ, ನೋಡಿ:<em>ವಿದೇಶಕ್ಕೆ ಬಂದವರು (ಕವನ ಸಂಕಲನ),</em>ಎರಡನೆಯ ಮುದ್ರಣ, ಸುಗ್ಗಿ ಪ್ರಕಾಶನ, ಮೈಸೂರು; ಪುಟ ೭೦.</p>
<p>೩ ಸಾಂಪ್ರದಾಯಿಕ ಹಾಗೂ ಮಾನಸ ಪೂಜೆಯ ಬಗ್ಗೆ ಲಲ್ಲಳ ಮಾತುಗಳ ವಿಮರ್ಶೆ ಈ ಲೇಖನದ ಉಪಸಂಹಾರ ಭಾಗದಲ್ಲಿದೆ, ನೋಡಿ.</p>
<p>೪ ಕಾಶ್ಮೀರದಲ್ಲಿ<em>ಲಲ್, ಲಲ್ಲ</em>ಮತ್ತು<em>ಲಲ್ಲಾ</em>(ಇದು ಸಾಮಾನ್ಯವಾಗಿ ಸಂಸ್ಕೃತದಲ್ಲಿ)ಮೂರೂ ಪ್ರಯೋಗಗಳು ಇವೆ.</p>
<p>೫ ತಾಯಿಯಂತೆ ಅವಳು ಮಮತಾಮಯಿ; ನುಂದ್ ಋಷಿಯೆಂಬ ಸೂಫೀ ಸಂತ ನೂರುದ್ದೀನ್‍ನಿಗೆ (ಅವನು ಶಿಶುವಾಗಿದ್ದಾಗ) ಇವಳು ಹಾಲುಣಿಸಿದಳೆಂಬ ದಂತಕತೆಯಿದೆ. ಈ ಲೇಖನದಲ್ಲಿ ಮುಂದೆ ಇವನ ಬಗ್ಗೆ ವಿವರವಿದೆ.</p>
<p>೬ ಕಾಶ್ಮೀರಿ ಭಾಷೆಯಲ್ಲಿ<em>ಡೆ(ಡೇ)ಡ್</em>ಎಂದರೆ<em>ಮುದುಕಿ; ಲಲ್</em>ಗೆ<em>ಕಿಬ್ಬೊಟ್ಟೆ</em>ಎಂಬ ಅರ್ಥವೂ ಇದೆ.<em>ಅವಳ ಕಿಬ್ಬೊಟ್ಟೆ ಆ ಮುದುಕಿಯ ಮರ್ಮಾಂಗವನ್ನು ಮುಚ್ಚುವಷ್ಟು ಜೋತುಬಿದ್ದಿತ್ತು-</em>ಎಂಬುದನ್ನು ಸೂಚಿಸುವ ಪದವಾಗಿ ಅವಳಿಗೆ<em>ಲಲ್(ಲಲ್ಲ) ಡೇಡ್</em>ಹೆಸರು ಬಂತು ಎನ್ನುವರಿದ್ದಾರೆ.</p>
<p>೭ ಕಾಶ್ಮೀರಿ ಭಾಷೆಯಲ್ಲಿ<em>ಲಲ್</em>ಮತ್ತು<em>ಲಲ್ಲ</em>ಇವೆರಡಕ್ಕೆ ಉಚ್ಚಾರಣೆಯಲ್ಲಿ ಸಾಮ್ಯವಿದೆ. ಲಲ್ಲಿಽಈಶ್ವರೀ= ಲಲ್ಲೀಶ್ವರಿ, ಲಲ್ಲಽಈಶ್ವರೀ= ಲಲ್ಲೇಶ್ವರೀ- ಹೀಗೆ ಗೌರವ ಸೂಚಕ ಪದಗಳಾದವು. ನಮ್ಮ ಬೆಟ್ಟದೊಡತಿ ಚಾಮುಂಡಿಽಈಶ್ವರೀ= ಚಾಮುಂಡೀಶ್ವರೀ (ಸವರ್ಣದೀರ್ಘ ಸಂಧಿ) ಮತ್ತು ಚಾಮುಂಡಾಽಈಶ್ವರೀ=ಚಾಮುಂಡೇಶ್ವರೀ (ಗುಣಸಂಧಿ) ಆದ ಹಾಗೆ.</p>
<p>೮ ಬಾಬಾ ದಾವೂದ್ ಮಿಶ್‍ಕಾತಿ (ಕಾಲ: ೧೬೫೪) ತನ್ನ<em>ಅಸಾನ್ ಉಲ್ ಅಬ್ರಾರ್</em>ಗ್ರಂಥದಲ್ಲಿ.</p>
<p>೯ ರಾಬಿಯಾ ಒಂಬತ್ತನೇ ಶತಮಾನದ, ಈಗಿನ ಇರಾಕ್‍ನ ಬಸೇರಾ ನಗರದ ಆಗಿನ್ನೂ ಮೊಳಕೆಗೊಳ್ಳುತ್ತಿದ್ದ ಸೂಫೀ ಪಂಥದ ಸಂತರಲ್ಲಿ ಒಬ್ಬಳು. ಇವಳು ಒಂದು ಕೈಯಲ್ಲಿ ಕೊಳ್ಳಿಯನ್ನೂ, ಇನ್ನೊಂದು ಕೈಯಲ್ಲಿ ನೀರಿನ ಚೀಲವೊಂದನ್ನೂ ಹಿಡಿದುಕೊಂಡು ಊರೂರು ಅಲೆಯುತ್ತಿದ್ದಳಂತೆ. ನಿನ್ನ ಕೈಯಲ್ಲಿ ಇವುಗಳು ಏಕಮ್ಮಾ?- ಎಂದು ಕೇಳಿದರೆ,<em>ಸ್ವರ್ಗ ಸಿಕ್ಕೀತೆಂದು ದೇವರ ಮೊರೆ ಹೋಗಬಾರದು; ಈ ಕೊಳ್ಳಿ ಸ್ವರ್ಗಕ್ಕೇ ಬೆಂಕಿ ಹಚ್ಚಲಿಕ್ಕೆ, ನೀರು ನರಕದ ಬೇಗೆಯ ಶಮನಕ್ಕೆ-</em>ಎನ್ನುತ್ತಿದ್ದಳಂತೆ. ಇವಳಬಗ್ಗೆ ಈ ಲೇಖನದಲ್ಲಿ ಮುಂದೆ ವಿವರಗಳಿವೆ.</p>
<p>೧೦ ವಾಕ್‍ನಲ್ಲಿ ನಾಲ್ಕು ಸಾಲುಗಳ ಅಂತ್ಯದ ಕಖಗಘ ಎಂಬ ಅಕ್ಷರಗಳ ಪ್ರಾಸ ಹೇಗೆ ಬೇಕಾದರೂ ಇರಬಹುದು: ಕಖಗಖ, ಕಖಕಖ, ಕಖಕಘ, ಕಕಗಗ ಇತ್ಯಾದಿ; ಪ್ರಾಸವಿಲ್ಲದೇ ಕಖಗಘ ಕೂಡ ಇರಬಹುದು.</p>
<p>೧೧ ಅವೆಂದರೆ: ಶಿತಿಕಂಠನ ಮ<em>ಹಾನಯ ಪ್ರಕಾಶ,</em>ಲಾಲ್ ಡೇಡ್ ಅವಳ<em>ವಾಖ್</em>ಮತ್ತು ಷೇಕ್ ನೂರ್-ಉದ್-ದೀನ್‍ನ<em>ಶ್ರುಖ್</em>(ಸಂಸ್ಕೃತದ ಶ್ಲೋಕರೂಪದ ವಾಕ್ಯಗಳು). ನುಂದ್ ಋಷಿಯೆಂದೂ ನೂರುದ್ದೀನ್‍ನನ್ನು ಕರೆಯುತ್ತಾರೆ; ವಿವರ ಮುಂದೆ ಇದೆ. ಮೊದಲು ಬಂದ<em>ಮಹಾನಯ ಪ್ರಕಾಶ</em>ಎಂಬುದು ಹೆಚ್ಚೂ ಕಡಿಮೆ ಛಂದಸ್‍ಗಳ ಬಗ್ಗೆ ಚರ್ಚಿಸುವ, ೯೪ ಪದ್ಯಗಳ ಒಂದು ಅಲಂಕಾರ ಶಾಸ್ತ್ರ ಗ್ರಂಥ. ಸಂಸ್ಕೃತ ಭೂಯಿಷ್ಠವಾದ ಈ ಗ್ರಂಥದ ಪದ್ಯಗಳಲ್ಲಿ ಅಲ್ಲೊಂದು ಇಲ್ಲೊಂದು ಫಾ಼ರಸೀ ಪದ ನುಸುಳಿರುವುದೂ ಉಂಟು. ನಿದರ್ಶನಕ್ಕೆ:<em>ಇತಯ್ ಓವಲ್ಲೀನ್ ಪರಂಪರಾ| ದೀಪಮಾಲಾ ಜನ್ ಅಂಧಕಾರ್| ಧಮಿತ್ ಧಾಮ್ ಉದ್ಧಯೀತ್ ನಿರಂತರ್| ದಿಪೂಪೂಪಾಯ್‍ವತು ಅವಿಕಾರ್||</em>[ಇಲ್ಲಿ ಓವಲ್ಲೀನ್ ಎಂಬುದು ಫಾ಼ರಸೀ ಪದ; ಅವ್ಲಿಯಾ(=ಸಾಧು ಸಂತರು) ಎನ್ನುತ್ತಾರೆ.]</p>
<p>೧೨ ಪೀರ್ ಗುಲಾಂ ಹಸನ್ ತನ್ನ 'ತಾರೀಖ್-ಇ-ಹಸನ್' ಗ್ರಂಥದಲ್ಲಿ.</p>
<p>೧೩ ನೋಡಿ: ಜೆ ಹಿಂಟನ್ ನೋವೆಲ್ಸ್,<em>ಡಿಕ್ಷನರಿ ಆಫ್ ಕಾಶ್ಮೀರಿ ಪ್ರಾವರ್ಬ್‍ಸ್ ಎನ್ಡ್ ಸೇಯಿನ್ಗ್‍ಸ್</em>, ಬಾಂಬೆ ಮತ್ತು ಲಂಡನ್, ೧೮೮೫.</p>
<p>೧೪ ಈ ಪಂಡ್ರೆನ್‍ತಾನ್ ಶ್ರೀನಗರದಿಂದ ಆಗ್ನೇಯದಿಕ್ಕಿನಲ್ಲಿ ನಾಲ್ಕು ಮೈಲಿ ದೂರ ದಲ್ಲಿರುವ ಊರು.</p>
 ೧೫ ಕೆಲವರ ಪ್ರಕಾರ ಇವಳು ಸಯೀದ್ ಜಲಾಲುದ್ದೀನ್ ಬಮೀರಿ ಮತ್ತು ಹಜ಼ರತ್ ಸಯೀದ್ ಹುಸೇನ್ ಸಮನಾನಿಯ ಬಳಿಯೂ ಸ್ವಲ್ಪ ಕಾಲ ಶಿಷ್ಯಳಾಗಿದ್ದಳು.೧೬ ಕ್ರಿ.ಶ. ೧೩೭೭-೯೩ ರ ಅವಧಿಯಲ್ಲಿ, ಕುತುಬ್‍ದೀನ್ ಸುಲ್ತಾನ ರಾಜ್ಯವಾಳುತ್ತಿದ್ದಾಗ, ಈ ಆಲಿ ಹಮದಾನಿ ಕಾಶ್ಮೀರಕ್ಕೆ ಬಂದದ್ದು ೧೩೭೯-೮೦ರಲ್ಲಿ. ಸುಮಾರು ಆರು ವರ್ಷ ಕಾಶ್ಮೀರದಲ್ಲಿ ಇದ್ದ ಇಸ್ಲಾಂ ಪ್ರಚಾರಕ ಈತ. ಇವನ ಹೆಸರಲ್ಲಿ 'ಶಾಹ್ ಹಮ್‍ದಾನ್' ಎಂಬ ಹೆಸರಾಂತ ಮಸೀದಿ ಶ್ರೀನಗರದಲ್ಲಿ ಇದೆ.</p>
<p>೧೭ ಈ ಹಿಂದೆ ಹೇಳಿದ, ಹಿಂಟನ್ ನೋವೆಲ್‍ನ ಇಂಗ್ಲೀಷಿನಲ್ಲಿ<em>ಕಾಶ್ಮೀರಿ ಗಾದೆಗಳ ಕೋಶ</em>, ಗಾದೆ ೨೦.</p>
<p>೧೮ ನೂರ್ ಉದ್ದೀನ್ ವಲಿಯ ಕೆಲವು ಶ್ರುಖ್‍ಗಳ ನನ್ನ ಭಾವಾನುವಾದ ಹೀಗಿವೆ:<em>ಎತ್ತರದ ಕೋಡುಗಲ್ಲಿನ ನಡುವೆ ಬತ್ತಿ ಹೋಯಿತೆ ಚಿಲುಮೆ| ಕಳ್ಳಕಾಕರ ನಡುವೆ ನಡುಗಿ ಕರಗಿದನೆ ಸಂತ| ಮೂರ್ಖರೊಡನಾಟದಲ್ಲಿ ಸವೆದು ಹೋಯಿತೆ ಬಾಳು| ಕಾಗೆಗಳ ಸಂಗದಲಿ ಹಂಸ ಮಂಗಮಾಯವಾಯ್ತೆ?||೧|| ದುಂಬಿ ಹಾರಾಡುವುದು ಹೂದೋಟವನೆ ಅರಸಿ| ಜನರೆ ಇಲ್ಲದ ಕತ್ತಲೆಡೆ ಹುಡುಕುತದೆ ಕೂಗುಗೂಬೆ| ಇರುಳ ಕಂದರಕ್ಕೆಳಸಿ ತೋಳ ತೊಳಲಾಡುವುದು| ಕತ್ತೆಯೋ ಹಾಳುಮೂಳು ಕಸಕಡ್ಡಿ ಬಯಸುತಿದೆ, ದ್ರಾಬೆ! ||೨|| ತಾಯಿತಂದೆಯರೊಬ್ಬರೆ ಮಕ್ಕಳಲ್ಲವೆ, ನಮ ನಮಗೆ| ಒಬ್ಬರ ಮೇಲೆ ಇನ್ನೊಬ್ಬರಿಗಿಲ್ಲ ಕೋಪ ಎಳ್ಳಷ್ಟೂ| ಪ್ರೀತಿ ಬಂಧಿಸೆ ನಮ್ಮಿಬ್ಬರನು ಹಿಂದುವನು-ಮುಸ್ಲಿಮನ| ಖುಷಿಯೋ ಖುಷಿ ಮೇಲಿರುವಾತನಿಗೆ ಎಲ್ಲಿಲ್ಲದಷ್ಟು! ||೩||</em>ಇಂಗ್ಲಿಷ್ ಅನುವಾದಕ್ಕೆ ನೋಡಿ: ಜೆ.ಎನ್. ಕೌಲ್,<em>ಕಾಶ್ಮೀರಿ ಲಿಟರೇಚರ್</em>, ಪ್ರಸರಾಂಗ, ಮೈಸೂರು ವಿಶ್ವವಿದ್ಯಾನಿಲಯ, ೧೯೭೯; ಪುಟ ೧೦.</p>
<p>೧೯ ನೋಡಿ: ಸರ್ ರಿಚರ್ಡ್ ಕರ್ನಾಕ್ ಟೆಂಪಲ್,<em>ದ ವರ್ಡ್ ಆಫ್ ಲಲ್ಲಾ, ದ ಪ್ರಾಫೆಟೆಸ್</em>, ಪುಟ ೧೬೫.</p>
<p>೨೦ ಉದಾಹರಣೆಗೆ, ಭಕ್ತಿಕಾಯ, ಲಿಂಗೈಕ್ಯಪದ ವಿವರಿಸುತ್ತಾ ಆಗಮದ ಶ್ಲೋಕವನ್ನು ಅಕ್ಕ ಹೀಗೆ ಹೇಳುತ್ತಾಳೆ:<em>ದ್ವಾರೇ ಯಸ್ಯ ಚ ಮಾತಂಗೋ ವಾಯುವೇಗ ತುರಂಗಮಃ ಪೂರ್ಣೇಂದು ವದನಾ ನಾರಿ ಶಿವಪೂಜಾ ವಿಧೇಃ ಫಲಮ್|| ಅಹಂ ಮಾಹೇಶ್ವರ ಪ್ರಾಣಾಃ, ಮಮ ಪ್ರಾಣ ಮಹೇಶ್ವರಃ, ತಥೈಕಂ ನಿಷ್ಕ್ರಿಯಂ ಭೂಯಾದ್ ಅನ್ಯ ಲಿಂಗ್ಯೈಕ್ಯಂ ಏವ ಚ||೧೭೦ರಲ್ಲಿ||</em>ಹಾಗೆಯೇ, ವಿಭೂತಿಯ ಬಗ್ಗೆ,<em>ನಮಃ ಶಿವಾಯ ಇತಿ ಮಂತ್ರಂ ಯಃ ಕರೋತಿ ತ್ರಿಪುಂಡ್ರಕಮ್| ಸಪ್ತಜನ್ಮಕೃತಂ ಪಾಪಂ ತತ್‍ಕ್ಷಣಾದ್ ಏವ ನಶ್ಯತಿ||೬೪||</em>,<em>ಶಿವ ಇತಿ ಮಂಗಳಂ ನಾಂ ಯಸ್ಯ ವಾಚಿ ಪ್ರವರ್ತತೇ|ಭಸ್ಮೀ ಭವತಿ ತಸ್ಯ ಆಶು ಮಹಾಪಾತಕಕೋಟಯಃ ||೯೫||</em>ಎಂದು, ಪವಿತ್ರಕ್ಷೇತ್ರಗಳ ಬಗ್ಗೆ,<em>ಕೇದಾರಸ್ಯ ಉದಕೇ ಪೀತೇ, ವಾರಣಸ್ಯಂ ಮೃತೇ ಸತಿ| ಶ್ರೀ ಶೈಲ ಶಿಖರೇ ದೃಷ್ಟೇ- ಪುನರ್‍ಜನ್ಮ ನ ವಿದ್ಯತೇ||೮೨||</em>ಎಂದು, ಬೀಜವೃಕ್ಷನ್ಯಾಯವನ್ನು ಸಾಮ್ಯವಾಗಿ ತೆಗೆದುಕೊಳ್ಳುತ್ತ,<em>ವೃಕ್ಷಾದ್ ಭವತಿ ಬೀಜಂ ಹಿ, ತದ್ ವೃಕ್ಷೇ ಲೀಯತೇ ಪುನಃ| ರುದ್ರಲೋಕಂ ಪರಿತ್ಯಕ್ತ್ವಾ, ಶಿವಲೋಕೇ ಭವಿಷ್ಯತಿ||೯೩||</em>ಎಂದು, ಸಮದೃಷ್ಟಿಯ ಬಗ್ಗೆ,<em>ಸ್ವ-ಆತ್ಮಾನಂ ಇತರಂ ಚ- ಇತಿ ಭಿನ್ನತಾ ನ ಏವ ದೃಶ್ಯತಾಂ| ಸರ್ವಂ ಚಿಜ್ಜೋತಿರ್ ಏವ ಇತಿ ಯಃ ಪಶ್ಯತಿ ಸ ಪಶ್ಯತಿ||೧೨೮||</em>ಎಂದೂ ಸಂಸ್ಕೃತ ಶ್ಲೋಕಗಳನ್ನು ತನ್ನ ವಚನಗಳಲ್ಲಿ ಉಲ್ಲೇಖ ಮಾಡುತ್ತಾಳೆ.</p>
<p>೨೧ ನೋಡಿ: ಡಾ| ಭಗವಾನ್ ದಾಸ್,<em>ಎಸೆನ್ಷಿಯಲ್ ಯೂನಿಟಿ ಆಫ್ ಆಲ್ ರಿಲಿಜಿಯನ್ಸ್,</em>ಅಡಿಟಿಪ್ಪಣಿ ೧, ಪುಟ ೩೨೭.</p>
<p>೨೨ ನೋಡಿ: ಡಾ| ಮ.ಸು. ಕೃಷ್ಣಮೂರ್ತಿ,<em>ಸೂಫೀ ಪ್ರೇಮ ಕಾವ್ಯ</em>, ಪುಟ ೧೭-೩೭</p>
<p>೨೩ ಅಲ್ಲಾಹ್‍ನು ಅನಂತ ಅಮಿತ ಸೌಂದರ್ಯ ರಾಶಿ. ಖುರಾನ್ ೨:೨೬೧.</p>
<p>೨೪ ನೋಡಿ: ಅತ್ತಾರ್, ಮಂತಾಕುತ್ತೈರ್ (ಹಕ್ಕಿಗಳ ಸಮೂಹಗಾನ) ಗ್ರಂಥ, ಬಂಕಿ ಬಿಹಾರಿ ಅವರ<em>ಸೂಫೀ ಮಿಸ್ಟಿಕ್ಸ್..</em>ಪುಸ್ತಕದಲ್ಲಿ ಉಲ್ಲೇಖ, ಪುಟ ೪೫ ರಿಂದ.</p>
<p>೨೫ ಅವನ ನಿರೀಕ್ಷೆಯಲ್ಲಿ ಸಿಗುವ ಆನಂದ, ಅವನು ಸಿಕ್ಕಾಗ ಆಲಂಗಿಸುವುದರಲ್ಲಿಲ್ಲ!<em>ಜೋ ಮಜಾ಼ ಇನ್ತಿಜಾ಼ರ್ ಮೇಂ ದೇಖಾ| ವೋ ನಹೀಂ ವಸ್ಲ್-ಎ-ಯಾರ್ ಮೇಂ ದೇಖಾ||</em>ಒಬ್ಬ ಸೂಫೀ ಸಂತ (ಭಗವಾನದಾಸ್ ಗ್ರಂಥದಲ್ಲಿ ಉಲ್ಲೇಖ ಪುಟ ೩೩೯); ಅಕ್ಕನ ಪ್ರಖ್ಯಾತ ವಚನ:<em>ಚಿಲಿಮಿಲಿಯಿಂದೋದುವ ಗಿಳಿಗಳಿರಾ, ನೀವು ಕಾಣಿರೇ, ನೀವು ಕಾಣಿರೇ .. .. ಚನ್ನಮಲ್ಲಿಕಾರ್ಜುನ ಎಲ್ಲಿದ್ದಿಹನೆಂದು ನೀವು ಹೇಳಿರೇ.||೨೭೧||</em>ನೆನಪಾಗಬಹುದು. ಇಲ್ಲಿ ಅಕ್ಕ ಬಳಸುವ ಶ್ಲೇಷೆ ಮನೋಹರವಾಗಿದೆ. ಆ ಮಾತು ಬೇರೆ, ಅದರ ಬಗ್ಗೆ ಆಮೇಲೆ ಚರ್ಚಿಸೋಣ.</p>
<p>೨೬ ವಿರಹದ ತೀಕ್ಷ್ಣ ಅಭಿವ್ಯಕ್ತಿಗೆ ಉದಾಹರಣೆಯಾಗಿ ಅಕ್ಕನ ಈ ವಚನಗಳನ್ನು ನೋಡಿ:<em>ಕೂಡಿ ಕೂಡುವ ಸುಖದಿಂದ, ಒಪ್ಪಚ್ಚಿ ಅಗಲಿ, ಕೂಡುವ ಸುಖ ಲೇಸು; ಕೆಳದಿ, ಒಚ್ಚತ್ತಗಲದೆ ಕಾಣದಿರಲಾಚೆ; ಎನ್ನ ದೇವ ಚನ್ನಮಲ್ಲಿಕಾರ್ಜುನನಗಲಿ ಅಗಲದ ಸುಖವೆಂದಪ್ಪುದೋ||೨೭೪||</em> <em>ಹಿಡಿದನೆಂದಡೆ ಹಡಿಗೆ ಬಾರನವ್ವಾ, ತಡೆವೆವೆಂದಡೆ ಮೀರಿ ಹೋದನವ್ವಾ, ಒಪ್ಪಚ್ಚಿ ಅಗಲಿದಡೆ ಕಳವಳಗೊಂಡೆ, ಚನ್ನಮಲ್ಲಿಕಾರ್ಜುನನ ಕಾಣದೆ, ಆನಾರೆಂದರಿಯದೆ, ಕೇಳ ತಾಯೆ ||೨೯೫||</em></p>
<p>೨೭ ಆರ್ತತೆಯ ಮೊರೆಗೆ ಉದಾಹರಣೆಯಾಗಿ, ಅಕ್ಕನ ವಚನ ನೋಡಿ:<em>ಆಲಿಸೆನ್ನ ಬಿನ್ನಪವ, ಲಾಲಿಸೆನ್ನ ಬಿನ್ನಪವ, ಪಾಲಿಸೆನ್ನ ಬಿನ್ನಪವ, ಏಕೆನ್ನ ಮೊರೆಯ ಕೇಳೆಯಯ್ಯಾ, ತಂದೆ? ನೀನಿಲ್ಲದೆ ಮಾತಿಲ್ಲ, ಮಾತಿಲ್ಲ, ನೀನೇ ಎನಗೆ ಗತಿ, ನೀನೇ ಎನಗೆ ಮತಿಯಯ್ಯಾ, ಚನ್ನಮಲ್ಲಿಕಾರ್ಜುನಯ್ಯ ||೩೭||</em></p>
<p>೨೮ ನೋಡಿ:<em>ಸತಿ ಅಪಿ ಭೇದಾಪಗಮೇ, ನಾಥ ತವ ಅಹಮ್, ನ ಮಾಮಕೀನಸ್ ತ್ವಮ್| ಸಾಮುದ್ರೋ ಹಿ ತರಂಗಃ, ಕ್ವಚನ ಸಮುದ್ರೋ ಹಿ ತಾರಂಗಃ||</em>- ಆಚಾರ್ಯ ಶ್ರೀ ಶಂಕರ, ವಿಷ್ಣು ಷಟ್ಪದಿ, ೩.</p>
<p>೨೯ ಭಗವದ್ಗೀತೆಯಲ್ಲಿ ವಿಶ್ವರೂಪದರ್ಶನವಾದಾಗ, ಅರ್ಜುನ ಕೂಗಿಕೊಂಡಿದ್ದೂ ಈ ಸ್ಥಿತಿಯಲ್ಲೇ:<em>ಅದೃಷ್ಟಪೂರ್ವಂ ಹೃಷಿತೋ ಅಸ್ಮಿ ದೃಷ್ಟ್ವಾ, ಭಯೇನ ಚ ಪ್ರವ್ಯಥಿತಂ ಮನೋ ಮೇ| ತದ್ ಏವ ಮೇ ದರ್ಶಯ, ದೇವ, ರೂಪಂ, ಪ್ರಸೀದ ದೇವೇಶ, ಜಗನ್ನಿವಾಸ||</em>- ಗೀತಾ ೯:೪೫</p>
<p>೩೦ ನೋಡಿ: ಡಾ| ರೋಮಾ ಚೌಧುರಿ ಅವರ ರಾಬಿಯಾ ಲೇಖನ,<em>ವಿಮೆನ್ ಸೇಂಟ್ಸ್..</em>ಪುಸ್ತಕ, ಪುಟ ೨೬೦-೨೭೦. ಲಲ್ಲಳನ್ನು ಕಾಶ್ಮೀರದ ರಾಬಿಯಾ ಎನ್ನುವುದಕ್ಕೆ ಈ ನಿಲುವುಗಳಲ್ಲಿನ ಸಾಮ್ಯಗಳು ದಿಕ್ಸೂಚಿಗಳು.</p>

<p>೩೧<em>ಗಾಯಬ್ ಹೋ ಜೋ ಖುದಾ ಸೇ, ಆಲಂ ಹೈ ಉಸ ಕೋ ಹೂಂ ಕಾ| ಅನಾನಿಯತ್ ಹೈ ಜಿಸ್ ಮೇಂ, ಮೌಕಾ ನಹೀಂ ಹೈ ತೂ ಕಾ||</em>- ಒಬ್ಬ ಸೂಫಿಯ ಸಂತನ ಹಾಡು. (ಭಗವಾನ್ ದಾಸ್,<em>ಎಸೆನ್ಷಿಯಲ್ ಯೂನಿಟಿ ಆಫ್ ಆಲ್ ರಿಲಿಜಿಯನ್ಸ್</em> <br /> ೧೦ಂ<br /> ನಮ್ಮ ಕಾಶ್ಮೀರ ಗ್ರಂಥದಲ್ಲಿ ಉಲ್ಲೇಖ; ಪುಟ ೧೩೬)</p>
<p>೩೨<em>ಜಹೀದೇ ಗುಮ್‍ರಾಹ್ ಕೇ ಮೈಂ ಕಿಸ್ ತರಾಹ್ ಹಮ್‍ರಾಹ್ ಹೂಂ; ವೋ ಕಹೇ ಅಲ್ಲಾಹ್ ಹೈ, ಔ ಮೈಂ ಕಹೂಂ ಅಲ್ಲಾಹ್ ಹೂಂ||</em>-ಒಬ್ಬ ಸೂಫಿಸಂತನ ಮಾತು. (ಭಗವಾನ್ ದಾಸ್ ಗ್ರಂಥದಲ್ಲಿ ಉಲ್ಲೇಖ; ಪುಟ ೧೩೭)</p>
<p>೩೩<em>ಅಸ್ತಿ ಬ್ರಹ್ಮ ಇತಿ ಚೇದ್ ವೇದ, ಪರೋಕ್ಷಂ ಜ್ಞಾನಂ ಏವ ತತ್| ಅಸ್ಮಿ ಬ್ರಹ್ಮ ಇತಿ ಚೇದ್ ವೇದ, ಅಪರೋಕ್ಷ ತತ್ ತು ಕಥ್ಯತೇ||</em>-ಉಪನಿಷತ್ ಸೂಕ್ತಿ (ಭಗವಾನ್ ದಾಸ್ ಗ್ರಂಥದಲ್ಲಿ ಉಲ್ಲೇಖ; ಪುಟ ೧೩೭)</p>
<p>೩೪ ನೋಡಿ: ಬಂಕಿ ಬಿಹಾರಿ,<em>ಸೂಫೀಸ್, ಮಿಸ್ಟಿಕ್ಸ್, ..</em>ಗ್ರಂಥ, ಪುಟ ೬೦.</p>
<p>೩೫ ನ್ಯಾಯಮೂರ್ತಿ ಶ್ರೀ ಜೆ ರುದ್ರಪ್ಪ ನವರು ತಮ್ಮ<em>ಲಲ್ಲ ಯೋಗೇಶ್ವರಿ</em>ಗ್ರಂಥದಲ್ಲಿ ಈ ಕ್ರಮ ಅನುಸರಿಸಿ ವಿಮರ್ಶಿಸಿದ್ದಾರೆ.</p>
<p>೩೬ ಶ್ರೀಮತಿ ಸಂಧ್ಯಾ ಅವರು ತಮ್ಮ<em>ಲಲ್ಲೇಶ್ವರಿ</em>ಪುಸ್ತಕದಲ್ಲಿ ಈ ಕ್ರಮ ಅನುಸರಿಸಿದ್ದಾರೆ.</p>
<p>೩೭ ಅಕ್ಕನನ್ನು ಜನ ಗೋಳುಹೊಯ್ದುಕೊಳ್ಳುವಾಗ ಅವಳ ಪ್ರತಿಕ್ರಿಯೆಯೂ ಹೀಗೇ ಇತ್ತು:<em>ಮುಡಿ ಬಿಟ್ಟು, ಮೊಗ ಬಾಡಿ, ತನು ಕರಗಿದವಳ ಎನ್ನನೇಕೆ ನುಡಿಸುವಿರಿ? ಎಲೆ ಅಣ್ಣಗಳಿರಾ! ಎನ್ನನೇಕೆ ನುಡಿಸುವಿರಿ? ಎಲೆ ತಂದೆಗಳಿರಾ! ಬಲು ಹಳಿದು ಭವಗೆಟ್ಟು, ಛಲವಳಿದು, ಭಕ್ತೆಯಾಗಿ ಚನ್ನಮಲ್ಲಿಕಾರ್ಜುನನ ಕೂಡಿ ಕುಲವಳಿದವಳ||೮೮||</em>; ನಿನ್ನದು ಬರಿಯ ಸೋಗು; ನಿಜವಾಗಿಯೂ ಸರ್ವಸಂಗ ಪರಿತ್ಯಾಗಿಯೇ ಆಗಿದ್ದರೆ ಈ ಅರೆಮರೆಯೇಕೆ? ಎಂಬ ಕುಟುಕು ಮಾತಿಗೆ ಅಕ್ಕನೂ ನೊಂದು ಹಿಂದೆ ನುಡಿದಿದ್ದಳು:<em>ಫಲ ಒಳಗೆ ಪಕ್ವವಾಗಿದೆಯಲ್ಲದೆ, ಹೊರಗಣ ಸಿಪ್ಪೆ ಒಪ್ಪಗೆಡದು; ಕಾಮನ ಮುದ್ರೆಯ ಕಂಡು ನಿಮಗೆ ನೋವಾದೀತೆಂದು ಆ ಭಾವದಿಂದ ಮುಚ್ಚಿದೆ. ಇದಕೆ ನೋವೇಕೆ? ಕಾಡದಿರಣ್ಣ, ಚನ್ನಮಲ್ಲಿಕಾರ್ಜುನ ದೇವನ ಒಳಗಾದವಳ||೧೫೦||</em></p>
<p>೩೮<em>ಬೆಟ್ಟದ ಮೇಲೊಂದು ಮನೆಯಮಾಡಿ, ಮೃಗಗಳಿಗಂಜಿದಡೆಂತಯ್ಯಾ? ಸಮುದ್ರದ ತಡಿಯಲೊಂದು ಮನೆಯ ಮಾಡಿ ನೊರೆ ತೆರೆಗಳಿಗಂಜಿದಡೆಂತಯ್ಯಾ? ಸಂತೆಯೊಳ ಗೊಂದು ಮನೆಯ ಮಾಡಿ, ಶಬ್ದಕ್ಕೆ ನಾಚಿದಡೆಂತಯ್ಯಾ?- ಚೆನ್ನಮಲ್ಲಿಕಾರ್ಜುನ ದೇವ ಕೇಳಯ್ಯಾ. ಲೋಕದೊಳಗೆ ಹುಟ್ಟಿದ ಬಳಿಕ ಸ್ತುತಿನಿಂದೆಗಳು ಬಂದಡೆ ಮನದಲ್ಲಿ ಕೋಪವ ತಾಳದೆ ಸಮಾಧಾನಿಯಾಗಿರಬೇಕು- ಮಹಾದೇವಿ ಅಕ್ಕನ ವಚನ ||೧೩೪||</em></p>
<p>೩೯ ನೋಡಿ: ಭಾಸ್ಕರನ ಸಂಸ್ಕೃತ ಛಾಯೆ:<em>ನಿಂದಂತು ವಾ ಮಾಂ ಅಥ ವಾ ಸ್ತುವಂತು| ಕುರ್ವಂತು ವಾರ್ಚಾಂ ವಿವಿಧೈಃ ಸುಪುಷ್ಪೈಃ| ನ ಹರ್ಷ ಮಾಯಾಮೃಥವಾ ವಿಷಾದಂ ವಿಶುದ್ಧ ಬೋಧಾಮೃತಪಾನಸ್ವಸ್ಥಾ||೨೧||</em> </p>
<p>೪೦ ನೋಡಿ: ಭಾಸ್ಕರನ ಸಂಸ್ಕೃತ ಛಾಯೆ:<em>ಅವಾಚ್ಯಾನಿ ಸಹಸ್ರಾನಿ ಕಥಯಂತು ನ ಮನ್ಮನಃ| ಮಾಲಿನ್ಯಂ ಏತಿ ಉದಾಸೀನಂ ರಜೋಭಿರ್ ಮುಕುರೋ ಯಥಾ||೧೮||</em></p>
<p>೪೧ ಗುರುವಿನ ಬಗ್ಗೆ ಹೇಳುವ ಇನ್ನೊಂದು ಮಾತಿದೆ: ಕ್ರೈಸ್ತಮತ ಹೇಳುವಂತೆ, ಪ್ರವಾದಿ ಬೇರೆ, ಫ಼ರಿಸಾಯ ಪುರೋಹಿತ ಬೇರೆ; ಇಸ್ಲಾಂ ಹೇಳುವಂತೆ, ಸೂಫೀ ಔಲಿಯಾಸ್ ಬೇರೆ, ಷರೈಮುಲ್ಲಾ ಬೇರೆ; ಹಿಂದೂಧರ್ಮ ಹೇಳುವಂತೆ ಜ್ಞಾನಿ-ಭಕ್ತ-ಯೋಗಿ ಬೇರೆ, ಕರ್ಮಠ ಯಾಜ್ಞಿಕ ಬೇರೆ - ಅವರಲ್ಲಿನ ವ್ಯತ್ಯಾಸ ಅಜ-ಗಜಾಂತರ.</p>
<p>೪೨ ಎಚ್ಚರದ ಬಗ್ಗೆ, ಮಾಯೆಯ ಬಗ್ಗೆ ಅಕ್ಕ ಹೇಳುತ್ತಾಳೆ:<em>ಕಾಯಕ್ಕೆ ನೆಳಲಾಗಿ, ಪ್ರಾಣಕ್ಕೆ<br /> ಮನವಾಗಿ, ಮನಕ್ಕೆ ನೆನಹಾಗಿ(ನೆನಪು), ನೆನಹಿಂಗೆ ಅರುಹಾಗಿ (ತಿಳಿವಳಿಕೆ), ಅರುಹಿಂಗೆ ಮರಹಾಗಿ(ಮರೆವು), ಜಗದ ಜಂಗುಳಿಗೆ ಬೆಂಗೋಲ(ಚಾವಟಿ)ನೆತ್ತಿ ಕಾಡಿತ್ತು ಮಾಯೆ; ಚನ್ನಮಲ್ಲಿಕಾರ್ಜುನನೊಡ್ಡಿದ ಈ ಮಾಯೆಯನಾರೂ ಗೆಲ್ಲುವುದ ಕ್ಕಾಗದು- ಎಂದು. ||ವಚನ ೫||</em>; ಅವಳ ಈ ವಚನವೂ ಗಮನಾರ್ಹ:<em>ಬಿಟ್ಟೆನೆಂದಡೆ ಬಿಡದೀ ಮಾಯೆ, ಬಿಡದಿದ್ದರೆ ಬೆಂಬತ್ತಿತ್ತು ಮಾಯೆ; ಯೋಗಿಗೆ ಯೋಗಿಣಿಯಾಗಿತ್ತು ಮಾಯೆ, ಸವಣಂಗೆ ಸವಣಿಯಾಗಿತ್ತು ಮಾಯೆ, ಯತಿಗೆ ಪರಾಕಿಯಾಯಿತ್ತು ಮಾಯೆ; ನಿನ್ನ ಮಾಯೆಗೆ ನಾನು ಅಂಜುವಳಲ್ಲ, ಚನ್ನಮಲ್ಲಿಕಾರ್ಜುನದೇವ ನಿಮ್ಮಾಣೆ. ||ವಚನ ೭||</em>ಇದನ್ನೇ ಲಲ್ಲಳೂ ಹೇಳುತ್ತಾಳೆ (ವಾಖ್ ೮೧).</p>
<p>೪೩ ಇದಕ್ಕೆ ಭಾಸ್ಕರನ ಸಂಸ್ಕೃತ ಛಾಯೆ ಹೀಗಿದೆ:<em>ಆಕಾಶೋ ಭೂರ್ ವಾಯುರ್ ಆಪೋ ಅನಿಲಶ್ ಚ| ರಾತ್ರಿಶ್ ಚ ಅಹಶ್ ಚ ಇತಿ ಸರ್ವಂ ತ್ವಂ ಏವ| ತತ್ ಕಾರ್ಯತ್ವಾತ್ ಪುಷ್ಪಂ ಅರ್ಘಾದಿ ಚ ತ್ವಂ| ತ್ವತ್ ಪೂಜಾರ್ಥಂ ನ ಏವ ಕಿಂಚಿಲ್ ಲಭೇ ಅಹಮ್||೪೨||</em></p>
<p>೪೪ ವೈಧಾನಿಕ/ ಷೋಡಶೋಪಚಾರ ಪೂಜೆಯ ಬಗ್ಗೆ ಪ್ರೇಮಾರಾಧಕ ಸೂಫಿ ಸಂತರಲ್ಲಿ ಏನು ಅಭಿಪ್ರಾಯ ಇರಬಹುದು? ಹೀಗೆ ತಾನೆ?:<em>ಲೇಸು ಹಾಸು, ನೋಟದಾಭರಣ, ಆಲಿಂಗನ ವಸ್ತು, ಚುಂಬನವಾರೋಗಣೆ, ಲಲ್ಲೆ ಮಾತು ತಾಂಬೂಲ, ಲವಲವಿಕೆಯ ಅನುಲೇಪನವೆನಗೆ ಚನ್ನಮಲ್ಲಿಕಾರ್ಜುನನ ಕೂಟ ಪರಮ ಸುಖವಯ್ಯ||೨೬೩||</em></p>
<p>೪೫<em>ವನವೆಲ್ಲಾ ಕಲ್ಪತರು, ಗಿಡವೆಲ್ಲಾ ಮರುಜೇವಣಿ, ಶಿಲೆಗಳೆಲ್ಲಾ ಪರುಷ, ನೆಲನೆಲ್ಲಾ ಅವಿಮುಕ್ತ ಕ್ಷೇತ್ರ, ಜಲವೆಲ್ಲಾ ನಿರ್ಝರಾಮೃತ, ಮೃಗವೆಲ್ಲಾ ಪುರುಷಾಮೃಗ, ಎಡಹುವ ಹರಳೆಲ್ಲಾ ಚಿಂತಾಮಣಿ- ಚೆನ್ನಮಲ್ಲಿಕಾರ್ಜುನಯ್ಯನ ನಚ್ಚಿನ ಗಿರಿಯ ಸುತ್ತಿ, ನೋಡುತ್ತಬಂದು ಕದಳಿಯ ಬನವ ಕಂಡೆ ನಾನು!|| ಮಹಾದೇವಿ ಅಕ್ಕನ ವಚನ ೩೩೪||</em></p>
<p>೪೬ ಇದಕ್ಕೆ ಭಾಸ್ಕರನ ಸಂಸ್ಕೃತ ಛಾಯೆ ಹೀಗಿದೆ:<em>ಉತ್ತಿಷ್ಠ ಶಾಕ್ತಿಕಸ್ತ್ರೀ, ತ್ವಂ ಪೂಜಯ ಈಶಂ ಸುರಾದಿಭಿಃ| ಯದಿ ಜ್ಞಾತಂ ಅಕ್ಷರಂ ತತ್ತ್ವಯಾ ತೇನ ಅಪಿ ಕಾ ಕ್ಷತಿಃ? ||೧೦||</em></p>
<p>೪೭ ಭಾಸ್ಕರನ ಸಂಸ್ಕೃತ ಚಾಯೆ ಇದಕ್ಕೆ ಹೀಗಿದೆ:<em>ಯಥಾ ಶಿಲಾ ಏಕ ಏವ ಸ್ವಜಾತಿ ಭೇದಾತ್, ಪೀಠಾದಿ ನಾನಾವಿಧ ರೂಪ ಭಾಗಿನೀ| ತಥಾ ಏವ ಯೋ ಅನಂತತಯಾ ವಿಭಾತಿ, ಕಷ್ಟೇನ ಲಭ್ಯಂ ಶೃಣು ತಂ ಗುರೋಃ ಶಿವಮ್||೫೨||</em></p>
<p>೪೮<em>ಸರ್ವಭೂತಸ್ಥಂ ಆತ್ಮಾನಂ, ಸರ್ವ ಭೂತಾನಿ ಚ ಆತ್ಮನಿ| ಈಕ್ಷತೇ ಯೋಗಯುಕ್ತಾತ್ಮಾ ಸರ್ವತ್ರ ಸಮದರ್ಶನಃ||</em>- ಗೀತಾ ೬:೨೯, ಈಶಾವಾಸ್ಯ ಉಪ. ೬; ಮಹಾಭಾರತ ೧೨:೨೪೦:೨೧; ಮನುಸ್ಮೃತಿ ೧೨:೯೧; ಆಪಸ್ತಂಬ ಧರ್ಮ ಸೂತ್ರ ೧:೨೩:೧ (ಪುಟ ೧೭೧)</p>
<p>೪೯<em>ಅಶೇಷ ಪೂಜಾ ಸತ್ಕೋಶೇ, ತ್ವತ್ ಪೂಜಾ ಕರ್ಮಣಿ, ಪ್ರಭೋ| ಅಹೋ ಕರಣವೃಂದಸ್ಯ ಕಾ ಅಪಿ ಲಕ್ಷ್ಮೀರ್ ವಿಜೃಂಭತೇ||೧೧||</em>ಕಾಶ್ಮೀರದ ಕವಿ, ಉತ್ಪಲದೇವ,<em>ಶಿವಸ್ತೋತ್ರಾವಳೀ</em></p>
<p>೫೦ ನಿಜಗುಣಶಿವಯೋಗಿ ಹೇಳುತ್ತಾನೆ: ಎಲೆ ಯೋಗಿ, ಸುಖಮಯದ ಈ ಸಾಧನಗಳಿಂದ ಶಿವನ ಪೂಜೆಯನ್ನ ಅಂತರಂಗದಲ್ಲಿ ಮಾಡುವುದೊಳಿತು. ಅಲ್ಲಿ, ಶಿವನೇ ಸಕಲಕ್ಕೆ<br /> ೧೦೨<br /> ನಮ್ಮ ಕಾಶ್ಮೀರ ಆಧಾರ ಎಂಬುದೇ<em>ಆಸನ</em>; ಅವನು ಸರ್ವಭರಿತನೆಂಬುದೇ<em>ಆಹ್ವಾನ;</em>ಪರಮಶಿವ ಪಾದವು ಜಂಗಮ, ಅದೇ<em>ಪಾದ್ಯ;</em>ಅವನು ಸುಖಸಾಗರ, ಅದು<em>ಅಘ್ರ್ಯ;</em>ಅವನಿಗಿಂತ ಪಾವನತ್ವ ಬೇಕೆ, ಅದು<em>ಆಚಮನೀಯ;</em>ಶಮೆಯೆಂಬುದು<em>ಅಭಿಷೇಕದ ನೀರು</em>; ಪರಿಪೂರ್ಣಭಾವ ಇದೆಯಲ್ಲ, ಅದೇ<em>ವಸ್ತ್ರ;</em>ಅರಿಷಡ್‍ವರ್ಗ ಆವರಿಸದ ವಿದ್ಯೆಯೇ<em>ಯಜ್ಞಸೂತ್ರ;</em>ಮಂಗಳೋದಯವೇ<em>ಅಲಂಕಾರ;</em>ಅನುಭವದ ಸೊಗಸೇ<em>ಗಂಧಲೇಪನ;</em>ಕರುಣೆ<em>ಅಕ್ಷತೆ</em>ಯ ರೂಪ; ತಿಳಿಮನವೇ<em>ಹೂವ</em>Åಗಳು; ವಿಷಯನಿರ್ವಾಸನೆಯೇ<em>ಧೂಪ;</em>ಅಗಲದ ಪರಂಜ್ಯೋತಿಯೇ<em>ದೀಪ;</em>ಮನಸ್ಸಮಾಧಾನವೇ<em>ನೈವೇದ್ಯ</em>ದ ಆರೋಗಣೆ; ಸತ್ತ್ವ ರಜಸ್ ತಮಸ್ ತ್ರಿಗುಣಗಳೇ ಎಲೆ ಅಡಿಕೆ ಸುಣ್ಣದ<em>ತಾಂಬೂಲ;</em>ವೀಣಾ ವೇಣು ಮೃದಂಗಾದಿ ನಾದವೇ<em>ಸ್ತುತಿ</em>ವಾದನ, ನಾನೇ ನೀನಾಗಬಯಸುವ ಭಾವದಾದರಣೆಯೇ<em>ಪ್ರದಕ್ಷಿಣೆ;</em>ತತ್ತ್ವಾತೀತತೆಯೇ<em>ನಮಸ್ಕರಣ;</em>ಗುರು ಶಂಭುಲಿಂಗದಲ್ಲಿ ಯೋಗಮಾರ್ಗದಲ್ಲಿ ಬೆರೆತು ಒಂದಾಗಿರುವುದೇ ಬೇರಾಗುವ ಭಾವನೆಯ<em>ವಿಸರ್ಜನ</em>.-<em>ಕೈವಲ್ಯಪದ್ಧತಿ,</em>ಯೋಗಪ್ರತಿಪಾದನೆ ಸ್ಥಳ, ಪದ್ಯ ೩೬; ವ್ಯಾಖ್ಯಾನಕ್ಕೆ ನೋಡಿ: ಡಾ ಎಲ್ ಬಸವರಾಜು,<em>ನಿಜಗುಣ ಶಿವಯೋಗಿಯ ತತ್ತ್ವದರ್ಶನ</em>ಗ್ರಂಥ, ಪುಟ ೪೨೨.</p>
<p>೫೧ ಇವುಗಳ ಭಾಸ್ಕರ ಸಂಸ್ಕೃತ ಛಾಯೆಗಳು ಹೀಗಿವೆ:<em>ಆಕಾಶೋ ಭೂರ್ ವಾಯುರ್ ಆಪೋ ಅನಿಲಶ್ ಚ| ರಾತ್ರಿಶ್ ಚ ಅಹಶ್ ಚ ಇತಿ ಸರ್ವಂ ತ್ವಂ ಏವ| ತತ್ ಕಾರ್ಯತ್ವಾತ್ ಪುಷ್ಪಂ ಅರ್ಘಾದಿ ಚ ತ್ವಂ| ತ್ವತ್ ಪೂಜಾರ್ಥಂ ನ ಏವ ಕಿಂಚಿಲ್ ಲಭೇ ಅಹಮ್||೪೨|| ಉತ್ತಿಷ್ಠ ಶಾಕ್ತಿಕಸ್ತ್ರೀ, ತ್ವಂ ಪೂಜಯ ಈಶಂ ಸುರಾದಿಭಿಃ| ಯದಿ ಜ್ಞಾತಂ ಅಕ್ಷರಂ ತತ್ತ್ವಯಾ ತೇನ ಅಪಿ ಕಾ ಕ್ಷತಿಃ||೧೦|| ಕರೋಮಿ ಯತ್ ಕರ್ಮ ತದ್ ಏವ ಪೂಜಾ| ವದಾಮಿ ಯಚ್ ಚ ಅಪಿ ತದ್ ಏವ ಮಂತ್ರಃ| ಯದ್ ಏವ ಚ ಆಯಾತಿ ತಥಾ ಏವ ಯೋಗಾದ್| ದ್ರವ್ಯಂ ತದ್ ಏವ ಅಸ್ತಿ ಮಮ ಅತ್ರ ತಂತ್ರಮ್||೫೮||</em>ಇಲ್ಲಿ ಕೊನೆಯ ಪದ್ಯಕ್ಕೆ ಹೋಲಿಸಿ ನೋಡಿ, ಆಚಾರ್ಯ ಶ್ರೀ ಶಂಕರರ<em>ಶಿವ ಮಾನಸ ಪೂಜೆ</em>ಯ ಸುಪ್ರಸಿದ್ಧ ಪದ್ಯ:<em>ಆತ್ಮಾ ತ್ವಂ, ಗಿರಿಜಾ ಮತಿಃ, .. .. ಶಂಭೋ ತವ ಆರಾಧನಮ್||</em></p>
<p>೫೨<em>ಲಲಿತಾಸಹಸ್ರನಾಮ</em>ವನ್ನು ತೆಗೆದು ಕೊಳ್ಳಿ; ಓದುವುದಕ್ಕೆ ಮನನಕ್ಕೆ ಅತ್ಯಂತ ರಮಣೀಯವಾಗಿ ಕಾಣುತ್ತೆ; ಅರ್ಥ ತಿಳಿಯುವ ಮುನ್ನ, ಭಾಷ್ಯ ಓದುವ ಮುನ್ನ, ಶಾಕ್ತೋಪಾಸನೆಯ ತಂತ್ರಶಾಸ್ತ್ರದ ಸಾಮಾನ್ಯ ಪರಿಜ್ಞಾನ ಪೂರ್ವಪಠ್ಯವಾಗಿಯೂ ಆವಶ್ಯಕವಾಗಿಯೂ ಬಿಡುತ್ತೆ.<em>ಸೌಂದರ್ಯ ಲಹರಿ</em>ಯೂ ಹಾಗೇನೇ. ಅದರಂತೆಯೇ ಲಲ್ಲಳ ಕೆಲವು ವಚನಗಳು.</p>
<p>೫೩ ಪಶು ಪಶುಪತಿ, ಪಾಶ; ಕರ್ತೃ, ಕರ್ಮ. ಕಾರಣ; ಪೂಜ್ಯ ಪೂಜಕ ಪೂಜೆ, ಜ್ಞಾನ ಜ್ಞೇಯ ಜ್ಞಾತೃ, ಕ್ಷೇತ್ರ, ಕ್ಷೇತ್ರಜ್ಞ, ಕ್ಷೇತ್ರಾನುಸಂಧಾನ, ಇತ್ಯಾದಿ;</p>
<p>೫೪ ಶ್ರವಣ, ಕೀರ್ತನ, ಸ್ಮರಣ, ಪಾದಸೇವನ, ಅರ್ಚನ, ವಂದನ, ದಾಸ್ಯ, ಸಖ್ಯ ಮತ್ತು ಆತ್ಮನಿವೇದನ;</p>
<p>೫೫ ಶಿವನೇ ನಾದ, ಶಕ್ತಿಯೇ ಬಿಂದು, ಶಿವಶಕ್ತಿಯರ ಸಂಯೋಗವೇ ಕಳೆ- ಹೀಗೆಂದು ಆಗಮಗಳು ಹೇಳಿವೆ. ಪ್ರಣವದ<em>'ಆ ಉ ಮ'</em>ಗಳು ಕ್ರಮವಾಗಿ ನಾದ ಬಿಂದು ಕಳೆ ಆಗಿವೆ ಎನ್ನುತ್ತಾರೆ.</p>
<p>೫೬ ಸಾಲೋಕ್ಯ, ಸಾಮೀಪ್ಯ, ಸಾರೂಪ್ಯ, ಸಾಯುಜ್ಯ.</p>
<p>೫೭ ಭಕ್ತ: ಗುರು ಕಾರುಣ್ಯ ಪಡೆದು ದೇವರಲ್ಲಿ ಅಗಾಧವಾದ ಶ್ರದ್ಧೆ ಇಟ್ಟುಕೊಂಡು ಭಕ್ತಿ ಸಾಧನೆಯಲ್ಲಿ ತೊಡಗುವುದು.</p>
<p>೫೮ ಮಾಹೇಶ್ವರ: ಸಾಧಕನಲ್ಲಿ ದೃಢನಂಬಿಕೆ ಮೈದುಂಬಿ ಮುಂಬರಿವ ಮಜಲು.</p>
<p>೫೯ ಪ್ರಸಾದಿ: ಎಲ್ಲವನ್ನು ದೇವರಿಗೆ ಸಮರ್ಪಿಸಿ ಅವನು ಕೊಟ್ಟದ್ದನ್ನು ಅನುಭವಿಸಿ ಆನಂದಿಸುವುದು.</p>
<p>೬೦ ಪ್ರಾಣಲಿಂಗಿ: ಸಾಧಕನು ತನ್ನ ಪ್ರಾಣವೇ ಲಿಂಗ, ಲಿಂಗವೇ ಪ್ರಾಣ ಎಂದುಕೊಂಡು ದೇವರಿಂದ ಭಿನ್ನವಾಗಿರುವುದನ್ನ ಸಹಿಸಲಾರದ ಸ್ಥಿತಿ.</p>
<p>೬೧ ಶರಣ: ದೇವರೊಡನೆ ಶರಣಾಗಿ ಅಭಿನ್ನತೆಯನ್ನ ಅನುಭವಿಸುವುದು. ಶರಣಸತಿ ಲಿಂಗಪತಿ ಭಾವ.</p>
<p>೬೨ ಐಕ್ಯ: ಮಹಾಸಂಗಮ ಬಯಲು ಬಯಲನೆ ಬೆರಸಿದ ಸಮರಸ.</p>
<p>೬೩ ಕೂಟಶ್ಲೋಕಗಳು ಎಲ್ಲಿಲ್ಲ? ಕವಿಯೇ ಬರೆದಿರಬಹುದು; ಕವಿ ಬರೆಯದಿದ್ದರೂ ಅವನ/ಳ ಹೆಸರಿನಲ್ಲಿ ಯಾರೋ ಪ್ರಭೃತಿಗಳು ಚಲಾವಣೆಗೆ ಬಿಟ್ಟ ಪದ್ಯಗಳು ಏನೇನೋ ಕಾರಣಗಳಿಗಾಗಿ ಹುಟ್ಟಿ, ಮೈಕೈ ತುಂಬಿಕೊಂಡು ಓಡಾಡಿ, ಕಾಲಕ್ರಮೇಣ ಮರೆಯಾಗಿಲ್ಲವೇ? ಕಾವ್ಯಾಂಶ ಶೂನ್ಯವಾದರೂ, ಕೆಲವು ನಿಜಕ್ಕೂ ಚೆನ್ನಾಗಿರುತ್ತವೆ, ಉಳಿಯುತ್ತವೆ. ಬಹಳ ಪ್ರಾಚೀನ ವೈದಿಕ ವಾಙ್ಮಯದ ಈ ಕೂಟಶ್ಲೋಕವನ್ನು ನೋಡಿ:<em>ಹೊಳೆವ ಮಣಿಯೊಳು ಕುರುಡ ಕೊರೆದ ರಂಧ್ರವನೊಂದು| ಬಾಚಿ ಬೆರಳಿಲ್ಲದವ ತನ್ನ ಕೈಯಲದ ಹಿಡಿದ| ಕುತ್ತಿಗೆಯಲದ ಧರಿಸಿ ಮೆರೆದ ಕತ್ತಿಲ್ಲದವನೊಬ್ಬ-| ನಾಲಗೆಯೆ ಇಲ್ಲದವನದನು ಹೊಗಳಿದನು ಹಾಡಿ||</em> <em>(ಅಂಧೋ ಮಣಿಂ ಅವಿಂದತ್, ತಂ ಅನಂಗುಲಿಕ್ ಆನಯತ್| ಅಗ್ರೀವಃ ಪ್ರತಿ ಅಮುಂಚತ್ ತಂ ಅಜಿಹ್ವಾ ಅಸಶ್ವತ|| -ತೈತ್ತರೀಯ ಆರಣ್ಯಕ ೧:೧೨:೫)</em> </p>
<p>೬೪ ಈ ಕೂಟವಾಖ್‍ಗಳನ್ನು ಅರ್ಥಮಾಡಿಕೊಳ್ಳಲು, ಅನಾಮಕ ಕವಿಯ<em>ಶಿವ ಸಂಹಿತಾ,</em>ಪೂರ್ಣಾನಂದರ<em>ಷಟ್-ಚಕ್ರ-ನಿರೂಪಣ,</em>ಸ್ವಾತ್ಮಾರಾಮರ<em>ಹಠಯೋಗ ಪ್ರದೀಪಕಾ,</em>ಕ್ಷೇಮರಾಜನ<em>ಶಿವ ಸೂತ್ರ ವಿಮರ್ಶಿನಿ</em>(ಅನುವಾದ: ಶ್ರೀ ಪಿ.ಟಿ.ಶ್ರೀನಿವಾಸ ಅಯಂಗಾರ್)- ಮುಂತಾದುವೆಲ್ಲ ಸಹಾಯಕ ಗ್ರಂಥಗಳು.</p>
<p>೬೫ ಪಂಚಭೂತಗಳು: ಪೃಥ್ವಿ, ಅಪ್, ತೇಜ, ವಾಯು, ಆಕಾಶ; ಇಂದ್ರಿಯಗಳು: ಶಬ್ದ ಸ್ಪರ್ಶ ರೂಪ ರಸ ಗಂಧಗಳನ್ನು ಗ್ರಹಿಸಲು ಇರುವ ಅವಯವಗಳು; ಐದು ಜ್ಞಾನೇಂದ್ರಿಯಗಳು: ಕಣ್ಣು, ಕಿವಿ, ಮೂಗು, ನಾಲಗೆ, ಚರ್ಮ; ಐದು ಕರ್ಮೇಂದ್ರಿಯ ಗಳು: ವಾಕ್(ಬಾಯಿ), ಪಾಣಿ(ಕೈ), ಪಾದ(ಕಾಲು), ಪಾಯು(ಗುದ), ಉಪಸ್ಥ(ಜನನೇಂದ್ರಿಯ);</p>
<p>೬೬ ಮೂಲತೋ ಬ್ರಹ್ಮರೂಪಾಯ, ಮಧ್ಯತೋ ವಿಷ್ಣುರೂಪಿಣೇ, ಅಗ್ರತಃ ಶಿವರೂಪಾಯ -ಎಂದು ವೃಕ್ಷರಾಜನಿಗೆ ನಮಸ್ಕರಿಸುವುದು ಇಲ್ಲಿ ನೆನಪಾಗುತ್ತದೆ.</p>
<p>೬೭ ಮೂಲ ಕಾಶ್ಮೀರಿಯಲ್ಲಿ ಇದು ಹೀಗಿದೆ:<em>ಜಾನಿಹಾ ನಾಡಿದಲಾ ಮನ್; ರಟ್ಟೀತ್, ಚಟ್ಟೀತ್, ವಟ್ಟೀತ್, ಕುಟ್ಟೀತ್| ಜಾನಿಹಾ ಅಸ್ತರಸಾಯುನ್ ಘಟ್ಟೀತ್, ಶಿವ ಛ್ಯೋಯಿ ಕಷ್ಟೋ ತ ಚಿನ್, ಉಪದೇಶ||</em></p>
<p>೬೮ ಸೂಫೀ ತತ್ತ್ವಗಳ ಸ್ಥೂಲ ಪರಿಚಯವನ್ನು ಈಗಾಗಲೇ ಮಾಡಿಕೊಂಡಿದ್ದೇವೆ.</p>
 ೬೯ ಉತ್ಕಟತೆಯಿಂದ ಆಡುವ ಅಕ್ಕನ ಮಾತುಗಳು ನಮಗೆ ಪರಿಚಿತ:<em>ಅಯ್ಯಾ, ನೀನು ಕೇಳಿದಡೆ ಕೇಳು, ಕೇಳದಡೆ ಮಾಣು, ಆನು ನಿನ್ನ ಹಾಡಿದಲ್ಲದೆ ಸೈರಿಸಲಾರೆನಯ್ಯಾ; ಅಯ್ಯಾ, ನೀನು ನೋಡಿದಡೆ ನೋಡು, ನೋಡದಡೆ ಮಾಣು, ಆನು ನಿನ್ನ ನೋಡಿ ಹಿಗ್ಗಿ ಹಾರೈಸಿದಲ್ಲದೆ ಸೈರಿಸಲಾರೆನಯ್ಯಾ; ಅಯ್ಯಾ, ನೀನು ಮಚ್ಚಿದಡೆ ಮಚ್ಚು, ಮಚ್ಚದಡೆ ಮಾಣು, ಆನು ನಿನ್ನನಪ್ಪಿದಲ್ಲದೆ ಸೈರಿಸಲಾರೆನಯ್ಯಾ; ಅಯ್ಯಾ, ನೀನು ಒಲಿದಡೆ ಒಲಿ, ಒಲಿಯದಡೆ ಮಾಣು, ಆನು ನಿನ್ನ ಪೂಜಿಸಿದಲ್ಲದೆ ಸೈರಿಸ ಲಾರೆನಯ್ಯಾ; ಚೆನ್ನಮಲ್ಲಿಕಾರ್ಜುನಯ್ಯಾ, ಆನು ನಿಮ್ಮನರ್ಚಿಸಿ ಪೂಜಿಸಿ ಹರುಷ ದೊಳೋಲಾಡುವೆನಯ್ಯಾ- ಮಹಾದೇವಿ ಅಕ್ಕನ ವಚನ ೧೦೮||</em></p>
<p>೭೦ ಶುಕ್ಲಪಕ್ಷದ ಮೊದಲದಿನಗಳ (ಅಥವಾ ಕೃಷ್ಣಪಕ್ಷದ ಕೊನೆಯ ದಿನಗಳ) ಚಂದ್ರ ಚಿಕ್ಕದಾಗಿದ್ದು, ನೋಡಿ ಅಭ್ಯಾಸವಿಲ್ಲದವರಿಗೆ ಮೋಡ ಮುಸುಕಿದ ಆಕಾಶದಲ್ಲಿ, ಅವನು ಬೇಗ ಕಾಣದೇ ಹೋಗಬಹುದು. ಆಗ ಎದುರಿಗಿರುವ ಒಂದು ದೊಡ್ಡ ಮರ, ಅದರ ಕೊಂಬೆಗಳು, ಆ ಕೊಂಬೆಗಳ ಮಧ್ಯೆ ದಿಟ್ಟಿಸಿ ನೋಡು, ಅಗೋ ಆ ಚಂದ್ರ ಕಂಡನೇ ಈಗ?- ಎಂದು ಗೊತ್ತಿರುವುದರ ಮೂಲಕ, ಗೊತ್ತಿಲ್ಲದನ್ನು ತೋರಿಸುವುದೇ<em>ಶಾಖಾಚಂದ್ರ ನ್ಯಾಯ.</em></p>
<p>೭೧ ಅಕ್ಕನ ವಚನವನ್ನು ಹೋಲಿಸಿ ನೋಡಿ:<em>ಕೆಡದಿರ ಕೆಡದಿರ ಮೃಡನಡಿಯ ಹಿಡಿಯಿರೇ, ದೃಢವಲ್ಲ ನೋಡಿರೇ ನಿಮ್ಮೊಡಲು, ದೃಢವಲ್ಲ ನೋಡಿರೇ ಸಂಸಾರಸುಖವು, ಚನ್ನಮಲ್ಲಿಕಾರ್ಜುನ ಬರೆದ ಅಕ್ಷರವು ತೊಡೆಯುವಮುನ್ನ, ಬೇಗ ಬೇಗ ಶಿವಶರಣೆನ್ನಿ ||೩೫||</em></p>
<p>೭೨ ಪ್ರಾಣಿಬಲಿಯನ್ನ ಬಲವತ್ತಾಗಿ ವಿರೋಧಿಸಿ, ಹಲವಾರು ಸಂತರು ಬುದ್ಧಿ ಹೇಳಿದ್ದಾರೆ. ನಿದರ್ಶನಕ್ಕೆ:<em>ಮಾತಿನ ಮಾತಿಂಗೆ ನಿನ್ನ ಕೊಂದಿಹರೆಂದು, ಎಲೆ ಹೋತ, ಅಳು, ಕಂಡೆಯಾ; ವೇದವನೋದಿದವರ ಮುಂದೆ, ಅಳು, ಕಂಡೆಯಾ ಹೋತೆ; ಶಾಸ್ತ್ರವ ಕೇಳಿದವರ ಮುಂದೆ, ಅಳು, ಕಂಡೆಯಾ ಹೋತೆ; ನೀನತ್ತುದಕ್ಕೆ ತಕ್ಕದ್ದು ಮಾಡುವ ಕೂಡಲಸಂಗಮದೇವ||-ವಚನ ೫೭೨||</em>, ಬಸವೇಶ್ವರ ವಚನ ದೀಪಿಕೆ; ವಚನ ೫೭೧ನ್ನೂ ನೋಡಿ; ಅದರಲ್ಲಿ<em>ಕೊಲ್ಲುವವನು ನಾನಲ್ಲ, ಕೊಲ್ಲುವುದು ಕೊರಳಿಗೆ ಬಿಗಿದ ನೇಣಿನ ಹಗ್ಗ ಮಾತ್ರ</em>- ಎಂಬ ಮಾರ್ಮಿಕ ಮಾತು ಇದೆ.<em>ಬಲಿ ಕೊಡುವುದು ಶಾಸ್ತ್ರ ಸಮ್ಮತ ಕ್ರಿಯೆ. ಅದರಲ್ಲಿ ಯಜ್ಞ ಮಾಡಿಸುವವರ ತಪ್ಪಿಲ್ಲ</em>- ಎನ್ನುವ ಪಲಾಯನವಾದವನ್ನ ಹಂಗಿಸುವ ಮಾತು, ಇದು; (ಇದನ್ನೂ ನೋಡಿ: ಎಂಆರ್‍ಶ್ರೀ,<em>ವಚನಧರ್ಮಸಾರ</em>, ವಚನ ೩೪೩)</p>
<p>೭೩ ಡಾ| ಎ. ಸ್ಟೈನ್ ಅವರು ಸಂಗ್ರಹಿಸಿದ, ಈ ಲಲ್ಲ ವಚನದ, ಶ್ರೀ ರಾಜಾನಕ ಭಾಸ್ಕರನ ಸಂಸ್ಕೃತ ರೂಪ ಹೀಗಿದೆ:<em>ಜ್ಞಾತ್ವಾ ಸರ್ವಂ, ಮೂಢವತ್ ತಿಷ್ಠ ಸ್ವಸ್ಥಃ; ಶ್ರುತ್ವಾ ಸರ್ವಂ, ಶ್ರೋತ್ರಹೀನೇನ ಭಾವ್ಯಂ| ದೃಷ್ಟ್ವಾ ಸರ್ವಂ ತೂರ್ಣಂ ಅನ್ಧತ್ವಂ ಏಹಿ- ತತ್ತ್ವಾಭ್ಯಾಸಸ್ ಕೀರ್ತಿತೋ'ಯಂ ಬುಧೇನ್ದ್ರೈಃ||೨೦||;</em>ಇದರ ಕಾಶ್ಮೀರಿ ಭಾಷೆಯ ಮೂಲ ಹೀಗಿದೆ:<em>ಮೂಢ್, ಜಾನೀತ್ ಪಶೀತ್ ಕರ ಕಲ್ಲೋ; ಶ್ರುತವನೋ ಜಡರೂಪೀ ಆಸ್; ಯೋಸೋ ಯೀ ಡಪೀ ತಸ್ ತೀ ಭಲ್ಲೋ- ಏಹುಯ್ ತತ್ತ್ವವಿದ್ ಧೋಯೀ ಅಭ್ಯಾಸ್||</em> </p>
<p>೭೪<em>ಸಬ್ ಸೇ ಹಿಲಿಯೇ, ಸಬ್ ಸೇ ಮಿಲಿಯೇ; ಸಬ ಕಾ ಲೀಜಿಯೇ ನಾಮ್: ಹ್ಞಾ ಜೀ,<br /> ಹ್ಞಾ ಜೀ- ಸಬ್ ಸೇ ಕಹಿಯೇ- ಬಸಿಯೇ ಅಪನಾ ಗಾಂವ್!||</em>- ಸಂತ ಕಬೀರ್</p>
<p>೭೫ ಈ ಬಗ್ಗೆ ಸುದೀರ್ಘ ವಿಶ್ಲೇಷಣೆ ನೋಡಿ: ಜೆ ರುದ್ರಪ್ಪ,<em>ಲಲ್ಲ ಯೋಗೇಶ್ವರಿ,</em>ಪುಟ ೨-೩.</p>
<p>೭೬ ಭಗವದ್ಗೀತೆಗೆ ಭಾಷ್ಯ ಬರೆಯಲು ಪ್ರಯತ್ನಿಸಿದ ಕೆಲವು ವಿದೇಶೀ ಪಂಡಿತರ ಅಳಲೂ ಇದೇನೇ. ಒಂದನ್ನೇ ಸಮರ್ಥಿಸದೆ, ಕರ್ಮಯೋಗ, ಜ್ಞಾನಯೋಗ, ಸಾಂಖ್ಯ- ಹೀಗೆ ಹಲವಾರು ಮಾರ್ಗಗಳನ್ನ ಏಕೆ ಹೀಗೆ ಒಟ್ಟಿಗೇ ಕೊಟ್ಟಿರಿ, ವ್ಯಾಸರೇ, ಎನ್ನುತ್ತಾರೆ ಅಂಥವರು.</p>
<p>೭೭ ರಾಜಾನಕ ಭಾಸ್ಕರ ಆಚಾರ್ಯ ಅವರ ಸಂಸ್ಕೃತ ಛಾಯೆಯ ಲಲ್ಲಳ ವಾಕ್‍ಗಳನ್ನು ಸರ್ ಜಾರ್ಜ್ ಗ್ರಿಗರ್‍ಸನ್ ಅವರು ಪ್ರಕಟಿಸಿದ್ದಾರೆ. ನಾನು ಈ ಲೇಖನದಲ್ಲಿ ಉಲ್ಲೇಖಿಸಿರುವ ವಚನಗಳ ಸಂಖ್ಯೆಗಳು ಆ ಗ್ರಂಥದಲ್ಲಿ ಕೊಟ್ಟಂತೆಯೇ ಇವೆ; ಜೆ. ರುದ್ರಪ್ಪನವರು ತಮ್ಮ<em>ಲಲ್ಲ ಯೋಗೀಶ್ವರೀ</em>ಗ್ರಂಥದಲ್ಲಿ ಭಾಸ್ಕರನ ಆ ಸಂಸ್ಕೃತ ಛಾಯೆಗಳನ್ನು, ಲಲ್ಲಾವಾಕ್ಯಗಳನ್ನೂ ಕನ್ನಡಕ್ಕೆ ಗದ್ಯಾನುವಾದ ಮಾಡಿಕೊಟ್ಟಿದ್ದಾರೆ.</p>
<p>೭೮ ಪ್ರೊಫೆಸರ್ ಬುಹ್ಲರ್,<em>ಡೀಟೈಲ್ಡ್ ರಿಪೋರ್ಟ್ ಆಫ್ ಅ ಟೂರ್ ಇನ್ ಸರ್ಚ್ ಆಫ್ ಸ್ಯಾನ್ಸ್‍ಕ್ರಿಟ್ ಮ್ಯಾನುಸ್ಚ್ರಿಪ್ಟ್ಸ್ ಮೇಡ್ ಇನ್ ಕಾಶ್ಮೀರ್</em>'(ಬಾಂಬೆ ೧೮೭೭).</p>
<p>೭೯ ಇದೆಲ್ಲದರ ವಿವರಕ್ಕೆ ಮೇಲೆ ಹೇಳಿದ<em>ಲಲ್ಲಾ ವಾಕ್ಯಾನಿ</em>'ಗ್ರಂಥದ ಉಪೋದ್ಘಾತ ಪುಟ ೩-೭, ನೋಡಿ.

</section>
</body>
</html>
