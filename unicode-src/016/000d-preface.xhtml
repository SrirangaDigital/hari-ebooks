<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ನಮ್ಮ ಕಾಶ್ಮೀರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ಪ್ರಸ್ತಾವನೆ</h1>
		<p>ನಮ್ಮ ಕಾಶ್ಮೀರ ವೈಚಾರಿಕ ಲೇಖನಮಾಲೆಯನ್ನು ಹರಿಹರೇಶ್ವರರು ಅಮೆರಿಕಾದಲ್ಲಿದ್ದಾಗಲೇ ದಟ್ಸ್‍ಕನ್ನಡ ಡಾಟ್ ಕಾಮ್‍ನ ಹೊಂಬೆಳಕ ಹೊನಲು ಅಂಕಣದಲ್ಲಿ ಬರೆದಿದ್ದರು. ಅದನ್ನು ಓದಿ, ಖುಷಿಪಟ್ಟು ಶ್ರೀಯುತರಾದ ಹಾರ್ನಳ್ಳಿ ರಾಮಸ್ವಾಮಿಯವರು ಸಂಯುಕ್ತ ಕರ್ನಾಟಕ ಕನ್ನಡ ದಿನಪತ್ರಿಕೆಯಲ್ಲಿ ಪ್ರತಿವಾರ ಬರುವ ಹಾಗೆ ಪ್ರಕಟಿಸಿದರು. ಈ ವೈಚಾರಿಕ ಲೇಖನಗಳನ್ನು ಸಾಹಿತ್ಯಾಸಕ್ತರು ಓದಿ ಮೆಚ್ಚಿಗೆ ವ್ಯಕ್ತಪಡಿಸಿದ್ದರು.</p>
		<p>ಅಮೆರಿಕಾದಿಂದ ವಿಶ್ರಾಂತ ಜೀವನ ಬಯಸಿ ಭಾರತಕ್ಕೆ ಬಂದ ಮೇಲೆ ಸಾಹಿತ್ಯ ಕೃಷಿಯಲ್ಲಿ ತಮ್ಮನ್ನು ತೊಡಗಿಸಿಕೊಂಡರು. ನಮ್ಮ ಮಲ್ಲಿಕಾರ್ಜುನನಿಗೆ ಮೊದಲು ನಮ್ಮ ಕಾಶ್ಮೀರ ಪುಸ್ತಕವನ್ನು ಪ್ರಕಟಿಸಿ, ಅದನ್ನು ಸಾಹಿತ್ಯಾಸಕ್ತರಿಗೆ ತಲುಪಿಸುವ ಕೆಲಸವನ್ನು ಮಾಡಬೇಕು ಎಂದು ಹೇಳಿದ್ದರು. ಆದರೆ ಈ ಪುಸ್ತಕವನ್ನು ಎಂಟು ವರ್ಷಗಳಾದರೂ ಪ್ರಕಟಿಸಲೇ ಇಲ್ಲ. ಈ ಪುಸ್ತಕದಲ್ಲಿ ಇನ್ನೂ ಹೆಚ್ಚು ಹೆಚ್ಚು ಮಾಹಿತಿಗಳನ್ನು ನೀಡಬೇಕು, ಇನ್ನೂ ಕೆಲವು ಲೇಖನಗಳು ಅಪೂರ್ಣವಾಗಿವೆ, ಪ್ರಕಟ ಮಾಡೋಣ ಎಂದೇ ಕಾಲವನ್ನು ದೂಡಿದರು. ಆದರೆ ಆ ಕಾಲ ಈಗ ನಮ್ಮ ಬಳಿ ಇಲ್ಲ.</p>
		<p>ನನಗೆ ಅವರಷ್ಟು ವಿದ್ವತ್ತಾಗಲಿ, ಪ್ರತಿಭೆಯಾಗಲೀ ಇಲ್ಲ. ಆದರೆ ಅವರ ಆಸೆಯನ್ನು ನೆರವೇರಿಸುವುದಕೋಸ್ಕರ ಅಪೂರ್ಣಗೊಂಡ ಪುಸ್ತಕವನ್ನು, ಮತ್ತೊಮ್ಮೆ ಪರಿಶೀಲಿಸಿ, ಪರಿಷ್ಕರಿಸಿ ಈ ಹೊತ್ತಗೆಯನ್ನು ಸಿದ್ಧಪಡಿಸಿದ್ದೇನೆ. ಅವರು ಈ ಪುಸ್ತಕದಲ್ಲಿ ಬರುವ ಲಲ್ಲೇಶ್ವರಿ ಮತ್ತು ನೀರಾಜನ ವಿಧಿ ಲೇಖನಗಳನ್ನು ಬಹುವಾಗಿ ಮೆಚ್ಚಿಕೊಂಡಿದ್ದರು. ಅನೇಕ ಸಾಹಿತ್ಯ ಪತ್ರಿಕೆಗಳಲ್ಲಿ ಈ ಲೇಖನಗಳು ಪ್ರಕಟಗೊಂಡು ಜನಪ್ರಿಯಗೊಂಡಿವೆ. ಕಾಶ್ಮೀರದ ಬಗ್ಗೆ ಅವರು ಎಷ್ಟೊಂದು ತಿಳಿದು ಕೊಂಡಿದ್ದರು ಅಂದರೆ, ದಿನಗಟ್ಟಲೆ ಕಾಶ್ಮೀರದ ಬಗ್ಗೆ ನನ್ನ ಬಳಿ ಚರ್ಚೆ ಮಾಡುತ್ತಿದ್ದರು. ಈಗ ಅದು ನನಗೆ ಸಹಾಯಕ್ಕೆ ಒದಗಿ ಬಂದಿದೆ. ಓದುಗರಿಗೆಲ್ಲ ಈ ವಿಚಾರವನ್ನು ಉಣಬಡಿಸಲು ಇಷ್ಟಪಡುತ್ತೇನೆ.</p>
		<p class="vertical-delimiter" />
		<p>ಈ ಅಮೂಲ್ಯ ಗ್ರಂಥಕ್ಕೆ ಪ್ರೊ। ಸಿ. ನಾಗಣ್ಣ ರವರು ಪುರುಸೊತ್ತಿಲ್ಲದಿದ್ದರೂ, ಪುರಸೊತ್ತು ಮಾಡಿಕೊಂಡು ತಿಲಕವಿಟ್ಟು ಮುನ್ನುಡಿ ಬರೆದುಕೊಟ್ಟಿದ್ದಾರೆ. ಅವರಿಗೆ ನನ್ನ ಹೃತ್ಫೂರ್ವಕ ವಂದನೆಗಳು. ಈ ಪುಸ್ತಕದ ಅಚ್ಚುದೋಷಗಳನ್ನು ತಾಳೆನೋಡಿದ ಡಾ। ಎಚ್.ಕೆ. ರಾಮನಾಥ್ ಅವರಿಗೆ ನಾನು ಆಭಾರಿಯಾಗಿದ್ದೇನೆ.</p>
		<p>ನಮ್ಮ ಮಾಗಲು ಮಲ್ಲಿಕಾರ್ಜುನ ಇಲ್ಲದಿದ್ದರೆ ಇದು ಯಾವುದೂ ಸಾಧ್ಯ ವಾಗುತ್ತಿರಲಿಲ್ಲ; ಡಿಟಿಪಿ ಮಾಡುವುದರಿಂದ ಹಿಡಿದು ನನ್ನ ಜೊತೆಜೊತೆ ಯಾಗಿರುವುದರಿಂದ ಈ ಪುಸ್ತಕ ಹೊರತರಲು ಸಾಧ್ಯವಾಗಿದೆ. ಮುಖಪುಟ ವಿನ್ಯಾಸ ಮಾಡಿದ ಶ್ರೀ ಎಸ್. ಬಸವರಾಜು ಅವರಿಗೆ, ಅಚ್ಚುಕಟ್ಟಾಗಿ ಮುದ್ರಿಸಿದ ಶ್ರೀ ಕೀರ್ತನ್ ಗ್ರಾಫಿಕ್ಸ್‍ನ ಶ್ರೀ ಮುರುಳಿ ಹಾಗೂ ಮುದ್ರಣಾಲಯದ ಸಿಬ್ಬಂದಿ ವರ್ಗದವರಿಗೆ, ವಿಶ್ವಾಸ ಪೂರ್ವಕವಾಗಿ ಈ ಪುಸ್ತಕವನ್ನು ಅಂದವಾಗಿ ಪ್ರಕಟಿಸಿದ ಮೈಸೂರಿನ ಹೆಸರಾಂತ ಮಹಿಮಾ ಪ್ರಕಾಶನದ ಶ್ರೀ ಕೆ.ವಿ. ಶ್ರೀನಿವಾಸ್ ಅವರಿಗೆ ನಾನು ಆಭಾರಿ.</p>
		<p class="text-right">ಸ್ನೇಹದಲ್ಲಿ ನಿಮ್ಮ,<br /><strong>-ನಾಗಲಕ್ಷ್ಮಿ ಹರಿಹರೇಶ್ವರ</strong><br />ಮೈಸೂರು</p>
	</section>
</body>
</html>
