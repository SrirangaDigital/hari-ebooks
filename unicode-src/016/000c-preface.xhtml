<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ನಮ್ಮ ಕಾಶ್ಮೀರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000c.1">
		<h1 class="level1-title" epub:type="title">ಮಹಾಪ್ರಜ್ಞ ಹರಿಹರೇಶ್ವರರ 'ನಮ್ಮ ಕಾಶ್ಮೀರ'</h1>
		<p>ಕಾಶ್ಮೀರ ಕಾಡದ ಭಾರತೀಯನೇ ಇಲ್ಲ ಎನ್ನಬೇಕು. ಭೌಗೋಳಿಕವಾಗಿ ಆ ಭಾಗದಿಂದ ದೂರವಾದಷ್ಟೂ ಅದು ನಮ್ಮನ್ನು ಹತ್ತಿರ ಕರೆಯುತ್ತದೆ. ಕಾಶ್ಮೀರ ನಮ್ಮ ಭೂಪಟದ ಉತ್ತರದ ತುತ್ತತುದಿಯಲ್ಲಿದೆ. ಅದೇ ಭಾರತದ ಶಿರ ಹಾಗೂ ಶಿಖರ. ಒಂದರ್ಥದಲ್ಲಿ ಕಾಶ್ಮೀರ ಭಾರತದ ಶರೀರಕ್ಕೆ ಉತ್ತಮಾಂಗವೆಂದರೂ ಸರಿ. ದಾಕ್ಷಿಣಾತ್ಯರಾದ ಕನ್ನಡಿಗರಿಗೂ ಉತ್ತರದ ಕಾಶ್ಮೀರಕ್ಕೂ ಇರುವ ಸಂಬಂಧಗಳ ಆಯಾಮವನ್ನು ಸನ್ಮಾನ್ಯ ಹರಿಹರೇಶ್ವರರು ಈ ಹೊಸ ಪುಸ್ತಕದಲ್ಲಿ ಜಿಜ್ಞಾಸೆ ಮಾಡಿದ್ದಾರೆ. ಹೊಸ ಕ್ಷಿತಿಜವನ್ನು ಹುಡುಕುವ ನಿರಂತರ ಕಾಯಕದಲ್ಲಿದ್ದ ಶ್ರೀಯುತರು ಬಿಟ್ಟು ಹೋಗಿರುವ ಅಪ್ರಕಟಿತ ಸಾಹಿತ್ಯರಾಶಿಯನ್ನು ಅವರ ಶ್ರೀಮತಿಯವರಾದ ನಾಗಲಕ್ಷ್ಮಿ ಹರಿಹರೇಶ್ವರರು ಸಹೃದಯರಿಗೆ ಈಗ ದಕ್ಕಿಸುತ್ತಿದ್ದಾರೆ. ಆ ಅಪಾರ ಗ್ರಂಥರಾಶಿಯಲ್ಲಿ `ನಮ್ಮ ಕಾಶ್ಮೀರ'ವೂ ಒಂದು.</p>
		<p>ನಮ್ಮ ಕಾಶ್ಮೀರವೆಂಬ ಹೆಸರು ಈ ಗ್ರಂಥಕ್ಕೆ ಚೆನ್ನಾಗಿ ಒಪ್ಪುತ್ತದೆ. ಏಕೆಂದರೆ ಭೌತಿಕವಾಗಿ ಕಾಶ್ಮೀರ ನಮಗೆ ದೂರವೇ ಆಗಿದ್ದರೂ ಸಾಂಸ್ಕೃತಿಕವಾಗಿ ಅದು ಹತ್ತಿರ. ಅಲ್ಲಿನ ಕವಿಗಳು, ಚಿಂತಕರು, ಅಲಂಕಾರ ಶಾಸ್ತ್ರಜ್ಞರು, ವೈಯಾಕರಣಿಗಳು, ಶೈವಸಿದ್ಧಾಂತಿಗಳು ತಮ್ಮ ವಿಭಿನ್ನ ಆಲೋಚನಾ ಕ್ರಮದಿಂದ ನಮ್ಮನ್ನು ಚಕಿತ ಗೊಳಿಸಿದ್ದಾರೆ. ಏನಿಲ್ಲವೆಂದರೂ ದಕ್ಷಿಣದಲ್ಲಿ ತಾಪಮಾನದ ಬಿಸಿ ನಮ್ಮನ್ನು ತಟ್ಟುವಾಗ ಉತ್ತರದ ಕಾಶ್ಮೀರದಲ್ಲಿ ಶೀತಲ ಹವೆಯಿರುತ್ತಾ ನಾವು ಬಾಯಿ ಚಪ್ಪರಿಸುವಂತೆ ಮಾಡುತ್ತದೆ. ಭೂಲೋಕದಲ್ಲಿ ಸ್ವರ್ಗವೆಲ್ಲಿಯಾದರೂ ಇದ್ದರೆ ಅದು ಇಲ್ಲೆ, ಇಲ್ಲೆ, ಇಲ್ಲೆ-ಎಂದು ಮೂರು ಬಾರಿ ಕವಿಯೊಬ್ಬ ಪುನರುಚ್ಚರಿಸಿರುವುದು ನಮ್ಮ ನೆನಪಿಗೆ ಬರುತ್ತದೆ.</p>
		<p>ಹರಿಹರೇಶ್ವರರು ತಮ್ಮ ಸಮನ್ವಯ ದೃಷ್ಟಿಗೆ ಹೆಸರಾಗಿದ್ದವರು. "ಇದು ಹೊರಗಿನದು, ನನ್ನ ಪ್ರಕೃತಿಗೆ ಒಗ್ಗದ್ದು" - ಎಂದು ಯಾವ ಚಿಂತನಾ ಕ್ರಮವನ್ನೂ ಅವರು ದೂರವಿಟ್ಟಿದ್ದಿಲ್ಲ. ಯಾವುದೂ ಅನ್ಯವಲ್ಲ ಎಂಬ ವಿಶಾಲ ಮನೋಭಾವದಿಂದ ಎಲ್ಲವನ್ನೂ ತೆಕ್ಕೆಗೆ ತೆಗೆದುಕೊಳ್ಳುತ್ತಿದ್ದರು. ಅವರು ಕಲಿತದ್ದು ತಂತ್ರಶಾಸ್ತ್ರವಾದರೂ ಅದಕ್ಕಷ್ಟೇ ಸೀಮಿತಗೊಳ್ಳದೆ ಮಧ್ಯಯುಗದ ಯೂರೋಪಿನ ಪುನುರುತ್ಥಾನದ ಮನುಷ್ಯನ ರೀತಿ ಬ್ರಹ್ಮಾಂಡವನ್ನೆಲ್ಲ ಕರಸ್ಥಳಕ್ಕೆ ಇಂಬುಗೊಳಿಸಿಕೊಳಲ್ಲಬೇಕೆಂದು ಜ್ಞಾನದ ಎಲ್ಲೆಯನ್ನು ಎಟುಕಿಸಿಕೊಳ್ಳಲು ತುಡಿಯುತ್ತಿದ್ದಂಥ ಚಿಂತಕ ಅವರು. ಅದನ್ನೆಲ್ಲ ಗಮನಿಸಿದರೆ ಕಾಶ್ಮೀರವನ್ನು ಕುರಿತು ಅವರು ಧ್ಯಾನಿಸಿರುವುದು ಆಶ್ಚರ್ಯವೆನಿಸುವುದಿಲ್ಲ.</p>
		<p>ಯಾವ ವಿಷಯವನ್ನೇ ಕುರಿತು ಬರೆದರೂ ತಲಸ್ಪರ್ಶಿಯಾಗಿ ಅಧ್ಯಯನ ಮಾಡಿ ಬರೆಯುತ್ತಿದ್ದುದು ಅವರ ಮಾರ್ಗ. ಇದು ಅತ್ಯಂತ ಶ್ರಮದ ಮಾರ್ಗ. ಒಂದು ವಿಷಯವನ್ನು ದೃಷ್ಟಿಯಲ್ಲಿಟ್ಟುಕೊಂಡರೆ ಅದರ ಎಲ್ಲ ಮಗ್ಗಲುಗಳನ್ನೂ ಅವರು ಶೋಧಿಸದೆ ಬಿಡುವವರಲ್ಲ. ಆ ವಿಷಯವಾಗಿ ಇನ್ನೊಂದಷ್ಟು ವಿವರಗಳು ಬೇರೆ ಮೂಲದಲ್ಲಿದೆ ಎಂದು ಇನ್ನೊಬ್ಬರು ಹೇಳುವುದಕ್ಕೆ ಅವಕಾಶ ನೀಡದ ರೀತಿಯಲ್ಲಿ ಎಲ್ಲವನ್ನೂ ಹುಡುಕಿ ನಮ್ಮ ಮುಂದೆ ವಿವರಗಳ, ಮಾಹಿತಿಯ ಮಹಾಪೂರವನ್ನೇ ಅವರು ಹರಿಸಿಬಿಡುತ್ತಿದ್ದರು. ಸಾಕೆ? ಇನ್ನೂ ಬೇಕೆ?- ಎಂದು ಕೇಳುತ್ತಿದ್ದಾರೇನೊ ಎಂದು ಭಾಸವಾಗುವುದು ಅವರ ಬರೆಹವನ್ನು ಓದಿದರೆ.</p>
		<p>ಪ್ರಸ್ತುತ ವಿಷಯದಲ್ಲೂ ಅದೇ ಕ್ರಮವನ್ನು ನಾವು ಕಾಣುತ್ತೇವೆ. ಈ ಕೃತಿಯನ್ನು ಓದಿ ಮುಗಿಸುವಷ್ಟು ಹೊತ್ತಿಗೆ ಈ ಕಾಶ್ಮೀರ ದೂರದಲ್ಲೆನ್ನೋ ಇಲ್ಲ, ಇದು ನಮ್ಮೊಳಗೇ ಇದೆ ಎನಿಸುವಷ್ಟು ಆಪ್ತವಾಗಿಬಿಡುತ್ತದೆ. ಗ್ರಂಥದ ಪ್ರಸ್ತಾವನೆಯಲ್ಲೇ ಕಾಶ್ಮೀರ ಪ್ರಾಚೀನ ಕಾಲದಿಂದಲೂ ಹೇಗೆ ಬೇರೆ ಬೇರೆ ಕವಿಗಳಲ್ಲಿ ಉಲ್ಲೇಖ ಗೊಂಡಿದೆಯೆಂಬುದನ್ನು ತಿಳಿಸಿದ್ದಾರೆ. ಕ್ರಿ.ಶ. ಆರನೇ ಶತಮಾನದಲ್ಲಿ ವರಾಹ ಮಿಹಿರನಲ್ಲೇ ಇದು ಪ್ರಸ್ತಾಪವಾಗಿದೆ, ಮಹಾಭಾರತದ ಭೀಷ್ಮಪರ್ವದಲ್ಲಿ ಬರುತ್ತದೆ, ಕಾಳಿದಾಸನಲ್ಲಿ ಬಂದಿದೆ, ಹನ್ನೊಂದನ್ನೇ ಶತಮಾನದ ಕ್ಷೇಮೇಂದ್ರನಲ್ಲಿ ಕಾಣಿಸಿ ಕೊಂಡಿದೆ; ಆದರೆ ರಾಮಾಯಣದಲ್ಲಿ ಪ್ರಸ್ತಾಪವಾದವೆಲ್ಲಿ ಎನ್ನುತ್ತಾರೆ ಲೇಖಕರು.</p>
		<p>ಪ್ರಸ್ತುತದಲ್ಲಿ ಭಾರತ ಮತ್ತೆ ಕಾಶ್ಮೀರವನ್ನು ಕುರಿತು ಚರ್ಚಿಸುತ್ತಿರುವ ಹಿನ್ನೆಲೆಯಲ್ಲಿ ಲೇಖಕರು ಹೀಗೆ ಹೇಳಿದ್ದಾರೆ: ಕಾಶ್ಮೀರದ ಬಗ್ಗೆ ಚರ್ಚೆ ಈಗ ಗಾಳಿಯಲ್ಲಿ ದಟ್ಟವಾಗಿ ಹಬ್ಬಿರುವಾಗ, ಸಾಹಿತ್ಯದ ದೃಷ್ಟಿಯಿಂದ ಕಾಶ್ಮೀರವನ್ನು ಅಭ್ಯಸಿಸುವ ಒಂದು ಪ್ರಯತ್ನವನ್ನು ನಾನು ಮಾಡಹೊರಟಿದ್ದೇನೆ. ಕಾಶ್ಮೀರದಲ್ಲಿದ್ದ, ಕಾಶ್ಮೀರಕ್ಕೇ ಸಂಬಂಧಿಸಿದ, ಕಾಶ್ಮೀರದ ಬಗ್ಗೆ ಅಕ್ಕರೆ ತಳೆದ ಪೂರ್ವಸೂರಿಗಳನ್ನು ಅವರ ಕೃತಿಗಳ ವಿಹಂಗಮ ನೋಟದ ಮೂಲಕ ನೆನೆಸಿಕೊಳ್ಳುವುದು ಮುಖ್ಯ ಉದ್ದೇಶ. ಕನ್ನಡಕ್ಕೂ ಕಾಶ್ಮೀರಕ್ಕೂ ಅಪೂರ್ವವಾದ ಒಂದು ಸ್ವಲ್ಪ ನಂಟು ಉಂಟು. ಉಲ್ಲೇಖ, ಸಾಮ್ಯ, ಸಾದೃಶ್ಯ, ವೈಷಮ್ಯಗಳ ಮೂಸೆಯಲ್ಲಿ ಸಮೀಕ್ಷಿಸಿ, ಅದನ್ನು ಸಾಧ್ಯವಾದಷ್ಟು ಮನಗಾಣುವುದೂ ಸಹ ಈ ಪ್ರಬಂಧ ಮಾಲಿಕೆಯ ಇನ್ನೊಂದು ಉದ್ದೇಶ.</p>
		<p>ಕಾಶ್ಮೀರದ ಹುಟ್ಟಿನ ಕತೆ, ಕಾಶ್ಮೀರದ ಕವಿ ಬಿಲ್ಹಣ, ಕಾಳಿದಾಸ ಕಾಶ್ಮೀರದಲ್ಲಿ ಹುಟ್ಟಿ ಬೆಳೆದವನೇ?, ಕನ್ನಡ ನಾಡಿಗೆ ವಲಸೆ ಬಂದ ಕಾಶ್ಮೀರದ ಶಿವಶರಣರು, ಮುಸ್ಲಿಂ ಋಷಿ ಅಲ್ ಬಿರೂನಿ ಕಂಡ ಕಾಶ್ಮೀರ, ಶಿಲ್ಹಣನ ಕಾವ್ಯ, ಕಾಶ್ಮೀರದ ಅನುಭಾವಿ, ಲಲ್ಲೇಶ್ವರಿ, ಕಾಶ್ಮೀರಗಳ ಮದುವೆ, ಕಾಶ್ಮೀರದ ಸಂಸ್ಕೃತ ಕವಿಗಳು, ಕಾಶ್ಮೀರ ಶೈವ ಸಿದ್ಧಾಂತ, ಕಾಶ್ಮೀರದಲ್ಲಿ ಶಾರದೆ, ಕ್ಷೇಮೇಂದ್ರ ನೀರಂಜನ ವಿಧಿ -ಹೀಗೆ ಪ್ರಸ್ತುತ ಗ್ರಂಥದಲ್ಲಿ ಹರಿಹರೇಶ್ವರ ಅವರು ಹದಿನಾಲ್ಕು ಪ್ರಬಂಧಗಳನ್ನು ಕ್ರೋಡೀಕರಿಸಿದ್ದಾರೆ, ಜೊತೆಗೆ ನಾಲ್ಕು ಅನುಬಂಧಗಳೂ ಇವೆ. ಕಾಶ್ಮೀರದ ಅನುಭಾವಿ, ಲಲ್ಲೇಶ್ವರಿ ಅತ್ಯಂತ ಸುದೀರ್ಘವಾದ ಪ್ರಬಂಧ ಈ ಸಂಕಲನದಲ್ಲಿ. ಕಾಶ್ಮೀರದ ಸಂಸ್ಕೃತ ಕವಿಗಳು, ಕಾಶ್ಮೀರ ಶೈವ ಸಿದ್ಧಾಂತ, ಕಾಶ್ಮೀರದಲ್ಲಿ ಶಾರದೆ ಇವೆಲ್ಲ ಪುಟ್ಟ ಪುಟ್ಟ ಪ್ರಬಂಧಗಳು.</p>
		<p>ಕಾಶ್ಮೀರದ ಹುಟ್ಟಿನ ಕತೆಯನ್ನು ವಿವರಿಸುತ್ತಾ ಹರಿಹರೇಶ್ವರ ಕಾಶ್ಮೀರದ ಭೂಮಿಯೆಂದರೆ ಸಾಕ್ಷಾತ್ ಪಾರ್ವತಿಯೇ ಎನ್ನುತ್ತಾರೆ. ನೀಲಮತ ಪುರಾಣ ಎಂಬ ಸಂಸ್ಕೃತಗ್ರಂಥವನ್ನು ಇಲ್ಲಿನವರು ತುಂಬಾ ಗೌರವಿಸುತ್ತಾರಂತೆ. ಏಕೆಂದರೆ ಕಾಶ್ಮೀರದ ಹುಟ್ಟು, ಬೆಳವಣಿಗೆ, ಮಹತ್ವದ ಸ್ಥಳಗಳು ಹಾಗೂ ಜನಜೀವನವನ್ನು ತಿಳಿಸುವ ಗ್ರಂಥ ಇದು; ೧೪೫೩ ಶ್ಲೋಕಗಳ ಉದ್ಗ್ರಂಥ. ಕಾಶ್ಮೀರದಲ್ಲಿನ ಪುಣ್ಯಕ್ಷೇತ್ರಗಳ ಬಗ್ಗೆ ಸುಮಾರು ಐವತ್ತೊಂದು ಮಹಾತ್ಮ್ಯ ಗ್ರಂಥಗಳಿವೆಯಂತೆ, ಈ ಪುಸ್ತಕದ ಉದ್ದಕ್ಕೂ ಕಾಶ್ಮೀರದ ಸಂಸ್ಕೃತ ಕವಿ ಕಲ್ಹಣನ ಬಗ್ಗೆ ಹಾಗೂ ಆತನ ಕೃತಿ ರಾಜತರಂಗಿಣಿಯ ಬಗ್ಗೆ ಮತ್ತೆ ಮತ್ತೆ ಪ್ರಸ್ತಾಪವಾಗುತ್ತದೆ.</p>
		<p>ಕಾಶ್ಮೀರದ ಮತ್ತೊಬ್ಬ ಕವಿ ಬಿಲ್ಹಣ ಬರೆದ ಚೌರ-ಪಂಚಶಿಕಾದಿಂದ ಆಯ್ದ ಪದ್ಯಗಳನ್ನು ಮೂರನೇ ಅಧ್ಯಾಯದಲ್ಲಿ ಅನುವಾದ ರೂಪದಲ್ಲಿ ನೀಡಲಾಗಿದೆ. ಚಿಂತಕ ಹರಿಹರೇಶ್ವರರಲ್ಲಿ ಗುಪ್ತವಾಗಿ ಕುಳಿತಿರುವ ಕವಿಯನ್ನು ನಾವಿಲ್ಲಿ ಕಾಣಬಹುದು. ವಾಸ್ತವವಾಗಿ ಸಂಸ್ಕೃತ ಕಾವ್ಯಗಳು ಹಾಗೂ ಪ್ರಾಚೀನ ಕನ್ನಡ ಕಾವ್ಯಗಳು ಆಳವಾದ ಅಭ್ಯಾಸ ಹಾಗೂ ಅಧ್ಯಯನವಿದ್ದ ಹರಿಹರೇಶ್ವರ ವಿಪುಲವಾದ ಶಬ್ದಭಂಡಾರದ ಒಡೆಯರಾಗಿದ್ದರು. ಛಂದಸ್ಸು ಹಾಗೂ ಲಯದ ಅಪೂರ್ವವಾದ ಅರಿವಿದ್ದ ಕಾರಣ ಕವಿತೆಗಳನ್ನು ರಚಿಸುವುದು ಅವರಿಗೆ ಕಷ್ಟವಾಗಿರಲಿಲ್ಲ. ಆ ಪ್ರೌಢಿಮೆಯನ್ನು ನಾವು ಈ ಗ್ರಂಥದ ಉದ್ದಕ್ಕೂ ಕಾಣಬಹುದಾಗಿದೆ. ಅದರಲ್ಲೂ ವಿಶೇಷವಾಗಿ ಲಲ್ಲೇಶ್ವರಿಯನ್ನು ಕುರಿತ ಅವರ, ಪ್ರಬಂಧದಲ್ಲಿ ಅವರ ಪ್ರತಿಭೆ ಇನ್ನಷ್ಟು ಢಾಳಾಗಿ ಮೆರೆದಿದೆ.</p>
		<p>ಕಲ್ಯಾಣ ಚಾಳುಕ್ಯರ ದೊರೆ ವಿಕ್ರಮಾದಿತ್ಯನ ಆಸ್ಥಾನದಲ್ಲಿದ್ದ ಸಂಸ್ಕೃತ ಕವಿ ಬಿಲ್ಹಣ ರಚಿಸಿದ ನಾಲ್ಕು ಕೃತಿಗಳನ್ನು ಪ್ರಸ್ತಾಪಿಸಿ ಅದರಲ್ಲೂ ಮುಖ್ಯವಾದ ಖಂಡಕಾವ್ಯ ಚೌರ-ಪಂಚಶಿಕಾದ ಬಗ್ಗೆ ವಿವರವಾದ ವ್ಯಾಖ್ಯಾನ ನೀಡಿದ್ದಾರೆ. ಈ ಕಾವ್ಯ ಒಬ್ಬ ರಾಜಕುಮಾರಿಯನ್ನು ಕವಿ ಮನಸಾರೆ ಪ್ರೀತಿಸಿ, ಒಳಮನೆಯಲ್ಲಿ ಅವಳೊಡನೆ ತಾನು ಕಳೆದ ರಸನಿಮಿಷಗಳನ್ನು ಓದುಗರ ಕಣ್ಣಿಗೆಟುಕುವಂತೆ ಸವಿವರ ಬಣ್ಣಿಸುವ ಸಾಕ್ಷ್ಯಚಿತ್ರ. ಸ್ವರ್ಗಕ್ಕೆ ಕಿಚ್ಚು ಹಚ್ಚುವ ಆ ಬೆಚ್ಚನೆಯ ಕ್ಷಣಗಳು ಕವಿಯ ಮನಸ್ಸಿನ ಮೇಲೆ ಅಚ್ಚೊತ್ತಿದಂತೆ ಇವೆಯಂತೆ. ಅವಳನ್ನು `ಇಂದಿಗೂ ಮರೆಯಲಾರೆ' ಎನ್ನುತ್ತ ಮತ್ತೆ ಮತ್ತೆ ಮೆಲುಕು ಹಾಕುತ್ತಾನೆ. ಆದರೆ ಓದುಗರಿಗೆ ಕೇಳಿಸುವಂತೆ ಸ್ವಲ್ಪ ಜೋರಾಗಿಯೇ! `ಕೇವಲ ನಿನ್ನ ಕಿವಿಗೆ ಮಾತ್ರ ಇದು' ಎಂದು ವಡ್ರ್ಸ್‍ವರ್ತ್ ತನ್ನ ಪ್ರಿಯತಮೆಯ ಬಗ್ಗೆ ಓದುಗನಿಗೆ ತಿಳಿಸುವುದು ಇಲ್ಲಿ ನೆನಪಾಗುತ್ತದೆ. ವಡ್ರ್ಸ್‍ವರ್ತ್ ಹೇಳುವ ರಹಸ್ಯ ಎಲ್ಲ ಓದುಗರಿಗೂ ತಲಪುವ ಕ್ರಮ ನಮ್ಮ ಸಂತೋಷಕ್ಕೆ ಕಾರಣವಾಗುತ್ತದೆ. ಬಿಲ್ಹಣನ `ಚೌರ-ಪಂಚಶಿಕಾ' ವಾಸ್ತವವಾಗಿ `ಕಳ್ಳನ ಪ್ರಣಯದ ಕಲ್ಪನಾವಿಲಾಸ'. ಪ್ರೊಫೆಸರ್ ಬಾರ್ಬರಾ ಸ್ಟೋಲರ್ ಎಂಬುವವರು <span class="en">`Fantasies of aLove Thief'</span> ಎಂಬುದಾಗಿ ಆಂಗ್ಲಭಾಷೆಗೆ ಅನುವಾದಿಸಿರುವರು. ಅಮೇರಿಕದ ವಿಶ್ವವಿದ್ಯಾನಿಲಯವೊಂದರಲ್ಲಿ ಅದು ಪಠ್ಯವಾಗಿದೆಯಂತೆ. ಹರಿಹರೇಶ್ವರ ಅವರು ಏಳು ಪದ್ಯಗಳನ್ನು ಮಾತ್ರ ಕನ್ನಡಿಸಿದ್ದಾರೆ. ಎಲ್ಲ ಪದ್ಯಗಳನ್ನೂ ತರ್ಜುಮೆ ಮಾಡಬೇಕೆಂಬ ಆಸೆ ಅವರಿಗೆ; ಆದರೆ ಏಕೆ ಅದನ್ನು ಕೈಗೆತ್ತಿಕೊಳ್ಳಲಿಲ್ಲ ಎಂಬುದಕ್ಕೆ ಅವರೇ ವಿವರಣೆ ನೀಡುತ್ತಾರೆ. ``ಆ ಕವಿತೆಗಳನ್ನು ಕನ್ನಡಿಸಬೇಕೆಂಬ ಉತ್ಕಟವಾದ ಆಕಾಂಕ್ಷೆಯಿದೆ. ಆದರೆ ಮೂಲದ ಬಂಧ ಮತ್ತು ಲಯವನ್ನು ಸಂಪೂರ್ಣವಾಗಿ ತರುವುದಕ್ಕೆ ಆಗಲಿಲ್ಲವೇನೋ ಎನಿಸುತ್ತದೆ.''</p>
		<p>ಕಾಳಿದಾಸನೆಂದರೆ ಲೇಖಕರಿಗೆ ಬಲು ಇಷ್ಟ. ಹಾಗಾಗಿ ಅವನು ನಿಜವಾಗಿಯೂ ಕಾಶ್ಮೀರ ಪ್ರಾಂತ್ಯಕ್ಕೆ ಸೇರಿದವನೆ ಎಂದು ಜಿಜ್ಞಾಸೆ ಮಾಡಿದ್ದಾರೆ. ಕಾಳಿದಾಸ ಅಗಾಧವಾಗಿ ಬರೆದಿರುವುದರಿಂದ ಇತರ ಕವಿಗಳು ಆ ಸಾಹಿತ್ಯರಾಶಿಯನ್ನು ಒಬ್ಬನೆ ಬರೆದಿರಲಾರ ಎಂದು ಚರ್ಚಿಸಿರುವುದನ್ನು ಲೇಖಕರು ನಮ್ಮ ಗಮನಕ್ಕೆ ತರುತ್ತಾರೆ. ಸೂಕ್ತಿ ಮುಕ್ತಾವಳಿ ಗ್ರಂಥದಲ್ಲಿ ಬಿಲ್ಹಣ ಕವಿ ರಾಜಶೇಖರ (ಕ್ರಿ.ಶ. ೯೦ಂ)ನದೆಂದು ಹೇಳಲಾದ ಈ ಮಾತನ್ನೇ ಹೇಳಿದ್ದಾನಂತೆ. ಶೇಕ್ಸ್‍ಪಿಯರ್‍ನ ಬಗ್ಗೆ ಕೂಡ ಇದೇ ತರಹದ ಚರ್ಚೆ ಒಂದು ಕಾಲದಲ್ಲಿ ನಡೆಯಿತು. ಒಬ್ಬನೇ ಇಷ್ಟೊಂದು ಬರೆಯಲು ಹೇಗೆ ಸಾಧ್ಯ? ಎಂದು. ಹಾಗಾಗಿ  <span class="en">'Non-existence Theory of Shakespeare'</span> ಎಂದು ಒಂದು ಥಿಯರಿಯೇ ಹುಟ್ಟಿಕೊಂಡಿತು. ಅದು ಊರ್ಜಿತವಾಗಲಿಲ್ಲವೆಂಬುದು ಈಗ ಎಲ್ಲರಿಗೂ ಗೊತ್ತಿರುವ ಸಂಗತಿಯೇ.</p>
		<p>ಕಾಳಿದಾಸನ ಕೃತಿಪ್ರಪಂಚದಲ್ಲಿ ಹಿಮಾಲಯದ ವರ್ಣನೆಗೆ ವಿಶೇಷವಾದ ಮಹತ್ವ, ಮನ್ನಣೆ. ಹುಟ್ಟಿದೂರನ್ನು ಬಿಟ್ಟರೆ, ಬೇರೆಲ್ಲೂ ಇಷ್ಟು ಅಸದೃಶ ನಿಸರ್ಗ ಸೌಂದರ್ಯ ಇರಲಾರದು ಎಂದು ಕವಿ ಉತ್ಪ್ರೇಕ್ಷಿಸಿ ಹೇಳುವುದೂ ಅವನಿಗೆ ಸಹಜವಾದ ಕಾವ್ಯಧರ್ಮ!- ಎಂಬ ಲೇಖಕರ ಮಾತು ಒಪ್ಪತಕ್ಕದ್ದೆ. ಹರಿಹರೇಶ್ವರರ ಮನಸ್ಸು ಕಾಳಿದಾಸನ ಮೇಘದಂತೆ ಹರಿದಾಡುವುದರಲ್ಲಿ ಹರ್ಷಗೊಳ್ಳುವಂಥದ್ದು. ಹಾಗಾಗಿ ಕಾಳಿದಾಸನನ್ನ ನೆಪಮಾಡಿಕೊಂಡು ಅದು ಕಾಶ್ಮೀರದ 'ಕೇಸರಿ'ಯನ್ನು ಕುರಿತು ಹೇಳುತ್ತದೆ; ಏಕೆಂದರೆ ಕಾಶ್ಮೀರವೆಂದ ಬಳಿಕ ಕೇಸರಿಯ ಪ್ರಸ್ತಾಪವಿಲ್ಲದೆ ಮುಂದುವರಿಯುವುದು ಹೇಗೆ? ಅದೇ ತರಹ ಕಾಶ್ಮೀರವನ್ನು ಕುರಿತಾದ ಆಧುನಿಕ ಸಾಹಿತ್ಯ ಕೃತಿಗಳೂ ನೆನಪಾಗುತ್ತವೆ. ಮುಖ್ಯವಾಗಿ ಮೋಹನ್ ರಾಕೇಶರ ಆಷಾಡ್ ಕಾ ಏಕ್‍ದಿನ್ ನೆನಪಾಗುತ್ತದೆ. ಹಿಂದಿ ಭಾಷೆಯ ಖ್ಯಾತ ಕವಿ ಜಯಶಂಕರ ಪ್ರಸಾದರಿಂದ ಸ್ಫೂರ್ತಿಗೊಂಡು ರಚಿತವಾದ ನಾಟಕವಿದು. ಮಲ್ಲಿಕಾ ಎಂಬ ಪ್ರಿಯತಮೆಯನ್ನು ಕಾಳಿದಾಸ ನೆನೆಯುವ ಪ್ರಸಂಗ. ಆಕೆ ಅವನ ಬಾಲ್ಯದ ಗೆಳತಿ. ಕೊನೆಗಾಲದಲ್ಲಿ ಕವಿ ಮರಳುವುದು ಈ ಪ್ರೇಯಸಿಯ ಮಡಿಲಿಗೇನೇ. ಹರಿಹರೇಶ್ವರರು ಬಹಳ ಸಂತೋಷದಿಂದ ಮೆಲಕು ಹಾಕುವ ಸಂಗತಿಯೆಂದರೆ ಈ ನಾಟಕವನ್ನು ರಂಗನಿರ್ದೇಶಕ ಮನೋಹರ ಕುಲಕರ್ಣಿ ಅಮೆರಿಕದ ಮೆರಿಲ್ಯಾಂಡ್‍ನಲ್ಲಿ ನಿರ್ದೇಶಿಸಿ ಮೂರು ಬಾರಿ ರಂಗದ ಮೇಲೆ ತಂದದ್ದು. ಆ ನಾಟಕದಲ್ಲಿ ಪಾತ್ರ ಮಾಡಿದ್ದವರನ್ನೂ ನೆನೆದಿದ್ದಾರೆ. ಒಂದು ಸಂಶೋಧನಾ ಪ್ರಬಂಧವೆನ್ನುವುದು ಯಾವ ಮಡಿವಂತಿಕೆಯ ಕಟ್ಟುಕಟ್ಟಳೆಗಳಿಲ್ಲದೆ ನಿತ್ಯದ ಆಗುಹೋಗುಗಳನ್ನೂ ಒಳಗೊಳ್ಳಬೇಕೆಂದು ಬಯಸುವ ಹರಿಹರೇಶ್ವರ ಮಾರ್ಗ ಇದು.</p>
		<p>ಕಾಳಿದಾಸರು ವಾಸ್ತವವಾಗಿ ಎಷ್ಟು ಮಂದಿ ಎಂಬ ಪ್ರಶ್ನೇ ಜನರನ್ನು ಕಾಡಿರುವುದನ್ನು ಕಂಡು ಹರಿಹರೇಶ್ವರರು ಧ್ಯಾನಿಸುತ್ತಾರೆ: ಭಾರತದ ಬಹುತೇಕ ಹಿಂದಿನ ಎಲ್ಲ ಮಹಾಕವಿಗಳ ಬಗ್ಗೆಯೂ ಇದೇ ದೊಡ್ಡ ಸಮಸ್ಯೆ; ಸಾಮಾನ್ಯವಾಗಿ, ಅವರು ತಾವು ಎಲ್ಲಿನವರು, ಯಾವಾಗಿನವರು, ಏನೇನು ಬರೆದರು ಎಂದು ತಾವೇ ಹೇಳರು; ಇದು ಇತ್ಥಂ ಎಂದು ನಿರ್ಧರಿಸಲು ನಮಗೂ ಆಗದು. ಈ ಮನೋಭಾವಕ್ಕೆ ಭಾರತೀಯರು ತಳೆಯುವ ನಿಷ್ಕಾಮಕರ್ಮದ ಆಯಾಮವನ್ನು ಹರಿಹರೇಶ್ವರ ಇಲ್ಲಿ ಪ್ರಸ್ತಾಪಿಸಿದ್ದರೆ ಉತ್ತರ ಸಿಕ್ಕುತ್ತಿತ್ತು. ಲೋಕದಿಂದ ಪಡೆದ ಜ್ಞಾನವೆಲ್ಲ ಲೋಕದ್ದೇ ಹೊರತು ತನ್ನದಲ್ಲವೆಂಬ ಭಾವ ನಮ್ಮ ಪ್ರಾಚೀನ ಕವಿಗಳಿಗಿದ್ದದ್ದು ಸಹಜವೇ ಆಗಿದೆ.</p>
		<p>ಕನ್ನಡ ನಾಡಿಗೆ ವಲಸೆ ಬಂದ ಶಿವಶರಣರ ಬಗ್ಗೆ ಬರೆಯುವಾಗ ಮೋಳಿಗೆ ಮಾರಯ್ಯನವರ ಪ್ರಸ್ತಾಪ ಬಂದೇ ಬರುತ್ತದೆ. ಮೋಳಿಗೆ ಮಾರಯ್ಯನನ್ನು ಕನ್ನಡದ ಕವಿಗಳು ೧೧೬೦ ರಿಂದ ೧೭೬೩ ರವರೆಗೆ ಸುಮಾರು ಆರುನೂರು ವರ್ಷಗಳ ಕಾಲ ತಮ್ಮ ಕೃತಿಗಳಲ್ಲಿ ಮತ್ತೆ ಮತ್ತೆ ಪ್ರಸ್ತಾಪ ಮಾಡಿರುವುದನ್ನು ಮನಗಂಡಿರುವ ಹರಿಹರೇಶ್ವರರ ಆತ ದೊಡ್ಡವ್ಯಕ್ತಿಯಾಗಿದ್ದುದೇ ಇದಕ್ಕೆ ಕಾರಣ ಏನ್ನುತಾರೆ. ಈ ಮೋಳಿಗೆ ಮಾರಯ್ಯ ಲೇಖಕರಿಗೆ ಅಚ್ಚುಮೆಚ್ಚಿನವನಾಗಲು ಕಾರಣ ಮೂಲತಃ ಆತ ಒಬ್ಬ ಮಹಾರಾಜ. ಅವನ ಮೂಲದ ಹೆಸರು ಮಹಾದೇವ ಭೂಪಾಲ. ಇದ್ದಬದ್ದದ್ದನ್ನೆಲ್ಲಾ ಬಿಟ್ಟು ಬಂದ ಗೌತಮ ಬುದ್ಧರಿಗೂ ಕೊರತೆಯೇನಿರಲಿಲ್ಲ. ನಮ್ಮ ಮಹದೇವ ಮಹಾರಾಜ ಅಂತವರಲ್ಲೊಬ್ಬ.</p>
		<p>ಮುಸ್ಲಿಂ ಋಷಿ ಅಲ್-ಬಿರೂನಿ ಕಂಡ ಕಾಶ್ಮೀರವೆಂಬ ಶೀರ್ಷಿಕೆಯಲ್ಲಿ ಹರಿಹರೇಶ್ವರರು ಅಲ್-ಬಿರೂನಿಯನ್ನು ಋಷಿ ಎಂದು ಕರೆದಿದ್ದಾರೆ. ಈ ಪ್ರಬಂಧ ದುದ್ದಕ್ಕೂ ಆತ ಎಷ್ಟು ಪ್ರೀತಿಯಿಂದ ಈ ನಾಡನ್ನು ಚಿತ್ರಿಸಿದ್ದಾನೆ ಎಂದು ತೋರಿಸುವುದರ ಮೂಲಕ ಋಷಿ ಎನ್ನುವ ತಮ್ಮ ವರ್ಣನೆ ಸರಿಯೆಂದು ಲೇಖಕರು ಸಾಬೀತುಪಡಿಸುತ್ತಾರೆ. ಹಲವಾರು ಸಂಸ್ಕೃತ ಗ್ರಂಥಗಳನ್ನು ಈತ ಅರಬ್ಬೀ ಭಾಷೆಗಳಿಗೆ ಅನುವಾದಿಸಿದ ವಿಶಾಲ ಮನೋಭಾವದವ. ಈ ಉದ್ದಾಮ ಪಂಡಿತನಿಗೆ (ಬಿರೂನಿ, ಬರೂನಿ) ಹೊರಗಿನವನು ಎಂಬ ಅಡ್ಡ ಹೆಸರೇ ಉಳಿದುಹೋಯಿತು.</p>
		<p>ಮುಪ್ಪಿನ ವಯಸ್ಸಿನಲ್ಲೂ ಆತನಿಗೆ ಜ್ಞಾನದಾಹ ಇಂಗಿರಲಿಲ್ಲ. ಮರಣಶಯ್ಯೆಯಲ್ಲಿ ಆತ ಗಣಿತಕ್ಕೆ ಸಂಬಂಧಿಸಿದ ಸಮಸ್ಯೆಯನ್ನು ಕುರಿತು ತನ್ನ ಗೆಳೆಯನೊಬ್ಬನೊಡನೆ ಮಾತನಾಡಿದನಂತೆ. ಆ ಗೆಳೆಯ ಹೊಸಿಲು ದಾಟಿ ಬೀದಿಗೆ ಕಾಲಿಡುವಷ್ಟು ಹೊತ್ತಿಗೆ ಆ ಮನೆಯಿಂದ ದುಃಖದ ಗೋಳು ಕೇಳಿಸಿತಂತೆ. ಈ ಪ್ರಸಂಗವನ್ನು ಓದುವಾಗ ಹರಿಹರೇಶ್ವರ ನಮ್ಮ ಕಡೆಯ ಭೇಟಿಯಲ್ಲಿ ಗಣಿತಶಾಸ್ತ್ರವನ್ನು ಕುರಿತು ಒಂದು ಗ್ರಂಥವನ್ನು ಬರೆಯಬೇಕೆಂದು ಸಿದ್ಧತೆ ನಡೆಸಿದ್ದೇನೆ ಎಂದು ಹೇಳಿದ್ದು ಈಗಲೂ ಕಿವಿಯಲ್ಲಿ ಗುಂಯ್‍ಗುಡುತ್ತಿದೆ. ಗಣಿತಶಾಸ್ತ್ರ ಇತಿಹಾಸವನ್ನು ಬರೆಯುವ ಹಂಬಲವಿದ್ದಿತು ಅವರಿಗೆ. ಆ ಸಾಹಸ ಅವರೊಬ್ಬರಿಂದಲೇ ಸಾಧ್ಯವಾಗುವುದಿತ್ತು. ಈಗ ಅದನ್ನು ಪೂರೈಸಬಲ್ಲ ಇನ್ನೊಬ್ಬರನ್ನೂ ಕಾಣೆ. ಪರಧರ್ಮೀಯರ ವಿಚಾರ ವಿಶ್ವವನ್ನು ಒಳಹೊಕ್ಕು ಅಧ್ಯಯನ ಮಾಡುವ ಅಲ್-ಬಿರೂನಿಯ ಶ್ರದ್ಧಾಪೂರ್ಣ ಪ್ರಯತ್ನ ಶ್ಲಾಘನೀಯವೆಂದು ಪ್ರೊಫೆಸರ್ ಎಡ್ವರ್ಡ್ ಸಾಚೌ ಹೇಳಿರುವ ಮಾತು ಗಳನ್ನು ಹರಿಹರೇಶ್ವರವರು ನೆನೆದಿದ್ದಾರೆ. ವಿಶಾಲವಾಗಿ ಮನುಕುಲವನ್ನು ತಬ್ಬುವ ಮನುಷ್ಯರೆಂದರೆ ಹರಿ ಅವರಿಗೆ ಬಲು ಪ್ರೀತಿ. ಶಿಲ್ಹಣನ ಕಾವ್ಯವೆಂಬ ಪುಟ್ಟ ಪ್ರಬಂಧದಲ್ಲಿ ಕಾಶ್ಮೀರದ ಕವಿಗಳ ಹೆಸರಿನಲ್ಲಿರುವ ಏಕರೂಪವನ್ನು ಕುರಿತು ಲೇಖಕರು ಧ್ಯಾನಿಸಿದ್ದಾರೆ. ಕಲ್ಹಣ, ಬಿಲ್ಹಣ, ಜಲ್ಹಣ, ಮಲ್ಹಣ, ರಿಲ್ಹಣ, ಸಲ್ಹಣ ಇವರೇ ಆ ಕವಿಗಳು. ಆದರೆ ಈ ಹೆಸರುಗಳ ಹಿಂದಿನ ರಹಸ್ಯವೇನು ಇತ್ಯಾದಿ ವಿವರಗಳನ್ನು ಹರಿ ಬೆದಕಲು ಹೋಗಿಲ್ಲ. ಈಗಾಗಲೇ ತಿಳಿಸಿದಂತೆ ಅವರ ಮನದಾಳದಲ್ಲಿ ಮನೆಮಾಡಿಕೊಂಡಿರುವ ಅನುಭಾವಿಯೆಂದರೆ ಲಲ್ಲೇಶ್ವರಿ. ಹೆಜ್ಜೆಹೆಜ್ಜೆಗೆ ಇವಳು ಕನ್ನಡನಾಡಿನ ಅಕ್ಕ ಮಹಾದೇವಿಯನ್ನು ನೆನಪಿಗೆ ತರುವುದರಿಂದ ಉದ್ದಕ್ಕೂ ಲಲ್ಲಾ ವಾಕ್ಕುಗಳನ್ನು ಅಕ್ಕನ ವಚನಗಳನ್ನೂ ಉಲ್ಲೇಖಸುತ್ತಾ ಹೋಗುತ್ತಾರೆ. ಆದ್ದರಿಂದಲೇ ಈ ಪ್ರಬಂಧ ವಿಸ್ತಾರವಾಗಿ ಹಿಗ್ಗಿದೆ. ಈ ಪ್ರಬಂಧ ಒಂದು ಸುಂದರವೂ, ಸೌಷ್ಠ<br />ಪೂರ್ಣವೂ ಆದ ತೌಲನಿಕ ಅಧ್ಯಯನವಾಗಿದೆ. ಯಾರು ದೇವರೊಬ್ಬರಿಗೆ ಮಾತ್ರ ಹೆದರುತ್ತಾರೋ, ಅವರೇ ನಿಜವಾದ ಗಂಡಸರು, ಅಂತಹವರು ಅತಿ ವಿರಳ!; ತನ್ನ ಸೌಜನ್ಯ ಮತ್ತು ದಯಾಪೂರ್ಣ ವರ್ತನೆಯಿಂದ ಮಾನವರೆಲ್ಲರ ಸೇವೆ ಸಲ್ಲಿಸುವಾತನೇ ನಿಜವಾದ ಸಂತ!. ಲಲ್ಲೇಶ್ವರಿಯ ಇಂಥ ಮಾತುಗಳು ಒಂದು ಕಡೆಯಾದರೆ ಅಕ್ಕನನ್ನೇ ನೆನಪಿಸುವ ಪದ್ಯರೂಪದ ರಚನೆಗಳು ಇನ್ನೊಂದು ಕಡೆ.</p>
		<p class="verse">ಕುಣಿ ಮತ್ತೆ, ಓ ಲಲ್ಲ ಗಾಳಿಯದೆ ಉಡುಪಾಗಿಸಿಕೊ<br /> ಹಾಡ ಹಾಡುತ, ನೀನು ತೆರೆದ ಆಗಸದ ತೊಟ್ಟು<br /> ಗಾಳಿ ಬಾಂದಳ ಬಿಟ್ಟು ಬೇರೆ ಬಟ್ಟೆಯೂ ಬೇಕೆ?<br /> ತಾಳಬೇಕಿನ್ನೇಕೆ ಸಂಪ್ರದಾಯ ತಾಳ ಕಟ್ಟುನಿಟ್ಟು</p>
		<p>ತಿಳಿ ಅರಿವಿನಮೃತ ಪಾನದಲ್ಲಿದೆ ನನ್ನ ಚಿತ್ತ- ಎಂಬ ಲಾಲ್ ಡೇಡ್‍ಳ ಮಾತು ಹರಿಗೂ ಅನ್ವಯವಾಗುತ್ತದೆ. ಅವರು ಸದಾ ಅರಿವಿನ ಅಮೃತ ಪಾನದಲ್ಲಿದ್ದರು. ಅವರನ್ನು ಹತ್ತಿರದಿಂದ ಕಂಡವರಿಗೆಲ್ಲಾ ಇದು ಗೊತ್ತು.</p>
		<p>ಸಂಸಾರದ ಕ್ಷಣ ಭಂಗುರತೆಯ ಬಗ್ಗೆ ಲಲ್ಲಾಳ ಒಂದು ವಚನವನ್ನು ಹರಿಹರೇಶ್ವರರವರು ಎಷ್ಟು ಸೊಗಸಾಗಿ ಕನ್ನಡಿಸಿದ್ದಾರೆ ನೋಡಿ:</p>
		<p class="verse">ಒಂದು ಕ್ಷಣ, ನಾ ಕಂಡೆ - ಹರಿಯುತಿದೆ ಭೋರ್ಗರೆವ ನದಿ;<br /> ಮರುಕ್ಷಣವೆ ಎಲ್ಲಿ ಅಲೆ ಸುಳಿ, ಮಡು? ಹೊಳೆಯ ಎಲ್ಲೆ?<br /> ಒಂದು ಕ್ಷಣ ನಾ ಕಂಡೆ - ಹೂ ದಟ್ಟ ಬಿಟ್ಟು ಜಗ್ಗಿಸುವ ಪೊದೆ;<br /> ಮರುಕ್ಷಣವೆ ಬಳಿ ಎಲೆ ಮುಳ್ಳು, ಲಲ್ಲ, ಹೂವು ಎಲ್ಲೆ?</p>
		<p>ಹರಿಹರೇಶ್ವರವರು ಹಠಾತ್ತನೆ ಬದುಕಿನ ರಂಗದಿಂದ ನಿರ್ಗಮಿಸಿದ್ದನ್ನು ನೆನೆದರೆ ಈ ವಚನದಲ್ಲಿರುವ ಗೂಢಾರ್ಥ ತಿಳಿದೀತು.</p>
		<p class="verse">ಎಲ್ಲರೊಂದಿಗೆ ಕೂಡು, ಎಲ್ಲರೊಂದಿಗೆ ಸೇರು;<br /> ಎಲ್ಲರೆಲ್ಲರ ಹೆಸರ ಹೇಳುತ್ತ ಕೂರು!<br /> ಸ್ವಾಮಿ, ಅಯ್ಯಾ, ಬುದ್ಧೀ ಆಡುತಿರು ಜನರೆದುರು-<br /> ನಿನ್ನ ಊರಲ್ಲೇನೇ ನೀ ಭದ್ರ ತಳ ಊರು!</p>
		<p><span class="en">``Give thine ear to everybody, but few thy voice''</span>ಎಂದು ಶೇಕ್ಸ್‍ಪಿಯರ್ ಹೇಳಿರುವ ಮಾತಗಳನ್ನಿದು ನೆನಪಿಸುತ್ತದೆ. ನಿನ್ನ ಊರಲ್ಲಿ ನೀನು ಭದ್ರ ತಳ ಊರು. ಇದನ್ನೇ ಡಬ್ಲ್ಯೂ.ಬಿ.ಏಟ್ಸ್  <span class="en">`Rooted to one dear per-petual place'</span> ಎಂದು ಕರೆದದ್ದು. ಆ  <span class="en">`dear perpetual place'</span>ಯಾವುದು ಎಂದು ನಾವು ಪ್ರತಿಯೊಬ್ಬರೂ ತಿಳಿದುಕೊಳ್ಳಬೇಕು.</p>
		<p>ಲಲ್ಲೇಶ್ವರಿಯ ವಾಕ್ ನಮ್ಮವರೆಗೂ ಉಳಿದು ಬಂದ ವೃತ್ತಾಂತವನ್ನು ಹರಿಹರೇಶ್ವರ್ ಹೀಗೆ ತಿಳಿಸಿದ್ದಾರೆ: ೧೮೯೬ರಲ್ಲಿ ಔರಲ್‍ಸ್ಟೈನ್‍ರು (ಕಲ್ಹಣನ `ರಾಜತರಂಗಿಣಿ'ಯ ಸಂಪಾದಕರು) ಲಲ್ಲಾಳ ವಚನಗಳನ್ನು ಹಳ್ಳಿಗರಿಂದ, ಪಂಡಿತರಿಂದ ಕೇಳಿ, ಬರೆದುಕೊಂಡು, ಸಂಗ್ರಹಿಸಿ ಸರ್ ಜಾರ್ಜ್ ಗ್ರಿಯರ್ ಸನ್‍ಗೆ ಕೊಟ್ಟರು. ಅವರ ಸ್ನೇಹಿತ ಮಹಾಮಹೋಪಾಧ್ಯಾಯ ಪಂಡಿತ ಮುಕುಂದ ರಾಮಶಾಸ್ತ್ರಿಗಳ ಸಾಹಸದ ಶ್ರಮದ ಫಲವಾಗಿ ಈ ಅಪೂರ್ವ ವಚನ ಭಂಡಾರ ಇಲ್ಲಿಯವರೆಗೆ ಉಳಿದು ಬಂತು.''</p>
		<p>ಕಾಶ್ಮೀರಗಳ ಮದುವೆ, ಕಾಶ್ಮೀರದ ಸಂಸ್ಕೃತ ಕವಿಗಳು, ಕಾಶ್ಮೀರ ಶೈವ ಸಿದ್ಧಾಂತ, ಕಾಶ್ಮೀರದಲ್ಲಿ ಶಾರದೆ, ಕ್ಷೇಮೇಂದ್ರ ಇತ್ಯಾದಿ ಪ್ರಬಂಧಗಳು ಚಿಕ್ಕದಾಗಿದ್ದು ಪುಟ್ಟ ಕ್ಯಾನ್ವಾಸಿನ ಮೇಲೆ ರಚಿಸಿದ ಚಿತ್ರಗಳಂತಿವೆ. ಹಾಗಾಗಿ ಹರಿಹರೇಶ್ವರ್ ಕಾಶ್ಮೀರವನ್ನು ಕುರಿತು ರಚಿಸಿರುವ ಮುಖ್ಯ ಕಲಾಕೃತಿಯ ಸುತ್ತ ಲೇಖಿಸಿದ ಹೂ ಬಳ್ಳಿಗಳಂತೆ ಈ ಪ್ರಬಂಧಗಳ ಪಾತ್ರ. ಕಡೆಯಲ್ಲಿ ನೀಡಿರುವ ಅನುಬಂಧಗಳೂ ಇದೇ ಬಗೆಯ ಭೂಮಿಕೆಯನ್ನು ನಿಭಾಯಿಸಿವೆ. ಒಟ್ಟಿನಲ್ಲಿ, ಹರಿಹರೇಶ್ವರ್ ಆಸೇತು ಹೈಮಾಚಲವೆಂಬ ಅಖಂಡತೆಯನ್ನು ಪ್ರೀತಿಸುವ ಚಿಂತಕ. ಅಷ್ಟೇ ಏಕೆ ಇಡೀ ಮನುಕುಲವನ್ನೇ ಅಪ್ಪಿಕೊಳ್ಳುವ ವಿಶಾಲ ಹೃದಯಿ. ದೀರ್ಘ ಪ್ರಬಂಧಗಳಲ್ಲಿ ಅವರು ನೀಡಿರುವ ಉಲ್ಲೇಖಗಳ ವೈಪುಲ್ಯವನ್ನು ನೆನೆದರೆ ದಿಗ್ಭ್ರಮೆಯಾಗುತ್ತದೆ. ಒಂದು ಸಣ್ಣ ವಿವರವೂ ಅವರ ಕಣ್ಣಿಂದ ತಪ್ಪಿಸಿಕೊಳ್ಳದ ರೀತಿ ಅವರು ಎಚ್ಚರ ವಹಿಸುತ್ತಿದ್ದರು. ಆ ದೃಷ್ಟಿಯಿಂದ ನೋಡಿದರೆ ಅವರೊಬ್ಬ ಅಪ್ಪಟ ಸಂಶೋಧಕ. ಒಂದು ಡಿ.ಲಿಟ್‍ಗೆ ಅರ್ಹವಾಗಬಲ್ಲ ಚೈತನ್ಯವನ್ನು ಈ ಪುಸ್ತಕ ಪಡೆದಿದೆ. ಅವರು ಜೀವಿಸಿರುವಾಗಲೇ ಈ ಗ್ರಂಥವನ್ನು ಅವರು ಪ್ರಕಟಿಸಲಿಲ್ಲ. ಇದಕ್ಕೆ ಇನ್ನಷ್ಟು ಸಾಮಗ್ರಿ ಬೇಕು, ಸಾಲದು, ಸಾಲದು ಎನ್ನುವ ಅತೃಪ್ತಿಯಿಂದಲೇ ಅವರು ಪ್ರಕಟಣೆಯನ್ನು ಮುಂದೂಡಿದರು. ಅವರು ಬಿಟ್ಟು ಹೋಗಿರುವ ಚಿತ್ರ ಒಂದು ದೃಷ್ಟಿಯಿಂದ ಅಪೂರ್ಣವೆನಿಸಿದರೂ, ಇನ್ನೊಂದು ದೃಷ್ಟಿಯಿಂದ ಪೂರ್ಣವೇ ಆಗಿದೆ. ಹಾಗಾಗಿ, ಶ್ರೀಮತಿ ನಾಗಲಕ್ಷ್ಮೀ ಹರಿಹರೇಶ್ವರ್ ಅವರು ಇದರ ಪ್ರಕಟಣೆಗೆ ಮುಂದಾಗಿದ್ದಾರೆ. ಹರಿಹರೇಶ್ವರರ ಹಲವು ಗ್ರಂಥಗಳನ್ನು ಅವರ ಜನ್ಮದಿನದಂದು ಲೋಕಾರ್ಪಣೆ ಮಾಡುವ ಒಂದು ಸ್ತುತ್ಯರ್ಹವಾದ ಕೆಲಸವನ್ನು ಶ್ರೀಮತಿ ನಾಗಲಕ್ಷ್ಮೀ ನೆರವೇರಿಸುತ್ತಿದ್ದಾರೆ. ಹರಿಹರೇಶ್ವರರ ನಿಷ್ಕಾಮಕರ್ಮ, ಕನ್ನಡ ಪ್ರೀತಿ, ಲೋಕೋಪಕಾರ, ಜ್ಞಾನದಾಸೋಹ ಇದನ್ನೆಲ್ಲ ನೆನೆದು ಅವರಿಗೆ ಕೃತಜ್ಞತೆಯನ್ನು ಸಮರ್ಪಿಸುವ ವಿಧಾನ ಇದೊಂದೇ ಎಂದು ಕಾಣುತ್ತದೇ. ಮುನ್ನುಡಿ ಹೊಣೆ ಹೊರಿಸಿ ನನ್ನನ್ನು ಧನ್ಯನಾಗಿಸಿದ ನಾಗಲಕ್ಷ್ಮೀಯವರಿಗೆ ನಮಿಸಿ ವಿರಮಿಸುತ್ತೇನೆ.</p>
		<p class="text-right"><strong>-ಪ್ರೊ| ಸಿ. ನಾಗಣ್ಣ</strong><br /> ಮೈಸೂರು</p>
	</section>
</body>
</html>
