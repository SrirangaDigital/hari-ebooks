<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೊದಲ ಹೆಜ್ಜೆಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000e.1">
		<h1 class="level1-title" epub:type="title">ಮುನ್ನುಡಿ</h1>
		<p class="text-center"><strong>ಕನ್ನಡ ಸರಸಿಯ ಕೆಲ ನಲುದಾವರೆಗಳು</strong></p>
		<p>ಕೆಸರ ಬಳ್ಳಿಯಲ್ಲಿ ನಿರ್ಮಲ ಹೂವರಳಿ ನಿಲ್ಲುವ ಸೋಜಿಗದ ಸಂಭ್ರಮಕ್ಕೆ ಸಮನಾದದ್ದು ಕಾವ್ಯಸೃಷ್ಟಿ. ಪ್ರತಿಭಾಧರ್ಮವೂ ಕುಶಲಕರ್ಮವೂ ಆದ ಕಾವ್ಯ ಸಹಜ ವಿದ್ಯಮಾನ. ಹಾಗಾಗಿಯೇ ಅದು ಕೇವಲ ಹೃದಯದಲ್ಲಿ ಬಿತ್ತಿದ್ದು ಮಾತ್ರವಾಗದೆ, ಮನದಾಳದಲ್ಲಿ ಕೆತ್ತಿದ್ದು ಕೂಡ. ಇದಕ್ಕೆ ಅನುಭವ, ಭಾವವಿಭಾವ, ಅನುಭಾವ, ಪರಿಶ್ರಮ, ಸೂಕ್ತಜ್ಞಾನ, ಸ್ಫೂರ್ತಿ, ಅಭಿವ್ಯಕ್ತಿ ಎಲ್ಲವೂ ಪ್ರಥಮದರ್ಜೆಯಲ್ಲೇ ಬೇಕು. ಹಾಗಾದಾಗಲೇ ಇಲ್ಲಿ ಸಿದ್ಧಿ ಸಾಧ್ಯ. ಯಾವಾಗಲೂ ಎಲ್ಲರಲ್ಲಿಯೂ ಎಳೆಹರೆಯದ ಅಂತಃಕರಣ, ಮಾನವೀಯತೆ, ಅನುಕಂಪ, ಮಮತೆ, ಪ್ರೀತಿಗಳ ಕುರಿತ ಭಾವ ತುಂಬ ಮಧುರ, ಸುಂದರ. ಸಾಹಿತ್ಯ ಕೃಷಿಯ ಆರಂಭದ ದಿಶೆಯಲ್ಲಿಯೇ ನಿಜವಾದ ಕಾವ್ಯದ ಜಾಡು ಹಿಡಿದ ಹರಿಹರೇಶ್ವರ ಅವರು ಚಿಕ್ಕಂದಿನಲ್ಲಿ ಬರೆದ ಕವನಗಳ ಸಂಕಲನ ಇದು. ಏನೋ ಕಾರಣಕ್ಕೆ ಮೊದಲು ಪ್ರಕಟಿಸದೆ, ಇದು ಈಗ ಬೆಳಕು ಕಾಣುತ್ತಿರುವ ಕವನಗುಚ್ಛ.</p>
		<p>ಇಲ್ಲಿ ತಮ್ಮ ಯುವ ಉತ್ಸಾಹದಲ್ಲಿ ಸುತ್ತುಮುತ್ತಲಿನ ಆಗುಹೋಗುಗಳಿಗೆ ತೀವ್ರವಾಗಿ ಸ್ಪಂದಿಸಿರುವ ಕವಿ ಅನೇಕ ಕಡೆ ಆಂತರಂಗಿಕವಾಗಿ ದಂಗೆ ಏಳುವಂತೆ ಕಂಡರೂ, ಆಕ್ರೋಶ ತೋರದೆ ಅದನ್ನೇ ವಿಷಾದವಾಗಿ ಮಾರ್ಪಡಿಸುವ ನಿಪುಣಕಾರ್ಯ ತೋರಿದ್ದಾರೆ. ಹಾಗಾಗಿ ಇಲ್ಲಿಯ ಅವರ ಆಕ್ರೋಶ ವಿಷಾದರಾಗದಿಂದ ಯೋಗವಾಗಿ, ಮೆಲುದನಿಗೆ ಕಾರಣವಾಗಿ ಸಹಜ ಅಭಿವ್ಯಕ್ತಿಗೆ ಅವಕಾಶ ಕಲ್ಪಿಸಿದೆ. ಬೆಂಕಿಯಾಗಬಹುದಾದ್ದು ಈ ಕಾರಣದಿಂದಾಗಿಯೇ ಬೆಳಕಾಗಿದೆ.</p>
		<p>ಸಂಕಲನದ ಮೊದಲ ಎಸಳನ್ನೇ ನೋಡಿ: ಅವರು ತಮ್ಮ 'ಪದುಮ' ಕವನದಲ್ಲಿ ಈ ಸಿದ್ಧಿಯನ್ನು ತೋರಿ, ಸಂಪನ್ನವೂ ಸೂಕ್ಷ್ಮವೂ ಆದ, ರುಚಿಶುದ್ಧಿ ಹಾಗೂ ಭಾವಶುದ್ಧಿಯ ಕಾವ್ಯದ ಶುಚಿ ಶುದ್ಧಿ ಸಂವೇದನೆಯ ಪ್ರಗಲ್ಭತೆಗೆ ಸಾಕ್ಷಿಯಾದ ನವೋದಯ ಕಾವ್ಯಶೈಲಿಯ ಕಾವ್ಯವನ್ನು ಮೂಡಿಸಿದ್ದಾರೆ. ತಮ್ಮ ತಂಗಿ ಸೊಬಗಿನ ಖಣಿ, ಪದುಮಳ ಮುಗ್ಧತೆ ಮತ್ತು ಸೌಂದರ್ಯದ ಮೆಚ್ಚುಗೆಯಿಂದ ಕವನ ಪ್ರಾರಂಭಿಸುವ ಅವರು, ಅವಳ ಚೆಲುವಿನೆಳಮೆಯ ನಲುಮೆ ಸೊಗಸುಗಳನ್ನು ಕಂಡು, ಅವಳ ಬಿಂಕ, ಬಿನ್ನಾಣ, ಬೆಡಗಿನಾಟಗಳ ಪರಿಯನ್ನೂ ಉಂಡು, ಮನೋಜ್ಞವಾಗಿ ಅವಳ ವರ್ತನೆಗಳಿಗೆ ಕನ್ನಡಿಯಂಥ ಶಬ್ದನುಡಿ ಹಿಡಿದಿದ್ದಾರೆ.</p>
		<p class="verse">
			ಮಾತು-ಮುತ್ತಿನ ಹಾರ ಪೋಣಿಸಿ, ಮಧ್ಯೆ ನಗೆ-ಹೂ ಬಿಡಿಸಿದ<br />
			ರತ್ನಪದಕದ ಸರವ ಬಂದವರೆಲ್ಲರೆದುರಿಗೆ ತೋರ್ವಳು; .........<br />
			ಮುದ್ದುಮೊಲದೊಲು ಜಿಗಿವ ಮಾತಿನ ಲಹರಿಯಿಂದ ಮನ ತೇಲಿಸಿ,<br />
			ಇಲ್ಲಿಯಿರವನು ಮರೆಸಿ ದೂರದ ಶಾಂತಿದಡದೆಡೆ ಒಯ್ವಳು
		</p>
		<p>ಕ್ಷಣಾರ್ಧದಲ್ಲಿ ಇಲ್ಲಿಂದಲ್ಲಿಗೆ ಕವನ ಮೊಲದಂತೆಯೇ ಪುಟಿದು ನಿಲ್ಲುತ್ತದೆ. ವಿಶಿಷ್ಟವೂ, ಪರಿಷ್ಕಾರಯುತವೂ ಆದ ಕಾವ್ಯ ಸಂಸ್ಕಾರದಿಂದ ಮಾತ್ರ ಇಂಥ ಕಾವ್ಯಪುಟಿಗೆ ಸಾಧ್ಯವಾಗುವಂಥದು. ಇಲ್ಲಿ ಮೊಲದ ಹೋಲಿಕೆ ಜಿಗಿವ ಮಾತಿಗೆ, ಅದರಲ್ಲೂ ಕಪಟಕಾಣದ ಮಗುವ ನಗುಮಿಶ್ರಿತ ಬಿಳಿಮಾತಿಗೆ, ಅತಿಶ್ರೇಷ್ಠ ಉಪಮೆಯಾಗಿ ಒಟ್ಟಾರೆ, ಸಂದರ್ಭದರ್ಥವನ್ನು ಧ್ವನಿಪೂರ್ಣವಾಗಿ ಬಣ್ಣದ ಚಿತ್ರದಂತೆ ನಮ್ಮ ಮುಂದಿಟ್ಟಿದೆ.</p>
		<p>ಮುಂದಿನ ಸಾಲುಗಳಲ್ಲಿ ಕೋಮಲವಾದ ಹೃದಯಭಾವದ ಚಂಚಲ ಚಿತ್ತದ ಪದುಮಳು ಮುಗುದತೆಯ ಬೆರಗಿನಿಂದಿದ್ದು, "ಜಗದ ಕಣ್ಣಿಗೆ ಮಗುವದಾದರೂ ತಾಯ-ಮನ ಮನೆಮಾಡಿದೆ" ಎನ್ನುವ ಕವಿ, ತನ್ನವರಿಗೆ ಎಳ್ಳಷ್ಟು ನೋವಾದರೂ ಅತ್ತೇ ಬಿಡುವ ಮಗುವಿನ ಕರುಣೆ ತುಂಬಿದ ಚಿತ್ರವನ್ನು ನಮ್ಮ ಮುಂದಿಡುತ್ತಾರೆ. ಆ ಮೂಲಕ ಅನುಭವಕ್ಕೆ ತಕ್ಕ ಅಭಿವ್ಯಕ್ತಿ ನೀಡಿ, ಕಾವ್ಯ ವರ್ಣನದಂತೆ ದರ್ಶನವೂ ಹೌದೆಂಬುದನ್ನು ಸಾಬೀತುಪಡಿಸುತ್ತಾರೆ.</p>
		<p>ನಾವಿಲ್ಲಿ ಅವರಿಗೆ ಭಾಷೆಯ ಮೇಲೆ, ಭಾವದ ಮೇಲೆ, ಲಯದ ಮೇಲೆ ಪೂರ್ಣ ಹಿಡಿತವಿರುವುದನ್ನು ಗುರುತಿಸಬಹುದು. ಕವಿಯ ವಿಸ್ಮಯದ ಕಣ್ಣಿಗೆ ಮಗುವಿನಲ್ಲಿ ತಾಯಿ ಕಾಣಿಸುತ್ತಾಳೆ. ರಾಗದ್ವೇಷ ದೂರವಾಗಿ, ನಿರ್ಲಿಪ್ತವಾಗಿ ಯಾವುದೇ ವಿಷಯವನ್ನು ವಸ್ತುವೊಂದನ್ನು ಕವಿಯಾದವನು ಈ ರೀತಿ<br />ಖುಷಿಯಾಗಿ ಪರಿಭಾವಿಸಬೇಕಾಗುತ್ತದೆ. ಆಗಲೇ ಮೂಲತಃ 'ಹೊಳಹು' ಎನಿಸಿಕೊಂಡಿರುವ ಕವಿತೆ ಕಾಣಿಸಿಕೊಳ್ಳಲು ಸಾಧ್ಯವಾಗುವುದು.</p>
		<p>ಬೆಳೆದ ಕವನದ ಮುಂದಿನ ಭಾಗದಲ್ಲಿ, ಅನೇಕ ವರುಷಗಳುರುಳಿದ ಮೇಲೆ ತಂಗಿಯನ್ನು ಕಾಣಲು ಬರುವ ಕವಿಗೆ ಹಿಂದಿನ ಪದುಮಳ ಚಿತ್ರವೇ ಕಣ್ಮುಂದಿದೆ. ಅವಳೀಗ ಶ್ರೀಮತಿಯಾಗಿದ್ದಾಳೆ. ಹಿಂತಿರುಗಲಿರುವ ಗಂಡನಿಗಾಗಿ ಪ್ರೀತಿ ತುಂಬಿದ ಕಣ್ಣಿಂದ ನೆಟ್ಟ ದೃಷ್ಟಿಯಲ್ಲಿ ಮನೆಬಾಗಿಲಲ್ಲಿ (ಬೇರೆ ಯಾವ ಪರಿವೆಯೂ ಇಲ್ಲದೆ, ತನ್ನನ್ನು ಕಾಣಲು ಬಂದ ಕವಿಯನ್ನೂ ಗುರುತಿಸದೆ) ನಿಂತು ಕಾಯುತ್ತಿದ್ದಾಳೆ. ತನ್ನನ್ನು ಗುರುತಿಸದೇ ಹೋದದ್ದಕ್ಕಾಗಿ ಬೇಸರಪಡದ ಕವಿಮನ ಅವಳ ವರ್ಣನೆಗೆ ತೊಡಗುತ್ತದೆ.</p>
		<p class="verse">
			ಹಾರಿ ಹೆಗಲಿಂದೀಚೆ ಬರುತಿಹ ನಿರಿಯ ಪರವೆಯೆ ಇವಳಿಗೆ?<br />
			ಉಬ್ಬಿ ಇಳಿವೆದೆ ಸಿಕ್ಕಿ ಸೊರಗಿದೆ ನಿಟ್ಟುಸಿರ ಬಿಸಿ ಸುರುಳಿಗೆ<br />
			ಬಿಚ್ಚುವಳು ಜಡೆ, ಮತ್ತೆ ಹೆಣೆವಳು, ಚಿಂತೆಯಾಳದಿ ಮುಳುಗಿರೆ;<br />
			ಕಂಡು ಕಾಣಳು ಆಣ್ಮನರಸುವ ಪರಿಯಲಿಂತಿರೆ, ನನ್ನನು
		</p>
		<p>ಪರಿಣಾಮಕಾರಿಯಾದ ಈ ಸಾಲುಗಳ ಸೃಷ್ಟಿಯಲ್ಲಿ ಪ್ರಿಯವಾದ ಕಾವ್ಯ ಹದವಿದೆ. ಅವರ ಅನುಭವಗಳ ಸುಳಿಯಲ್ಲಿ ಓದುಗನನ್ನು ಅವನಿಗರಿವಿಲ್ಲದಂತೆ ಸಿಕ್ಕಿಸುವ ಮುದವಿದೆ. ಹಲವಾರು ದಶಕಗಳ ಹಿಂದೆ ಬರೆದ ಈ ಕವಿತೆ ಈ ಕ್ಷಣಕ್ಕೂ ಸಂತೋಷಕೊಡುವ ಶ್ರೇಷ್ಠ ಸಹಜ ರಚನೆಯಾಗಿದೆ.</p>
		<p>ಭಯ ಬೀಳಿಸುವ ರೂಪಕ ಶಕ್ತಿ, ಪ್ರಖರವಾದ ಈ ಬಗೆಯ ಕಾವ್ಯಪ್ರತಿಭೆ ಇವರ ಎಲ್ಲ ಕವನಗಳಲ್ಲಿ ಎಲ್ಲೆಡೆಯೂ ಕಾಣದಿರಬಹುದು. ಆದರೆ ಇಲ್ಲಿಯ ಎಲ್ಲ ಕವನಗಳಲ್ಲಿ ಅವರು ವಹಿಸುವ ಸಂಪೂರ್ಣಶ್ರದ್ಧೆ ಹಾಗೂ ಚಿಂತನ-ಮಂಥನಗಳಿಂದ ಕೂಡಿದ ಸರಳವಾದ ಮತ್ತು ಅಷ್ಟೇ ಪ್ರೌಢವಾದ ಪ್ರಾಮಾಣಿಕ ಭಾವತುಡಿತಗಳಿವೆ. ಶಬ್ದ ಸಂಪತ್ತನ್ನು ಸರಿಜೋಡಿಸಿ, ಭಾಷೆಯ ಹೊಂದಾಣಿಕೆಯನ್ನು ಪೂರ್ಣ ಪರಿಷ್ಕರಿಸಿ, ಶ್ರೀಮಂತಗೊಳಿಸಿ ಅಭಿವ್ಯಕ್ತಿಸುವ ವಿಕಾಸಶೀಲ ಮನಸ್ಸಿನ ಉತ್ತಮ ಕಾವ್ಯ ರಚನಾ ಪ್ರವೃತ್ತಿಯಿದೆ. ಇದನ್ನು ಮೇಲ್ಕಂಡ ಅರ್ಥಪೂರ್ಣ ನುಡಿಚಿತ್ರಕ್ಕೆ ಕಾರಣವಾಗಿರುವ ಪ್ರಾಸಬದ್ಧ ಹಾಗೂ ಲಯಬದ್ಧ ಪದಗಳಲೆಲ್ಲ ಸಹಜವಾಗಿ ಕಾಣುವಂತೆ ಉಳಿದೆಡೆಯಲ್ಲೂ ಅನೇಕ ಕಡೆ ಸಹಜ ಸುಂದರವಾಗಿಯೇ ಸವಿದು ಮನಗಾಣಬಹುದು.</p>
		<p>ಕವನ 'ವಾಣಿ'ಯಲ್ಲಿ, 'ವಾಣಿ' ಕವಿಗೆ ಪ್ರಾರಂಭದಲ್ಲಿ ಒಡನಾಡಿಯಾಗಿದ್ದವಳು. ಈಗ ಬೆಳೆದು ದೊಡ್ಡವಳಾಗಿ ಕಾಲೇಜಿನಲ್ಲಿ ಓದುತ್ತಿದ್ದಾಳೆ. ಬಾಲ್ಯದಿಂದಲೂ ಕವಿಗೆ ಆಪ್ತವಾಗಿದ್ದ ಅವಳು ಪ್ರೌಢಳಾದಂತೆ ಬದಲಾಗುತ್ತಿರುವ ತೆಳು ನೋವಿನ ವಿಷಯವಸ್ತು ಇಲ್ಲಿದೆ. ಅವಳಲ್ಲಿಯ ಅನಿರೀಕ್ಷಿತ ಬದಲಾವಣೆಯ ಬೆಳವಣಿಗೆಗಳು ಕವಿ ('ಮಾಧು'ವಿ)ಗೆ ಸೋಜಿಗವನ್ನುಂಟು ಮಾಡಿವೆ. ಹಾಗಾಗಿಯೇ ಕವನ 'ಆ ತಳೋದರಿ ವಾಣಿ ನಮ್ಮೆಲ್ಲರೊಡನಾಡಿ!' ಎಂದು ನೋವು ಅಚ್ಚರಿ ಮಿಶ್ರಿತ ಉದ್ಗಾರದಿಂದ ಪ್ರಾರಂಭ ಪಡೆಯುತ್ತದೆ. ಅವಳ ಬದಲಾದ ವರ್ತನೆಗಳಿಂದ ನೊಂದ ಕವಿ ಮನ</p>
		<p class="verse">
			ಹಲಗೆ ಬಳಪವ ಹಿಡಿದು ಬೀದಿಯಲಿ ಕಚ್ಚಾಡುತಿರೆ<br />
			ಬಳಪ ಬೇಡುತ ಬಂದು ಶುಂಠಿಕೊಂಬನು ತಿಂದು<br />
			ಅಳುತ ನಿಲ್ಲಲು ನಾವೆ ಕಣ್ಣೊರೆಸಲಿಲ್ಲವೇ ಅವಳ?
		</p>
		<p class="verse">
			ವೇಳೆ ಮೀರಿತೆಂದರಿತು ಶಾಲೆಯೆಡೆ ಧಾವಿಸಲು<br />
			ಅನುಸರಿಸಲೆಸಗುತ್ತ ಎಡವುತ್ತ ಬೀಳುತಿರೆ<br />
			ಎತ್ತಿ ಹೊತ್ತೋಡುತ್ತ ನಗಿಸಲಿಲ್ಲವೆ ಅವಳ?
		</p>
		<p>-ಎಂದು ಪ್ರಶ್ನಿಸಿ ವ್ಯಾಕುಲಪಡುತ್ತದೆ. ಲಂಗದ ರಾಣಿ ಕ್ರಮೇಣ ಸೀರೆಯುಟ್ಟು ಮೆರೆವ ಅವಳಿಗೆ ಬಿಗುಮಾನ ಮದವಡರಿದಾಗ, ಕವಿಯೊಂದಿಗೆ ಮೊದಲಿನ ಸಲಿಗೆ ಮರೆತ ಅವಳು ಗೆಳತಿಯರ ಗುಂಪಿನಲ್ಲಿರುವಾಗ ತನ್ನ ಹೆಸರಿಡಿದು ಕೂಗುವುದನ್ನು ವಿರೋಧಿಸಿ, ನಾಚಿಕೆ ತೋರುತ್ತಾಳೆ. ಮಾತಿಗೆ ಸಿಗದೆ ನುಣುಚಿಕೊಳ್ಳುತ್ತಾಳೆ. ಹೊಗಳಿಕೆಗೆ ''ಥೂ ಹೋಗಿ!'' ಎನ್ನುತ್ತಾಳೆ. ಇಲ್ಲಿ ಮತ್ತೆ ಮತ್ತೆ ಬರುವ 'ಆ ತಳೋದರಿ ವಾಣಿ ನಮ್ಮೆಲ್ಲರೊಡನಾಡಿ!' ಎಂಬ ಮಾತು ಕವನದ ಒಟ್ಟು ಆಶಯದ ಪರಿಣಾಮವನ್ನು ಹೆಚ್ಚಿಸುತ್ತಲೇ ಸಶಕ್ತವಾಗಿ ಬೆಳೆಯುತ್ತ ಸಾಗುತ್ತದೆ. ಅಂದಿನಾಟದ ಗೆಳತಿ ಈಗ ಕಾಲೇಜ್ ತರುಣಿಯಾಗಿರುವುದು, ಮುಗ್ಧತೆ ಮಾಯವಾಗಿ ಅವಳು ಶೃಂಗಾರಗೊಂಡು ವೈಯ್ಯಾರ ಮಾಡುತ್ತ, ದಾರಿಯಲ್ಲಿ ಗಂಟೆಗಟ್ಟಲೆ ಬೇರೆಯವರೊಂದಿಗೆ ಮಾತನಾಡುವುದು, ಕವಿ ಮನಸ್ಸಿಗೆ ನೋವುಂಟುಮಾಡಿದೆ. ಅವಳ ಕೃತಕ ಮಾತು, ಸಹಪಾಠಿಗಳ ಮೇಲೆ ಅವಳು ಬೀರುತ್ತಿರುವ ಕುಡಿನೋಟ ಕವಿಯನ್ನು ಕೆರಳಿಸಿ, ''ಇದೇಕೆ ಈ ಪ್ರಾಣಿ ಹೀಗಾಯಿತು?'' ಎನಿಸಿವೆ.</p>
		<p>ಶಶಿ-ವಾಣಿ ಸರಿ ಜೋಡಿ"'ಪಿಸುಮಾತು ಕೇಳಿಸಿತು' ಶಾಲೆಯಲ್ಲಿ ಈ ರೀತಿ ಗುಸು ಗುಸು ಪ್ರಾರಂಭವಾದಾಗ ಕವಿಮನಸ್ಸು ಕೆರಳಿ ತನಗೆ ಗೊತ್ತಿಲ್ಲದೆ ಚಡಪಡಿಸಿ ಕಟುವಾಗುತ್ತದೆ. ಒಳ ನೋವು ವಿಷಾದದ ಧ್ವನಿಯಾಗುತ್ತದೆ. ತನ್ನ ಗೆಳತಿ ತನ್ನಿಂದ ದೂರಾಗಿ ಇನ್ನಾರಿಗೋ ಹತ್ತಿರವಾಗುತ್ತಿರುವ ವಿಷಯ ಕವಿಗೆ ಘಾಸಿಗೊಳಿಸಿ, ಅವರ ಮನಸ್ಸು ಈ ಅನಿರೀಕ್ಷಿತ ಬದಲಾವಣೆಯನ್ನು ಜೀರ್ಣಿಸಿಕೊಳ್ಳದೆ ವಿಲಗುಟ್ಟಿ, ''ಆ ತಳೋದರಿ ವಾಣಿ ನಮ್ಮೆಲ್ಲರೊಡನಾಡಿ!!'' ಎಂದು ಕಸಿವಿಸಿಗೊಂಡು ಮತ್ತೆ ಮತ್ತೆ ಕನವರಿಸಿದೆ.</p>
		<p>ಈ ಕವನ ಅತ್ಯಂತ ಸರಳವಾಗಿ ವಾಣಿಯೊಂದಿಗೆ ತಳೋದರಿಯಾಗಿ ಸುಂದರತೆ ಪಡೆದು ಬೆಳೆಯುತ್ತ ಹೋದಂತೆ, ಇಲ್ಲಿ ಹೆಣ್ಣಿನ ಚಂಚಲತೆ ಬಿನ್ನಾಣಗಳು, ದಾರಿ ತಪ್ಪುವ ಲಕ್ಷಣ ತೋರುತ್ತಿರುವ ಅವಳ ನಡವಳಿಕೆಗಳು ಪ್ರಶ್ನಾರ್ಹವೆನಿಸಿ, 'ಕಲಿಯ ಬಂದವರಿಗಿಲ್ಲಿ ಕೆಲಸವಿಲ್ಲವೆ ಬೇರೆ?'"ಎಂಬ ಅರ್ಥಪೂರ್ಣ ಸಂದೇಶ ಹೊರಬಿದ್ದಿದೆ. ಹಿತವಾದ ಹದಗೊಂಡ ಆಡುಗನ್ನಡ ಸಶಕ್ತವಾಗಿ ಕಾಣಿಸಿ ಕೊಂಡಿರುವುದೊಂದು ಇಲ್ಲಿಯ ವಿಶೇಷ. ಸರಳ ವಿಚಾರದ ಸಂದರ್ಭವೊಂದನ್ನು ತಮ್ಮ ಕಾವ್ಯಕ್ಕೆ ಕಾರಣವಾಗಿಸಿಕೊಂಡು ಅದರ ಬಗ್ಗೆ ಚಿಂತಿಸುತ್ತಲೇ ಉದ್ಗರಿಸುತ್ತ ಸಾಗಿ, ಈ ಏಕಮುಖೀ ರಚನೆಯಲ್ಲಿಯೇ ಸ್ನೇಹ ಪ್ರೀತಿಯ ಅಭಿವ್ಯಕ್ತಿಯ ಜೊತೆಗೆ 'ಪ್ರೇಮ ಜಿಜ್ಞಾಸೆ'ಯನ್ನು ನಮ್ಮ ಮುಂದಿಡುವ ಅವರ ಪ್ರಯತ್ನವಿಲ್ಲಿ ಯಶ ಪಡೆದಿದೆ. ತಕಾ೯ತೀತವಾದ ಪ್ರೀತಿ ನಿಗೂಢವಾದದ್ದು. ಅದು ಯಾರಿಂದ ಯಾರತ್ತಲೋ ಅರ್ಥವಾಗದ್ದು! ಅದನ್ನು ಹೇಳುವ ಇಲ್ಲಿಯ ಮಾತುಗಳ ಸರಣಿಯಿಂದಲೇ ಕಾವ್ಯಕ್ಕೆ ರುಚಿಶುದ್ಧಿ ಒದಗಿದೆ.</p>
		<p>ಈ ಸಂಕಲನದಲ್ಲಿ ಗಮನಿಸಲೇಬೇಕಾದ ಇನ್ನೊಂದು ಕವನದ 'ಹೃದಯ ತಂತಿ ಮಿಡಿಯಿತು'ನಲ್ಲಿ ನೀರೆಯ ಅಳಲಿದೆ. ಗಾಢವಾಗಿ ಪ್ರೀತಿಸುತ್ತಿದ್ದ ನೀರೆ ದೂರವಾದ ದುಃಖವಿದೆ. ಇದಕ್ಕೆಲ್ಲ ದೈವವನ್ನು ಹೊಣೆ ಮಾಡುವ ಹವಣಿಕೆಯೂ ಉದ್ಗಾರದಿಂದಿಗೆ ಕಾಣಿಸಿದೆ. ಕಾವ್ಯರಚನೆ ಶ್ರೀ ಹರಿಹರೇಶ್ವರ ಅವರು ಕೊಡುವ ಗಮನ ಮತ್ತು ತೋರುವ ತನ್ಮಯತೆಯನ್ನು ನಾನು ಬಲ್ಲೆ. ಬರೆಯುವುದು ಹರಿಯುವುದು, ತಿದ್ದುತ್ತ ತೀಡುತ್ತ ಪ್ರತಿಮಾಡುತ್ತ ಹೋಗುವುದು ಇವರ ರಚನಾಕ್ರಮ. ಹೀಗೆ ಇವರ ರಚನೆ ಸಾಗುವುದರಿಂದಲೇ ಕಾವ್ಯ ಹಿತಮಿತವಾಗಿ ಮೂಡಿ ಔಚಿತ್ಯಪ್ರಜ್ಞೆಯಿಂದ ಕೂಡಿರುವುದು ಮತ್ತು ಕನ್ನಡದ ಮಾಟು ಸಹಜವೆಂಬಂತೆ ಅವರಲ್ಲಿ ಬಳಕೆಯಾಗಿರುವುದು. ಇದಕ್ಕೆಲ್ಲ ಉದಾಹರಣೆಯಾಗಿ ಈ ಕವನದ ಪ್ರಾರಂಭದ ನುಡಿಯನ್ನೆ ಗಮನಿಸಿ:</p>
		<p class="verse">
			ಹೃದಯ ತಂತಿ ಮಿಡಿಯಿತು<br />
			ಸ್ನೇಹತಂತು ಕಡಿಯಿತು<br />
			ಸುಮ-ಸಮಾನ ಶಾಂತಿಸೌಧ<br />
			ಕುಸಿದು ಮಣ್ಣುಗೂಡಿತು!
		</p>
		<p>ಇಲ್ಲಿಯ ಪ್ರಾಸ ಮತ್ತು ಮಾತಿನ ಚೆಲುವಿನ ಜೊತೆಗೆ ಅರ್ಥಪ್ರತೀತಿ ಮತ್ತು ಅಲ್ಲಿ ಬಂದಿರುವ ಯಥೋಚಿತ ಶಬ್ದಗಳ ಆಯ್ಕೆಯನ್ನು ನಾವು ಗಮನಿಸಿದಾಗ, ಇಲ್ಲಿಯ ಮಾರ್ದವತೆ ಮತ್ತು ಆಂತರ್ಯದಲ್ಲಿ ಮಡುಗಟ್ಟಿ, ಒಳಝರಿಯಾಗಿ ಒಸರುವ ವಿರಹದ ವಿಷಾದ ಪರಿಣಾಮಕಾರಿಯಾಗಿರುವುದನ್ನು ಗಮನಿಸಬಹುದು. ಉತ್ತಮ ಭಾವಗೀತೆಯಾಗಿರುವ ಈ ಗೀತೆಯನ್ನು ಪೂರ್ಣವಾಗಿ ಗಮನಿಸಿದಾಗಲೂ ಗರ್ಭೀಕೃತ ಗೇಯತೆಯ ಜೊತೆ ಲಯದ ಸೌಮ್ಯ ಚೆಲುವು ಎಲ್ಲಿಯೂ ಕಡಿಮೆಯಾಗದಿರುವುದು ಕಂಡುಬರುತ್ತದೆ. ಇದರಿಂದಾಗಿ ಅವರ ಅಂತರಂಗದ ಆರಂಭದ ನಿಷ್ಠೆ ಪಡೆದ ಕವಿತೆಯ ಒಡನಾಟದ ಒಳಿತಾದ ಗುರುತುಗಳು ಈ ಸಂಕಲನದ ಮೂಲಕ ನಮಗೆ ಕಾಣಸಿಗಲು ಸಾಧ್ಯವಾಗಿದೆ.</p>
		<p>ನೀರೆಯೊಂದಿಗಿನ ತನ್ನ ಮೊದಲ ಪವಿತ್ರ ಪ್ರೀತಿಯನ್ನು ತಿರಸ್ಕರಿಸಿ, ಮೊದಲು ಉತ್ತಮನಾಗಿದ್ದವ ಈಗ ವಿಷಯಲಂಪಟನಾಗಿ ಕೆಂಪು ದೀಪದ ದಾರಿಯಲ್ಲಿ ಚಲಿಸುತ್ತ ನೀರೆಯನ್ನೂ ತಪ್ಪುದಾರಿಗೆಳೆವ ಪ್ರಯತ್ನ ಮಾಡಿದಾಗ, ಅಂಥವನ ಬಗ್ಗೆ ಈ ಕವನದ ನಾಯಕಿ ನೀರೆ ಆಡುವ ಅರ್ಥಪೂರ್ಣ ಮಾತುಗಳನ್ನು ನೋಡಿ:</p>
		<p class="verse">
			ಮನವ ಸೆಳೆವ ನಗೆಯ ವದನ<br />
			ನಿಷ್ಕಳಂಕ ಶುಭ್ರನಳಿನ-<br />
			ವಿಂದು ಹೆಡೆಯ ತೂಗಿ ನಲಿವ<br />
			ಆಗುತಿದೆ ಸರ್ಪ-ವಿಪಿನ!
		</p>
		<p>ಹಾಗೆಯೇ ಈ ಕವನದ ಕೊನೆಯ ನುಡಿಗಮನಿಸಿ:</p>
		<p class="verse">
			ಕಳೆಯ ಹೊನಲಿಗಡ್ಡಕಟ್ಟೆ
			ಏಳುತಿದೆ, ಅಯ್ಯೋ, ಕೆಟ್ಟೆ!
			ನೀರಪಥವೇ ಬೇರೆ ಈಗ
			ದೈವಕೆನ್ನಮೇಲೆ ಸಿಟ್ಟೆ!
		</p>
		<p>ತನ್ನೆದೆಯ ಎರೆಯನನ್ನು ತಪ್ಪುದಾರಿಗೆ ಹೋಗದಂತೆ ತಡೆದು, ಸರಿದಾರಿಗೆ ತರುವ ಪ್ರಯತ್ನದಲ್ಲಿ ಅವಳು ವಿಫಲವಾಗುವ ಚಿತ್ರ ಇಲ್ಲಿ ಕಣ್ಣುಕಟ್ಟುತ್ತದೆ. ಸಹಜವಾಗಿ ಕೆಂಪುನೀರಿನ ಹುಚ್ಚುಹೊಳೆ ಎಲ್ಲ ಅಡೆತಡೆಗೂ ಹೆಚ್ಚಿ ಎಡಬಲದೊಂದಿಗೆ ಕೈಗೆ ಸಿಕ್ಕದ್ದನ್ನೆಲ್ಲ ಕೊಚ್ಚಿ ಭೋರ್ಗರೆಯಬಲ್ಲದು. ಅದಕ್ಕೆ ಪ್ರವಾಹದ ಸಂದರ್ಭದಲ್ಲಿ ಕಟ್ಟೆಕಟ್ಟುವುದು ಒಂದು ವಿಫಲಪ್ರಯತ್ನ. ಹಾಗೆನಿಸಿದಾಗ ಸಹಜವೆಂಬಂತೆ ಅಸಹಾಯಕ ನೀರೆಯ ಮನಸ್ಸು ದೈವವನ್ನು ದಯನೀಯವಾಗಿ ಪ್ರಶ್ನಿಸುವ ಮೂಲಕ ಸಮಾದಾನ ಕಾಣಲು ಪ್ರಯತ್ನಿಸುತ್ತಿದೆ. ಇಲ್ಲಿ ಬಂದಿರುವ 'ಸರ್ಪ-ವಿಪಿನ' ಹಾಗೂ ಶ್ಲೇಷೆಯಾಗಿ ಬರುವ 'ನೀರ' ಶಬ್ದದ ಚಮತ್ಕಾರ ಮನಸೆಳೆದು ಮಿಂಚುತ್ತವೆ. ಇಂಥಲೆಲ್ಲ ಸಶಕ್ತ ಶಬ್ದಗಳನ್ನು ಬಳಸಿ, ಭಾವಕ್ಕೆ ತಕ್ಕ ಭಾಷೆ ಬೆಸೆಯುವಲ್ಲಿ ಕವಿ ಅಪಾರ ಜಾಣ್ಮೆ ತೋರಿ ಗೆಲ್ಲುತ್ತಾರೆ. ಒಟ್ಟಾರೆಯಾಗಿ ಈ ಪ್ರಸಂಗವನ್ನು ಚಿತ್ತ ಚಿತ್ರವಾಗಿಸುವ ಶಿಲ್ಪಿಯ ಕಲ್ಪನೆ, ಶಾಹಿಗೊಳಿಸುವ ಚಿತ್ರಕಾರನ ಚಲುವು ಚಾತುರ್ಯಗಳನ್ನು ತೋರಿ ಆಪ್ತವಾಗಿಸುತ್ತಾರೆ. ಇಲ್ಲಿಯ ಇತರ ಸಶಕ್ತ ಸಂಕೇತಗಳು ಹಾಗೂ ಉಪಮೆಗಳಿಂದಾಗಿ ಅವರ ಸಹಜ ಶೈಲಿಗೆ ಅನಾಯಾಸ ರಸವೂ ಕಸುವೂ ಪ್ರಾಪ್ತಿಯಾಗಿ ಕಾಂತಿ ಕಾಣಿಸಿದೆ. ಶಬ್ದಗಳ ವೈಭವೀಕರಣವಿರದೆ ಬಾಳನ್ನು ಸರಾಗವಾಗಿ ದರ್ಶನ ಮಾಡಿಸುವ ನುಡಿಗಳಿಗೆ ಇದರಿಂದಾಗಿ ಬೆಡಗೊದಗಿ, ಸೌಂದರ್ಯ ಪ್ರತಿಭೆ ಪಾಂಡಿತ್ಯಗಳೂ ಸಂಗಮಿಸಿವೆ. ಅನುಭವದ ವಸ್ತುನಿಷ್ಠ ಪರಿಸ್ಥಿತಿಯನ್ನೆ ಕವಿ ಇಲ್ಲಿ ಕಲ್ಪಿಸಿದ್ದಾರೆ. ಲೋಕಾನುಭವವನ್ನೂ ತಮ್ಮ ಭಾವಾನುಭವವಾಗಿ ಪರಿವರ್ತಿಸಿಕೊಂಡು ಕವನಕ್ಕೆ ಒಂದು ಅನನ್ಯತೆಯನ್ನು ದಕ್ಕಿಸಿದ್ದಾರೆ.</p>
		<p>ಆದರೆ, ಇಂಥ ಶ್ರೇಷ್ಠತೆ ಎಲ್ಲೆಡೆಗೂ ಸಾಧ್ಯವಾಗಿಲ್ಲ. ಮುಂದಿನ ಕೆಲ ಕವನಗಳಲ್ಲಿ ತಿರುಳಿನ ಜೊತೆಗೆ ಸಿಪ್ಪೆಯೂ, ರಸದ ಜೊತೆಗೆ ಸಪ್ಪೆಯೂ ಅಲ್ಲಲ್ಲಿ ಕಾಣಿಸಿದೆ. ಕೃಷಿಯಂತೆ ಕಾವ್ಯ ಕೃಷಿಯಲ್ಲೂ ಕಾಳಿನಲ್ಲಿ ಹಿಟ್ಟೂ ಹೊಟ್ಟೂ ಸಹಜವೇ. ವರಕವಿ ದ. ರಾ. ಬೇಂದ್ರೆ ಒಂದು ಕಡೆ ''ಹಾಸಾದ ಮಿಂಚಿನಿಂದ, ಬೀಸಿದ್ದ ಸೆರಗಿನಿಂದ ಸೆಳೆದಾವ ಎರಡು ನೂಲು, ಉಳಿದಾವ ನಾಲ್ಕು ಸಾಲು'' ಎನ್ನುವುದನ್ನಿಲ್ಲಿ ನಾವು ನೆನಪಿಸಿಕೊಳ್ಳಬಹುದು. ಕವಿಗೆ ಪ್ರಪಂಚದನುಭವದಿಂದ ಸಾಕಷ್ಟು ಪ್ರಭಾವಗಳಾಗಬಹುದು, ಆದರೆ ಆ ಪ್ರಭಾವದಿಂದ ಕಾವ್ಯವೆನಿಸಿ ಶ್ರೇಷ್ಠವಾಗಿ ಹೊರಹೊಮ್ಮುವುದು ಕೇವಲ ನಾಲ್ಕು ಸಾಲು ಮಾತ್ರ.</p>
		<p>'ಸರಸವಿದೇನೇ ಶಾರದೆಯೇ' ಕವನದಲ್ಲಿ ಅನಾರೋಗ್ಯಕರವಾದ ತಮಾಷೆ ಹೇಗೆ ಅಮಾವಾಸ್ಯೆಗೆ ಕಾರಣವಾದೀತೆಂಬ, ಹಾಗಾಗಕೂಡದೆಂಬ ಸದಾಶಯವಿದ್ದರೆ, 'ಇನಿಯಳೇ ಏಕೆ' ಕವನದಲ್ಲಿ ಅನುಭವ ಅನುಭಾವಗಳ ಹೊಸೆತವಿದ್ದು, ಪರಹೆಣ್ಣಿನಲ್ಲಿ ತನ್ನ ತಾಯಿಯನ್ನು ಕಾಣಬೇಕೆಂಬ ನೀತಿ ಬೋಧನೆ ಹೃದಯಂಗಮವಾಗಿದೆ. ಚಿಂತನೆಗೆ ತೊಡಗಿಸುವಂತಿದ್ದು ಓದುಗನನ್ನು ತನ್ನೊಳಗಿನ ಅಂತರಂಗದ ಮಂಥನಕ್ಕೆ ಅಣಿಗೊಳಿಸುತ್ತದೆ. ಇನ್ನು 'ಅರಳಿದೆ ಮೊಗದ ನಗೆಮಲ್ಲಿಗೆ'ಯಲ್ಲಿ ಹಿಂದಿನ ಗೋಳು ಮರೆತು, ಮತ್ತೆ ಅರಳಬೇಕು, ಆಗ ಹೊಸ ಬಾಳಿನಲ್ಲಿ ಮತ್ತೆ ಬೆಳಕು ಕಂಡೆ ಕಾಣುತ್ತದೆ ಎಂಬ ಆಶಯವಿದ್ದರೆ, 'ಪ್ರೇಮ-ಘೋರ' ಕವನದಲ್ಲಿ ದೈವದೆರಡೂ ಮುಖದ ಪರಿಚಯವಿದೆ. ಒಳ್ಳೆಯತನದಲ್ಲಿ ಸೌಮ್ಯಮೂರ್ತಿಯನ್ನೂ, ಕಷ್ಟತನದ ಕತ್ತಲೆಯಲ್ಲಿ ಕರಾಳ ಮುಖವನ್ನು ಘೋರವೆಂಬಂತೆ ಕಾಣುವ ಕವಿ, ಕಷ್ಟ ಸುಖಗಳೆರಡನ್ನೂ ಭಗವಂತನಿಂದಲೇ ಬಂದವುಗಳೆಂದು ಭಾವಿಸಿ, ಬಾರದು ಬಪ್ಪದು, ಬಪ್ಪದು ತಪ್ಪದು- ಎಂದು ಎದೆತೋರಿಸಿ, ಬೆನ್ನುತೋರದೆ ಸಾಗಿದಾಗ ಆನಂದದಲ್ಲೂ ಆಕ್ರಂದನದಲ್ಲೂ ಅವನನ್ನೇ ಗುರುತಿಸಿ ಮುನ್ನಡೆಯುವುದನ್ನು ನೋಡಬಹುದು.</p>
		<p>ಇನ್ನು 'ಕನ್ನಡದ ತಿಳಿನೀರ ಸರಸಿಯಲಿ' ಕೆಲ ನಲುದಾವರೆಯಂಥ ಸುಂದರ ನುಡಿಗಳು ಕಾಣಸಿಗುತ್ತವೆ. ಅಲ್ಲಿ ಕವಿಯ ಪ್ರಥಮದರ್ಜೆಯ ಸೃಜನಶೀಲ ಪ್ರತಿಭೆ ಪುಟವಿಟ್ಟು,</p>
		<p class="verse">
			ನೀರದದ ನೆರಳಲ್ಲಿ ಏಳುತಿಹ ಕಿರುತಾರೆ<br />
			ಕಾದಿಹುದು ತನ್ನಿರವ ಹೊರತೋರಲು
		</p>
		<p>ಇನ್ನು 'ವಿದ್ಯುತ್ ಲತಾಂಗಿ' ಕವನದ ಕನ್ಯೆ ಹೆಣ್ಣಲ್ಲ! ಆದರೆ ಗಂಗೆಯ ಮಗಳು. 'ಚಂಚಲತೆ ಮೈವೆತ್ತ ಮಾಟಗಾತಿ', ''ಚೈತನ್ಯಮಯ ಜಗದ ಅಭಿಷಿಕ್ತ ಮಹಿಷೆ'' ವಿದ್ಯುತ್ ಲತಾಂಗಿ, ವಿಯತ್ ಉಜ್ವಲಾಂಗಿ. ವಿಜ್ಞಾನಯುಗದ ಜೀವದುಸಿರಾಗಿ ಕವಿಯ ಸಮರ್ಥ ವಿಶಿಷ್ಟವಾದ ಅಭಿವ್ಯಕ್ತಿಯಲ್ಲಿ ಮಿಂಚಿದ್ದಾಳೆ. ಇಲ್ಲಿ ಹೊಸ ದನಿಯನ್ನು ಹೊಸ ದೃಷ್ಟಿಯನ್ನು ಕೇಳಿಸಿ ಕಾಣಿಸುತ್ತಾರೆ ಕವಿ. ಆ ಮೂಲಕ ಹಳತಾಗಬಹುದಾದ ಭಾವ ಭಾಷೆಗಳಿಗೆ ಹೊಸ ಕಣ್ಣು ಮತ್ತು ಹೃದಯಗಳನ್ನು ಸೃಷ್ಟಿಸಿದ್ದಾರೆ. ಸಾಧಾರಣವಾದುದನ್ನು ಅಸಾಧಾರಣವೆನಿಸುವ ಕೌಶಲ ಮೆರೆದಿದ್ದಾರೆ.</p>
		<p>ಮುಂದಿನ ಕವನ 'ಮುಂಬದಿಯ ಸಾಲಿನಲಿ ಕುಳಿತ ಸುಕುಮಾರಿ'ಯನ್ನು ಬಸ್ಸಿನಲ್ಲಿ ಕವಿ ಎಲ್ಲಿ ಕುಳಿತು ನೋಡಿ ವರ್ಣಿಸಿದರೆಂಬುದು ನಿಗೂಢ. ಕಣ್ಣಿಗೆ ಕಣ್ಣಿಗೆ ಕಟ್ಟುವಂತೆ ಅವಳ ಭಾವಚಿತ್ರ, ನಮ್ಮ ಅಂತರಂಗದ ಭಾವಪಟಲದಲ್ಲಿ ಮೂಡುವಂತೆ, ಇಲ್ಲಿ ಹಾಡುವ ಕವಿ ರಸಿಕತೆಯಿಂದ:</p>
		<p class="verse">
			ಬಸ್ಸು ಕುಲುಕಿಸುತಿರಲು ಈಗೊಮ್ಮೆ ಆಗೊಮ್ಮೆ<br />
			ಹಿಂತಿರುಗೆ, ಮಿಂಚೊಂದು ಮೂಡಿ ಸರಿಯುವುದು!
		</p>
		<p>-ಎಂದು ತುಂಟತನತೋರಿ ಉದ್ಗರಿಸಿ ಮೆಚ್ಚಿ ''ಅದೊಂದು ನೆಪವಷ್ಟೆ; ಲಾವಣ್ಯದಾಕರವು ಏನು ಮಾಡಿದರದೊಂದು ಹೊಸ ಭಂಗಿ ತಾನೆ?'' ಎಂದು ಸಹೃದಯರನ್ನೆ ಪ್ರಶ್ನಿಸುತ್ತಾರೆ. ಹೌದು, ನವಿಲು ಕುಣಿಯುತ್ತದೆಂದು ಕೆಂಬೂತ ಕುಣಿದರಾದೀತೇ? ಸುಂದರಿ ಏನು ಮಾಡಿದರೂ ಅದು ಒಂದು ಸುಂದರ ಭಂಗಿಯೇ. ಅದೇನೆ ಇರಲಿ, ಇಲ್ಲಿ ನಾವು ಮುಖ್ಯವಾಗಿ ಗಮನಿಸಬೇಕಾದದ್ದು ಕವಿಗೆ ಕಾವ್ಯ ಹುಟ್ಟಲು ಏಕಾಂತವೇ ಬೇಕೆಂದೇನಿಲ್ಲ ಎಂಬುದನ್ನು. ಕವಿತೆ ಎಲ್ಲೆಲ್ಲೂ ಅಡಗಿದೆ. ಅದಕ್ಕೆ ತುಂಬಿದ ಮೋಟಾರೂ ಆದೀತು! ಓಡುತ್ತ ನಿಟ್ಟುಸಿರಿಡುವ ಉಗಿಬಂಡಿಯೂ ಆದೀತು! ಸಂತೆ, ಜಾತ್ರೆ, ಪೇಟೆ- ಅಷ್ಟೆ ಏಕೆ ಏಕಾಂತದ ನಡೆಕೊಡ. ಏಕೆಂದರೆ, ಕವಿತಾ ರಚನೆಗೆ ಅಗತ್ಯವಾದ ವಾತಾವರಣ ಮಾನಸಿಕವಾದುದೇ ಹೊರತು ಭೌತಿಕವಾದುದಲ್ಲ. ಅದು ಯಾರೂ ಇಲ್ಲದಿದ್ದಾಗ ಬಾರದಿರಬಹುದು, ಎಲ್ಲರಿದ್ದಾಗ ಬರಬಹುದು. ಕಾವ್ಯವು ಕವಿಯ ಅಂತರಂಗದ ಶಕ್ತಿ. ಅದಕ್ಕೆ ಬೇಕಾದ ಸನ್ನಿವೇಶ, ವಾತಾವರಣ ಒದಗಿಬಂದಾಗ ಯಾವುದೋ ಒಂದು ನೆಪಮಾಡಿಕೊಂಡು ಅದು ಎಲ್ಲ ಮಾರ್ಗಸೂಚಿಗಳನ್ನು ಮೀರಿ, ಭಾವವಿಮಾನವನೇರಿ, ಹೊರಹಾರಿ ಮುನ್ನಡೆದು, ಅಂತಿಮವಾಗಿ ನಿಗೂಢವಿಸ್ಮಯವೆನಿಸಿ ಉಳಿದುಬಿಡಬಲ್ಲದು.</p>
		<p>ಇತರ ಕವನಗಳಾದ 'ಕಿಡಿ-ನುಡಿ', 'ನೇಹನಲ್ಮೆ'ಗಳು ಕ್ರಮವಾಗಿ ವಾಲ್ಮೀಕಿಯ ಪಶ್ಚಾತ್ತಾಪ, ಸೌಮ್ಯ, ಶುಚಿ, ಸಾತ್ವಿಕದ ಒಲುಮೆ ಗೆಲುಮೆಗಳನ್ನು ಸಾರಿದರೆ, 'ಮಿಂದು ತಾ ಬಂದಿಹಳು, ನಿಂದಿಹಳು ಮನದನ್ನೆ!' ಕವನ ಮನದನ್ನೆಯ ಹೊಗಳುವಲ್ಲಿ ಕಾವ್ಯಮಯ ಸಾರ್ಥಕ್ಯವನ್ನು ಸಾಧಿಸಿದೆ. ಅವಳು ಪತಿದೇವನನ್ನು ಎಬ್ಬಿಸಲು ''ಮೃದುಕರದ ಮೇಲಿರುವ ಖಣೀರು ಖಣಿ ನಾದದಿಂ ಮನಸೆಳೆವ ಬಳೆಯಾಂತು'' ಫಲಭರಿತ ಲತೆಯಂತೆ ಬಗ್ಗಿ ಬಳುಕುತ ನಡೆದು ಬಂದಿದ್ದಾಳೆ. ಆದರೆ ಈ ಹಿಂದೆ ಇದ್ದಂಥ ''ಮೃದುಪದವು ಸೋಂಕಿದೊಡೆ ನೋವೆನಿತೋ, ನೆಲೆವೆಣ್ಣೆ ತಾಯೆ, ಕ್ಷಮೆಯಿರಲೆನಗೆ''- ಎನುವ ನೂಪುರ ಶಬ್ದ ಈಗಿಲ್ಲ. ಇದೊಂದು ಅದ್ಭುತ ಕಲ್ಪನೆ! ಈ ಸಾಲು ಅವಳ ಹಿಂದಿನ ಕೋಮಲತೆಗೆ ಹಿಡಿದ ಕಾವ್ಯರನ್ನಗನ್ನಡಿ.</p>
		<p>ಅದೇ ರೀತಿ 'ಕರೆ' ಸ್ವತಃ ಅಭಿಯಂತರರಾಗಿರುವ ಕವಿಯ ಕೆಲ ಆತ್ಮಕಥಾಂಶವುಳ್ಳ ಕವನ ಎನಿಸುತ್ತದೆ. ಎಲ್ಲ ಕ್ಷೇತ್ರದ ಜನ ಕಾವ್ಯಕ್ಷೇತ್ರಕ್ಕೆ ಬರಬೇಕೆಂಬುದು ಬಹುಶಃ ಈ ಕಾರಣಕ್ಕೆ ಇರಬೇಕು. ಇದೊಂದು ಅನುಭವದಿಂದ ಅವಿರ್ಭವಿಸಿದ ಕವನ. ಇಲ್ಲಿಯ ವಸ್ತುನಿಷ್ಠತೆ, ಸಮೃದ್ಧಿ, ವಿಸ್ತಾರವಾದ ಅನುಭವ ಶ್ರೀಮಂತಿಕೆ, ಭಾಷೆಯ ವಿನೂತನ ಬಳಕೆ ಜೊತೆಜೊತೆಯಲ್ಲೆ ಅಪೂರ್ವವಾದ ''ಋಜುತೆ ನೀ ಬಯಸಿದೊಡೆ ನಿಯತಿ ಪ್ರತಿಕೂಲ'' ಎಂಬ ಮುಂತಾದ ಮಾತುಗಳ ಮೋಡಿ, "ಬೇರೊಂದ ಆಶಿಸಿದೆ ದುಡಿಯಲಿರೆ, ಉಜ್ಜುಗದೆ ಇರಲು ಬಿಡುವರೆ ನಿನ್ನ ಈ ಜಗದೆ, ಪೆದ್ದೆ" ಮೊದಲಾದ ಮಾತುಗಳ ಅಭಿವ್ಯಕ್ತಿಯ ಸಹಜ ನಿರಾಯಾಸತೆ, 'ಹಾಡಬೇಕಾಗುವುದು ಅವನ ಲಾಭದ ರಾಗ' ಎಂಬಂತಹ ಮಾತುಗಳ ಭಾವ ಸಾಂದ್ರತೆ, ''ಈ ತಥ್ಯ ಎಲ್ಲಿಯೂ ನಿತ್ಯ-ಸತ್ಯ, ಜಸದ ಶನಿ ಬೆಂಬತ್ತೆ ಎಲ್ಲವೂ ಪಥ್ಯ'' ಎಂಬ ರೀತಿಯ ಮಾತುಗಳಲ್ಲಿ ಸಹಜೋತ್ಕಟವಾಗಿ ಹೊಮ್ಮುವ ವೈವಿಧ್ಯಮಯ ನಾದ ಬಂಧುರತೆ, ''ಆತ್ಮಶಕ್ತಿಯ ನಂಬಿ ನಡೆಯುತಿರೆ ಭಯವಿಲ್ಲ'' ಎಂಬ ನೀತಿಯ ನುಡಿಗಳಲ್ಲಿಯ ಎಳೀಳೆಯಾದ ಜಿಜ್ಞಾಸುಶೀಲತೆ ಹಾಗೂ ಉಳಿದೆಡೆಗಳಲ್ಲಿ ಸಾಧಾರಣವಾದುದನ್ನು ಅಸಾಧಾರಣವೆನಿಸುವ ಕೌಶಲಗಳನ್ನಿಲ್ಲಿ ಕಾಣಬಹುದು. ಕೆಡುಕಿನ ಬಗ್ಗೆ ಎಚ್ಚರಿಕೆ, ಒಳಿತಿನೆಡೆಗೆ ಮಾರ್ಗದರ್ಶನ, ಜೀವನಶ್ರದ್ಧೆ, ಪ್ರಾಮಾಣಿಕತೆ, ನಿರ್ಮಲ ಸೌಂದರ್ಯ ಪ್ರೀತಿ, ಸದಾ ಉನ್ನತವಾದುದರೆಡೆಗಿನ ತುಡಿತದ ದೃಷ್ಟಿಕೋನ ಹಾಗೂ ಸಂವೇದನಾಶೀಲತೆಯನ್ನು ನಾವಿಲ್ಲಿ ಗುರುತಿಸಬಹುದು.</p>
		<p>ಇನ್ನು ಇಲ್ಲಿರುವ ನಾಲ್ಕು ತುಣುಕುಗಳು ಸದಾಶಯದ ಶುಭಾಶಯದ ವಿಷಯದ ವಸ್ತುವನ್ನು ಹೊಂದಿದ್ದು, ಕಾವ್ಯಶಕ್ತಿ ದಟ್ಟವಾಗಿರದಿದ್ದರೂ, ಅಲ್ಲಿರುವ ಪದಚಮತ್ಕಾರ, ವಿವಿಧ ಪದಗಳ ಬಳಕೆಗಾಗಿ, ಕವಿಯ ಅಂತರಂಗವನ್ನು ತಟ್ಟಿದ್ದು- ಏನೇ ವಿಷಯವಾದರೂ ಕವನಕ್ಕೆ ವಸ್ತು ಹೇಗಾಗುತ್ತದೆ ಎಂಬುದನ್ನು ಗಮನಿಸಲಿಕ್ಕಾಗಿ ನೋಡಬಹುದು.</p>
		<p>ಒಟ್ಟಾರೆ, ಈ ಸಂಕಲನದ ಕವನಗಳು ಕವಿ ಹರಿಹರೇಶ್ವರ ಅವರ ಬಿದಿಗೆಯ ಭಾವಚಂದ್ರನ ಕಿರಣಗಳು. ಜೀವನಾನುಭೂತಿಯ ಆರಂಭದ ಬೆಳಕ ಕುಡಿ ಕುಸುಮಗಳು. ಕೆಲವು ನೀತಿಬೋಧಕಗಳಿದ್ದರೂ ಕಾಂತಾಸಮ್ಮಿತದಂತೆ ಸಹನೀಯವಾಗಿ, ಪ್ರೇಮ ಕುರಿತಾಗಿದ್ದರೂ ಹಸಿಕಾಮದ ಹಂಗಿಲ್ಲವಾಗಿ, ಅವರ ಪ್ರಾತಿಭಾದ್ಯುತಿಗೆ, ರಮ್ಯವಾದ ಕಲ್ಪನಾಶಕ್ತಿಗೆ, ಸೌಮ್ಯವಾದ ಚಿಂತನಾಯುಕ್ತಿಗೆ- ಅಷ್ಟೇ ಅಲ್ಲ ಅವರ ಆಪ್ತ ಆತ್ಮಾನುಭೂತಿಗೆ ನೆಲೆಯಾಗಿ ನಿಂತಂಥವು.</p>
		<p>ಇಲ್ಲಿಯ ಕೆಲ ಗೀತೆಗಳು ತಮ್ಮ ಸುಕುಮಾರ ಭಾವದಿಂದ, ಸಹಜ ಸರಳ ಸುಂದರ ಅಭಿವ್ಯಕ್ತಿಯಿಂದ ಕೂಡಿದ ಸತ್ವಪೂರ್ಣ ಸುಮಧುರ ಭಾವಗೀತೆಗಳಾಗಿವೆ. ಅವುಗಳಲ್ಲೆಲ್ಲ ಜೀವನಪ್ರೀತಿಯ ಮಡುವಿದೆ, ಜೀವನೋತ್ಸಾಹದ ದಬೆದಬೆಯಿದೆ, ಮಾನವೀಯತೆಯ ನಿರಂತರ ತುಳುಕಿದೆ. ಹೃದಯದಲ್ಲಿ ನೆಲೆನಿಲ್ಲುವಂತ ಶಬ್ದಚಿತ್ರಗಳು ಸೃಷ್ಟಿಯಾಗಿವೆ. ಉಸಿರಾಡುವ ರೂಪಕಗಳು, ಅಲಂಕಾರ ಉಪಮೆಗಳು, ಸ್ವಾನುಭವದ ವಿಚಾರವಿದ್ಯುಲ್ಲತೆಗಳು ಕವನ ತರುವಿಗೆ ತಳಕು ಹಾಕಿಕೊಂಡ ಅನೇಕ ಕಡೆಗಳಲೆಲ್ಲ ರಸವತ್ತಾದ ಕಾವ್ಯಫಲ ಭಾರಗೊಂಡು ಜೋತಾಡಿ, ಕೆಲವು ಕಡೆ ಬಿರಿತು ಜೇನತೊಟ್ಟಿಕ್ಕಿಸಿವೆ, ಅನೇಕ ಕಡೆಗಳಲ್ಲಿ ಮಂಗಳಮಯವಾದ ಸೂಕ್ತಿಸದೃಶ ತೋರಣಗಳಿಂದ ಅಲಂಕೃತಗೊಂಡು, ಒಳಸತ್ವ ಹೊರತತ್ವಗಳಿಂದ ಕವನಗಳ ಮಿಂಚಿಸಿವೆ. ಕವಿಗಿರುವ ಸೂಕ್ಷ್ಮಕಾವ್ಯ ಕಲೆಯನ್ನು, ಕಾರುಣ್ಯಪೂರ್ಣ ಕಾಳಜಿಯನ್ನು ನಾವಿಲ್ಲಿ ಅವರ ಪರಿಕರಗಳಲ್ಲೆ ಗುರುತಿಸಬಹುದು, ನಶ್ವರವಾದ ಬದುಕಿನ ಇತಿಮಿತಿಯನ್ನು ಪರೀಕ್ಷಿಸುವ ಅಂತರ್ಮುಖಿ ಒಳನೋಟಗಳನ್ನು ಆಗಲೆ, ಅಂದರೆ ಎಳೆವಯಸ್ಸಿನಲ್ಲೆ ಕಂಡು, ಪೂರ್ವಸೂರಿಗಳ ತಲಸ್ಪರ್ಶಿ ಅಭ್ಯಾಸವನ್ನು ಮಾಡಿರುವ ಅವರಿಗೆ ಆಗಲೇ ಕಾವ್ಯದೊಲುಮೆಯಾಗಿ, ಬೆಳೆವ ಸಿರಿ ಮೊಳಕೆಯಲ್ಲೆಂಬಂತೆ ಅನನ್ಯ ಕೆಲ ಕಾವ್ಯಪ್ರಯೋಗಗಳು ವಶವರ್ತಿಯಾದ ಬಗೆಯನ್ನು, ಬದುಕಿನ ನಾನಾ ಮುಖದ ನಾನಾ ಅನುಭವಗಳನ್ನು ಕವನವಾಗಿಸಿರುವುದನ್ನು ಗಮನಿಸಿದಾಗ ಸೋಜಿಗವಾಗದಿರದು. ಇಂಥ ಕಾವ್ಯ ಮುಂದೊಬ್ಬ ಶ್ರೇಷ್ಠ ಕವಿಯ ಮುನ್ಸೂಚನೆಯನ್ನು ಸ್ಪಷ್ಟವಾಗಿ ನೀಡಿರುವುದನ್ನು ಅಲ್ಲಗಳೆಯಲಾಗದು.</p>
		<p>ಏನೇ ಆದರೂ ಮಹನೀಯ ಎಸ್. ಸಿ. ಬ್ರಾಡ್ಲೆ ಹೇಳುವ ಹಾಗೆ 'ಕವಿತೆ ನಮ್ಮ ಆಳಲ್ಲ ಅರಸು' (ಇಟ್ ಇಸ್ ನಾಟ್ ಅವರ್ ಸರ್ವೆಂಟ್, ಇಟ್ ಇಸ್ ಅವರ್ ಮಾಸ್ಟರ್), ಅದರೊಲುಮೆ ಹೇಗೆ ಸಹಜ ಕಾವ್ಯ ಕಲೆಯಿಂದ ಸಾಧ್ಯವೋ ಹಾಗೆಯೇ ಅದರ ಪರಿಪೂರ್ಣ ಗೆಲುವಿಗೆ ಉಳಿದ ಭಾಗವು ನಿರಂತರವಾಗಿ ಕಲಿಯಲು ಇದ್ದೇ ಇದೆ. ಇದು ಹಿರಿಕಿರಿಯರಿಗೆಲ್ಲ ಅನ್ವಯಿಸುವ ಮಾತು. ಹರಿಹರೇಶ್ವರ ಅವರೊಂದು ಹೆಜ್ಜಾಲ. ಅಲ್ಲಿ ನನ್ನಂಥ ಅನೇಕ ಕಿರಿ ಹಾಗೂ ಹಿರಿ ಕವಿಕೋಗಿಲೆಗಳಿಗೆ ಕಣ್ಣು-ಗಿಣ್ಣು-ಹಣ್ಣುಗಳಿವೆ. ಗೂಡು-ಪಾಡು-ಹಾಡು ಜೋಗುಳಗಳೂ ಇವೆ. ಅದು ಇನ್ನೂ ಹೆಚ್ಚು ಬಿಳಿಲಬಿಟ್ಟು, ಹಣ್ಣು ಹಾಡು ಕೊಟ್ಟು ನೂರ್ಕಾಲ ಬದುಕಲಿ, ಕನ್ನಡವನು ಬೆಳೆಸಿ; ಬಾಳಿಸಲಿ, ನಮ್ಮ ದೇಶದವರಿಗಷ್ಟೇ ಅಲ್ಲ, ಹೊರನಾಡಕನ್ನಡಿಗರಲ್ಲೂ ಮನೆಮನದ ಮಾತಾಗಿರುವ ಅವರಿಂದ ಕಾವ್ಯ ಮುಖ್ಯವಾಗಿ ಮಹಾಕಾವ್ಯ ಒಂದಾದರೂ ಬರಲಿ ಎಂದು ಹಾರೈಸುತ್ತಾ, ಅಭಿವಂದಿಸಿ ವಿರಮಿಸುತ್ತೇನೆ.</p>
		<p class="text-right">
			<strong><em>-ಜಯಪ್ಪ ಹೊನ್ನಾಳಿ</em></strong><br />
			ಬೃಂದಾವನ ಬಡಾವಣೆ,<br />
			ಮೈಸೂರು
		</p>
	</section>
</body>
</html>
