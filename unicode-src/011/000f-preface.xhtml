<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೊದಲ ಹೆಜ್ಜೆಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000f.1">
		<h1 class="level1-title" epub:type="title">ಲೇಖಕರ ಪ್ರಸ್ತಾವನೆ</h1>
		<p>ಬಾಲ್ಯದಿಂದಲೂ ನನಗೆ ಕನ್ನಡದಲ್ಲಿ ತುಂಬಾ ಆಸಕ್ತಿ. ಈ ಆಸಕ್ತಿಯನ್ನು ಉದ್ದೀಪನಗೊಳಿಸಿದವರಲ್ಲಿ ನಮ್ಮ ತಾಯಿ, ಅಕ್ಕ, ನಮ್ಮ ತಾಯಿಯ ಸಹೋದರರು, ಶಾಲೆಯ ಗುರುಗಳು ಅತಿ ಮುಖ್ಯರು. ಕನ್ನಡದಲ್ಲಿ ನನ್ನ ಬರವಣಿಗೆ ಮುದ್ದಾಗಿರಬೇಕೆಂಬ ಉದ್ದೇಶದಿಂದ ನಮ್ಮ ಚಿಕ್ಕ ಸೋದರ ಮಾವ ನಾನು ತಪ್ಪು ಮಾಡಿದಾಗಲೆಲ್ಲ ಕೈ ಬೆಳ್ಳುಗಳ ಮೇಲೆ ಹೊಡೆದು ಇನ್ನೊಮ್ಮೆ ಆ ತಪ್ಪುಗಳನ್ನು ಮಾಡದಿರುವಂತೆ ನೋಡಿಕೊಳ್ಳುತ್ತಿದ್ದುದನ್ನು ಇಂದಿಗೂ ನಾನು ನೆನೆಸಿಕೊಳ್ಳುತ್ತೇನೆ. ನಮ್ಮ ಸೋದರ ಮಾವಂದಿರೆಲ್ಲ ಯಕ್ಷಗಾನದ ವಾತಾವರಣದಲ್ಲಿ ಮುಳುಗಿರುತ್ತಿದ್ದುದರಿಂದ, ಹರಿಕಥೆ ಪ್ರವಚನಗಳಿಗೆ ನಮ್ಮಮ್ಮ ನನ್ನನ್ನು ಎಳೆದೊಯ್ಯುತ್ತಿದ್ದರಿಂದ, ಮನೆಯಲ್ಲಿ ಹಬ್ಬ ಹುಣ್ಣಿಮೆಗಳಿಗೆ ಸಂಪ್ರದಾಯದ ಹಾಡುಗಳನ್ನು ನಮ್ಮಮ್ಮ ಹೇರಳವಾಗಿ ಬಳಸುತ್ತಿದ್ದುದರಿಂದ, ಈ ಎಲ್ಲದರ ಪ್ರಭಾವ ಎಳೆಯನ ಮೇಲೆ ಸಾಕಷ್ಟು ಬೀಳುತ್ತಿತ್ತು. ಹಾಗಾಗಿ ಶಾಲೆಯಲ್ಲಿ ಓದುತ್ತಿದ್ದ ದಿನಗಳಿಂದಲೇ ಸಣ್ಣ ಪ್ರಮಾಣದ ಕವನಗಳ ರಚನೆಗೆ ನಾನು ತೊಡಗಿದ್ದೆ.</p>
		<p>ಹೆಚ್ಚೇನೂ ಓದಿರದ ಅನುಭವದ ಕೊರತೆಯ ಬರಿ ಉತ್ಸಾಹದ ಬೆಂಬಲ ನೆಚ್ಚಿಕೊಂಡು ಬರೆದ ಕವನಗಳನ್ನ ಮನೆಗೆ ಬಂದ ನೆಂಟರಿಷ್ಟರಿಗೆ ತೋರಿಸಿ ಅವರ ಪ್ರೋತ್ಸಾಹಕರ ಮಾತುಗಳಿಗೆ ಬಾಯಿಬಿಟ್ಟುಕೊಂಡು ಕುಳಿತಿದ್ದ ದಿನಗಳು ಅವು. ಆಗ ಬರೆದದ್ದೆಲ್ಲ ಹೆಚ್ಚು ಅನುಕರಣೆ ಗೀತೆಗಳೆ. ಆದರೆ ಒಂದು ಮಾತು ನಿಜ; ಸಮವಯಸ್ಸಿನ ಗೆಳೆಯರೆಲ್ಲ ವಿವಿಧ ಆಟಗಳಲ್ಲಿ ತೊಡಗಿದ್ದಾಗ ಎಲ್ಲೋ ಮೂಲೆಯಲ್ಲಿ ಕುಳಿತೋ ಮನೆಯಂಗಳದಲ್ಲಿದ್ದ ಮರಹತ್ತಿ ಕುಳಿತೋ ಈ ಬಗೆಯ ಪದ್ಯಗಳನ್ನು ರಚಿಸಿದ ನೆನಪು ಇದೆ.</p>
		<p>ಆಮೇಲೆ ಓದಿನ ಹುಚ್ಚು ಹೆಚ್ಚುಹೆಚ್ಚಾಗಿ ಆವರಿಸಿಕೊಂಡಂತೆಲ್ಲ ಕಂಡ ಕಂಡ ಪುಸ್ತಕಗಳನೆಲ್ಲ ಓದಿ, ಬರೆಯುವ ಪ್ರವೃತ್ತಿಯನ್ನು ಇನ್ನೂ ಹೆಚ್ಚಿಸಿಕೊಂಡೆ. ಮದುವೆ ಮುಂಜಿ ಇತ್ಯಾದಿ ಸಮಾರಂಭಗಳಿಗೆ ಹೋಗಿ ಉಡುಗೊರೆಗಳನ್ನು ಕೊಡುವಾಗ ಅದರ ಜೊತೆಗೆ ಸಮಯೋಚಿತವಾಗಿ ಏನೋ ಒಂದು ನಾಲ್ಕಾರು ಸಾಲುಗಳ ಪದ್ಯವನ್ನು ಬೇಗ ರಚಿಸಿ ಶುಭಾಶಯಗಳೊಂದಿಗೆ ಅವುಗಳನ್ನು ಕೊಟ್ಟು ಬರುತ್ತಿದ್ದುದು ಜ್ಞಾಪಕವಿದೆ.</p>
		<p>ನೆಂಟರಿಷ್ಟರಿಗೆ ಏನಾದರೂ ಕಾಗದ ಬರೆಯುವ ಸಂದರ್ಭ ಒದಗಿದಾಗ ಈ ಬಗೆಯ ಕವನದ ತುಣುಕುಗಳನ್ನು ಮಧ್ಯೆ ಸೇರಿಸಿ ಆಮೇಲೆ ಅವರುಗಳು ಮನೆಗೆ ಬಂದಾಗ ಅವುಗಳ ಬಗ್ಗೆ ಪ್ರತಿಕ್ರಿಯೆಯನ್ನು ನಿರೀಕ್ಷಿಸುತ್ತಿದ್ದುದೂ ಉಂಟು. ಒಟ್ಟಾರೆ ಕಾವ್ಯಾಭ್ಯಾಸದ ಒಂದು ಅಂಗವಾಗಿ ಪದ್ಯಗಳ ರಚನೆಯ ಹಾದಿಯಲ್ಲಿ ಮೊದಲ ಹೆಜ್ಜೆಗಳನ್ನ ನಾನು ಆ ದಿನಗಳಲ್ಲಿ ಇಟ್ಟು ಮುನ್ನಡೆದೆ.</p>
		<p>ಈಗ ಹಿಂತಿರುಗಿ ನೋಡಿದಾಗ ಅವುಗಳಲ್ಲಿ ಎಷ್ಟೋ ಕವನಗಳು ಬಾಲಿಶವಾಗಿ ಅಪ್ರಬುದ್ಧವಾಗಿ ಕಂಡು ನಗುವಂತೂ ಬರುತ್ತದೆ. ಆದರೂ, ದಿನಕಳೆದಂತೆ ಮುಂದೆ ಒಂದು ದಿನ ಕೈ ಹಿಡಿದ ನಾಗಲಕ್ಷ್ಮಿಯೊಂದಿಗೆ ಜೊತೆಗೂಡಿ ಭಾರತದಲ್ಲೂ ವಿದೇಶಗಳಲ್ಲೂ ನಡೆಸಿದ ಯತ್ ಕಿಂಚಿತ್ ಕನ್ನಡದ ಕೆಲಸಕ್ಕೆ ಈ ಮೊದಲ ಹೆಜ್ಜೆಗಳೇ ಬುನಾದಿಯಾಗಿದ್ದವು ಎಂಬುದಂತೂ ನಿರ್ವಿವಾದ. ಈ ಕಾರಣಕ್ಕೆ ಬಾಲ್ಯದ, ಹದಿವಯಸ್ಸಿನ ಆ ದಿನಗಳಲ್ಲಿ ರಚಿಸಿದ ನನ್ನ ಕೆಲವು ಕವನಗಳನ್ನ ದಾಖಲೆಗಾಗಿ ಆಯ್ದು ಈ ಸಂಗ್ರಹದಲ್ಲಿ ಕೊಡುತ್ತಿದ್ದೇನೆ. ಸೀಮಿತ ಓದಿನ ಹರವು, ಸೀಮಿತ ಪದ ಸಂಪತ್ತು ಮತ್ತು ಅನುಭವ ಶೂನ್ಯ ಭಾವೋದ್ರೇಕ ಇವುಗಳೇ ಈ ಕವನಗಳ ಮುಖ್ಯ ಚಹರೆಯೆಂದು ಸಹೃದಯರು ಗುರುತಿಸಿಯಾರು. ಗುಣಗ್ರಾಹಿಗಳಾದ ಓದುಗರನ್ನು ಸ್ವಲ್ಪ ಕಾಲವಾದರೂ ಆ ಶಾಲೆಯ ದಿನಗಳಿಗೆ ನನ್ನೊಂದಿಗೆ ಈ ಕವನಗಳ ಮೂಲಕ ಕರೆದೊಯ್ಯಬಲ್ಲೆನಾದರೆ ನನ್ನ ಶ್ರಮ ಸಾರ್ಥಕವಾದಂತೆ</p>
		<p class="vertical-delimiter" />
		<p>ಈ ಸಂಕಲನದ ಸಿದ್ಧತೆಯಲ್ಲಿ ನನಗೆ ನೆರವಾದವರನ್ನು ನಾನು ಕೃತಜ್ಞತೆಗಳಿಂದ ಸ್ಮರಿಸಿಕೊಳ್ಳುತ್ತೇನೆ: ಅವು ಹೇಗೆ ಇರಲಿ, ಪ್ರಕಟಿಸಿ ಬಿಡಿ ಎಂದು ಒತ್ತಾಯಿಸುತ್ತಾ, ಮೂಲೆಯಲ್ಲಿ ಎಲ್ಲೋ ಪೆಟ್ಟಿಗೆಗಳಲ್ಲಿ ಅಡಗಿದ್ದ ಈ ಕವನಗಳಿಗೆ ಬೆಳಕು ಕಾಣಿಸಲು ಕಾರಣಳಾದವಳು ನನ್ನ ಹೆಂಡತಿ ನಾಗಲಕ್ಷ್ಮಿ; ಈ ಕವನಗಳಿಗೆ ಮುದ್ರಣ ರೂಪದಲ್ಲಿ ಹೊಸದೊಂದು ಆಯಾಮವನ್ನ ಕಲ್ಪಿಸಲು ಆತ್ಮೀಯ ಪ್ರಕಾಶ್ ಚಿಕ್ಕಪಾಳ್ಯರವರ ರೇಖಾಚಿತ್ರಗಳು ತುಂಬಾ ಸಹಕಾರಿಯಾಗಿವೆ; ವಿಶ್ವಾಸ ಪೂರ್ವಕವಾಗಿ ಸಂಸ್ಕೃತಿ ಬುಕ್ ಪ್ಯಾರಡೈಸ್ ರವರು ಇದನ್ನು ಪ್ರಕಟಿಸುತ್ತಿದ್ದಾರೆ; ಕವನಗಳನ್ನು ವಿಮರ್ಶಿಸುತ್ತಾ, ಸುದೀರ್ಘ ಮುನ್ನುಡಿಯನ್ನ ಆತ್ಮೀಯ ಕವಿಮಿತ್ರ  ಶ್ರೀ ಜಯಪ್ಪ ಹೊನ್ನಾಳಿಯವರು ಬರೆದುಕೊಟ್ಟಿದ್ದಾರೆ; ಸಂಗ್ರಾಹ್ಯವಾಗಿ ತಮ್ಮ ಅಭಿಪ್ರಾಯಗಳನ್ನು ಸೂಚಿಸುತ್ತಾ ಶ್ರೀ ರಂಗನಾಥ್ ಮೈಸೂರು ರವರು ಬೆನ್ನುಡಿ ಬರೆದು ಹರಸಿದ್ದಾರೆ. ಇವರೆಲ್ಲರಿಗೂ ನನ್ನ ಕೃತಜ್ಞತಾಪೂರ್ವಕ ನಮನಗಳು.</p>
		<p>೦೧-೧೨-೨೦೦೮</p>
		<p class="text-right">
			<strong>-ಶಿಕಾರಿಪುರ ಹರಿಹರೇಶ್ವರ</strong><br />
			ಮೈಸೂರು
		</p>
	</section>
</body>
</html>
