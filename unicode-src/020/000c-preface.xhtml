<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಅಮೆರಿಕನ್ನಡದ ಕವನಗಳು</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000c.1">
		<h1 class="level1-title text-center" epub:type="title">ಮನದಾಳದ ಮಾತು..</h1>
		<p>ಈಶಾನ್ಯ ಕನ್ನಡ ಸಮ್ಮೇಳನ ನಡೆದಾಗ ಹರಿಯವರ ತಲೆಯಲ್ಲಿ ಅಮೆರಿಕಾದಲ್ಲಿ ಒಂದು ಕನ್ನಡ ಪತ್ರಿಕೆಯ ಅವಶ್ಯಕತೆಯಿದೆ ಎಂಬ ಆಲೋಚನೆ ಹುಟ್ಟಿತು. ದೇಶದ ವಿವಿಧೆಡೆ ಇರುವ ಕನ್ನಡಿಗರನ್ನು ಒಂದುಗೂಡಿಸುವ ಕನ್ನಡ ಕಾರ್ಯಕ್ರಮದ ಕನ್ನಡದ ವಿಕ್ರಮವನ್ನು ಸಾಧಿಸುವ ಕನ್ನಡ ಸಾಹಿತ್ಯವನ್ನು ಪರಿಚಯಿಸುವ, ಕನ್ನಡ ಲೇಖಕರನ್ನು ಸೃಷ್ಟಿಸುವ ಕಾರ್ಯ ಇದಾಗಬೇಕಾದರೆ, ಇದು ಒಂದು ಸಾಹಿತ್ಯಕ ಪತ್ರಿಕೆಯಾಗಿರಲೇ ಬೇಕು ಎಂದು ಯೋಚಿಸಿದರು.ಈ ವೇಳೆಗೆ ಕನ್ನಡ ಸಂಘದ ಅಧ್ಯಕ್ಷರಾಗಿ, ಈಶಾನ್ಯ ಸಮ್ಮೇಳನದ ಸಂಪಾದಕರಾಗಿದ್ದುದರಿಂದ ಕನ್ನಡ ಸಂಘಗಳ, ಕನ್ನಡಾಸಕ್ತರ ಪರಿಚಯವಾಗಿತ್ತು. ಅವರುಗಳನ್ನೆಲ್ಲ ಮೊದಲು ಫೋನಿನಲ್ಲಿ ಸಂಪರ್ಕಿಸಿ ಮತ್ತೆ ಮುಖತಃ ಭೇಟಿಯಾಗಿ ತಮ್ಮ ಕನಸನ್ನು ಅವರೆಲ್ಲರೊಡನೆ ಹಂಚಿಕೊಂಡರು. ಅವರುಗಳ ಅಭಿಪ್ರಾಯ ತೆಗೆದುಕೊಂಡರು. ಒಟ್ಟಿನಲ್ಲಿ ಎಲ್ಲರೂ ಅಮೆರಿಕೆಯಲ್ಲಿ ಕನ್ನಡದ ಒಂದು ಪತ್ರಿಕೆ ಶುರು ಮಾಡಲು ಈಗ ಕಾಲ ಪಕ್ವವಾಗಿದೆ ಎಂದು ಅಭಿಪ್ರಾಯಪಟ್ಟರು, ಮತ್ತು ತಮ್ಮ ಶಕ್ತಿ ಮೀರಿ ಸಹಾಯ ಮಾಡುವೆವು ಎಂದು ಭರವಸೆ ಕೊಟ್ಟರು.</p>
		<p>ಈ ಎಲ್ಲ ಯೋಚನೆ, ಯೋಜನೆ, ಆಲೋಚನೆಗಳ ನಂತರ ಇದನ್ನು ಕಾರ್ಯರೂಪಕ್ಕೆ ತರುವುದು ಹೇಗೆ? ಮೊದಲನೆಯದಾಗಿ ಮುಖ್ಯವಾಗಿ ಲೇಖನಗಳ ಮುದ್ರಣ ಮತ್ತು ಪತ್ರಿಕೆಯ ಮುದ್ರಣ. ಅಂದು ಅಮೆರಿಕಾದಲ್ಲಿ ಮುದ್ರಣ ಸೌಕರ್ಯವಿದ್ದರೂ, ನಾವಿದ್ದ ಜಾಗದಲ್ಲಿ ಅದಕ್ಕೆ ಅವಕಾಶಗಳಿರಲಿಲ್ಲ. ಕನ್ನಡ ಅಕ್ಷರಗಳಂತೂ ಅಲ್ಲಿ ಮರೀಚಿಕೆಯಾಗಿತ್ತು. ಭಾರತಕ್ಕೆ ಕಳುಹಿಸಿ ಅಲ್ಲಿ ಮುದ್ರಿಸಿ ಅದನ್ನು ಅಮೆರಿಕಾಗೆ ತರಿಸಿಕೊಳ್ಳಬೇಕಾಗಿತ್ತು.</p>
		<p>ಆಗ ಇನ್ನೂ ಕಂಪ್ಯೂಟರ್‍ನಲ್ಲಿ ಕನ್ನಡದ ಬಳಕೆ ಅಷ್ಟಾಗಿ ಇರಲಿಲ್ಲ. ನಾವು ಪತ್ರಿಕೆ ಶುರು ಮಾಡಬೇಕಾದರೆ ಪ್ರಿಂಟಿಂಗ್ ವ್ಯವಸ್ಥೆ ಬಗ್ಗೆ ಯೋಚಿಸಬೇಕಾಯಿತು. ಲೇಖನಗಳನ್ನು ತರಿಸಿಕೊಂಡು ಅದನ್ನು ಬೆಂಗಳೂರಿನಲ್ಲಿದ್ದ ಹರಿಯವರ ತಮ್ಮ ಶ್ರೀ ಸೀತಾರಾಮು ಅವರಿಗೆ ಕಳುಹಿಸಿ ಆ ಲೇಖನಗಳನ್ನು ಪ್ರಿಂಟ್ ಮಾಡಿಸಿ ಅಮೆರಿಕಾಗೆ ತರಿಸಿಕೊಂಡು ಕಟ್ ಅಂಡ್ ಪೇಸ್ಟ್ ಮಾಡಿ ಪ್ಲೇಟ್‍ಗಳನ್ನು ಮಾಡಿ ಅಲ್ಲಿಯ ಮುದ್ರಕರಿಗೆ ಕೊಟ್ಟರೆ ಮುದ್ರಿಸಿಕೊಡುತ್ತಿದ್ದರು. ಇದು ವಿಪರೀತ ಕೆಲಸವಾಗಿತ್ತು.</p>
		<p>ಮೊದಲನೇ ಸಂಚಿಕೆ ತರಲು ಇಷ್ಟೆಲ್ಲ ವ್ಯವಧಾನವಿರಲಿಲ್ಲ. ಮುದ್ರಣದ ಬಗ್ಗೆ ತಲೆ ಬಿಸಿಮಾಡಿಕೊಂಡಾಗ ನಮಗೆ ದೇವರಂತೆ ದೊರಕಿದ ವ್ಯಕ್ತಿ ಡಾ। ಜಯರಾಮ ಉಡುಪರವರು. ಶ್ರೀ ಜಯರಾಮ ಉಡುಪರು ಕ್ಯಾಲಿಗ್ರಾಫಿ ಬರಹದಲ್ಲಿ ನಿಪುಣರಾಗಿದ್ದರು. ಕನ್ನಡ ಅಕ್ಷರಗಳನ್ನು ಮುದ್ರಣಕ್ಕಿಂತ ಮುದ್ದಾಗಿ ಬರೆದವರು. ಜಯರಾಮ ಉಡುಪರು ಅಮೆರಿಕನ್ನಡದ ಸಾಕ್ಷಾತ್ಕಾರಕ್ಕೆ ತಮ್ಮ ಅಕ್ಷರಬ್ರಹ್ಮವನ್ನು ಸೃಷ್ಟಿಸಿಕೊಟ್ಟರು. ಅಮೆರಿಕನ್ನಡ ಮೊದಲ ಸಂಚಿಕೆ ಬರಲು ಡಾ। ಜಯರಾಮ ಉಡುಪರ ಸಾಹಸವೇ ಪತ್ರಿಕೆಯ ಉಗಮಕ್ಕೆ ನಾಂದಿಯಾಯಿತು. ಮೊದಲನೆ ಸಂಚಿಕೆ ಪೂರ್ತಿ ಶ್ರೀ ಜಯರಾಮ ಉಡುಪರ ಕೈಬರಹದಿಂದಲೇ ಕೂಡಿದೆ. ಅವರಿಗೆ ನಾವು ಎಷ್ಟು ವಂದಿಸಿದರೂ ಸಾಲದು.</p>
		<p>ನಮ್ಮ ಅಮೆರಿಕನ್ನಡಿಗರು ಕವನಿಸುವ ರೀತಿಯನ್ನೂ ನಾವು ಈ ಪತ್ರಿಕೆಯಲ್ಲಿ ಕಾಣಬಹುದು. ನವೋದಯ, ನವ್ಯ, ದಲಿತ, ಮುಕ್ತಕ ಇತ್ಯಾದಿ ಪ್ರಕಾರಗಳಲ್ಲಿ ಅವರ ಕಾವ್ಯಗುಣ ಚೆಲ್ಲುವರಿದಿದೆ. ಹೆಚ್ಚಿನ ಕವಿತೆಗಳು, ಅಲ್ಲಿಯ ಪರಿಸರ ಹಾಗೂ ಜೀವನವನ್ನು ಮಾರ್ಮಿಕವಾಗಿ ಚಿತ್ರಿಸುವಲ್ಲಿ ಯಶಸ್ವಿಯಾಗಿದೆ. ಹೀಗೆ ಕವನಿಸುವವರು ಇಂಜಿನಿಯರರೋ, ಡಾಕ್ಟರರೋ, ಉದ್ಯಮಿಗಳೋ ಆಗಿದ್ದವರು. ಸದಾಕಾಲ ಸಾಹಿತ್ಯ ಚಿಂತೆಯಲ್ಲಿ ತೊಡಗಿದವರಲ್ಲ ಎಂಬುದನ್ನು ನೆನೆದಿರಬೇಕು ಎಂದರೆ ಅನೇಕ ಕವಿಗಳನ್ನು ಕತೆಗಾರ-ನಾಟಕಕಾರರನ್ನು ಈ ಪತ್ರಿಕೆ ಸೃಷ್ಟಿಸಿದೆ. ಹೀಗೆ ಸುಮಾರು ೧೦೦-೧೫೦ ಜನ ಹೊಸ ಲೇಖಕರು ನಮ್ಮ ಸಾಹಿತ್ಯ ಕ್ಷೇತ್ರಕ್ಕೆ ದಾಖಲಾದುದು 'ಅಮೆರಿಕನ್ನಡ'ದ ಒಂದು ಸಾಧನೆಯೆನ್ನಬೇಕು. ಕನ್ನಡ ಬರೆಹಗಾರರಿಗೆ ಮಾಸ್ತಿಯವರು ಮಾಡಿದ ರೀತಿ ಹರಿಯವರು ಅಮೆರಿಕಾದಲ್ಲಿ ಈ ಕೆಲಸವನ್ನು ಮಾಡಿದರು.</p>
		<p>ಈ ಪತ್ರಿಕೆಯ ಇನ್ನೊಂದು ದೊಡ್ಡ ಸಾಧನೆಯೆಂದರೆ ಅದರ ಕಂಪ್ಯೂಟರ್ ಕನ್ನಡ. ಪತ್ರಿಕೆಯ ಅಕ್ಷರಗಳು ಬಿಡಿಮೊಳೆಗಳಿಂದ ಮೂಡಿರದೇ, ಕಂಪ್ಯೂಟರನ್ನು ಬಳಸಿ ಮುದ್ರಿಸಲಾಗಿದೆ. ಎರಡೆರಡು ವಿನ್ಯಾಸಗಳಲ್ಲಿ! ಒಂದು ಕಸ್ತೂರಿ ರಂಗಾಚಾರ್ ಅವರ 'ಕಸ್ತೂರಿ ಲಿಪಿ' ಇನ್ನೊಂದು ವಿಶ್ವೇಶ್ವರ ದೀಕ್ಷಿತರ 'ಚಿತ್ರಗುಪ್ತ ಲಿಪಿ'. ಅಮೆರಿಕನ್ನಡದ ಮತ್ತೊಂದು ಮೈಲಿಗಲ್ಲು ಅಂದರೆ 'ಕನ್ನಡ ಕಂಪ್ಯೂಟರೀಕರಣ' 'ಅವಶ್ಯಕತೆ ಸೃಷ್ಟಿಯ ಮೂಲ' ಈ ಮಾತಿಗೆ ಅನುಗುಣವಾಗಿ ಅಮೆರಿಕನ್ನಡದ ಮೂರನೇ ಸಂಚಿಕೆಯಿಂದಲೇ ಕಂಪ್ಯೂಟರ್‍ನ್ನು ಬಳಸತೊಡಗಿತು. ಇದು ಒಂದು ಚಾರಿತ್ರಿಕ ಘಟನೆ. ಅಮೆರಿಕನ್ನಡದ ಅಗತ್ಯತೆಯನ್ನು ಕಂಡು ತಕ್ಷಣ ಕಾರ್ಯನಿರ್ವಹಿಸಿದ ಈ ಇಬ್ಬರೂ ಲಿಪಿಕಾರರಿಗೂ ನನ್ನ ವಂದನೆಗಳು. ಕನ್ನಡ ಕಂಪ್ಯೂಟರೀಕರಣ ಅಮೆರಿಕನ್ನಡದ ಮಹತ್ವದ ಕೊಡುಗೆ ಎಂದರೆ ಅತಿಶಯೋಕ್ತಿಯಲ್ಲ.</p>
		<p>ನಂತರದ ದಿನಗಳಲ್ಲಿ ಶೇಷಾದ್ರಿ ವಾಸು ಹರಿಯವರೊಡನೆ ಚರ್ಚಿಸಿ 'ಬರಹ ಲಿಪಿ'ಯನ್ನು ಕಂಡುಹಿಡಿದರು. ಈ ಬರಹದಿಂದ ಅಮೆರಿಕನ್ನಡ ಮತ್ತಷ್ಟು ಉಜ್ವಲಗೊಂಡಿತು. ಬರಹದಲ್ಲಿ 'ಅಮೆರಿಕನ್ನಡ' ಎಂಬ ಹೆಸರಿನ ಒಂದು ಫಾಂಟ್‍ನ್ನು ಸೃಷ್ಟಿಸಿದರು. ಈ ಎಲ್ಲ ಕಾರ್ಯಗಳಿಗೆ ನಾವು ಬರಹ ವಾಸು ಎಂದೇ ಖ್ಯಾತರಾದ ಶೇಷಾದ್ರಿವಾಸು ಅವರಿಗೆ ಅಭಿನಂದನೆಯನ್ನು ಸಲ್ಲಿಸಲೇಬೇಕು.</p>
		<p>ಅಮೆರಿಕದಲ್ಲಿ ಕನ್ನಡ ಸಾಹಿತ್ಯಕ ಪತ್ರಿಕೆಯೊಂದು ಆರಂಭಗೊಂಡು ಅದರ ನಿನಾದವನ್ನು ಎಲ್ಲ ಕಡೆ ಮೊಳಗಿಸಿತು. ಕನ್ನಡಿಗರೆಲ್ಲರೂ ತುಂಬಾ ಸಂತೋಷಪಟ್ಟರು. ಫೋನ್ ಮಾಡಿ ಕರೆದು, ಬರೆದು ತಿಳಿಸಿದರು ತಮ್ಮ ಮನದ ಅಭಿಪ್ರಾಯಗಳನ್ನು. ಬೆಂಗಳೂರಿನಲ್ಲಿ ಸುಧಾ ಪತ್ರಿಕೆ ಆರಂಭವಾದಾಗ ಆ ಗುರುವಾರದ ದಿನವನ್ನು ಕಾಯುತ್ತ ಪತ್ರಿಕೆ ಬಂದ ಕೂಡಲೇ ಮನೆಯವರೆಲ್ಲರೂ ತಾನು ಮೊದಲು ನಾನು ಮೊದಲು ಎಂದು ಪತ್ರಿಕೆಗಾಗಿ ಹಾತೊರೆಯುತ್ತಿದ್ದ ಹಾಗೆ ಅಮೆರಿಕಾದಲ್ಲಿ ಅಮೆರಿಕನ್ನಡ ಪತ್ರಿಕೆ ಬರುವನ್ನು ಆತುರದಿಂದ ನಿರೀಕ್ಷಿಸುತ್ತಿದ್ದರು.</p>
		<p>ಟ್ರಾಯ್ ಮಿಷಿಗನ್‍ನಲ್ಲಿ 'ಅಮೆರಿಕನ್ನಡ' ಪತ್ರಿಕೆಯ ಪ್ರಥಮ ಸಂಚಿಕೆಯನ್ನು ಬಿಡುಗಡೆ ಮಾಡುವ ಕಾರ್ಯಕ್ರಮದಲ್ಲಿ ಶ್ರೀ ಮಾ. ಕೃಷ್ಣಪ್ಪ, ಫಾರ್ಮಿಂಗ್ಟನ್ ಹಿಲ್ಸ್, ಮಿಷಿಗನ್‍ನವರು ಉಪನ್ಯಾಸ ಮಾಡಿದರು. ಅವರ ಉಪನ್ಯಾಸದಲ್ಲಿ 'ಅಮೆರಿಕನ್ನಡ' ಪದ ಬಳಕೆಯ ಬಗ್ಗೆ ಮಾತನಾಡಿರುವ ಒಂದು ಸಂಕ್ಷಿಪ್ತ ರೂಪ ಇಲ್ಲಿದೆ ನೋಡಿ:</p>
		<p>ಜುಲೈ ೨೮, ೧೯೮೪ ವಿದೇಶದಲ್ಲಿರುವ ನಮ್ಮೆಲ್ಲರಿಗೂ ಒಂದು ಅಪೂರ್ವವಾದ ವಿಶೇಷ ದಿನ. ಅಮೆರಿಕದಾದ್ಯಂತ ಭಾರತೀಯರಿಗೆ, ಅದರಲ್ಲೂ ಕನ್ನಡಿಗರಿಗೆ ಅತ್ಯಂತ ಉತ್ಸಾಹವನ್ನು ತರುವಂತಹ ಒಂದು ಮಾತು ಅನೇಕ ಕಡೆಗಳಲ್ಲಿ ಈಗ ಕೇಳಿಬರುತ್ತಿದೆ. ಅದೇ 'ಅಮೆರಿಕನ್ನಡ'. ಅದು, ಸುಮಾರು ಮೂವತ್ತು ಕೇಂದ್ರಗಳಲ್ಲಿ ಈ ದಿನ ಸಂಜೆ ಬೆಳಕಿಗೆ ಬರುತ್ತಿರುವ ಕನ್ನಡ ಪತ್ರಿಕೆಯ ಹೆಸರು.</p>
		<p>'ಅಮೆರಿಕನ್ನಡ' ಹೆಸರು ಕೇಳಿದಾಗ ಏನೋ ಒಂದು ತೆರ ಅನ್ನಿಸಿತು: ''ಕೇಳುವುದಕ್ಕೆ ಎಷ್ಟು ಚೆನ್ನಾಗಿದೆ? ಎಷ್ಟು ಇಂಪಾಗಿದೆ?'' ಎಂಬ ಪ್ರಶ್ನೆ ಮನಸ್ಸಿಗೆ ಬಂತು. ಉತ್ತರವಾಗಿ ನನ್ನ ಮನಸ್ಸಿನ ಒಂದು ಭಾಗ ಹೇಳಿತು: ಸುಧಾ, ಕಸ್ತೂರಿ, ಮಲ್ಲಿಗೆ ಮುಂತಾಗಿ ಇದಕ್ಕಿಂತಲೂ ಹೆಚ್ಚು ಇಂಪಾಗಿರುವ ಹೆಸರುಗಳನ್ನು ಕೇಳಿದ್ದೇವೆ. 'ಅಮೆರಿಕನ್ನಡ' ಕಿವಿಗೆ ಅಷ್ಟು ಇಂಪಾಗಿಲ್ಲ...''</p>
		<p>ತಕ್ಷಣವೇ ನನ್ನ ಮನಸ್ಸಿನ ಮತ್ತೊಂದು ಭಾಗವು ಭೀಮಾವೇಶದಿಂದ ಎದ್ದು ನಿಂತು ನನ್ನ ಮನಸ್ಸಿನ ಪರದೆಯ ಮೇಲೆ ದೊಡ್ಡ ಅಕ್ಷರಗಳಲ್ಲಿ ಮುದ್ರಿತವಾಗಿದ್ದ 'ಅಮೆರಿಕನ್ನಡ' ಹೆಸರಿನ ಕಡೆಗೆ ನೋಡತೊಡಗಿತು. ನಾನು ಚಿಕ್ಕಂದಿನಲ್ಲಿ ಕಲಿತಿದ್ದ</p>
		<p>ಕನ್ನಡ ವ್ಯಾಕರಣದ ಉಳಿದಿರುವ ಅಲ್ಪಜ್ಞಾನಶಕ್ತಿಯಿಂದ ಸರಸರ ಅದರ ಪದಚ್ಛೇದ ಮಾಡತೊಗಿತು. ರವಿ ಕಾಣದ್ದನ್ನು ಕವಿ ಕಂಡಂತೆ ಆ ಶಬ್ದದಲ್ಲಿ ಏನೇನನ್ನೋ ಕಾಣತೊಡಗಿತು. ವಿಧ ವಿಧ ಅರ್ಥಗಳನ್ನು ಕಲ್ಪಿಸಿ ತನ್ನೊಳಗೆ ತಾನೇ ವಿಚಾರ ಮಥನ ಮೊದಲು ಮಾಡಿತು.</p>
		<p>ಇಲ್ಲಿ ಆಗಿರುವುದು 'ಕ' ಕಾರ ಲೋಪಸಂಧಿ: ಅಮೆರಿಕದಲ್ಲಿ + ಕನ್ನಡ= ಅಮೆರಿಕನ್ನಡ. ಈಗ ಯಾವ 'ಕ' ಲೋಪವಾಗಿದೆ? ಅಮೆರಿಕದ 'ಕ' ಲೋಪವಾಗಿದೆ. ಕನ್ನಡದ 'ಕ' ಉಳಿದಿದೆ. ಅಂದರೆ ಕನ್ನಡ ಉಳಿದಿದೆ. ಕನ್ನಡಕ್ಕೆ ಹೆಚ್ಚು ಪ್ರಾಮುಖ್ಯತೆ ಕಾಣುತ್ತಿದೆ. 'ಅಮೆರಿಕನ್ನಡ' ಎಂಬ ಶಬ್ದ ಹುಟ್ಟುವಾಗ ಅಮೆರಿಕಕ್ಕೂ ಕನ್ನಡಕ್ಕೂ ಹೋರಾಟ ಆಯಿತು ಅಂತ ಕಾಣುತ್ತೆ. ಆ 'ಕ' ನನಗೆ ಬೇಕು ಎಂದು ಅಮೆರಿಕ. ಇಲ್ಲ ಈ 'ಕ' ನನ್ನದು ನನ್ನಲ್ಲಿಯೇ ಇರಬೇಕು ಎಂದು ಕನ್ನಡ.</p>
		<p>ಅಂತೂ ಆ 'ಕ' ನನ್ನದು ಎಂದು ಅಮೆರಿಕ. ನನ್ನದು ಎಂದು ಕನ್ನಡ ಹೋರಾಡಿರಬೇಕು. ''ನಾನು ಪ್ರಪಂಚದಲ್ಲೇ ಅತ್ಯಂತ ಬಲಶಾಲಿ ಹಾಗೂ ದೊಡ್ಡ ಆಶ್ರಯದಾತ. ಎಲ್ಲರೂ ನನ್ನಲ್ಲಿಗೆ ಬರಬೇಕೆನ್ನುತ್ತಾರೆ, ಬಂದವರು ನೆಲಸಬೇಕೆನ್ನುತ್ತಾರೆ. ಇದಕ್ಕೆ ನಿನ್ನ ಜನರೇನೂ ಹೊರತಲ್ಲ. ನಾನೇ ದೊಡ್ಡವನು ಆದ್ದರಿಂದ ನನ್ನ 'ಕ' ಉಳಿಯಲಿ, ನಿನ್ನದು ಅಳಿಯಲಿ'' ಎಂದು ಅಮೆರಿಕ ಗದರಿಸಿರಬೇಕು.</p>
		<p>ಅದು ಸರಿಯಲ್ಲ 'ಕ' ನನಗೆ ಸಾವಿರಾರು ವರ್ಷಗಳಿಂದ ಸೇರಿದೆ. ವೇದಗಳ ಕಾಲದಿಂದ ಬಂದಿದೆ (ಕಸ್ಮೈ ದೇವಾಯ ಹವಿಷಾ ವಿಧೇಮ?) ನಿನ್ನ ಈಗಿನ ಹೆಸರು ಹೊಸದು. ಅದು ಬಂದದ್ದಾದರೂ ಹೇಗೆ? ಆತ ಯಾರೋ ಅಮೆರಿಗೋ ವೆಸ್‍ಪುಸಿನೋ .... ಪಿಸ್‍ಪಿಸಿನೋ ಇದ್ದನಲ್ಲ ಆತನ ಹೆಸರಿನಿಂದ ಬಂದದ್ದು. ಅದೂ ಅಲ್ಲದೆ ಆತನ ಹೆಸರು 'ಅಮೆರಿಗೊ', 'ಅಮೆರಿಕ' ಅಲ್ಲ. ಆದ್ದರಿಂದ 'ಕ' ನಿಜವಾಗಿಯೂ ನನ್ನದು. ನಾವಿಬ್ಬರೂ ಸೇರಿ ಉಂಟಾಗುತ್ತಿರುವ ಈ ಹೊಸ ಹೆಸರಿನಲ್ಲಿ ನನ್ನ 'ಕ' ಲೋಪವಾಗಬಾರದು...... ಮುಂತಾಗಿ..... ಏನೇನೋ ಹೇಳಿ ಜಾಣತನದ ವಾದಸರಣಿಯಿಂದ ಕನ್ನಡ ಗೆದ್ದುಬಿಟ್ಟಿತು ಅಂತ ಕಾಣುತ್ತೆ. ಇಲ್ಲದಿದ್ದರೆ, ಒಂದು ದೊಡ್ಡ ಪ್ರಮಾದವೇ ಆಗಿರುತ್ತಿತ್ತೇನೋ! ಯಾರಿಗೆ ಗೊತ್ತು! ಸಧ್ಯ ಬದುಕಿದೆವು! ಇವರಿಬ್ಬರ ವಾಗ್ವಾದ ವಾಗೀಶ್ವರೀ ದಯೆಯಿಂದ ಶಾಂತವಾಗಿ ನಿರ್ಧಾರವಾಯಿತಲ್ಲ! ಗುಬ್ಬಿಯ ಮೇಲೆ ಬ್ರಹ್ಮಾಸ್ತ್ರ ಎಂಬಂತೆ ಅಮೆರಿಕ ದುಡುಕಿ ತನ್ನ ಒಂದು ಅಣ್ವಸ್ತ್ರದ ಗುಂಡಿಯನ್ನು ಒತ್ತಲು ಕೈ ಚಾಚಲಿಲ್ಲವಲ್ಲಾ.....</p>
		<p>ಇಷ್ಟು ಹೊತ್ತಿಗೆ ಭೀಮಾವೇಶದಿಂದ ಎದ್ದಿದ್ದ ನನ್ನ ಮನಸ್ಸಿನ ಭಾಗಕ್ಕೆ ಸ್ವಲ್ಪ ಶಾಂತಿ, ಸಮಾಧಾನಗಳು ತೋರಿಬಂದು ಅಮೆರಿಕನ್ನಡದ ಚಿತ್ರಪಟದ ಕಡೆಗೆ ಸಮನ್ವಯ ದೃಷ್ಟಿಯಿಂದ ನೋಡತೊಡಗಿತ್ತು.</p>
		<p>ನಾವು ಕನ್ನಡಿಗರು. ಸ್ವಾರ್ಥ ಮನಸ್ಸಿನಿಂದ ಈ ಚಿತ್ರ ಪಟದ ಕಡೆಗೆ ನೋಡಿದರೆ ಅಮೆರಿಕಕ್ಕೂ ಕನ್ನಡಕ್ಕೂ ನಡೆದ ಎಳೆ-ಸೆಳೆ ದಾಟ (ಟಗ್-ಆಫ್-ವಾರ್) ದಲ್ಲಿ 'ಕ' ಕನ್ನಡಕ್ಕೇ ಬಂದಿದೆ ಎನ್ನುವಂತೆ ಕಾಣುತ್ತದೆ. ಆದರೆ, ನ್ಯಾಯವಾಗಿ ನೋಡಿದರೆ ಮತ್ತೊಂದು ಭಾವ ಬರುತ್ತದೆ. ಹಗ್ಗದ ಮೇಲೆ ಮಧ್ಯ 'ಕ'ದಲ್ಲಿ ಕುಳಿತು ಅತ್ತ-ಇತ್ತ ಎಳೆತ-ಸೆಳೆತದ ಶಕ್ತಿ ಪರೀಕ್ಷೆಯನ್ನು ಪ್ರತ್ಯಕ್ಷವಾಗಿ ವೀಕ್ಷಿಸುತ್ತಿದ್ದ ಕ (ಅಕ್ಷರ)ವು ಅಮೆರಿಕ (ದೇಶ) ಕನ್ನಡ (ಭಾಷೆ) ಇವೆರಡರ ಜಗಳವನ್ನು ನೋಡಿ ಸಹಿಸದೆ ಮಧ್ಯಸ್ಥಿಕೆ ವಹಿಸಿ ನೀವಿಬ್ಬರೂ ನನಗೆ ಬೇಕಾದವರು ನಿಮ್ಮಿಬ್ಬರ ಜೊತೆಯಲ್ಲೂ ಇರುತ್ತೇನೆ ಎಂದು ಹೇಳಿ ಅವರನ್ನು ಸಮಾಧಾನ ಪಡಿಸಿ ಮೂವರೂ ಪ್ರಿಯಸ್ನೇಹಿತರಾಗಿ ಕೂತುಬಿಟ್ಟಂತಿದೆ. ಇವರಾಡಿದ ಆಟ ಒಂದು ಹಾಸ್ಯ ಚಿತ್ರ (ಕಾರ್ಟೂನ್)ದ ಕತೆಯಂತಿದೆ.</p>
		<p class="myquote">
			ಆದ್ದರಿಂದ ಅಮೆರಿಕನ್ನಡ ಎಂದರೆ
			ಅಮೆರಿ + ಕನ್ನಡ= ಅಮೆರಿಕನ್ನಡವೂ ಅಲ್ಲ<br />
			ಅಥವಾ ಅಮೆರಿಕ + ನ್ನಡ= ಅಮೆರಿಕನ್ನಡವೂ ಅಲ್ಲ<br />
			ಆದರೆ ಅಮೆರಿಕದಲ್ಲಿ + ಕನ್ನಡ= ಅಮೆರಿಕನ್ನಡ<br />
			ಎಂದು ನನ್ನ ಮನಸ್ಸಿಗೆ ಎಷ್ಟೋ ಸಮಾಧಾನವಾಯಿತು.<br />
		</p>
		<p>ಹೀಗೆ ದೇಶ-ಅಕ್ಷರ-ಭಾಷೆ ಈ ಮೂವರ ಒಂದು ಹೊಸ ಕತೆ ಸೃಷ್ಟಿಯಾಯಿತು. ಕೇಳುವುದಕ್ಕೆ ಇಂಪಾಗಿಲ್ಲದಿದ್ದರೂ, ಸ್ವಾರಸ್ಯವಾಗಿರುವ ಹಾಗಿದೆ 'ಅಮೆರಿಕನ್ನಡ' ಹೆಸರು ಎಂದು ಅನ್ನಿಸಿತು.</p>
		<p>ಕನ್ನಡಿಗರಿರುವ ಪ್ರತಿಯೊಂದು ದೇಶದಲ್ಲೂ ಇದೇ ರೀತಿ ಒಂದೊಂದು ಕನ್ನಡ ಪತ್ರಿಕೆಯಾದರೂ ಜನ್ಮ ತಾಳಲಿ ಎಂದು ಹಾರೈಸುವೆ.</p>
		<p class="vertical-delimiter" />
		<p>ವಿವಿಧ ದೇಶಗಳ ವಿವಿಧ ಜನಾಂಗಗಳ ಜನ ಬಂದು ನೆಲೆಸಿರುವ ಅಮೆರಿಕ ಒಂದು ರೀತಿಯಲ್ಲಿ 'ಕರಗಿಸುವ ಕಡಾಯಿ'ಯಿದ್ದಂತೆ. ಈ ಜನರೆಲ್ಲ ತಮ್ಮ ತಮ್ಮ ಸಂಸ್ಕೃತಿಗಳಿಗೆ ಎರವಾಗಿ ಅಮೆರಿಕದ ಜನಜೀವನದಲ್ಲಿ ಬೆರೆತು, ಅದರಲ್ಲೇ ಲೀನವಾಗಿ ಹೋಗುವ ಅಪಾಯ ಇಲ್ಲದಿಲ್ಲ. ಇಂದು ಅಮೆರಿಕದಲ್ಲಿ ಲಕ್ಷಾಂತರ ಮಂದಿ ಭಾರತೀಯರಿದ್ದಾರೆ. ಇದರಲ್ಲಿ ಕನ್ನಡಿಗರ ಸಂಖ್ಯೆಯೇನೂ ಕಡಮೆಯಿಲ್ಲ. ಇವರು ತಮ್ಮ ಭಾಷೆ ಸಂಸ್ಕೃತಿಗಳನ್ನು ಅದರಲ್ಲೂ ಮುಖ್ಯವಾಗಿ 'ತಮ್ಮತನ'ವನ್ನು ಮರೆತು ಬಿಡಬಹುದು.</p>
		<p>ಒಂದು ಭಾಷೆಯ ಜನ ಇನ್ನೊಂದು ಭಾಷೆಯ ಇನ್ನೊಂದು ಸಂಸ್ಕೃತಿಯ ದೇಶಕ್ಕೆ ಹೋಗಿ ನೆಲಸಿದಾಗ ಅವರಿಗೆ ತಮ್ಮ ಭಾಷೆ ಸಂಸ್ಕೃತಿಗಳು ಕಾಡುವ ವಿಷಯಗಳಾಗಬಹುದು. ಅವರ ಸಹಜ ಅಭಿವ್ಯಕ್ತಿಗಾಗಿ ಅವಕಾಶಗಳಿಲ್ಲದೆ ಹೋದರೆ ಈ ಕಾಡುವ ವಿಷಯಗಳೂ ಕ್ರಮೇಣ ಮಾಯವಾಗಿ ಬಿಡಬಹುದು. ಅಮೆರಿಕದ ಕನ್ನಡಿಗರು ತಮ್ಮ ಸಹಜ ಅಭಿವ್ಯಕ್ತಿಗಾಗಿ ತಮ್ಮತನದ ಉಳಿವಿಗಾಗಿ ಅನೇಕ ಕನ್ನಡ ಸಂಘಗಳನ್ನು ರೂಪಿಸಿಕೊಂಡಿರುವುದು ಹಳೆಯ ಸಂಗತಿ. ಈಗ ಕನ್ನಡದಲ್ಲಿ ಒಂದು ಪತ್ರಿಕೆಯೇ ಪ್ರಕಟವಾಗುತ್ತಿರುವುದು ಸಂತೋಷದ ವಿಷಯ.</p>
		<p>ಭಾರತದಿಂದ ದೂರ ಬಂದು ವಿದೇಶದಲ್ಲಿ ವಿಭಿನ್ನ ಪರಿಸರದಲ್ಲಿ ಇರುವ ಕನ್ನಡಾಭಿಮಾನಿಗಳೆಲ್ಲರ ಓದು ಬರಹದ ಆಸಕ್ತಿ ಆಶೋತ್ತರಗಳನ್ನು ಪ್ರತಿಬಿಂಬಿಸುವ ಒಂದು ಪ್ರಯತ್ನ.</p>
		<p>ಈ ದ್ವೈಮಾಸಿಕದ ಮೊದಲ ಸಂಚಿಕೆ (ಆಗಸ್ಟ್, ೧೯೮೪) ಜುಲೈ ೨೮ ರಂದು ಅಮೆರಿಕದ ೧೯ ರಾಜ್ಯಗಳ ೨೩ ನಗರಗಳಲ್ಲಿ ಏಕಕಾಲಕ್ಕೆ ಬಿಡುಗಡೆಯಾಯಿತು. ಹರಿಹರೇಶ್ವರ ಆದ ನಾನೇ ಪ್ರಧಾನ ಸಂಪಾದಕ ಹಾಗೂ ಪ್ರಕಾಶಕರು, ಸಂಪಾದಕಿಯಾಗಿ ನಾಗಲಕ್ಷ್ಮೀ ಕನ್ನಡ ಕೆಲಸವನ್ನು ಬಹಳ ಶ್ರದ್ಧೆಯಿಂದ ಕೈಗೊಂಡಳು.</p>
		<p>೬೪ ಪುಟಗಳ ಡೆಮಿ ¼ ಆಕಾರದ ಈ ಪತ್ರಿಕೆಯಲ್ಲಿ ಅಮೆರಿಕನ್ನಡಿಗರ ಕವನ, ಕತೆ, ವಿಡಂಬನೆ ಹಾಗೂ ವಿಜ್ಞಾನ ವೈಚಾರಿಕ ಲೇಖನಗಳಿವೆ. ಡಾ। ಪಿ. ಅಚ್ಯುತಮೂರ್ತಿ ಅವರು ಪದಬಂಧ ರೂಪಿಸಿದ್ದಾರೆ, ಸ್ವತಃ ನಾಗಲಕ್ಷ್ಮಿಯೇ ಅಮೆರಿಕದ ಕನ್ನಡದ ಮಕ್ಕಳು ಕಲಿಯಲು ಸುಲಭವಾಗುವಂತೆ ಕನ್ನಡ ಪಾಠಗಳನ್ನು ಸಂಯೋಜಿಸಿದ್ದಾರೆ.</p>
		<p>ಕನ್ನಡ ಭಾಷೆ, ಸಾಹಿತ್ಯಗಳ ಬೆಳವಣಿಗೆಗೆ ರೆವರೆಂಡ್ ಕಿಟ್ಟಲ್, ರೈಸ್ ಮೊದಲಾದ ಅನೇಕ ವಿದೇಶಿಯರ ಕೊಡುಗೆ ಅಪಾರ. ಹಾಗೆಯೇ ಹೊರ ದೇಶಗಳಲ್ಲಿ ನೆಲೆಸಿರುವ ಕನ್ನಡಿಗರೂ ಕನ್ನಡ ಸಾಹಿತ್ಯಕ್ಕೆ ಹೊಸ ಸಂವೇದನೆಗಳನ್ನು ತಂದ ಉದಾಹರಣೆಗಳಿವೆ. ನಾವು ಭಾರತದಿಂದ ದೂರ ಇರೋದರಿಂದ ಒಂದು ಅನುಕೂಲವಿದೆ. ನಮ್ಮ ದೇಶದ ಆಗುಹೋಗುಗಳನ್ನು, ಒಳ್ಳೆಯದು ಮತ್ತು ಕೆಟ್ಟದ್ದನ್ನು ಕೂಲಂಕಷವಾಗಿ ನೋಡುವ ಸಾಧ್ಯತೆ ಇದೆ. ಭಾರತವನ್ನು ಆಳವಾಗಿ ಅರ್ಥಮಾಡಿಕೊಳ್ಳುವ ಪ್ರಯತ್ನ ಮಾಡುವ ಸಾಧ್ಯತೆ ಇಲ್ಲಿರುವ ಭಾರತೀಯರಿಗೆ ಇದೆ.</p>
		<p class="vertical-delimiter" />
		<p>ಓದುಗರ ಅವಶ್ಯಕತೆಯನ್ನು ಅವಲಂಬಿಸಿ ಪತ್ರಿಕೆಯ ನಿಲುವು ನೆಲೆ ತಾನಾಗಿಯೇ ನಿರ್ಧಾರಗೊಳ್ಳುವುದು ಸಹಜ. ಒಳ್ಳೆಯ ಅಭಿರುಚಿಗೆ ಆಹಾರವಾಗುವ ಚಿಂತನ ಸಾಮಗ್ರಿ<br />ಇದರ ಜೀವವಾಗಬೇಕೆಂಬುದು, ಇಂಥ ಪತ್ರಿಕೆಯೊಂದರ ಬಗ್ಗೆ ಕಾಳಜಿ ತೋರಿದ ಬಹುಜನರ ಮತ.</p>
		<p>ಬೌದ್ಧಿಕ ವ್ಯಾಯಾಮದ ವ್ಯರ್ಥ ಪ್ರಯತ್ನ ಇದು ಆಗದಂತೆ ನೋಡಿಕೊಳ್ಳುವುದು ಸಂಪಾದಕ, ಪ್ರಕಾಶಕರ ಹೊಣೆ ಎಷ್ಟೆಷ್ಟೊ, ಅಷ್ಟೇ ಪತ್ರಿಕೆಯ ಮೂಲ ಬಲವಾದ ಲೇಖನಗಳ ಬರಹಗಾರರದ್ದೂ ಹೌದು. ಏನು ಬೇಕು, ಬಹುದು, ಬೇಡ ಎಂಬುದನ್ನ ಕೊಡುವವರೂ ಕೊಳ್ಳುವರೂ ನೋಡಿ ನಿರ್ಧರಿಸಲಿ. ಚಿನ್ನದ ನಡು ಜಾಡಿನಲ್ಲಿ ರಥ ಸಾಗಲು ಅನುವಾಗುವಂತೆ ಓದುಗರು ತಮ್ಮ ಅನಿಸಿಕೆಗಳನ್ನ ನಿಸ್ಸಂಕೋಚ ಬರೆದು ತಿಳಿಸಬೇಕು, ಅಭಿಪ್ರಾಯಗಳನ್ನು ಹಂಚಿಕೊಳ್ಳಬೇಕು ಎಂದು ಕೇಳಿಕೊಳ್ಳುತ್ತಿದ್ದೆವು.</p>
		<p>ಎಂದೋ ಆಗಬೇಕಾಗಿದ್ದ ಕೆಲಸ ಇದು; ಈಗಲಾದರೂ ಆರಂಭವಾಯಿತಲ್ಲ ಎಂಬ ಸಮಾಧಾನದಿಂದ, ಇಷ್ಟವಾದ ಆದರೆ ಕಷ್ಟದ ಕಾರ್ಯ ಇದೆಂದು ಎಚ್ಚರಿಸುತ್ತ ಅಮೆರಿಕನ್ನಡಿಗರು ಮನಸಾರೆ ಬೆಂಬಲವೀಯುತ್ತಿದ್ದರು.</p>
		<p>ಅಲ್ಲೇ ಆಗಲೇ ಓದಿ ತಮಗೆ ಗೊತ್ತಿರುವ ವ್ಯಕ್ತಿಗಳ ವಿಷಯವೇನಾದರೂ ಪತ್ರಿಕೆಯಲ್ಲಿದ್ದರೆ ನಮಗೆ ಫೋನ್ ಮಾಡಿ ಓ ಅವರು ನಮ್ಮ ಚಿಕ್ಕಪ್ಪನ ಮಗ, ಅವನು ನನ್ನ ಕ್ಲಾಸ್‍ಮೇಟ್, ಅವನು ನನ್ನ ದೂರದ ಸಂಬಂಧಿ ಅವರು ಎಲ್ಲಿದ್ದಾರೆ ಎಂಬುದೇ ಗೊತ್ತಿರಲಿಲ್ಲ. ನಿಮ್ಮ ಪತ್ರಿಕೆಯಿಂದ ತಿಳಿಯಿತು. ದಯವಿಟ್ಟು ಅವರ ಫೋನ್ ನಂಬರ್ ಆಗಲಿ ಅಥವಾ ಅವರ ವಿಳಾಸವನ್ನಾಗಲಿ ತಿಳಿಸಿ. ಹೀಗೆ ಅಮೆರಿಕನ್ನಡ ಸಾಹಿತ್ಯವನ್ನು ತಲುಪಿಸುವ ಜೊತೆಗೆ ಮಾನವೀಯ ಸಂಬಂಧಗಳನ್ನು ಕನ್ನಡ ಸಂಘಗಳ ಕಾರ್ಯಕ್ರಮಗಳನ್ನು ಲೇಖಕರನ್ನು ಕನ್ನಡದಲ್ಲಿ ಬರೆಯುವ ಓದುವ ಹುಚ್ಚನ್ನು ಹರಿಹರೇಶ್ವರ ಅವರು ಜನರಿಗೆ ತಲುಪಿಸುವಲ್ಲಿ ಯಶಸ್ವಿಯಾದರು.</p>
		<p>ಹೀಗೆ ಮೂಲೆ ಮೂಲೆಯಿಂದ ಕನ್ನಡಿಗರನ್ನು ಒಂದುಗೂಡಿಸುವುದಕ್ಕೆ ಕನ್ನಡದ ಬಗ್ಗೆ ನಾವು ಏನಾದರೂ ಮಾಡಬೇಕು ಕೆರೆಯ ನೀರನ್ನು ಕೆರೆಗೆ ಚೆಲ್ಲಬೇಕು ನಾವು ಬಂದ ಊರಿಗೆ ಓದಿದ ಶಾಲೆಗೆ ಏನಾದರೂ ಮಾಡಬೇಕು ಎಂದು ಅನಿಸುವಂತೆ ಪತ್ರಿಕೆ ಮಾಡಿತ್ತು. ಹರಿಹರೇಶ್ವರ ಅವರ ಆಶಯವೂ ಅದೇ ಆಗಿತ್ತು. ಆದರೆ ಅಮೆರಿಕನ್ನಡ ನಡೆಸುವುದು ಅಷ್ಟು ಸುಲಭದ ಕೆಲಸವಾಗಿರಲಿಲ್ಲ. ನಮ್ಮಿಬ್ಬರ ಸಮಯ ಹಣ ಎಲ್ಲವೂ ಇದಕ್ಕೇ ಮೀಸಲಾಗಿತ್ತು. ಹರಿಯವರು ಕೇವಲ ಮೂರರಿಂದ ನಾಲ್ಕುಗಂಟೆಗಳ ಕಾಲ ನಿದ್ದೆ ಮಾಡುತ್ತಿದ್ದರು. ಅಮೆರಿಕನ್ನಡ ಅವರ ಒಂದು ತಪಸ್ಸಾಗಿತ್ತು. ಹೊಟ್ಟೆಯ ಪಾಡಿಗಾಗಿ ಇಂಜಿನಿಯರಿಂಗ್ ಸಂಸ್ಥೆಗಳಲ್ಲಿ ಕೆಲಸ ಮಾಡಲೇ ಬೇಕಾಯಿತು. ಬೆಳಿಗ್ಗೆ ಸಾಯಂಕಾಲ ರಜಾ ದಿನಗಳು ಒಂದು ನಿಮಿಷವೂ ಪುರಸೊತ್ತಿಲ್ಲದೆ ಕನ್ನಡಕ್ಕಾಗಿ ದುಡಿಯುತ್ತಿದ್ದರು. ಮೆಚ್ಚುಗೆ ಮಾತುಗಳೇನೋ ಬರುತ್ತಿತ್ತು. ಆದರೆ ಅಮೆರಿಕನ್ನಡ ಬೆಚ್ಚಗಾಗಲಿಲ್ಲ. ವೆಚ್ಚಕ್ಕಾಗಿ ಹೋರಾಡಬೇಕಾಗಿತ್ತು.</p>
		<p>ಅಮೆರಿಕನ್ನಡವು ಕನ್ನಡ ಸೇವೆಯಲ್ಲದೇ ಸಮಾಜ ಸೇವೆಯನ್ನು ಮಾಡಿತು. ಪತ್ರಿಕೆ ಅಮೆರಿಕೆಯಲ್ಲಿದ್ದರೂ, ಅದರ ಸಹಾಯವು ಭಾರತಕ್ಕೆ ಒದಗಿಬರುತ್ತಿತ್ತು. ಭಾರತದಲ್ಲಿ ಅದರಲ್ಲೂ ಕರ್ನಾಟಕದಲ್ಲಿ ಪ್ರಕೃತಿ ವಿಕೋಪದಿಂದ ನೊಂದ ಸಂತ್ರಸ್ತರಿಗೆ, ಬಡ ವಿದ್ಯಾರ್ಥಿಗಳಿಗೆ, ಸಂಘ ಸಂಸ್ಥೆಗಳಿಗೆ, ಧಾರ್ಮಿಕ ಸಂಸ್ಥೆಗಳಿಗೆ ಧನ ಸಹಾಯ ಮಾಡಿದೆ. ಕರ್ನಾಟಕ ಮುಖ್ಯಮಂತ್ರಿಯಾಗಿದ್ದ ರಾಮಕೃಷ್ಣ ಹೆಗಡೆಯವರ ಕಾಲದಲ್ಲಿ ಕರ್ನಾಟಕದಲ್ಲಿ ತೀವ್ರ ಬರ ಪರಸ್ಥಿತಿ ಉಂಟಾಗಿತ್ತು. ಅಂತಹ ಸಮಯದಲ್ಲಿ ಅಮೆರಿಕನ್ನಡ ತನ್ನ ಕೈಲಾದ ಸಹಾಯವನ್ನು ಮಾಡಿರುವುದಕ್ಕೆ ಹೆಮ್ಮೆ ಪಡುತ್ತದೆ. .</p>
		<p>ಹರಿಯ ಕನಸು ದೊಡ್ಡ ಆಲದ ಮರವಾಗಿ ಬೆಳೆದು ಹಲವಾರು ಲೇಖಕರಿಗೆ ಆಶ್ರಯದಾತರಾಗಿ ಅಮೆರಿಕದಲ್ಲಿ ಕನ್ನಡ ಉಳಿಸಿ ಬೆಳೆಸಿ ಕನ್ನಡಾಭಿಮಾನಿಗಳನ್ನು ವೃದ್ಧಿಸಿ ಕನ್ನಡದ ಕೈಂಕರ್ಯ ಅಲ್ಲಿ ಮುಂದುವರಿಯಿತು. ಅಕ್ಕ ವಿಶ್ವಕನ್ನಡ ಸಮ್ಮೇಳನಗಳಿಗೆ ಇದು ಒಂದು ಭದ್ರಬುನಾದಿ ಹಾಕಿತು. ಅಮೆರಿಕಾದಲ್ಲಿ ಇಂದು ಕನ್ನಡ ಎಲ್ಲಾ ಕಡೆಯು ರಾರಾಜಿಸುತ್ತಿದೆ. ಇದಕ್ಕೆಲ್ಲ ಹರಿಹರೇಶ್ವರ ಅವರ ಕನ್ನಡದ ಕನಸು ನನಸಾಗಿ ಅಲ್ಲಿ ನೆಲೆ ನಿಂತಿದೆ.</p>
		<p>ಇಂದಿನ ಕಾಲದಲ್ಲಿ ಕನ್ನಡಿಗರ ಅನುಭವದ ಕ್ಷಿತಿಜ ವಿಸ್ತಾರಗೊಳ್ಳುತ್ತಲಿದೆ. ೧೯ನೆಯ ಶತಮಾನದ ಕೊನೆಯವರೆಗೆ ಕೇವಲ ನೆರೆಯ ಪ್ರಾಂತಗಳಿಗೆ ಮಾತ್ರ ಹೆಚ್ಚಾಗಿ ಮೀಸಲಾಗಿದ್ದ ಕನ್ನಡಿಗನ ಪ್ರವಾಸ ಭಾರತ ಸ್ವಾತಂತ್ರ್ಯದವರೆಗೆ ಇಂಗ್ಲೆಂಡ್, ಜರ್ಮನಿಗಳಿಗೆ ಹೆಚ್ಚಾಗಿ ಸೀಮಿತವಾಗಿದ್ದಿತು. ಆ ಕಾಲದಲ್ಲಿ ಐಸಿಎಸ್ ಪರೀಕ್ಷೆ, ಆಕ್ಸ್‍ಫರ್ಡ್, ಕೇಂಬ್ರಿಡ್ಜ್‍ಗಳ ಡಿಗ್ರಿ ಕನ್ನಡಿಗರ ಮಹತ್ವಾಕಾಂಕ್ಷೆಗಳಾಗಿದ್ದವು. ಭಾರತಕ್ಕೆ ಸ್ವಾತಂತ್ರ ಸಿಗುವ ಸುಮಾರಿಗೆ ಹೆಚ್ಚಿನ ಸಂಖ್ಯೆಯ ಕನ್ನಡಿಗರು ಅಮೆರಿಕೆಯತ್ತ ಮುಖ ಮಾಡಿದರು. ಇಂದು ಅನೇಕ ಕನ್ನಡಿಗರು ಬಹು ಸಂಖ್ಯೆಯಲ್ಲಿ ಅಮೆರಿಕೆಯಲ್ಲಿ ಶಾಶ್ವತವಾಗಿ ನೆಲಸಿದ್ದಾರೆ. ಅಮೆರಿಕೆಗೆ ಹೋದ ಮೇಲೆ ಅವರು ಅಲ್ಲಿಯ ಹೊಸ ವಾತಾವರಣದಲ್ಲಿ ಅನೇಕ ಸಮಸ್ಯೆಗಳನ್ನು ಎದುರಿಸಬೇಕಾಗುತ್ತದೆ. ಸಾಂಸ್ಕೃತಿಕ ಸಂಘರ್ಷಕ್ಕೆ ಒಳಗಾಗಬೇಕಾಗುತ್ತದೆ. ಅವರ ಈ ಶೋಕ ಅನೇಕ ಶ್ಲೋಕತ್ವವನ್ನು ಪಡೆಯುತ್ತದೆ. ಇಂಥ ಅನುಭವಗಳಿಗೆ ನಾಲಗೆಯನ್ನು ಒದಗಿಸಿದ ಮಹತ್ ಸಾಧನೆ ಮಾಡಿದುದು ಈ 'ಅಮೆರಿಕನ್ನಡ' ನಿಯತಕಾಲಿಕ.</p>
		<p>ಭಿನ್ನ ಭಿನ್ನ ಮೌಲ್ಯಗಳನ್ನಾಶ್ರಯಿಸಿದ ದೇಶಗಳಲ್ಲಿಯ ಜೀವನ ಅಷ್ಟು ಸುಗಮವಾಗುವುದು ಕಠಿಣ ಸಾಧ್ಯ. ಅಮೆರಿಕೆಗೆ ವಲಸೆ ಹೋದವರು ಭೌತಿಕ ಸುಖವನ್ನೇನೋ ಕಾಣುತ್ತಾರೆ. ಅಧಿಕಾರ-ಹಣ ಪಡೆಯುತ್ತಾರೆ. ಆದರೆ ತಮ್ಮ ಆಪ್ತರು, ಇಷ್ಟರ ನೆನಹುಗಳು ಅವರನ್ನು ಕಾಡದೆ ಇರುವುದಿಲ್ಲ. 'ನೆನವುದೆನ್ನ ಮನಂ ಬನವಾಸಿ ದೇಶಮಂ' ಎಂಬಂತೆ.</p>
		<p>ಕನ್ನಡ ಗ್ರಂಥಗಳು, ಸಂದರ್ಭ ಕೃತಿಗಳು, ಹೆಚ್ಚಿನ ಸಂಖ್ಯೆಯ ಬರೆಹಗಾರರು, ಮುದ್ರಣ ಸೌಕರ್ಯಗಳು ಇರದಿದ್ದ ದೂರದ ಅಮೆರಿಕೆಯಲ್ಲಿ ಕುಳಿತು ನಾವು ಇಂಥ ಮೌಲಿಕವಾದ ನಿಯತಕಾಲಿಕವನ್ನು ಹೊರ ತರುತ್ತಿರುವುದು ತುಂಬಾ ಅಭಿನಂದನಾರ್ಹ! ನಮ್ಮದು ಭಗೀರಥ ಸಾಹಸ. ಕನ್ನಡದ ನಿಷ್ಕಾಮ ಸೇವೆ, ಅಮಲ ಗಂಗಾನದಿಯ ಹಾಗೆ ಅವರ ಸಾಹಸದ ಪ್ರತಿಫಲವು ಮನೋಹ್ಲಾದಕರವಾಗಿದೆ. ಕನ್ನಡದ ತವರುಮನೆಯಲ್ಲಿ ಪ್ರಕಟವಾಗುತ್ತಿರುವ ಯಾವ ಪತ್ರಿಕೆಯ ಸಾಹಿತ್ಯಗುಣಕ್ಕೂ ಈ ಪತ್ರಿಕೆಯ ಸಾಹಿತ್ಯಗುಣ ಕಡಿಮೆಯಾಗಿಲ್ಲ ಎಂದು ಓದುಗರು ತಿಳಿಸಿದಾಗ ನಮಗೆ ಬಹಳ ಹೆಮ್ಮೆಯೆನಿಸುತ್ತದೆ.</p>
		<p class="vertical-delimiter" />
		<p>ಪತ್ರಿಕೆ ನಡೆಸಲು ಜಾಹೀರಾತುಗಳು ಅತ್ಯಗತ್ಯ ಅನೀವಾರ್ಯ. ಈ ಸಮಯದಲ್ಲಿ ನಮಗೆ ಬೆನ್ನೆಲುಬಾಗಿ ನಿಂತವರು ಪುರು, ಗುರು, ಪ್ರಸಾದ್. ಇನ್ಫೋಸೀಸ್ ಸಂಸ್ಥೆಯ ಡಾ। ನಾರಾಯಣ ಮೂರ್ತಿ ರವರು ಜಾಹೀರಾತು ಕೊಟ್ಟು ಬೆನ್ನು ತಟ್ಟಿದರು. ಪತ್ರಿಕೆ ನಡೆಸಲು ಹಲವಾರು ಕೈಗಳು ಮನಗಳು ಪ್ರತ್ಯಕ್ಷವಾಗಿ ಪರೋಕ್ಷವಾಗಿ ಸಹಾಯ ಮಾಡಿದವು. ಇದರಲ್ಲಿ ಶ್ರೀ ಕಾವೇರಿ ಕೃಷ್ಣಮೂರ್ತಿ, ಶ್ರೀನಿವಾಸ್ ಭಟ್ ಅವರಂತೆ ಇನ್ನೂ ಹಲವಾರು ಅಭಿಮಾನಿಗಳು ಸಹಕರಿಸಿದ್ದಾರೆ. ಅವರಿಗೆಲ್ಲ ನನ್ನ ಹೃತ್ಪೂರ್ವಕ ವಂದನೆಗಳು.</p>
		<p>ಪತ್ರಿಕೆ ನಡೆಸಬೇಕಾದರೆ ಚಂದಾದಾರರು, ಪೋಷಕರು, ಕೊಂಡು ಓದುವವರು ಬೇಕು. ಚಂದಾದಾರರಾಗಿ, ಆಜೀವ ಸದಸ್ಯರಾಗಿ, ಪೋಷಕರಾಗಿ ಬೆಂಬಲಿಸಿದ ಅಭಿಮಾನಿ ದೇವತೆಗಳೆಲ್ಲರಿಗೂ ಒಂದು ದೊಡ್ಡ ನಮಸ್ಕಾರ. ಹಲವಾರು ಚಂದಾದರ ಮಾತ್ರವಲ್ಲದೇ ಜಾಹೀರಾತನ್ನು ಇಟ್ಟು ಪೊರೆದಿದ್ದಾರೆ.</p>
		<p>ಒಂದೇ ಒಂದು ವಿಷಾಧದ ಸಂಗತಿಯೆಂದರೆ ಆಜೀವ ಸದಸ್ಯರ, ಪೋಷಕರ ಉಳಿದ ಹಣವನ್ನು ಹಿಂತಿರುಗಿಸಬೇಕೆಂಬ ಹರಿಯವರ ಸದಾಶಯ ನೆರವೇರಲಿಲ್ಲವೆಂಬ ಕೊರಗು ನನಗೆ.</p>
		<p>ಅಮೆರಿಕನ್ನಡ ಪತ್ರಿಕೆಯಿಂದಾಗಿ ಹರಿ ಸಾಕಷ್ಟು ನಷ್ಟ ಅನುಭವಿಸಿ ತಮ್ಮ ಮನೆಯನ್ನೇ ಮಾರಿಕೊಂಡರು. ಜೊತೆಗೆ ಕೆಲಸವನ್ನೂ ಕಳೆದುಕೊಂಡರು. ಆದರೂ ಛಲದಂಕಮಲ್ಲನಂತೆ ಅಮೆರಿಕನ್ನಡವನ್ನು ನಡೆಸುತ್ತಿದ್ದರು. ಅಮೆರಿಕನ್ನಡಿಗರ ಬೆಂಬಲ ಇನ್ನೂ ದೊರೆತಿದ್ದರೆ ಪತ್ರಿಕೆ ನಿಲ್ಲುತ್ತಿರಲಿಲ್ಲ. ಆದರೆ ಆರ್ಥಿಕ ಸ್ಥಿತಿ ತುಂಬಾ ಬಿಗಡಾಯಿಸಿದಾಗ ವಿಧಿ ಇಲ್ಲದೇ ನಿಲ್ಲಿಸಬೇಕಾಯಿತು. ಇದರಿಂದ ಹರಿಯವರ ಹೃದಯವೇ ನಿಂತಂತಾಯಿತು. ಇರಲಿ ಬಿಡಿ.</p>
		<p>ಈಗ ಹರಿಯವರ ಆಸೆಯಂತೆ ಅವರ ಸ್ಮರಣಾರ್ಥವಾಗಿ ೮ನೇ ವರ್ಷದ ನೆನಪಿನಲ್ಲಿ ಅಮೆರಿಕನ್ನಡ ಮತ್ತೆ ಪುನರುಜ್ಜೀವಿಸುವಂತೆ ಅಮೆರಿಕನ್ನಡದ ಪ್ರಬಂಧ ಸಂಕಲನ, ಕಥಾ ಸಂಕಲನ ಮತ್ತು ಕವನ ಸಂಕಲನಗಳ ಈ ಪುಸ್ತಕನ್ನು ನಿಮ್ಮ ಮುಂದೆ ಇಡುತ್ತಿದ್ದೇವೆ. ದಯವಿಟ್ಟು ಸ್ವೀಕರಿಸಿ .</p>
		<p>ಅಲ್ಲದೇ ಈ ಪುಸ್ತಕವನ್ನು ಇ-ಬುಕ್ ಮಾದರಿಯಲ್ಲಿಯೂ ಸಹ ಹೊರತರುತ್ತಿದ್ದೇವೆ. ನೀವೂ ಡೌನ್‍ಲೋಡ್ ಮಾಡಿಕೊಳ್ಳಿ ನಿಮ್ಮ ಗೆಳೆಯರಿಗೂ ಈ ವಿಷಯವನ್ನು ತಿಳಿಸಿ. ಇಂದಿನ ವಾಟ್ಸಪ್, ಫೇಸ್‍ಬುಕ್, ಟ್ವೀಟರ್ ಮತ್ತು ಬ್ಲಾಗ್ ಗಳಲ್ಲಿ ಅಮೆರಿಕನ್ನಡ ಹರಿದಾಡುವಂತಾಗಲಿ. ಮತ್ತಿದರ ಫೀಡ್‍ಬ್ಯಾಕ್ ಕೊಡಿ.</p>
		<p>ಅಮೆರಿಕನ್ನಡ ಅಮೆರಿಕಾದಲ್ಲಿ ಕನ್ನಡ ಭಾಷೆಯಲ್ಲಿ, ನುಡಿಯಲ್ಲಿ, ಪ್ರಗತಿಯ ಇತಿಹಾಸದಲ್ಲಿ ಒಂದು ಸಂಚಲನವನ್ನು ಮೂಡಿಸಿತ್ತು.</p>
		<p>ಅಮೆರಿಕೆಯಿಂದ ಮೈಸೂರಿಗೆ ಬಂದಾಗ ನಮ್ಮನ್ನು ಹೃತ್ಪೂರ್ವಕವಾಗಿ ಸ್ವಾಗತಿಸಿ ಶ್ರೀ ರಾಘವೇಂದ್ರ ಭಟ್, ಶ್ರೀ ರಂಗಣ್ಣ ಮತ್ತು ಶ್ರೀ ಜಯಪ್ಪ ಹೊನ್ನಾಳಿ ರವರುಗಳು ಮೈಸೂರಿನ ಸಾಹಿತ್ಯ ವಲಯಕ್ಕೆ ನಮ್ಮನ್ನು ಪರಿಚಯಿಸಿದರು. ಸಾಹಿತ್ಯ ಲೋಕ ನಮ್ಮನ್ನು ಹೃತ್ಪೂರ್ವಕವಾಗಿ ಸ್ವಾಗತಿಸಿತು. ಅವರೆಲ್ಲರಿಗೂ ವಂದನೆಗಳು.</p>
		<p>ಕೊನೆಯದಾಗಿ ಈ ಪುಸ್ತಕ ಮಾಡಲು ಡಿಟಿಪಿ ಮಾಡಿದ ಶ್ರೀ ಕೆ.ಎನ್. ಪ್ರಕಾಶ್ ಮತ್ತು ಶ್ರೀಮತಿ ನಾಗಲಕ್ಷ್ಮೀ ಪ್ರಕಾಶ್ ಅವರಿಗೆ ವಂದನೆಗಳು. ಭಾರತಕ್ಕೆ ಬಂದು ಹರಿಯವರ ಸಮಗ್ರ ಸಾಹಿತ್ಯವನ್ನು ತನ್ನ ಗುರುವಂದನೆ ಎಂದು ತಿಳಿದು ನಮ್ಮೊಡನಿರುವ ನಮ್ಮ ಬಲಗೈ ಬಂಟನಾದ ಮಾಗಲು ಮಲ್ಲಿಕಾರ್ಜುನನನ್ನು ಎಷ್ಟು ಸ್ಮರಿಸಿದರೂ ಸಾಲದು. ಹರಿಯವರ ಹೆಸರು ಸಾಹಿತ್ಯ ಪ್ರಪಂಚದಲ್ಲಿ ಅಜರಾಮರವಾಗಿ ಮಾಡಿರುವ ಈ ಏಕಲವ್ಯನಿಗೆ ನನ್ನ ಹೃತ್ಫೂರ್ವಕ ವಂದನೆಗಳು.</p>
		<p>ಹರಿಯವರ ಪುಸ್ತಕಗಳನ್ನು ಪ್ರಕಟಿಸಿ ಸಹಕರಿಸಿದ ಪ್ರಕಾಶನ ಸಂಸ್ಥೆಗಳಿಗೆ ವಂದನೆಗಳು. ಮುಖ್ಯವಾಗಿ ಶ್ರೀ ಭಾರತೀ ಶ್ರೀನಿವಾಸ ರವರಿಗೆ ಅನಂತ ವಂದನೆಗಳು.</p>
		<p>ಈ ಪುಸ್ತಕ ತರುವಲ್ಲಿ ಒಂದು ಹೊಸ ಆಯಾಮ. ಈ ದಿಸೆಯಲ್ಲಿ ಡಾ। ಯೋಗಾನಂದ ಮತ್ತು ಶ್ರೀ ಅರ್ಜುನ್ ಪ್ರಮುಖರು. ಹರಿಯವರ ಎಲ್ಲ ಪುಸ್ತಕಗಳು ಅದಕ್ಕೂ ಮಿಗಿಲಾಗಿ ಇಂದಿನ ಅಮೆರಿಕನ್ನಡ ಪ್ರಬಂಧ, ಕಥ, ಕವನ ಸಂಕಲನಗಳನ್ನು ಅತ್ಯಲ್ಪ ಕಾಲದಲ್ಲಿ ಇ-ಪುಸ್ತಕಕ್ಕೆ ಅಳವಡಿಸಿ ನನ್ನ ಬೆನ್ನೆಲುಬಾಗಿ ನಿಂತಿರುವುದಕ್ಕೆ ಅವರಿಗೆ ವಿಶೇಷ ಧನ್ಯವಾದಗಳು.</p>
		<p>ನಾನು ಯಾವುದಾದದರೂ ವಿಷಯವನ್ನಾಗಲಿ, ಯಾರನ್ನಾಗಲಿ ಮರೆತಿದ್ದರೆ ದಯವಿಟ್ಟು ಕ್ಷಮಿಸಿ.</p>
		<p>ಬೆಳಗಾಗ ನಾನೆದ್ದು ಯಾರ್ಯಾರ ನೆನೆಯಲಿ ಎಂಬಂತೆ ಈ ಅಮೆರಿಕನ್ನಡ ಕಲ್ಪವೃಕ್ಷಕ್ಕೆ ನೀರೆರೆದು ಪೋಷಿಸಿದ ಪ್ರತಿಯೊಬ್ಬ ಅಭಿಮಾನಿಗೂ, ನಮ್ಮ ಹಿತ<br />ಚಿಂತಕರಿಗೂ, ಬಂಧು ಬಾಂಧವರಿಗೂ, ನಮ್ಮನ್ನು ತಮ್ಮ ಮನೆಯವರನ್ನಾಗಿ ಬರಮಾಡಿಕೊಂಡ ಎಲ್ಲ ಅಭಿಮಾನಿ ದೇವರುಗಳಿಗೆ ನನ್ನ ದೀರ್ಘದಂಡ ನಮಸ್ಕಾರಗಳು. ನನ್ನ ಕೃತಜ್ಞತೆಯ ಕಣ್ಣೀರು ನಿಮ್ಮೆಲ್ಲ ಪಾದಗಳ ಮೇಲೆ ತೊಟ್ಟಿಕ್ಕುತ್ತಿದೆ. ವಂದನೆಗಳು.</p>
		<p>ಹೋಗಿ ಬರಲೇ!!</p>
		<p class="quote-author">
			ಸ್ನೇಹದಲ್ಲಿ ನಿಮ್ಮ<br />-ನಾಗಲಕ್ಷ್ಮೀ ಹರಿಹರೇಶ್ವರ
		</p>
	</section>
</body>
</html>
