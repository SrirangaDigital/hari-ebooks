<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಹರಿಯ ಕಾಣಿಕೆ</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-000c.1">
<h1 class="level1-title" epub:type="title">ಮುನ್ನುಡಿ</h1>
 <img src="images/001.jpg" alt="image" />
<p class="text-center"><strong>- ೧ -</strong></p>
<p>ಶಿಕಾರಿಪುರ ಕೆ. ಹರಿಹರೇಶ್ವರ ಅವರು ನಾಡಿನಾದ್ಯಂತ, ದೇಶ ವಿದೇಶಗಳಲ್ಲಿ 'ಹರಿ' ಎಂದೇ; 'ಕನ್ನಡದ ಹರಿ' ಎಂದೇ ಜನಪ್ರಿಯರು. ಅವರ ಹೆಸರಿನ ಜೊತೆಗೆ ಕನ್ನಡ ಅವಿನಾಭಾವ ಸಂಬಂಧ ಪಡೆದುಕೊಂಡಿದೆ. ಅವರು ಬಾಳಿದ್ದು, ಬದುಕಿದ್ದು, ಉಸಿರಾಡಿದ್ದು, ಸಮರ್ಪಿಸಿಕೊಂಡಿದ್ದು ಎಲ್ಲ ಎಲ್ಲವೂ ಕನ್ನಡಕ್ಕಾಗಿ. ಕಿಂಚಿತ್ತೂ ಸ್ವಾರ್ಥವಿಲ್ಲದ ನುಡಿಸೇವಕ. ಬದುಕಿನ ಪ್ರತಿಯೊಂದು ಕ್ಷಣಕ್ಷಣವೂ ಅವರು ಬಸವಣ್ಣನವರ ಕಾಯಕನಿಷ್ಠೆ, ಅನ್ನದಾಸೋಹ, ಜ್ಞಾನದಾಸೋಹ ಹಾಗೂ ಕುವೆಂಪು ಅವರ ವಿಶ್ವಮಾನವ ತತ್ತ್ವಕ್ಕೆ ಪರಿಪೂರ್ಣ ಬದ್ಧತೆಯನ್ನು ತ್ರಿಕರಣಪೂರ್ವಕವಾಗಿ ಅನುಷ್ಠಾನಕ್ಕೆ ತಂದವರು. ವಿಶ್ವದ ಭೂಪಟದಲ್ಲಿ ಕನ್ನಡದ ಹಿರಿಮೆ ಗರಿಮೆಗಳನ್ನು ಉನ್ನತೋನ್ನತವಾಗಿ ಪ್ರಜ್ವಲಗೊಳಿಸಲು ಶ್ರಮಿಸಿದ ಕನ್ನಡದ 'ಕರ್ಮಯೋಗಿ'. ಸಾಧನೆ ಅಗಾಧ, ಅಪಾರ. ಆದರೆ ಅದರ ಹಿಂದಿರುವ ಹರಿಯವರ 'ಸ್ಥಿತಪ್ರಜ್ಞತೆ' ನಮ್ಮನ್ನು ನಿಶ್ಚಿತವಾಗಿ ಮೂಕವಿಸ್ಮಿತರನ್ನಾಗಿ ಮಾಡುತ್ತದೆ. ಭಗವದ್ಗೀತೆಯ 'ಸ್ಥಿತಪ್ರಜ್ಞ' ಲಕ್ಷಣಕ್ಕೆ ಉಜ್ವಲ ನಿದರ್ಶನ ಅವರು.</p>
<p>ಕನ್ನಡ ಸಾರಸ್ವತ ತಪಸ್ವಿಗಳಲ್ಲೊಬ್ಬರಾದ ಹರಿ ಬದುಕು-ಬರೆಹ ಗಳೆರಡರಲ್ಲೂ ಶಿಖರಸದೃಶರಾದವರು. ಬದುಕಿನಂತೆ ಬರೆಹ, ಬರೆಹದಂತೆ ಬದುಕು. ಎಲ್ಲಿಯೂ ದ್ವಂದ್ವವಿಲ್ಲದ, ಕವಲಿಲ್ಲದ, ನೇರ ನಡೆ-ನುಡಿ-ಬರೆಹಗಳ ಪರಿಪಕ್ವ, ಎತ್ತರದ ವ್ಯಕ್ತಿತ್ವ. 'ಮಾನವಧರ್ಮ'ದ ಮಾನದಂಡವೇ ಇದಕ್ಕೆ ತಳಹದಿ.</p>
<p>'ಚಿರಚೇತನ' ಹರಿ ಆದರ್ಶಗುರುವಾಗಿ, ಶ್ರೇಷ್ಠ ನಾಡು-ನುಡಿ ಸಂಘಟನಾ ಚತುರರಾಗಿ, ಮುಂಚೂಣಿಯ ಘನವಿದ್ವಾಂಸರಾಗಿ, ಭಾವಜೀವಿಯಾಗಿ, ಸ್ನೇಹಜೀವಿಯಾಗಿ, ಉದಾರ ಮಾನವತಾವಾದಿಯಾಗಿ ನಮ್ಮ ಕಣ್ಮುಂದೆ ನಿಲ್ಲುತ್ತಾರೆ.</p>
<p>ಹರಿಯವರ ಸಾಹಿತ್ಯಕ ಸಾಧನೆ ಬಹುಮುಖವಾದದ್ದು. ಕಾವ್ಯ, ಲಲಿತ ಪ್ರಬಂಧ, ವೈಚಾರಿಕ ಸಾಹಿತ್ಯ, ವೈಜ್ಞಾನಿಕ ಸಾಹಿತ್ಯ, ಮುಕ್ತಕ ಸಾಹಿತ್ಯ, ಚಿಂತನ ಸಾಹಿತ್ಯ, ಗ್ರಂಥಸಂಪಾದನೆ, ಸಂಶೋಧನೆ, ಭಾಷಾಂತರ, ತೌಲನಿಕ ಅಧ್ಯಯನ ಗೀತನಾಟಕ- ಹೀಗೆ ಸಾಹಿತ್ಯದ ಬಹುತೇಕ ಪ್ರಕಾರಗಳಲ್ಲಿ ತಮ್ಮ ಅನನ್ಯವೂ ವಿಶಿಷ್ಟವೂ ಆದ ಛಾಪು ಮೂಡಿಸಿದ್ದಾರೆ. ಬಹಳಷ್ಟು ಕಡೆ ಅವರು ಸ್ವೋಪಜ್ಞತೆಯಿಂದ ತಮ್ಮದೇ ವಿನೂತನ ವಿಚಾರಧಾರೆಗಳನ್ನು ಹೊಸ ಹೊಸ ಹೊಳಹುಗಳನ್ನು ನೀಡಿದ್ದಾರೆ.</p>
<p>'ಹರಿಯ ಕಾಣಿಕೆ' ಸಮಗ್ರ ಗದ್ಯದ ಮೊದಲನೆಯ ಸಂಪುಟದ ಮುನ್ನುಡಿಕಾರನಾಗಿ ನಾನು ಕೃತಿಯ ಸಿಂಹಾವಲೋಕನ ನಡೆಸಿದ್ದೇನೆ. ಕೃತಿಯ ಲೇಖನಗಳ ಒಳತಿರುಳು, ಅದರಲ್ಲಿರುವ ಲೇಖಕರ ಅನಿಸಿಕೆ, ಸದಾಶಯಗಳನ್ನು ಅತ್ಯಂತ ಸಂಕ್ಷಿಪ್ತವಾಗಿ ಅವಲೋಕಿಸುವ ಒಂದು ಕಿರುಸಾಹಸ ನನ್ನದು. ಕೃತಿಯ ಆಳಕ್ಕಿಳಿದು ಅದರ ದೀರ್ಘಾವಲೋಕನ, ಸಮೀಕ್ಷೆ ಮಾಡುವುದು ವಿಮರ್ಶಕರ ಕೆಲಸ. ಬಹುಭಾಷಾ ವಿದ್ವಾಂಸರಾದವರು 'ಸಮತೂಕದ' ವಿಮರ್ಶೆ ಮಾಡುವುದರ ಮೂಲಕ ಈ ಮಹತ್ಕೃತಿಯ ಘನತರವಾದ ಮೌಲ್ಯಗಳನ್ನು ಎತ್ತಿ ಹಿಡಿಯುತ್ತಾರೆಂಬುದು ನನ್ನ ಪೂರ್ಣ ವಿಶ್ವಾಸ.</p>
<p class="text-center"><strong>- ೨ -</strong></p>
<p>'ನೀರಿನ ಬಗ್ಗೆ ವಿಚಾರ ಲಹರಿ' ಈ ಸಂಪುಟದ ಮೊದಲ ವೈಚಾರಿಕ ಲೇಖನ. ನೀರಿಗೆ ಈ ಸಂಪುಟದಲ್ಲಿ ಮೊದಲ ಆದ್ಯತೆ ನೀಡಿರುವುದು ಅರ್ಥಪೂರ್ಣ. ಜೀವಜಗತ್ತನ್ನು ನೀರಿಲ್ಲದೆ ಕಲ್ಪಿಸಿಕೊಳ್ಳುವುದೂ ಸಾಧ್ಯವಿಲ್ಲ. ಸಕಲ ಜೀವರಾಶಿಗಳ ಜೀವ ಸಂಜೀವಿನಿಯಾದ ನೀರು ಅನಾದಿಯಿಂದ ಅನಂತ ಕಾಲದವರೆಗೂ ಇರುವಂಥದು. ಮಾನವ ಜಗತ್ತಿನ ಎಲ್ಲ ಭಾಷಾ ಸಾಹಿತ್ಯ ಸಂಸ್ಕೃತಿಗಳಲ್ಲಿ ನೀರಿನ ಪ್ರಸ್ತಾಪ, ಅದರ ಹಿರಿಮೆ, ಗರಿಮೆ, ಮಹಿಮೆಗಳು ಸ್ತುತಿಗೆ ಪಾತ್ರವಾಗಿದೆ. ಪ್ರಾಣವಾಯುವಿನಂತೆಯೇ ಜೀವಜಲವೂ ನಿತ್ಯ ನಿರಂತರ ಚೈತನ್ಯದಾಯಿ. ಸೃಷ್ಟಿಯ ಅದ್ಭುತ ವಿಸ್ಮಯ!</p>
<p>ಪ್ರಸ್ತುತ ಸಂಶೋಧನಾತ್ಮಕ ಲೇಖನದಲ್ಲಿ ಲೇಖಕರು ಕೆಲವು ಬೇರೆಬೇರೆ ಭಾಷೆಗಳಲ್ಲಿ ನೀರಿಗೆ ಇರುವ ಹೆಸರುಗಳನ್ನು ಉಲ್ಲೇಖಿಸಿರುವುದು ಗಮನಾರ್ಹ. ಜಗತ್ತಿನ ಸ್ಥಾವರ ಜಂಗಮ ವಸ್ತುಗಳ ಮೂಲಭೂತ ತತ್ತ್ವಗಳಲ್ಲಿ ನೀರಿನ ಮಹತ್ವವನ್ನು ಮನಗಾಣಿಸುತ್ತಾರೆ. ನೀರತಾಣಗಳ ಬಳಿಯೇ ಜಗತ್ತಿನ ಬೇರೆ ಬೇರೆ ನಾಗರಿಕತೆಗಳ ಉಗಮದ ಐತಿಹಾಸಿಕ ಅಂಶಗಳತ್ತ ಗಮನ ಸೆಳೆಯುತ್ತಾರೆ. ಶ್ರುತಿಯ ಪ್ರಕಾರ ಗಾಳಿಯೇ ಅಗ್ನಿಯ ಮೂಲಕ ನೀರಿಗೆ ಕಾರಣವಾಗಿರುವಿಕೆ, ಸಂಸ್ಕೃತ ಹಾಗೂ ದ್ರಾವಿಡ ಮೂಲದಲ್ಲಿ ನೀರಿಗಿರುವ ಹೆಸರುಗಳು, ವೇದ, ಉಪನಿಷತ್ತು, ಸ್ಮೃತಿ, ಧರ್ಮಶಾಸ್ತ್ರಗಳಲ್ಲಿ ಕಂಡುಬರುವ ನೀರಿನ ಪ್ರಶಂಸೆ, ಖಗೋಳಶಾಸ್ತ್ರದ ಹಿನ್ನೆಲೆಯಲ್ಲಿ ಸೂರ್ಯನಿಗೂ ನೀರಿಗೂ ಇರುವ ನಂಟು, ವಿವಿಧ ಕೋಶಗಳಲ್ಲಿ ಕಂಡು ಬರುವ ನೀರಿಗೆ ಸಂಬಂಧಿಸಿದ ನುಡಿಗಟ್ಟುಗಳು- ಹೀಗೆ ಅಪಾರ ಅಧ್ಯಯನ, ಮನನಗಳ ಹಿನ್ನೆಲೆಯಲ್ಲಿ ಇಲ್ಲಿ ವಿಚಾರಲಹರಿ ಮೈಮನ ತುಂಬಿಕೊಂಡಿದೆ. ''ಆತ್ಮವೇ ಒಂದು ನದಿ, ಹರಿಯ ಬಿಡು, ಸಂಯಮದ ನೀರ ಪೂರ ತುಂಬಿ.........'' ಮಹಾಭಾರತದಿಂದ ಉಲ್ಲೇಖಿಸಿರುವ ಈ ಜಲತತ್ತ್ವ ನಿಜಕ್ಕೂ ಅದ್ಭುತ. ''ರುದ್ರನ ಮತ್ತೊಂದು ಹೆಸರು ತ್ರ್ಯಂಬಕ. ಲೋಕ ಜನನಿಯರಾದ ಅಂತರಿಕ್ಷ, ನೀರು ಹಾಗೂ ಭೂಮಿಯನ್ನು ಪಾಲಿಸುವವನೇ ತ್ರ್ಯಂಬಕ'' ಎಂಬ ಮಹಾಭಾರತದ ದ್ರೋಣಪರ್ವದ ಉಲ್ಲೇಖ ಇಲ್ಲಿ ಔಚಿತ್ಯಪೂರ್ಣ. ಸುದೀರ್ಘ ಲೇಖನದ ಉಪಸಂಹಾರದಲ್ಲಿ 'ಶತರುದ್ರೀಯ'ದ ಹಿರಿಮೆಯನ್ನು ಹೀಗೆ ಮನಗಾಣಿಸುತ್ತಾರೆ: ''ಶತರುದ್ರೀಯ ಚಿಂತಿಸಿದಷ್ಟೂ ಆಳವನ್ನು ಹೆಚ್ಚಿಸುವ ಮಹಾಸಾಗರದ ಒಂದು ಮಡುವಾಗಿ ನಿಗೂಢತೆಯಲ್ಲೇ ನಮ್ಮನ್ನು ಮುಳುಗೇಳಿಸುತ್ತದೆ, ಸೆಳೆದೊಯ್ಯುತ್ತದೆ..... ಶಂಕರ ನಿಮಗೆ ನಮಗೆ, ಈ ಪ್ರಪಂಚಕ್ಕೆಲ್ಲ ನೆಮ್ಮದಿಯ ಮಳೆಗೆರೆಯಲಿ!''</p>
<p>ಒಟ್ಟಂದದಲ್ಲಿ ನೀರಿನ ಬಗೆಗಿನ ಈ ವಿಚಾರ ಲಹರಿಯನ್ನು ಮತ್ತಷ್ಟು ವಿಸ್ತರಿಸಿದ ಪಕ್ಷದಲ್ಲಿ ಇದೊಂದು ಅದ್ಭುತ ಸಂಶೋಧನಾ ಗ್ರಂಥವಾಗಿ ಶಾಶ್ವತವಾಗಿ ದಾಖಲಾಗುವ ಎಲ್ಲ ಗುಣಾಂಶಗಳನ್ನು ಹೊಂದಿದೆ. ಲೇಖಕರು ನೀರಿನ ವಿಚಾರಲಹರಿಗೆ ಅತ್ಯಂತ ಸುಭದ್ರ ತಳಹದಿ ಹಾಕಿಕೊಟ್ಟಿದ್ದಾರೆ. ಅದಕ್ಕೆ ಪೂರಕವಾದ ರೂಪರೇಷೆಗಳನ್ನೂ ಸಿದ್ಧಪಡಿಸಿಕೊಟ್ಟಿದ್ದಾರೆ.</p>
<p>'ಕಣ್ಣು, ನೋಟ ಮತ್ತು ಕಾಣ್ಕೆ' ಹೃದಯಂಗಮವಾದ ಒಂದು ಸುಂದರ ಲೇಖನ. ಮಗು ಈ ಜಗತ್ತಿನಲ್ಲಿ ಕಣ್ಣು ಬಿಟ್ಟಾಗ ಮೊದಲು ನೋಡುವುದು ತಾಯಿಯ ಮುಖವನ್ನು ಎಂಬ ಪೀಠಿಕೆಯೊಡನೆ ತಾಯಿ-ಮಗುವಿನ ಸಂಬಂಧವನ್ನು ನವಿರಾಗಿ ಮನಗಾಣಿಸುತ್ತಾರೆ. ಪಂಚೇಂದ್ರಿಯಗಳಲ್ಲಿ ಚರ್ಮವನ್ನು ಬಿಟ್ಟರೆ ಉಳಿದ ನಾಲ್ಕು ಪ್ರಧಾನ ಇಂದ್ರಿಯಗಳೆಲ್ಲ ಇರುವುದು ಮುಖದಲ್ಲೇ. ಹೀಗಾಗಿ ಮಗುವಿನ ಪಾಲಿಗೆ ತಾಯಿಯ ಮುಖವೇ 'ಕಾಣು'ವುದು.</p>
<p>ಕಣ್ಣು ಅಚ್ಚಗನ್ನಡದ ಪದ. ಇಂಗ್ಲಿಷಿನಲ್ಲಿ 'ಗಾಡ್' ಎಂಬ ಒಂದೇ ಪದ. ಸಂಸ್ಕೃತದಲ್ಲಿ ಬೇರೆ ಬೇರೆ ಪದಗಳಿರುವುದನ್ನು ಲೇಖಕರು ಉಲ್ಲೇಖಿಸುತ್ತಾರೆ. ಬಗೆ ಬಗೆಯ ಕಣ್ಣುಗಳ ವಿವರಣೆ ನೀಡುತ್ತಾರೆ. ವೇದಕಾಲೀನ 'ಶ್ರೀಸೂಕ್ತ'ದ ಕವಿ ಜಿಂಕೆಗಣ್ಣನ್ನು ಮೆಚ್ಚಿಯೇ ಬೆಚ್ಚಿ ಓಡುವ ಹರಿಣಿ ಎಂದೇ ಲಕ್ಷ್ಮೀಯನ್ನು ಕರೆದ ಬಗ್ಗೆ ಉಲ್ಲೇಖಿಸುತ್ತಾರೆ. ಪ್ರಾಸಂಗಿಕವಾಗಿ ಸಂಸ್ಕೃತದ ಕವಿ ಜಗನ್ನಾಥನ 'ಭಾಮಿನೀ ವಿಲಾಸ'ದ ಜಗನ್ನಾಥ-ಲವಂಗಿಯ ಕತೆಯನ್ನು ಉದಹರಿಸುತ್ತಾರೆ. ಕಾಲಗಣನೆಯ ವಿಧಾನವನ್ನು ರೂಪಿಸುವಾಗ ಕಣ್ಣುಗಳು ವಹಿಸುವ ಪಾತ್ರ (ರೆಪ್ಪೆಗಳು) ಶಿವಪಾರ್ವತಿ ಕಾಮದಹನ; ಪುನರುತ್ಥಾನ ಹೀಗೆ ವಿವಿಧ ಮೂಲಗಳಿಂದ ಇಲ್ಲಿನ ವಿಚಾರಧಾರೆಯನ್ನು ಪುಷ್ಠೀಕರಿಸಲಾಗಿದೆ. ಕುಮಾರವ್ಯಾಸಭಾರತ, ಮೀರಾಬಾಯಿ, ದಾಸರು, ಅಕ್ಕಮಹಾದೇವಿ, ಬೇಡರ ಕಣ್ಣಪ್ಪ, ಸಂಚಿಯ ಹೊನ್ನಮ್ಮ- ಹೀಗೆ ಕಣ್ಣು, ನೋಟ, ಕಾಣ್ಕೆಯ ನಿದರ್ಶನಗಳು ಅಪಾರ ವಿಷಯ ವ್ಯಾಪ್ತಿ ಪಡೆದುಕೊಂಡಿದೆ. ಭರತನ ನಾಟ್ಯಶಾಸ್ತ್ರದಲ್ಲಿ ಮೂವತ್ತಾರು ಬಗೆಯ ಕಣ್ಣೋಟ ಪ್ರಸ್ತಾಪಿಸಿರುವ ಬಗ್ಗೆ ಗಮನ ಸೆಳೆಯುತ್ತಾರೆ. ದೇವರು ಕಣ್ಣು ತೆರೆದರೆ, ಕಣ್ಣು ಕೋರೈಸುವ ಬೆಳಕಾಗಿ 'ವಿಶ್ವರೂಪದರ್ಶನ'ವನ್ನೂ ಮಾಡಿಸುತ್ತಾರೆ. ಕೊನೆಯಲ್ಲಿ 'ಮುಚ್ಚುವ ಕಣ್ಣಿ'ನೊಡನೆ ಈ ವೈಚಾರಿಕ ಪ್ರಬಂಧ ಗಂಭೀರ ಮೌನದ ಮುಕ್ತಾಯಪಡೆದುಕೊಳ್ಳುತ್ತದೆ. ಇದೊಂದು ಮಹತ್ವದ ರಚನೆ.</p>
<p>'ಸಮಯ: ನಿನ್ನೆ, ಇಂದು, ನಾಳೆ' ಪ್ರಬಂಧದ ಪೀಠಿಕೆಯಲ್ಲಿ ''ಸಮಯ ನಾವೇ ಕಲ್ಪಿಸಿಕೊಂಡಿರುವ, ಮುಟ್ಟಿ ಅನುಭವಿಸಲಾಗದ, ಆದರೆ, ನಮಗೆ ಅತಿ ಅವಶ್ಯವಾದ, ಬಾಳಿನುದ್ದಕ್ಕೂ ಇರುವ ನಮ್ಮೊಡನಾಟದ ಒಂದು ವಿಚಿತ್ರ 'ವಸ್ತು'!'' ಎಂಬುದಾಗಿ ಅದರ ಸ್ವರೂಪ ಲಕ್ಷಣಗಳನ್ನು ಪರಿಣಾಮಕಾರಿಯಾಗಿ ಮಾಡಿಕೊಟ್ಟಿದ್ದಾರೆ. ಸಮಯ ಎಂಬುದು ಸಂಕೇತ, ಪ್ರತಿಜ್ಞೆ, ನಿಯಮ, ಸಿದ್ಧಾಂತ ಎಂಬ ವಿಶೇಷಾರ್ಥದಲ್ಲಿ ಬಳಕೆಯಲ್ಲಿರುವುದನ್ನು ಗಮನಕ್ಕೆ ತರುತ್ತಾರೆ. ಸಮಯ ಋಗ್ವೇದದ ೧೦ನೇ ಮಂಡಲದಲ್ಲಿ ಕಾಲಸೂಚಕ ಪದವಾಗಿ ಬಳಕೆಯಾಗಿ ರುವುದು, ವೈದಿಕ ಸಾಹಿತ್ಯದಲ್ಲಿ ಪರಮಶಕ್ತಿಯ ಸಂಕೇತವಾಗಿಯೂ ಬಳಕೆ ಯಾಗಿರುವುದು, ಪಾಣಿನಿ, ಪತಂಜಲಿ, ಸಾಂಖ್ಯ, ವೈಶೇಷಿಕದರ್ಶನ, ಗಣಿತ, ಖಗೋಳಶಾಸ್ತ್ರ ಹೀಗೆ ವಿವಿಧ ಆಕರಗಳಿಂದ ಸಮಯದ ವ್ಯಾಪ್ತಿ ವಿಶೇಷವನ್ನು ಮುಂದಿಡುತ್ತಾರೆ. ವಿಶಿಷ್ಟ ಪಾರಿಭಾಷಿಕಪದವಾಗಿ ಸಮಯದ ಬಳಕೆ, ಕಾಲಕ್ಕೆ ಕೊಡಬೇಕಾದ ಮಹತ್ವವನ್ನು ಸೂಚಿಸುತ್ತಾರೆ. ಉಪಸಂಹಾರಕ್ಕೆ ಪೂರಕವಾಗಿ ಹರಿಯವರು ತಾವು ವಿರಚಿಸಿದ 'ಕಾಲಲಕ್ಷ್ಮಿ' ಕವನವನ್ನು ಸಹೃದಯರ ಆಸ್ವಾದನೆಗೆ ನೀಡಿದ್ದಾರೆ. ಇದು ಕಾವ್ಯಗುಣಸಮನ್ವಿತ ಸುಂದರ ಕವಿತೆ.</p>
<p>'ವರ್ಷಕ್ಕೊಂದು ಒಳ್ಳೆಯ ಹೆಸರು' ಪ್ರಬಂಧ ಹಬ್ಬಗಳ ಆಚರಣೆಯ ಹಿಂದಿರುವ ಸದುದ್ದೇಶದ ಪೀಠಿಕೆಯೊಡನೆ ಆರಂಭವಾಗುತ್ತದೆ. ಹಬ್ಬಗಳು ಧಾರ್ಮಿಕವಾಗಿರಬಹುದು, ಸಾಮಾಜಿಕವಾಗಿರಬಹುದು ಸಹಬಾಳ್ವೆಯನ್ನು ರೂಢಿಸಿಕೊಳ್ಳಲು ನಿರ್ಧಾರಮಾಡುವುದು ಅದರ ಮುಖ್ಯ ಗುರಿಯಾಗಿರ ಬೇಕೆಂಬುದು ಲೇಖಕರ ಆಶಯ. ಅದನ್ನು ಮುಂದಿಟ್ಟುಕೊಂಡು ರಾಗದ್ವೇಷಾದಿ ಗಳನ್ನು ಮರೆತು ಹಬ್ಬಗಳನ್ನು ಆಚರಿಸುವ ಸಂಪ್ರದಾಯ ಎಲ್ಲಾ ಜನಾಂಗಗಳಲ್ಲೂ ರೂಢಿಯಲ್ಲಿವೆ. ನಮ್ಮಲ್ಲಿ 'ಯುಗಾದಿ' ವರ್ಷದ ಮೊದಲ ಹಬ್ಬ. ಅದರಲ್ಲಿ ಸೌರಮಾನ, ಚಾಂದ್ರಮಾನಗಳ ಪ್ರಸ್ತಾಪ ಮಾಡುತ್ತಾರೆ. ಅರವತ್ತು ವರ್ಷಗಳ ಕಾಲಗಣನೆಯಲ್ಲಿ ಸಂವತ್ಸರಗಳು ಬರುತ್ತವೆ. ಕಾಲಗಣೆಯ ಈ ಚಕ್ರಕ್ಕೂ ಗುರುಗ್ರಹದ ಚಲನೆಗೂ ಸಂಬಂಧವಿದೆ ಎಂಬುದನ್ನು ಮನಗಾಣಿಸುತ್ತಾರೆ. ವಿಷ್ಣುಧರ್ಮೋತ್ತರಪುರಾಣ, ಅಗ್ನಿಪುರಾಣ, ಬೃಹತ್ ಸಂಹಿತೆಗಳ ಮಾಹಿತಿ ನೀಡುತ್ತಾರೆ. ಉತ್ತರ ಭಾರತದಲ್ಲಿ ನಮ್ಮ ಕ್ರಮವೇ ಇದ್ದು, ಆದರೆ ಒಂದೇ ವ್ಯತ್ಯಾಸ. ದಕ್ಷಿಣದವರಿಗಿಂತ ಉತ್ತರದವರು ಹದಿಮೂರುವರ್ಷ ಮುಂದು ಎಂಬ ವಿಚಾರದತ್ತ ನಮ್ಮ ಗಮನಸೆಳೆಯುತ್ತಾರೆ. ಇದು ವಿವರಣಾತ್ಮಕ ವಿಶ್ಲೇಷಣಾತ್ಮಕ ಯಶಸ್ವೀ ವೈಚಾರಿಕ ಪ್ರಬಂಧ. ಲೇಖಕರ ವಿಶಾಲ ಜ್ಞಾನ ಪ್ರಖರತೆಗೆ ಸಾಕ್ಷಿ.<sup><a epub:type="noteref" href="999-aside.xhtml#id-">೧-೨</a></sup> </p>
<p>'ಅಮ್ಮ' ಚಿಕ್ಕ ಕನ್ನಡ ಪದವಾದರೂ ಅದರಲ್ಲಿ ಹೊರಹೊಮ್ಮುವ ಅಂತರಂಗಕ್ಕೆ ಸಂಬಂಧಿಸಿದ ಭಾವನಾತ್ಮಕ ಅರ್ಥವಿಶೇಷಗಳತ್ತ 'ಅಮ್ಮ' ಪ್ರಬಂಧದಲ್ಲಿ ನಮ್ಮ ಗಮನಸೆಳೆಯುತ್ತಾರೆ. ಅಕ್ಕರೆ, ಹೊಣೆ, ಗೌರವ, ಋಣ ಎಲ್ಲವೂ ಅಡಕವಾಗಿವೆ. 'ಸಾಸಿವೆಯಲ್ಲಿ ಆನೆಯಂತೆ ಅಡಗಿ ಕುಳಿತು ಸುರುಳಿ ಸುರುಳಿಯಾಗಿ ಅರಳಿ ಅರಳಿ ಯೋಚಿಸಿದಷ್ಟೂ ಹೆಚ್ಚು ಹೆಚ್ಚಾಗಿ ಬಿಚ್ಚಿಕೊಳ್ಳುತ್ತಾ ಬೆರಗುಗೊಳಿಸುತ್ತದಲ್ಲವೇ?' ಎಂದು ಸಹೃದಯರನ್ನು ಪ್ರಶ್ನಿಸುತ್ತಾರೆ. ಇಲ್ಲಿ ಪ್ರಶ್ನೆಯ ಜೊತೆಗೆ ವಿಸ್ಮಯವೂ ಹುದುಗಿಕೊಂಡಿದೆ.</p>
<p>'ಅಮ್ಮ' ಭೂಮಿಗಿಂತ ತೂಕ ಹೆಚ್ಚು ಎಂಬುದು ಬಲ್ಲವರ ಬಣ್ಣನೆ. 'ಮಾತೃದೇವೋಭವ'- ತೈತ್ತರೀಯ ಉಪನಿಷತ್ತಿನ ಅಮೃತವಾಕ್ಯ. ಇಸ್ಲಾಂನಲ್ಲಿ ಏಕಮೇವಾದ್ವಿತೀಯನಾದ ಅಲ್ಲಾಹ್‍ನ ಸ್ತುತಿಯಲ್ಲೂ ಆ ಪರಮಪೋಷಕ ತಾಯಿಯಲ್ಲದೆ ಬೇರೆ ಇನ್ನಾರು? ಎಂಬುದನ್ನು ಉಲ್ಲೇಖಿಸುತ್ತಾರೆ. ಆಕಾಶ ಮತ್ತು ಭೂಮಿ ಇಬ್ಬರೂ ಮಹಾಮಾತೆಯರು ಎಂಬ ಋಗ್ವೇದದ ಉಲ್ಲೇಖ,</p>
<p>'ಈ ಜಗತ್ತಿಗೆ ತಂದೆಯೂ ನಾನೇ ತಾಯಿಯೂ ನಾನೇ' ಎಂಬ ಮಹಾಭಾರತ ದಲ್ಲಿನ ಶ್ರೀಕೃಷ್ಣ ಉವಾಚ, ಜಾನಪದ ತ್ರಿಪದಿಗಳಲ್ಲಿ ಕಂಡುಬರುವ ತಾಯಿಯ ಹಿರಿಮೆ, ಅಮ್ಮ ಎಂಬುದಕ್ಕೆ ಕನ್ನಡದಲ್ಲಿ ಬಳಕೆಯಲ್ಲಿರುವ ಇನ್ನಿತರ ಪದಗಳು, ಗಾದೆಗಳಲ್ಲಿ ತಾಯಿ, ಪ್ರಾಚೀನ ಕನ್ನಡ ಸಾಹಿತ್ಯದಲ್ಲಿ ತಾಯಿಗೆ ಸಂಬಂಧಿಸಿದ ವಿಫುಲ ಸೂಕ್ತಿಗಳು, ವಾಲ್ಮೀಕಿ ರಾಮಾಯಣ, ಪುರಂದರದಾಸರು, ಆಚಾರ್ಯ 'ಶ್ರೀ', ರಾಷ್ಟ್ರಕವಿ ಕುವೆಂಪು, ರಾಷ್ಟ್ರಕವಿ ಗೋವಿಂದ ಪೈ, ಕೆ.ಎಸ್. ನಿಸಾರ್ ಅಹಮದ್ ಅವರ ರಚನೆಗಳಲ್ಲಿ ಕಂಡುಬರುವ ತಾಯಿಯ ಭವ್ಯ ಪರಿಕಲ್ಪನೆ, ಹಲವಾರು ಪುರಾಣಗಳ ಉಲ್ಲೇಖ, ಗಾರ್ಕಿ ವಿರಚಿತ 'ಮದರ್' ಕೃತಿ. ಹೀಗೆ ಅಪಾರವಾದ ಸೋದಾಹರಣೆಗಳು 'ಅಮ್ಮ'ನ ವ್ಯಾಪ್ತಿ ಮನಗಾಣಿಸುತ್ತಾ ಈ ಸಂಶೋಧನಾ ಲೇಖನಕ್ಕೆ ಮೌಲ್ಯ ತಂದುಕೊಟ್ಟಿದೆ.</p>
<p>'ದೇಶಸುತ್ತು; ಕೋಶ ಓದು' ನಮ್ಮಲ್ಲಿ ಜೀವಂತಿಕೆಯನ್ನು, ಜ್ಞಾನದಾಹ, ಅನುಭವ ಪ್ರಪಂಚದ ವಿಸ್ತರಣೆಗೆ ಪ್ರಚೋದಿಸುವ ವೈಚಾರಿಕ ಬರೆಹ<sup><a epub:type="noteref" href="999-aside.xhtml#id-">೩</a></sup> 'ಚಲಿಸುತ್ತಿದೆ ಎಂದರೆ ಅಲ್ಲಿ ಪ್ರಾಣ ಇದೆ ಎಂದೇ ಭಾವನೆ. ಓಡಾಡದೇ, ಸುತ್ತಾಡದೇ, ಒಂದೇ ಕಡೆಯಲ್ಲಿ ಇದ್ದಂತಹ ಮನುಷ್ಯ ಜೀವವಿಲ್ಲದ ಕಲ್ಲಿನಂತೆ' ಎಂಬ ಅರ್ಥಪೂರ್ಣ ಪೀಠಿಕೆಯಿದೆ.</p>
<p>ಸಂಚಾರದಿಂದ ಪ್ರವಾಸಿಗನಿಗಾಗುವ ಲಾಭವೆಂದರೆ 'ಮಾಹಿತಿಗಳೇ ಇನಿಜೇನು. ಮನತಣಿಸುವ ತಿಳಿವಳಿಕೆಯೇ ಜೇನಿನಂತಹ ಸವಿಯಾದ ಹಣ್ಣು ಹಂಪಲುಗಳು' ಎಂದು ಸೊಗಸಾಗಿ ವಿವರಿಸುತ್ತಾರೆ.</p>
<p>ಪ್ರವಾಸಿಗರ ದಾಖಲೆಗಳಿಂದಾಗುವ ಪರಮಪ್ರಯೋಜನ, ದೇಶ ಹಾಗೂ ಪ್ರಪಂಚದ ಇತಿಹಾಸ ರಚನೆಯಲ್ಲಿ ಅವುಗಳ ಪಾತ್ರ ಎಂಬುದನ್ನು ಮನವರಿಕೆ ಮಾಡುವ ಲೇಖಕರು ಹೆಸರಾಂತ ಪ್ರವಾಸಿಗರಾದ ಹೆರೋದೋತ, ಮಾರ್ಕೊಪೋಲೊ, ಮೆಗಾಸ್ತನೀಸ್, ಆಲ್ಬರೂನಿ, ಅಲ್‍ಮಸೂದಿ, ಫಾಹಿಯಾನ್, ಹ್ಯೂಯನ್‍ತ್ಸಾಂಗ್, ಅಬ್ದುಲ್ ರಜಾಕ್, ನ್ಯೂನಿಜ್, ಬರ್ಬೋಸ, ಪಾಯಸ್, ಪಿಯಟ್ರೆ ಡೆಲ್ಲಾವಾಲ್ಲೊ ಮೊದಲಾದವರ ಸಾಧನೆಯನ್ನು ಮುಂದಿಡುತ್ತಾರೆ.</p>
<p>ಅಥರ್ವವೇದ, ಬೌದ್ಧ ಸಾಹಿತ್ಯ, ಜಾತಕಕಥೆಗಳು, ಕೌಟಿಲ್ಯನ ಅರ್ಥಶಾಸ್ತ್ರಗಳಲ್ಲಿ ಕಂಡುಬರುವ ಸಂಚಾರದ ಪ್ರಸ್ತಾಪ ಮಾಡುತ್ತಾರೆ. ಕೌಟಿಲ್ಯನ ಅರ್ಥಶಾಸ್ತ್ರದಲ್ಲಿ ರಾಜಕಾರ್ಯನಿರ್ವಹಣೆಗಾಗಿದ್ದ ಸಂಚಾರಸ್ವರೂಪವನ್ನು ಮನಗಾಣಿಸುತ್ತಾರೆ.</p>
<p>ಒಂದು ಕಾಲಕ್ಕೆ ಯೂರೋಪ್ 'ಕಡಲಾಚೆ' ಎಂಬ ಪರಿಕಲ್ಪನೆ ಇದ್ದುದು. ಇದೀಗ 'ಗ್ಲೋಬಲ್ ವಿಲೇಜ್' ಎಂಬ ಹಿನ್ನೆಲೆಯಲ್ಲಿ ಜಗತ್ತಿನ ಎಲ್ಲ ಭಾಗಗಳೂ ನಮಗೆ ಅತಿ ಹತ್ತಿರವಾಗಿರುವುದು. ಎಪ್ಪತ್ತರ ದಶಕದ ನಂತರದಲ್ಲಿ ಅಮೆರಿಕಾ ಅತಿ ಹತ್ತಿರವಾಗಿರುವುದರ ವಿವೇಚನೆಯಿದೆ. ಜೊತೆಜೊತೆಗೆ ಕನ್ನಡದಲ್ಲಿ ಹೇರಳವಾಗಿ ವಿದೇಶಪ್ರವಾಸಕಥನಗಳು ಬೆಳಕಿಗೆ ಬಂದಿರುವುದನ್ನು ಸ್ವಾಗತಿಸುತ್ತಾರೆ. ಪ್ರಸ್ತುತ ಲೇಖನಕ್ಕೆ ಅತ್ಯಂತ ಉಪಯುಕ್ತವಾದ ಅಡಿಟಿಪ್ಪಣಿಗಳಿದ್ದು ಹೆಚ್ಚಿನ ಸಂಶೋಧನೆಗೆ ಪೂರಕವಾಗಿದೆ. 'ಸುತ್ತಬೇಕು ತಿರುಗಬೇಕು, ಆದರೆ ಬುಗುರಿಯಂತಲ್ಲ' ಎಂಬ ಹರಿಯವರ ಸೂತ್ರಪ್ರಾಯವಾದ ವಾಕ್ಯವನ್ನು ಎಲ್ಲರೂ ಗಮನಿಸಲೇಬೇಕಾಗುತ್ತದೆ.</p>
<p>'ಆಟಕ್ಕೇಕೆ ಇಷ್ಟೊಂದು ಮಹತ್ವ' ಎಂಬ ಲೇಖನ 'ಆಟ! ಜೀವನವೇ ಒಂದು ತರಹ ಆಟವಲ್ಲವೆ?' ಎಂಬ ಗಂಭೀರ ಚಿಂತನೆಯೊಡನೆ ಆರಂಭ ವಾಗುತ್ತದೆ. ಓಡಾಟ, ನಡೆದಾಟ, ಅಲೆದಾಟ, ಕಾದಾಟ, ಹಾರಾಟ ಹೀಗೆ ಬಗೆಬಗೆಯ ಆಟದ ಸ್ವರೂಪ ನಮ್ಮ ಮುಂದಿಡುತ್ತಾರೆ.</p>
<p>ದಾರ್ಶನಿಕ ಪ್ಲೇಟೊ ಹೇಳುವಂತೆ ''ಮಕ್ಕಳ ಕ್ರೀಡೆಗಳ ಸಮರ್ಪಕ ನಿರ್ದೇಶನದಿಂದಲೇ ವಿದ್ಯಾಭ್ಯಾಸ ಅರಂಭವಾಗಬೇಕು'' ಎಂಬುದಕ್ಕೆ ಸಮರ್ಥನೆಯಾಗಿ ಕ್ರೀಡೆಯ ಇತಿಹಾಸವನ್ನು ಮುಂದಿಡುವುದರ ಜೊತೆಜೊತೆಗೆ, ಕ್ರೀಡೆಗಳ ಅನಿವಾರ್ಯತೆಯನ್ನು ಒತ್ತಿಹೇಳುತ್ತಾರೆ. ಸಿಂಧೂನದಿ ಕಣಿವೆ ನಾಗರಿಕತೆಯಲ್ಲಿ ೪೫೦೦ ವರ್ಷಗಳ ಹಿಂದೆ ಸಹಾ ಈ ನೆಲದ ಮಕ್ಕಳು ಆಡುತ್ತಿದ್ದ ಆಟಿಕೆಗಳ ಅವಶೇಷಗಳತ್ತ ಗಮನಸೆಳೆಯುತ್ತಾರೆ. ಜನಪದ ಸಾಹಿತ್ಯ, ಕನ್ನಡ ಪ್ರಾಚೀನ ಸಾಹಿತ್ಯದಲ್ಲಿನ ಮಕ್ಕಳ ಆಟಗಳು, ಪಂಪಭಾರತ, ವ್ಯಾಸಭಾರತ, ಭಾಗವತ, ಪುರಂದರದಾಸರ ಕೀರ್ತನೆಗಳು- ಹೀಗೆ ನಾನಾ ಮೂಲಗಳಲ್ಲಿ ಕಂಡುಬರುವ ಕ್ರೀಡೆಗಳ ಪ್ರಸ್ತಾಪವನ್ನು ಸವಿಸ್ತಾರವಾಗಿ ಮಾಡಿದ್ದಾರೆ. ಕ್ರೀಡಾಪ್ರೇಮಿಗಳ ಪಾಲಿಗೆ ಜ್ಞಾನದಾಹ ತಣಿಸಲು ಇದು ಅತ್ಯುಪಯುಕ್ತ ಸಂಶೋಧನ ಲೇಖನ.</p>
<p>'ಬುದ್ಧಿವಂತಿಕೆ' ವಿಚಾರ ಪ್ರಚೋದಕ ಲೇಖನ. ಬುದ್ಧಿವಂತಿಕೆಯಲ್ಲಿ ಹಲವಾರು ಒಳಭೇದಗಳಿವೆ ಎನ್ನುವ ಲೇಖಕರು 'ಓದು ಬೇರೆ, ವಿದ್ಯಾಭ್ಯಾಸ ಬೇರೆ, ತಿಳಿವಳಿಕೆ ಬೇರೆ, ಓದಿದವರೆಲ್ಲಾ ಜ್ಞಾನಿಗಳಲ್ಲ' ಎಂಬ ಮುಖ್ಯ ಸಂಗತಿಯನ್ನು ಮನವರಿಕೆ ಮಾಡಿಕೊಡುತ್ತಾರೆ. ಬಲ್ಲವ, ಜಾಣ, ಮತಿವಂತ, ವಿಚಾರಿ, ಚಿಂತಕ, ವಿವೇಕಿ, ಪ್ರವೀಣ, ಚತುರ, ಪಂಡಿತ, ಸರ್ವಜ್ಞ- ಹೀಗೆ ಬೇರೆ ಬೇರೆ ಪದಗಳಲ್ಲಿ ತಾರತಮ್ಯ ಗುರುತಿಸುವಿಕೆಯತ್ತ ಗಮನಸೆಳೆಯುತ್ತಾರೆ. ವೈದಿಕ ವಾಙ್ಮಯದಲ್ಲಿ ಬುದ್ಧಿವಂತಿಕೆಗೆ ನೀಡಿರುವ ಪ್ರಾಮುಖ್ಯ, ಬುದ್ಧಿವಂತಿಕೆಯ ಕೆಲವು ಪ್ರಭೇದಗಳು, ಮಹಾಭಾರತದಲ್ಲಿ ಕಂಡುಬರುವ ಮೇಧಾವಿಗಳ ದಂಡು, ವಾಲ್ಮೀಕಿ ರಾಮಾಯಣದಲ್ಲಿ ಆಂಜನೇಯನ ಬುದ್ಧಿವಂತಿಕೆ ಹೀಗೆ ಗಮನಾರ್ಹ ಸಂಗತಿಗಳನ್ನು ಮುತ್ತುಪೋಣಿಸುವಂತೆ ಒಂದೆಡೆ ಸಸೂತ್ರವಾಗಿ ಪೋಣಿಸಿ ಸಹೃದಯರಿಗೆ ಮುತ್ತಿನಹಾರದ ಕೊಡುಗೆ ನೀಡಿದ್ದಾರೆ.</p>
<p>'ತ್ರಿಶಂಕು ಕಥೆ: ಒಂದು ಅಧ್ಯಯನ' ದಲ್ಲಿ ರಾಮಾಯಣ, ಮಹಾಭಾರತ, ಕೆಲವು ಪುರಾಣಗಳು ಮುಂತಾದೆಡೆ ಕೇಳಿಬರುವ ತ್ರಿಶಂಕು ಕತೆಯ ವೃತ್ತಾಂತವನ್ನು ಸವಿಸ್ತಾರವಾಗಿ ನಿರೂಪಿಸುತ್ತಾರೆ. 'ವಿಶ್ವಾಮಿತ್ರನು ತನ್ನ ಛಲಸಾಧಿಸಿಕೊಳ್ಳುವುದಕ್ಕೋಸ್ಕರ ಮಾಡಿದ ಹಲವು ದುಸ್ಸಾಹಸದ, ಹಠಸಾಧನೆಯ ಕೆಲಸದ ಕತೆಗಳಲ್ಲಿ ಬಹಳ ಪ್ರಸಿದ್ಧವಾದದ್ದು ತ್ರಿಶಂಕು ಉಪಾಖ್ಯಾನ'. ತ್ರಿಶಂಕುವಿನ ಕಥೆಯನ್ನು ಲೇಖಕರು ನಾಲ್ಕಾರು ದೃಷ್ಟಿಕೋಣಗಳಿಂದ ನೋಡಿದ್ದಾರೆ. ಇದಕ್ಕೆ ಸಂಬಂಧಿಸಿದಂತೆ ಭಾಗವತ, ವಾಲ್ಮೀಕಿ ರಾಮಾಯಣ ಬಾಲಕಾಂಡ, ವ್ಯಾಸಭಾರತದ ಆದಿಪರ್ವ, ವಾಯುಪುರಾಣ, ಕನ್ನಡ ಭಾಗವತ, ಹರಿವಂಶ, ಕಂಬರಾಮಾಯಣಗಳಿಂದ ಸಾಧಾರಪಡೆದು, ಖಗೋಳ ವಿಜ್ಞಾನಿಗಳಿಗೆ ಸಂಶೋಧನೆ ಮಾಡಲು ಸಾಮಗ್ರಿಗಳು ಇಲ್ಲಿರುವುದರ ಸುಳಿವು ನೀಡುತ್ತಾರೆ. ಇಲ್ಲಿರುವುದರ ಸುಳಿವು ನೀಡುತ್ತಾರೆ. ಇಲ್ಲಿ ಲೇಖಕರು ಸಮರ್ಪಕವಾಗಿ ಕುತೂಹಲಕಾರಿ ವಸ್ತುವೊಂದನ್ನು ಯಶಸ್ವಿಯಾಗಿ ವಿವೇಚನೆಗೆ ಒಳಪಡಿಸಿದ್ದಾರೆ.</p>
<p>'ಮನುಕುಲೋದ್ಧಾರಕರು' ಶೀರ್ಷಿಕೆಯಡಿಯಲ್ಲಿ ಲೇಖಕರು ಗೋವಿಂದ ಪೈ ಅವರ 'ಗಿಳಿವಿಂಡು' ಕವನ ಸಂಕಲನದ 'ಯೇಸು ಮತ್ತು ಕೃಷ್ಣ' ಪದ್ಯ; ಅವರದೇ 'ಗೋಲ್ಗೋಥಾ' ಖಂಡಕಾವ್ಯ; ಜಿ.ಪಿ. ರಾಜರತ್ನಂ ಅವರ 'ಮಹಾತ್ಮರ ಮರಣ' ಕೃತಿ ಹಾಗೂ ಕುವೆಂಪು ಅವರ 'ಯಾವ ಕಾಲದ ಶಾಸ್ತ್ರವೇನು ಹೇಳಿದರೇನು' ಕವನ- ಇವುಗಳ ಬಗೆಗೆ ಚಿಂತನ-ಮಂಥನ ನಡೆಸಿದ್ದಾರೆ. ''ಎಲ್ಲ ಸಮಯಗಳಲ್ಲೂ ನೋವು, ಅಸೂಯೆ, ಹಗೆಗಳಿಂದ ಕಲುಷಿತಗೊಳ್ಳದ ಮನಸ್ಸು, ದಯೆಯ ಪ್ರವೃತ್ತಿ, ನಂಬಿದ ಸರ್ವಶಕ್ತ ತತ್ತ್ವಕ್ಕೇ ಶರಣುಹೋಗುವ ಸಂಪೂರ್ಣ ಸಮರ್ಪಣ ಭಾವ ಇವೇನೇ ಪುರುಷೋತ್ತಮರನ್ನು ಮನುಕುಲೋದ್ಧಾರಕರೆಂದು ದೈವತ್ವಕ್ಕೇರಿಸುವ ಮಾನದಂಡಗಳು'' ಎಂಬುದಾಗಿ ಅರ್ಥಪೂರ್ಣ ಸಮರ್ಪಕ ವ್ಯಾಖ್ಯೆ ನೀಡಿದ್ದಾರೆ. ಮೇಲ್ಕಂಡ ರಚನೆಗಳ ಹಿನ್ನೆಲೆಯಲ್ಲಿ ಮಾನವೀಯ ಮೌಲ್ಯ ಸಂವರ್ಧನೆಗೆ ಈ ರಚನೆಗಳು ಸಾಕ್ಷಿಯಾಗಿರುವುದನ್ನು ಸಮರ್ಥಿಸುತ್ತಾರೆ.</p>
<p>'ನಾಲ್ಕು ಬಗೆಯ ಜನಗಳು' ಲೇಖನದಲ್ಲಿ ಲೇಖಕರು (೧)ಪಾದಚಾರಿಗಳು (೨) ಕುದುರೆ ಸವಾರರು (೩) ಗಾಳಿಯಂತೆ ಮುನ್ನುಗ್ಗುವವರು (೪) ಬೆಳಕನ್ನು ಬಯಸಿ, ಅರಸಿ ಹೊರಟವರು- ಹೀಗೆ ನಾಲ್ಕು ಬಗೆಯ ಜನರನ್ನು ಗುರುತಿಸಿ ಒಂದೊಂದಕ್ಕೂ ವಿವರಣೆ ನೀಡುತ್ತಾರೆ. ಅದರಲ್ಲಿ ನಾಲ್ಕನೆಯದಾದ ವಿಭಾಗ ಲೇಖಕರಲ್ಲಿ ಆದ್ಯತೆ ಪಡೆದುಕೊಳ್ಳುತ್ತದೆ. ಈ ವಿಭಾಗದಲ್ಲಿ ಚಿಂತಕರು ಶರಣರು, ಜ್ಞಾನಿಗಳು, ಸೂಫಿಗಳು ಹಾಗೂ ಸತ್ಯವನ್ನು ಕಂಡವರನ್ನು ಸೇರ್ಪಡೆಗೊಳಿಸಲಾಗಿದೆ.</p>
<p>'ಉಪಕಾರಸ್ಮರಣೆ' ಮಾಸಪತ್ರಿಕೆಯೊಂದರ ಹತ್ತನೆಯ ವಾರ್ಷಿಕ ಸಮಾರಂಭದಲ್ಲಿ ಹರಿದಂಪತಿಗಳು ಪಾಲ್ಗೊಂಡ ಸಂದರ್ಭದಲ್ಲಿ ಸಾಹಿತ್ಯ ಪತ್ರಿಕೆಗಳು ಎದುರಿಸಬೇಕಾದ ಸಂಕಷ್ಟಗಳನ್ನು ದಾಖಲಿಸುತ್ತಾರೆ. ಇದೇ ಸಂದರ್ಭದಲ್ಲಿ ತಾವೇ ನಡೆಸಿಕೊಂಡು ಬಂದ 'ಅಮೆರಿಕನ್ನಡ'ದ ನೆನಪುಗಳು ದಟ್ಟವಾಗಿ ಮರುಕಳಿಸುತ್ತದೆ. 'ಹವ್ಯಾಸಿಗಳ ಪಾಡೇ ಹಾಗೆ; ಹುಚ್ಚರ ಹಾಡೇ ಹಾಗೆ, ಬೇರೆಯವರಿಗೆ ಬೇಗ ಅದು ಅರ್ಥವಾಗದ ಜಾಡು'- ಲೇಖಕರ ಅರ್ಥಗರ್ಭಿತ ನುಡಿಗಳು ಸಹೃದಯ ಓದುಗರಿಗೆ ಏನೆಲ್ಲಾ ಅರ್ಥ, ಅಂತರಾರ್ಥ ನೀಡುವಲ್ಲಿ ಸಫಲ!</p>
<p>'ಸ್ನೇಹ: ಒಲಿದವರನು ಉಜ್ಜೀವಿಸುವ ಬಗೆ' ಲೇಖನದ ಪೀಠಿಕಾ ಭಾಗದಲ್ಲಿ ಕುಮಾರವ್ಯಾಸಭಾರತದ ಉದ್ಯೋಗಪರ್ವದಲ್ಲಿ ಬರುವ ಒಲಿದವರನ್ನು ಉಜ್ಜೀವಿಸುವ ಬಗೆಯ ಚಿತ್ರಣ ತಮ್ಮ ಮೇಲೆ ಬಾಲ್ಯದಲ್ಲಿಯೇ ಬೀರಿದ ಪ್ರಭಾವ, ಸರ್ವರಿಗೂ ಸಾರ್ವಕಾಲಿಕವಾಗಿ ಅನ್ವಯಿಸುವ ಅಲ್ಲಿನ ಜೀವನ ಮೌಲ್ಯವಾದ ಸ್ನೇಹದ ಮಾತುಗಳನ್ನು ಮುಂದಿಟ್ಟುಕೊಂಡು ವಿವೇಚನೆಗೆ ತೊಡಗುತ್ತಾರೆ. ಕರ್ಣ-ಸುಯೋಧನರ ಸಖ್ಯದ ಮೆಲೆ ಬೆಳಕು ಚೆಲ್ಲುವ ಪ್ರಸಂಗಗಳು ಒಂದಕ್ಕಿಂತ ಒಂದು ಮನೋಜ್ಞವಾದುವು. ಕೃಷ್ಣಸಂಧಾನವೇ ಮಹಾಭಾರತದ ಕಥೆಯಲ್ಲಿ ಒಂದು ಮುಖ್ಯ ಘಟ್ಟ ಎಂಬುದರತ್ತ ಗಮನ ಸೆಳೆಯುತ್ತಾರೆ. ಪಂಪಭಾರತದಲ್ಲಿ ಬರುವ ಕರ್ಣ-ಭಾನುಮತಿ ಪಗಡೆಯಾಟದ ಪ್ರಸಂಗ, ಕರ್ಣನ ಕಡುನನ್ನಿ-ಸ್ನೇಹಿತನಿಗೆ ಕರ್ಣಕೊಟ್ಟ ವಚನ ಪರಿಪಾಲನೆ ನಿಷ್ಠೆಯ ದ್ಯೋತಕ ಎಂಬುದನ್ನು ವಿವರಿಸುತ್ತಾ ಸ್ನೇಹದ ಹಿರಿಮೆಯನ್ನು ಕೊಂಡಾಡುತ್ತಾರೆ. 'ಇಂಥ ಪ್ರಸಂಗಗಳು ನಮ್ಮ ಜೀವನದಲ್ಲಿ ಅಳವಡಿಸಿಕೊಳ್ಳಲು ಉಪಯುಕ್ತ ಸಂದೇಶಗಳನ್ನು ಒಳಗೊಂಡವು' ಎಂಬುದು ಲೇಖಕರ ಅಭಿಮತ. ಇದಕ್ಕೆ ನಮ್ಮದೂ ಅಂದರೆ ಸಹೃದಯರದೂ ಸಂಪೂರ್ಣ ಸಹಮತ.</p>
<p>'ತಪ್ಪಾದೀತೆಂದು ಮಾತಾಡುವುದನ್ನೇ ನಿಲ್ಲಿಸಬೇಡ'- ಈ ಲೇಖನದ ರಚನೆಯ ಹಿಂದೆ ಕೇವಲ ಸದಾಶಯ, ಸದುದ್ದೇಶಗಳನ್ನೇ ಗಮನಿಸಬೇಕೆಂಬುದು ಲೇಖಕರ ಆಶಯ. ''ನಾವೆಲ್ಲರೂ ಕನ್ನಡದಲ್ಲಿ ಮಾತನಾಡುವಾಗ ಉಚ್ಚಾರಣೆಯ ಬಗ್ಗೆ ನಮಗೆ ಆಗಬಹುದಾದ, ಕೆಲವರಿಗೆ ಆಗಿಯೇ ಆಗುವ, ತೊಂದರೆಗಳನ್ನು ಕುರಿತು ಒಂದು ಸರಳ ಪರಿಹಾರ ಸೂತ್ರದ ಪ್ರಯತ್ನ ಅಷ್ಟೆ''- ಎಂದು ಹೇಳಿ ಅತ್ಯುಪಯುಕ್ತ ಮಾರ್ಗದರ್ಶನ ನೀಡಿದ್ದಾರೆ.</p>
<p>'ಹೆಸರಿನಲ್ಲೇನಿದೆ?' ಪ್ರಬಂಧದಲ್ಲಿ ಸೀತಾಪಹರಣ ಒಂದು ಕಾಲದಲ್ಲಿ ಜನಜನಿತವಾಗಿದ್ದ ಜಾನಪದ ಕಥೆ. ಅದಕ್ಕೆ ಚಾರಿತ್ರಿಕ ಅಂಶಗಳ ತೆಕ್ಕೆ. ಪಾತ್ರಪೋಷಣೆಯ ಪುಷ್ಟಿ ತುಷ್ಟಿ, ಕಾವ್ಯಾಲಂಕಾರಗಳ ರೆಕ್ಕೆಪುಕ್ಕ ಬಂದದ್ದು ಆಮೇಲೆ ಎಂಬ ಹಿನ್ನೆಲೆಯಲ್ಲಿ ಸೀತಾಪಹರಣ ಕಥನವನ್ನು ವಿವೇಚಿಸುತ್ತಾರೆ. ಸೀತೆಯೇ 'ದೇವತೆ'ಯಾಗಿರುವ ಋಷಿ ವಿಶ್ವಾಮಿತ್ರರ ಒಂಬತ್ತು ಮಂತ್ರಗಳ ಕೃಷಿಗೆ ಸಂಬಂಧಿಸಿದ ಸೂಕ್ತವೊಂದನ್ನು ಅಥರ್ವವೇದದಿಂದ ಅಡಿಟಿಪ್ಪಣಿಯಲ್ಲಿ ಉಲ್ಲೇಖಿಸುತ್ತಾರೆ.</p>
<p>'ಮೂರು ದಿನದ ಬಾಳು' ಲೇಖನದಲ್ಲಿ ಜೀವನದ ಎರಡು ಗುರಿಗಳಾದ 'ಶ್ರೇಯಸ್ಸು' ಹಾಗೂ 'ಪ್ರೇಯಸ್ಸು' ಗಳನ್ನು ಕುರಿತಂತೆ ವಿವೇಚಿಸುತ್ತಾರೆ. ಪ್ರೇಯಸ್ಸು ಎಂದರೆ ಇದೀಗ ಸಿಗುವ ಐಹಿಕ ಸುಖ, ದೈಹಿಕವಾಗಿ ಮಾನಸಿಕವಾಗಿ ನಾವು ಅನುಭವಿಸಬಹುದಾದ ಆನಂದ. ಇದನ್ನು ಮೀರಿದ, ಇಲ್ಲಿಂದ ನಾವು ಮರೆಯಾದ ಮೇಲೂ ನಮ್ಮ ಪಾಲಿಗೆ ಉಳಿಯುವ ಮಧುರ ಭಾವವೇ 'ಶ್ರೇಯಸ್ಸು' ಎಂಬುದನ್ನು ಮನವರಿಕೆ ಮಾಡಿಕೊಡುತ್ತಾರೆ. ಲೇಖಕರು ತಮ್ಮ ವಿವೇಚನೆಗೆ ಕಠ ಉಪನಿಷತ್, ಶ್ರೀಮದ್ ಭಾಗವತ, ಪಾಂಚರಾತ್ರ, ಸುಭಾಷಿತಾವಲೀ, ಮೈತ್ರೀ ಉಪನಿಷತ್, ಸುಭಾಷಿತರತ್ನ ಭಾಂಡಾಗಾರ ಮೊದಲಾದವುಗಳಿಂದ ಅಮೂಲ್ಯ ಮಾಹಿತಿಗಳನ್ನು ದೊರಕಿಸುವ ಸಾರ್ಥಕ ಕಾರ್ಯ ಮಾಡಿದ್ದಾರೆ.</p>
<p>'ಏನಿ ಬಂದಿರಿ, ಹದುಳವಿದ್ದಿರೇ?' ಲೇಖನದಲ್ಲಿ ವಿವಿಧ ಭಾಷೆಗಳಲ್ಲಿ ಅತಿಥಿಗಳನ್ನು ಸ್ವಾಗತಿಸಲು ಬಳಸುವ ಭಾಷೆಯ ವಿವರಣೆಯೊಡನೆ ಲೇಖನ ಆರಂಭವಾಗುತ್ತದೆ.</p>
<p>''ಮನೆಗೆ ಯಾರೇ ಬರಲಿ, ಅತಿಥಿಗಳನ್ನು ಗೌರವಿಸಬೇಕು, ಆ ಸಮಯಕ್ಕೆ ಅವರೇ ನಮ್ಮ ಪಾಲಿನ ದೇವರು, ಅವರ ಯೋಗಕ್ಷೇಮ ನಮ್ಮ ಹೊಣೆ, ಇದನ್ನೆಲ್ಲಾ ನಂಬಿ ನಡೆಯುವ ಸಂಸ್ಕೃತಿ ನಮ್ಮದು'' ಎಂದು ಹೇಳುವ ಲೇಖಕ ಹರಿ ಅವರು ತಾವೇ ಇದಕ್ಕೆ ನಿದರ್ಶನವಾಗಿದ್ದಾರೆ. ಹರಿ ದಂಪತಿಗಳ ಅತಿಥಿ ಸತ್ಕಾರ ಅನನ್ಯವಾದದ್ದು, ಅಮೋಘವಾದದ್ದು, ವಿಶಿಷ್ಟವಾದದ್ದು. ಈ ವಿಚಾರದಲ್ಲಿ ಈ ದಂಪತಿಗಳದು ಮುಂಚೂಣಿಯ ದಾಖಲೆ.</p>
<p>'ಏನಿ' ಪದ ಕ್ಷೇಮಸಮಾಚಾರ, ಉಭಯ ಕುಶಲೋಪರಿಗೆ ಹರಿಹರನಲ್ಲಿ ಬಳಕೆಯಾಗಿದೆ. ಕುಮಾರವ್ಯಾಸ ಭಾರತದ ದ್ರೌಪದಿ ಸ್ವಯಂವರದಲ್ಲಿ 'ಏನಿ' ಪ್ರಯೋಗವಿದೆ. ಊರ್ವಶಿ-ಅರ್ಜುನನ ಸಾಮಾನ್ಯ ಮಾತುಕತೆಯಲ್ಲೂ 'ಏನಿ' ಪ್ರಯೋಗವಿದೆ. ಅಂತೆಯೇ ಕರ್ಣಪಾರ್ಯನ ನೇಮಿನಾಥಪುರಾಣ, ಹಾಗೆಯೇ ಲಕ್ಷ್ಮೀಶ ಕವಿ ಸಹ 'ಏನಿ' ಪದವನ್ನು ನಡೆದಾಡಿಸಿರುವುದನ್ನು ಉದಹರಿಸುತ್ತಾರೆ. ಆಚಾರ್ಯ ತೀನಂಶ್ರೀ ಅವರ 'ಸಮಾಲೋಕನ'ದಲ್ಲೂ 'ಏನಿ' ವಿವೇಚನೆಯಿದೆ.</p>
<p>'ಮುತ್ತಿನಂಥ ಮಾತುಗಳು' ವೈಚಾರಿಕ ಲೇಖನದಲ್ಲಿ ಬಸವಣ್ಣನವರ ಪ್ರಸಿದ್ಧ ವಚನ 'ನುಡಿದರೆ ಮುತ್ತಿನ ಹಾರದಂತಿರಬೇಕು....' ಆಧರಿಸಿ ಲೇಖಕರ ವಿಚಾರಧಾರೆ ಮುಂದುವರೆಯುತ್ತದೆ. ಇಲ್ಲಿ ಮಾತೇ ಮುತ್ತು, ಮುಕ್ತಾ ಎಂದರೆ ಮುತ್ತು, ಮುಕ್ತಕ ಅಂದರೂ ಮುತ್ತು. ಇಂಥ ಮಾತಿನಲ್ಲಿ ಆನೆಯನ್ನು ಸಾಸಿವೆಯಲ್ಲಿ ಹುದುಗಿಸುವ ಪ್ರಯತ್ನವಿದೆ ಎನ್ನುವ ಲೇಖಕರು ಎಲ್ಲ ದೇಶಗಳ, ಜನಾಂಗಗಳ, ಭಾಷೆಗಳ ಆಡುನುಡಿಯಲ್ಲಿ ತಲತಲಾಂತರದಿಂದ ನಡೆದು ಬಂದಿರುವ ಸೊಗಸು ಇದು ಎಂಬುದನ್ನು ಮನಗಾಣಿಸುತ್ತಾರೆ. ಇದಕ್ಕೆ ಸಂಬಂಧಿಸಿದಂತೆ ದ್ವಿಪದಿ, ತ್ರಿಪದಿ, ದೋಹೆ, ವಾಕ್‍ಗಳು, ವಚನಗಳು, ಗಾದೆಗಳು, ಒಗಟುಗಳು, ದೇವರ ನಾಮಗಳ ಪಲ್ಲವಿ ಅನುಪಲ್ಲವಿಗಳನ್ನು ಉದಹರಿಸಿ 'ಇವುಗಳು ಮುಕ್ತಕದ ಬಾನಿನಲ್ಲಿ ಮಿನುಮಿನುಗುವ ಚುಕ್ಕೆಗಳೇ' ಎಂದು ಅರ್ಥಪೂರ್ಣವಾಗಿ ಹೇಳಿದ್ದಾರೆ.</p>
<p>'ಕಪ್ಪೆ ಅರೆಭಟ್ಟನ ಬಾದಾಮಿ ಶಾಸನ' ಕುರಿತ ಸಂಶೋಧನಾ ಲೇಖನದಲ್ಲಿ ಕನ್ನಡದ ಪ್ರಾಚೀನ ಸಾಹಿತ್ಯದಲ್ಲಿ ಇಪ್ಪತ್ತೈದು ಸಾವಿರಕ್ಕೂ ಹೆಚ್ಚು ಶಿಲಾಶಾಸನ ಗಳಿರುವ ಗಮನಾರ್ಹ ಅಂಶವನ್ನು ವಿಶದಪಡಿಸುತ್ತಾರೆ. ದಾನಶಾಸನಗಳು, ವೀರಗಲ್ಲುಗಳು, ಮಾಸ್ತಿಕಲ್ಲುಗಳು, ನಿಸದಕಲ್ಲುಗಳು, ರಾಜಶಾಸನಗಳು ಇತ್ಯಾದಿ. ಬಾದಾಮಿ ಶಾಸನವು ಕ್ರಿ.ಶ. ಸುಮಾರು ೭ನೇ ಶತಮಾನಕ್ಕೆ ಸೇರಿದ್ದು. ಈ ಶಾಸನದ ಮೊದಲ ಶ್ಲೋಕ ಸಂಸ್ಕೃತ. ಉಳಿದದ್ದು ತ್ರಿಪದಿ. 'ಕನ್ನಡ ಛಂದಸ್ಸಿನ ತಾಯಿಬೇರಾದ ತ್ರಿಪದಿಯ ಮಟ್ಟಿನ ಮೊದಲ ರೂಪ ಅದರಲ್ಲಿದೆ' ಎಂಬುದರತ್ತ ವಿಶೇಷ ಗಮನ ಸೆಳೆಯುತ್ತಾರೆ. ಅದರ ವೈಶಿಷ್ಟ್ಯತೆಯನ್ನು ಪರಿಣಾಮಕಾರಿಯಾಗಿ ಹೀಗೆ ಗುರುತಿಸಿದ್ದಾರೆ: ''ಒಬ್ಬ ಕನ್ನಡ ವೀರನ ಆವೇಶಯುತವಾದ ಸ್ವಭಾವ ಚಿತ್ರ ಅಲ್ಲಿದೆ. ಅದರಲ್ಲಿ ಭಾವ ಭಾಷೆಗಳ ಯೋಗ್ಯ ಮಿಲನವುಳ್ಳ ಸ್ವಯಂಪೂರ್ಣವಾದ ಭಾವಗೀತೆಯ ಸತ್ಯವೂ ತುಂಬಿದೆ.'' ಶಾಸನದ ಮೂಲಪಾಠ, ಸುಲಭಪಾಠ, ಅದರ ಭಾವಾರ್ಥಗಳ ವಿವರಣೆ ನೀಡುತ್ತಾರೆ. ಜನಪರಕವಿ ಸರ್ವಜ್ಞನನ್ನು ನೆನೆದು ಕನ್ನಡದಲ್ಲಿ ತ್ರಿಪದಿಯ ವಿವೇಚನೆ ಮಾಡುತ್ತಾರೆ. 'ತ್ರಿಪದಿಯೇ ಕನ್ನಡ ವೃತ್ತಗಳ ಗಾಯತ್ರಿ' ಎಂಬ ಬೇಂದ್ರೆಯವರ ಮಾತನ್ನು ಉಲ್ಲೇಖಿಸುತ್ತಾರೆ.</p>
<p>ಮುಂದುವರಿದು ಕಪ್ಪೆ ಅರೆಭಟ್ಟ ಯಾರು? ಎಂಬ ಸುದೀರ್ಘ ವಿವೇಚನೆಗೆ ತೊಡಗಿಸಿಕೊಳ್ಳುತ್ತಾರೆ. ''ಸಂಶೋಧಕರಿಗೆ ಒಂದು ಒಳ್ಳೆಯ ಆಹಾರವಾಗಿ 'ಕಪ್ಪೆ ಅರೆಭಟ್ಟನ' ಇತಿವೃತ್ತ ಇನ್ನೂ ಉಳಿದಿದೆ'' ಎಂದು ಹೇಳುವ ಮೂಲಕ ಒಬ್ಬ ಶ್ರೇಷ್ಠ ಸಂಶೋಧಕನಿಗಿರಬೇಕಾದ ಪ್ರಾಮಾಣಿಕತೆ, ಆತ್ಮಸಾಕ್ಷಿ ಹಾಗೂ ವಿನಮ್ರತೆ ಮೆರೆದು ಹರಿ ನಿಜಕ್ಕೂ ತಮ್ಮ ಎತ್ತರದ ವ್ಯಕ್ತಿತ್ವ ಕಾಯ್ದುಕೊಂಡಿದ್ದಾರೆ.</p>
<p>'ಹೆಗ್ಗಡದೇವನಕೋಟೆಯ ದೇಕಬ್ಬೆ ಶಾಸನ' ಶಾಸನ ಸಾಹಿತ್ಯಕ್ಕೆ ಒಂದು ಅಮೂಲ್ಯ ಕೊಡುಗೆ. ಲೇಖನದ ಪೀಠಿಕೆಯಲ್ಲಿ ಕನ್ನಡನಾಡಿನ ಸಾಂಸ್ಕೃತಿಕ ಚರಿತ್ರೆಯಲ್ಲಿ ಕರ್ನಾಟಕದಲ್ಲಿ ದೊರೆತಿರುವ ಅಪಾರ ಶಾಸನಗಳ ಮಹತ್ವದ ಪಾತ್ರದ ಬಗ್ಗೆ ಕ್ಷ-ಕಿರಣ ಬೀರುತ್ತಾರೆ. ಹೆಗ್ಗಡದೇವನಕೋಟೆಯ ಪ್ರದೇಶದ 'ಬೆಳತೂರು ಶಾಸನ' ದೇಕಬ್ಬೆಯ ಮರಣ ವೃತ್ತಾಂತದ ಹೃದಯವಿದ್ರಾವಕ ಕಾವ್ಯ. ಆಕೆಯ ತಂದೆಯೇ ಕೆತ್ತಿಸಿದ ಶಿಲಾಶಾಸನವೆಂಬುದನ್ನು ತಿಳಿಸುತ್ತಾ ಅದರ ಹಿನ್ನೆಲೆಯನ್ನು ವಿವರಿಸುತ್ತಾರೆ. ಇದು ಕರುಣರಸ ಪ್ರಧಾನವಾದದ್ದು. ಸುಲಭ ಹಳಗನ್ನಡ ರೂಪದಲ್ಲಿದೆ. ಈ ಲೇಖನಕ್ಕೆ ಪೂರಕವಾಗಿ ನಾಡಿನ ಗಣ್ಯ ವಿದ್ವಾಂಸರಾದ ಡಾ । ಎಂ. ಚಿದಾನಂದಮುರ್ತಿಯವರ 'ಮಾಸ್ತಿಕಲ್ಲು, ಸಹಗಮನ ಮತ್ತು ಆತ್ಮಹತ್ಯೆ' ಸಂಶೋಧನಾತ್ಮಕ ಲೇಖನದಿಂದ ಉಲ್ಲೇಖಿಸುತ್ತಾರೆ.</p>
<p>'ಓದುವುದಕ್ಕಾಗಿ ಅಮೆರಿಕಾಕ್ಕೆ ಹೋಗುವುದು' ಲೇಖನ ಅಮೆರಿಕಾಕ್ಕೆ ಉನ್ನತ ವ್ಯಾಸಂಗಕ್ಕೆ ಹೋಗುವವರಿಗೆ ಅಗತ್ಯವಾದ ಪೂರ್ವತಯಾರಿಯ ವಿವರಗಳನ್ನು ಒದಗಿಸುವ ಉಪಯುಕ್ತ ಮಾಹಿತಿ ಲೇಖನ.</p>
<p>'ವಿದೇಶದಲ್ಲಿ ಕನ್ನಡ ಉಳಿಸಿ, ಬೆಳೆಸುವ ಬಗೆ' ಲೇಖನದಲ್ಲಿ ಇದರ ಬಹುಅಂಶ 'ಅಮೆರಿಕನ್ನಡ' ಪತ್ರಿಕೆಯ ಸಂಪಾದಕೀಯದಿಂದ ಮೂಡಿಬಂದಿ ರುವಂಥದ್ದು.</p>
<p>'ಊರಿನಿಂದ ಹೊರಬಂದು ಕನ್ನಡಿಗರು ತಾವು ತುಂಬಿದ ಮನೆಯಲ್ಲೂ ತೌರ ಬೆಳಕನ್ನು ಬೆಳಗುವ ಹಂಬಲದವರು' ಎನ್ನುವ ಲೇಖಕರು 'ಮಾತು, ಓದು, ಬರಹ, ಹಾಡು, ಪ್ರಕಟಣೆ, ಕಂಪ್ಯೂಟರೀಕರಣ ಮತ್ತು ಕನ್ನಡಕ್ಕೆ ವಿಶ್ವಮಾನ್ಯತೆ ಎಂಬ ಏಳು ಬಣ್ಣಗಳನ್ನು ಕನ್ನಡದ ಕಾಮನ ಬಿಲ್ಲಿನಲ್ಲಿ ಕಾಣಲು ನಾನು ಪ್ರಯತ್ನಿಸುತ್ತೇನೆ' ಎಂದು ಹೇಳುತ್ತಾ, ತಮ್ಮ ಕನ್ನಡನಿಷ್ಠೆಯನ್ನು ಸುಪ್ರಕಟ ಗೊಳಿಸುತ್ತಾರೆ.</p>
<p>ಅಮೆರಿಕಾದಲ್ಲಿ ಜರುಗಿದ ಹಲವಾರು ಕನ್ನಡಿಗರ ಸಮ್ಮೇಳನಗಳನ್ನು<br />ನೆನೆಯುತ್ತಾ ಇಂಥ ಸಮಾವೇಶಗಳು ಆಗಾಗ್ಗೆ ನಡೆಯಬೇಕು ಎಂದು ಆಶಿಸುತ್ತಾರೆ. ಸಮಾವೇಶಗಳಲ್ಲಿ ನಮ್ಮ ಮಕ್ಕಳಲ್ಲಿ ಕನ್ನಡದ ಬಗ್ಗೆ ಆಸಕ್ತಿ, ಕನ್ನಡಿಗರ ಪ್ರದರ್ಶಕ ಕಲೆಗೆ ಪ್ರೋತ್ಸಾಹ, ಸಾಹಿತ್ಯಾಸಕ್ತಿ ಉತ್ತೇಜನದ ಕಾರಂಜಿಗೆ ಇಂಬು ನೀಡಬೇಕೆಂದು ಬಯಸುತ್ತಾರೆ. ಕನ್ನಡ ಪುಸ್ತಕ ಉಡುಗೊರೆ, ಕಲಿತ ಮನೆಮಾತಿನ ಭಾಷೆ ಉಳಿಸಿಕೊಳ್ಳಲು, ಕನ್ನಡದಲ್ಲಿ ವ್ಯವಹಾರ ನಡೆಸಲು, ಮಕ್ಕಳಿಗೆ ಕತೆ ಹೇಳಿ ಕನ್ನಡ ಕಲಿಸಲು ಅಮೂಲ್ಯ ಸಲಹೆ ನೀಡುತ್ತಾರೆ.</p>
<p>'ಕನ್ನಡದ ದಿಗ್ವಿಜಯದ ಒಂದು ಸಾಧನ' ಲೇಖನದ ವಿಚಾರದೀಪ್ತಿ ಗಮನಾರ್ಹ. ಅಂತೆಯೇ ಅವರ ಉಜ್ವಲ, ಪ್ರಜ್ವಲ ಕನ್ನಡಾಭಿಮಾನ. ಕರ್ನಾಟಕದ ಗಡಿದಾಟಿ ವಿಶ್ವದೆಲ್ಲೆಡೆ ತಲುಪಿ ನಮ್ಮ ಕನ್ನಡ ಅಲ್ಲೆಲ್ಲಾ ಭದ್ರವಾಗಿ ತಳವೂರಿ ನಿಲ್ಲತೊಡಗಿದೆ ಎನ್ನುವ ಹರಿಯವರು ಇದನ್ನು 'ಹೊಸ ಸಹಸ್ರಮಾನದ ಅರುಣೋದಯದ ಕಾಲ' ಎಂದು ಕರೆದಿದ್ದಾರೆ. ಕನ್ನಡದ ಬಗೆಗೆ ಮಮತೆ, ಅಭಿಮಾನ ತಳೆದವರು ಕನ್ನಡದ ದಿಗ್ವಿಜಯಕ್ಕೆ ಮುಖ್ಯ ಸಾಧನ ಎಂಬುದನ್ನು ಗುರುತಿಸುತ್ತಾರೆ. 'ವಿದೇಶದ ಕನ್ನಡಿಗರಿಗೆ ಕನ್ನಡ ಒಂದು ಭಾಷೆಯಾಗಿ ಉಳಿದಿಲ್ಲ. ಕನ್ನಡ ಎನೆ ಕಿವಿ ನಿಮಿರುವುದು ಎಂಬುದು, ಕನ್ನಡದ ಸೊಲ್ಲು ಕಿವಿಗೆ ಬಿದ್ದಾಗ ಅದೇನೋ ಅನಿರ್ವಚನೀಯ ಆನಂದ ಆಗುತ್ತೆ' ಎಂಬುದಾಗಿ ತಮ್ಮ ಸ್ವಾನುಭವವನ್ನು ಮೇಳೈಸಿ ಹೆಮ್ಮೆಯಿಂದ ಹೇಳುತ್ತಾರೆ. ಕನ್ನಡ ಕಂಪ್ಯೂಟರೀ ಕರಣದ ಮಹತ್ವವನ್ನು ಕುರಿತಂತೆ ಇದರ ಜೊತೆಜೊತೆಗೇ ಈ ವಿಶ್ವವ್ಯಾಪೀ ಅಂತರ್ಜಾಲ (ಇಂಟರ್‍ನೆಟ್) ನಮ್ಮ ಬಾಳಿಗೊಂದು ಹೊಸ ಆಯಾಮವನ್ನು ತಂದುಕೊಟ್ಟಿದೆ ಎಂಬುದನ್ನು ಮನಗಾಣಿಸುತ್ತಾರೆ.</p>
<p>'ಬರೆಯಬಲ್ಲವರಿಗೆ ಪ್ರೋತ್ಸಾಹದ ಪೋಷಣೆ' ಶೀರ್ಷಿಕೆಯ ಲೇಖನ ವಿದೇಶದಲ್ಲಿ ಕನ್ನಡ ಸಂಘಟನೆಗಳಿಂದ ಹಲವಾರು ಸಾಹಿತ್ಯ ಸಂಚಿಕೆಗಳು ಪ್ರಕಟವಾಗುತ್ತಿರುವ ಮಾಹಿತಿ ಒದಗಿಸುತ್ತದೆ. ಸಂಗಮ, ಸುದ್ದಿಸಾರಂಗಿ, ಸ್ವರ್ಣಸೇತು, ನೃಪತುಂಗ, ಕನ್ನಡವಾಣಿ, ನಿಸರ್ಗ ಮೊದಲಾದವು. ಇದಲ್ಲದೆ 'ಅಕ್ಕ'ದ ವಿಶ್ವಕನ್ನಡ ಸಮ್ಮೇಳನಗಳ ಸ್ಮರಣಸಂಚಿಕೆಗಳು ಪ್ರಕಟಗೊಂಡಿವೆ. ಇವೆಲ್ಲವೂ ಉತ್ತಮ ಲೇಖನಗಳ ಆಗರವಾಗಿವೆ ಎಂಬುದು ಲೇಖಕರ ಅಭಿಮತ. ಕನ್ನಡದಲ್ಲಿ ಬರೆಯಲು ಲೇಖಕರಿಗೆ ಪ್ರೋತ್ಸಾಹಿಸಿ, ಗೌರವಿಸಬೇಕೆಂಬುದು ಹರಿಯವರ ಮನದಾಳದ ಆಶಯ.</p>
<p>'ಸಿರಿಗನ್ನಡಂಗೆಲ್ಗೆ!; ಕನ್ನಡದ ಮೇಲೆ ಅಭಿಮಾನ'ದಲ್ಲಿ ಅಭಿಮಾನ ಎಂದರೆ ಏನು? ಎಂಬ ಪ್ರಶ್ನೆಗೆ 'ನಮ್ಮ ಮಾನಸಿಕ ಲೋಕದ ಒಂದು ವಿಶಿಷ್ಟ ಭಾವನಾತ್ಮಕ ನಿಲುವು' ಎಂದು ಅಭಿಪ್ರಾಯ ವ್ಯಕ್ತಪಡಿಸುತ್ತಾರೆ. 'ಕನ್ನಡತನ'ವನ್ನು ಮೈಗೂಡಿಸಿಕೊಂಡವರು ಮಾತ್ರ ಕನ್ನಡದ ಮೇಲೆ ಅಭಿಮಾನ ತಳೆಯಬಹುದು ಎಂಬ ದೃಢನಿಲುವು ಅವರದು. ಪಂಪ, ಗೋವಿಂದ ಪೈ, ಕುವೆಂಪು, ಜಿ.ಪಿ. ರಾಜರತ್ನಂ ಅವರ ಕಾವ್ಯ ಭಾಗದಿಂದ, ಕವಿರಾಜಮಾರ್ಗದಿಂದ ಉದಹರಿಸುತ್ತಾರೆ.</p>
<p>'ಬೇಕು: ಕನ್ನಡ ಸಾಹಿತ್ಯ ಮಾಹಿತಿಗೊಂದು ಒಳ್ಳೆಯ ಜಾಲತಾಣ'- ಪ್ರಸ್ತುತ ಲೇಖನದಲ್ಲಿ ಅಂತರಜಾಲದಲ್ಲಿ ಕನ್ನಡತಾಣಗಳು ಈಗ ಸಮೃದ್ಧವಾಗಿವೆ. ಈ ಸಂಬಂಧವಾಗಿ ಕನ್ನಡ ಜಾಲತಾಣಗಳು ಮೈದುಂಬಿಕೊಂಡು ಸದಾ ಕಂಗೊಳಿಸಲು ಅಗತ್ಯವಾದ ಸಲಹೆ-ಸೂಚನೆಗಳನ್ನು ನೀಡುತ್ತಾರೆ.</p>
<p>'ಲಕ್ಷ್ಮಿ ಎಲ್ಲಿದ್ದಾಳು?' ಲೇಖನದಲ್ಲಿ ಅಮರಸಿಂಹನ ಕೋಶದಿಂದ ಲಕ್ಷ್ಮಿಗೆ ಇರುವ ವಿವಿಧ ಹೆಸರುಗಳನ್ನು ಉಲ್ಲೇಖಿಸುತ್ತಾರೆ. ಜೊತೆಜೊತೆಗೆ ಈ ಹೆಸರುಗಳ ಹಿನ್ನೆಲೆಯ ಉಪಯುಕ್ತ ವಿವರಣೆ ನೀಡುತ್ತಾರೆ. ಲಕ್ಷ್ಮೀ, ಪದ್ಮಾಲಯಾ, ಪದ್ಮಾ, ಕಮಲಾ, ಶ್ರೀಃ. ಹರಿ-ಪ್ರಿಯಾ, ಇಂದಿರಾ, ಲೋಕಮಾತಾ, ಮಾ, ರಮಾ, ಮಂಗಳ-ದೇವತಾ, ಭಾರ್ಗವೀ, ಲೋಕ-ಜನನಿ, ಕ್ಷೀರಸಾಗರ-ಕನ್ಯಕಾ ಇತ್ಯಾದಿ. ರನ್ನಕವಿಯ ಗದಾಯುದ್ಧದಲ್ಲಿ ಬರುವ ಲಕ್ಷ್ಮೀ ಪ್ರಸಂಗವನ್ನು ಸಾದರಪಡಿಸುತ್ತಾರೆ.</p>
<p>''ಶ್ರೀಸೂಕ್ತ; ವೈದಿಕ ವಾಙ್ಮಯದ ಒಂದು ಭಾವಗೀತೆ''- ''ಓ ದೇವಿ, ನೀನು ಚಿನ್ನದ ಹಾಗೆ ಹೊಳೆಹೊಳೆಯುತ್ತ ಪ್ರಕಾಶಮಾನಳಾಗಿದ್ದೀಯ- ಈ ಚಿನ್ನ ಮಾತು ವೈದಿಕ ವಾಙ್ಮಯದಿಂದ ಹಿಡಿದು ಇಂದಿನವರೆಗೂ ದೇವಿಯ ಸ್ತುತಿ ಸಾಹಿತ್ಯದಲ್ಲಿ ಎದ್ದು ಕಾಣುವ ಅಂಶ'' ಎಂಬುದನ್ನು ಸಹೃದಯರ ಗಮನಕ್ಕೆ ತರುತ್ತಾರೆ. ದೇವಿ ಮಹಾತ್ಮ್ಯ, ಕಾಳಿದಾಸನ ರಘುವಂಶ, ಮಹಾಭಾರತದ ಶಾಂತಿಪರ್ವ, ಬಾಣಭಟ್ಟನ ಹರ್ಷಚರಿತ, ಋಗ್ವೇದದಲ್ಲಿ, ವ್ಯಾಸಭಾರತ, ಶ್ರೀಸೂಕ್ತಗಳಲ್ಲಿ ಲಕ್ಷಿಯ ಪ್ರಸ್ತಾಪವಿರುವುದನ್ನು ಕುರಿತು ಹೇಳುತ್ತಾರೆ. 'ಶ್ರೀಸೂಕ್ತ'ದ ಸಂಸ್ಕೃತದ ಮೂಲಮಂತ್ರ- ಮೊದಲ ಹದಿನೈದು ಶ್ಲೋಕಗಳನ್ನು ಹರಿಯವರು ಕನ್ನಡಕ್ಕೆ ಭಾವಾನುವಾದ ಮಾಡಿರುವುದು ಈ ಲೇಖನದ ವಿಶೇಷ.</p>
<p>'ಅಗ್ನಿ, ಲಕ್ಷ್ಮೀ, ಶುಕ್ರ ಮತ್ತು ದೀಪ'- ಪ್ರಸ್ತುತ ಲೇಖನದಲ್ಲಿ ಮಹಾಭಾರತದ ಉದ್ಯೋಗ ಪರ್ವದಲ್ಲಿ ಬರುವ ಅಗ್ನಿ ಸಂಬಂಧವಾದ ವಿವರಣೆ ನೀಡುತ್ತಾರೆ. ಎಲ್ಲ ಪೂಜೆಗಳ ಆರಂಭದಲ್ಲಿ, ಸಭೆ, ಸಮಾರಂಭಗಳಲ್ಲಿ ದೀಪ ಹಚ್ಚುವ ವಾಡಿಕೆ. 'ಅಜ್ಞಾನದ ಕಗ್ಗತ್ತಲ ಕೊಳೆಯನ್ನು ತೊಳೆದು, ತೊಡೆದು ಹಾಕಿ ನಮ್ಮ ಅಂತಃಚಕ್ಷುವನ್ನು ತೆರೆಯಿಸು' ಎಂಬುದೇ ಇಲ್ಲಿನ ಪ್ರಾರ್ಥನೆ.<br />ದೀಪವು ಬ್ರಹ್ಮ, ವಿಷ್ಣು ಮತ್ತು ಈಶ್ವರ ಸ್ವರೂಪಿಯಾದದ್ದು ಎಂಬುದು ಅನಾಮಿಕ ಕವಿಯೊಬ್ಬ ಹೇಳುವ ನುಡಿ. ವರಾಹಮಿಹಿರನ 'ಬೃಹತ್‍ಸಂಹಿತೆ'ಯಲ್ಲಿ ದೀಪಲಕ್ಷಣ ಉಲ್ಲೇಖವಿದೆ. ಈಶಾವಾಸ್ಯ ಉಪನಿಷತ್ತಿನಲ್ಲಿ ಶುಕ್ರನ ಪ್ರಸ್ತಾಪವಿದೆ. 'ಯಾವ ವರ್ಣಭೇದವೂ ಇಲ್ಲದ ಜ್ಯೊತಿಸ್ವರೂಪವೇ ಶುಕ್ರ'. ಋಗ್ವೇದದ ಎರಡುಕಡೆ ಪ್ರಸ್ತಾಪಿತವಾಗುವ ಶುಕ್ರ, ಶುಕ್ರಗಣಕ್ಕೆ ಅನ್ವಯಿಸುತ್ತದೆ ಎಂಬುದು ಲೋಕಮಾನ್ಯ ಬಾಲಗಂಗಾಧರ ತಿಲಕ್ ಅಭಿಮತ.</p>
<p>ಇನ್ನು ದೀಪಕ್ಕೆ ಸಂಬಂಧಿಸಿದಂತೆ ಡಿ.ಎಸ್.ಕರ್ಕಿ, ಆಚಾರ್ಯ'ಶ್ರೀ', ಕೆ.ಎಸ್. ನರಸಿಂಹಸ್ವಾಮಿಯವರ ಭಾವಗೀತೆಗಳನ್ನಾಧರಿಸಿ ಲೇಖಕರು ವಿವೇಚನೆ ನಡೆಸುತ್ತಾರೆ. ಇದು ಸಂಶೋಧನೆಯ ಕ್ಷೇತ್ರಕ್ಕೆ ಗಮನಾರ್ಹ ಕೊಡುಗೆ.</p>
<p>''ಗಣಪತಿ ಎಂದಾಗ, ಆ 'ಗಣ'ಗಳು ಯಾರು'' ವಿಶಿಷ್ಟವಾದ ಗಹನ ಚಿಂತನೆಯ ಸಂಶೊಧನ ಲೇಖನ. ಈ ಲೇಖನದ ಬಹುಮುಖತೆ, ವ್ಯಾಪ್ತಿ, ವಿಸ್ತಾರಗಳು ಲೇಖನಕ್ಕೆ ಶೋಭೆ ತಂದಿದೆ.</p>
<p>ಗಣಪತಿ ಎಂದಾಗ 'ಗಣ' ಸಂಕೇತದ ದೈವೀಶಕ್ತಿಗಳ ಒಡೆಯ. ಈ ಗಣಗಳು ಯಾರು? ಎಷ್ಟು ಮಂದಿ? ಇವರ ಕಥೆ ಏನು? - ಈ ಬಗೆಯಾಗಿ ಲೇಖಕರು ವಿಚಾರ ವಿಹಾರ ನಡೆಸಿದ್ದಾರೆ. ವೇದ ಉಪನಿಷತ್ತುಗಳಲ್ಲಿ ಗುಂಪು ಎಂಬ ಅರ್ಥದಲ್ಲಿ 'ಗಣ' ಪದ ಬಳಕೆ. 'ಗಣ' ಎಂದರೆ ಸೈನ್ಯದ ಒಂದು ತುಕಡಿ. 'ಗಣನಾಥ' ಪದ ರನ್ನನ ಗದಾಯುದ್ಧದ ನಾಂದೀ ಪದ್ಯದಲ್ಲಿ ಚಮತ್ಕಾರದಲ್ಲಿ ಬಳಕೆಗೊಂಡಿದೆ. ಶಿವನ ಅನುಚರರು 'ಗಣ'ದೇವತೆಗಳು. ವೈದಿಕ ವಾಙ್ಮಯದಲ್ಲಿ 'ಗಣ' ಮಂತ್ರಗಳ ಸಮೂಹ, ದೇವತೆಗಳ ಗುಂಪು, ಜನಗಳ ಗುಂಪು ಎಂಬ ಅರ್ಥಗಳಿವೆ. ಪ್ರಮಥರನ್ನು ಕುರಿತ ಚರಿತ್ರೆಯ ವಿವೇಚನೆಯಿದೆ. ಮಹಾಭಾರತದ 'ಕಿರಾತಾರ್ಜುನೀಯ' ಪ್ರಸಂಗದಲ್ಲಿ ಗಣಗಳ ಉಲ್ಲೇಖವಿದೆ.</p>
<p>ಗಣೇಶನ ಹುಟ್ಟು, ಸಾಹಸ, ವೈಶಿಷ್ಟ್ಯ, ಮಹಾತ್ಮ್ಯ, ಚರಿತ್ರೆಗಳು ಹಲವಾರು ಪುರಾಣ, ಉಪಪುರಾಣಗಳಲ್ಲಿ ಹೇರಳವಾಗಿ ಕಂಡುಬರುತ್ತವೆ. ಕ್ರಿಸ್ತಶಕದ ಮೊದಲ ವರ್ಷಗಳಲ್ಲೇ ಗಣೇಶನಿಗೆ ಅಗ್ರಪೂಜೆಯ ಪದ್ಧತಿ ಪ್ರಾರಂಭವಾಗಿರಬೇಕು ಎಂಬುದಾಗಿ ಲೇಖಕರು ಹೇಳುತ್ತಾರೆ.</p>
<p>'ಓ ಭವಾನಿ!'- 'ಸೌಂದರ್ಯಲಹರಿ'ಯನ್ನು ಕುರಿತ ವಿವೇಚನೆ. 'ಆಚಾರ್ಯ ಶ್ರೀ ಶಂಕರರು ರಚಿಸಿದ ಸ್ತೋತ್ರಸಾಹಿತ್ಯದ ಪರ್ವತ ಶ್ರೇಣಿಗಳಲ್ಲಿ 'ಸೌಂದರ್ಯ ಲಹರಿ ಶಿಖರಪ್ರಾಯದಲ್ಲಿದೆ' ಎನ್ನುತ್ತಾರೆ. ದೇವಿಯನ್ನು ತಾಯಿಯಾಗಿ ಕಾಣುವಿಕೆ, ಪ್ರೀತಿಗೆ ಇನ್ನೊಂದು ಹೆಸರೇ ತಾಯಿ, 'ಮಗುಮನಸ್ಸಿನ ಭಕ್ತರೆಲ್ಲರಿಗೂ ತಾಯಿಯ ದರ್ಶನ ಸಿಕ್ಕೇ ಸಿಗುತ್ತದೆ!' ಎಂಬುದು ಹರಿಯವರ ದೃಢ ನಂಬಿಕೆ.</p>
<p>'ವೇದವಾಙ್ಮಯದಲ್ಲಿ ಶಿವನ ಕಲ್ಪನೆ' ಉಪನಿಷತ್ತು, ಋಗ್ವೇದೀಯ, ಅಥರ್ವವೇದೀಯ, ಕೃಷ್ಣಯಜುರ್ವೇದ, ಕೈವಲ್ಯ, ಜಾಬಾಲಿ, ಹೀಗೆ ಬಹುಮೂಲಗಳಿಂದ ಮೂಡಿರುವ ಶಿವನ ಕಲ್ಪನೆಯ ವಿಸ್ತೃತ ವಿವೇಚನೆಯಿದೆ. ಬ್ರಹ್ಮಪಾರಮ್ಯ ಪ್ರಕಾಶಿಸುವ ಉಪನಿಷತ್ತುಗಳೇ ಹೆಚ್ಚು. ಕೆಲವು ಶಿವಪಾರಮ್ಯ, ಇನ್ನುಳಿದವು ವಿಷ್ಣುಪಾರಮ್ಯ ಎತ್ತಿಹಿಡಿಯುವಂಥವು ಎಂಬ ಅಂಶವನ್ನು ಉಲ್ಲೇಖಿಸುತ್ತಾರೆ.</p>
<p>'ಸರ್ವತೋಮುಖ ಶಿವನು ಐಮೊಗನಾದಾಗ'- ಒಂದು ವಿಚಾರಪರಿಪ್ಲುತ ಸಂಶೋಧನಾ ಲೇಖನ. ಒಂದಾನೊಂದು ಕಾಲದಲ್ಲಿ ಭಾರತೀಯರು ಹೇಗಿದ್ದರು? ಅವರ ಪರಿಸರ, ಜೀವನಶೈಲಿ, ಆಹಾರ, ನಿದ್ರೆ, ಮನೋಲ್ಲಾಸ ಇವುಗಳ ವಿವೇಚನೆಯಿದೆ. ಆ ದಿನಗಳಲ್ಲಿ ಜನರೆಲ್ಲ ಪ್ರಕೃತಿಯ ಆರಾಧಕರಾಗಿದ್ದುದು ಗಮನಾರ್ಹ ಸಂಗತಿ. ನೆಲ, ನೀರು, ಗಾಳಿ, ಬೆಳಕು ಮತ್ತು ಆಕಾಶ ಈ ಐದು ಮೂಲಭೂತ ವಸ್ತುಗಳಿಂದಲೇ ಜಗತ್ತು ಹೇಗೆ ಆವರಿಸಿಕೊಂಡಿದೆ ಎಂದು ಆಶ್ಚರ್ಯಪಡುತ್ತಿದ್ದರು. ಅಗೋಚರವಾದ ಯಾವುದೋ ಒಂದು ಶಕ್ತಿ ಈ ವಿಶ್ವವನ್ನೆಲ್ಲಾ ನಿಯಂತ್ರಿಸುತ್ತಿದೆ. ಆ ಅಗೋಚರ ಶಕ್ತಿ ಯಾವುದು? ಅದನ್ನು ತಿಳಿದುಕೊಳ್ಳುವ ಹಂಬಲ ಸಹ ಆ ದಿನಗಳ ಚಿಂತಕರಲ್ಲಿ ಮನೆಮಾಡಿತ್ತು ಎಂಬುದನ್ನು ವಿವರಿಸುತ್ತಾರೆ. ಅಗ್ನಿಯನ್ನು ಕಂಡಾಗ ಅಗ್ನಿಯೇ ದೇವರೆಂದು ಪರಿಗಣನೆಗೆ ತೆಗೆದುಕೊಂಡಿದ್ದರು. ಋಗ್ವೇದದಲ್ಲಿ ಅಗ್ನಿ ಮತ್ತು ರುದ್ರ ಒಬ್ಬನೆಂದೇ ಕೆಲವು ಮಂತ್ರಸ್ತುತಿಗಳಿರುವುದನ್ನು ಉಲ್ಲೇಖಿಸುತ್ತಾರೆ.</p>
<p>'ಶಿಲಾಶಾಸನಗಳು ಕಂಡ ಗಣೇಶ' ಲೇಖನದಲ್ಲಿ ನಮಗೆಲ್ಲ ಬಾಲ್ಯದಿಂದ ಪರಿಚಿತವಾದ ಗಣೇಶನ ಸ್ತುತಿ ಪದ್ಯವನ್ನು ಉಲ್ಲೇಖಿಸುತ್ತಾರೆ. ಎಲ್ಲ ಶಾಸನಗಳಲ್ಲೂ ಮೊದಲಿಗೆ ಗಣೇಶನ ಸ್ಮರಣೆ ಬಂದೇಬರುತ್ತದೆಯೆಂದು ಹೇಳಲಾಗದು. ಗಣೇಶನ ಪ್ರಸ್ತಾಪ ಮೊದಲು ಬರುವುದು ಕ್ರಿ.ಶ. ೯೭೦ರ ರಾಷ್ಟ್ರಕೂಟರ ಶಾಸನ. ಸಿದ್ಧಿದಾಯಕ ಎಂಬುದನ್ನು ಸ್ಪಷ್ಟವಾಗಿ ಅಥವಾ ಸೂಚ್ಯವಾಗಿ ಶಾಸನಕವಿಗಳು ಹೇಳುತ್ತಾರೆ. ವಿಜಯನಗರದ ಶಾಸನಗಳಲ್ಲಿ ಸಾಮಾನ್ಯವಾಗಿ ಗಣಪತಿ ಸ್ತೋತ್ರ ಮೊದಲು. ಹಂಪಿಯಲ್ಲಿ ದೊರಕಿದ ಒಂದು ಗಣೇಶ ನಾಣ್ಯದ ಬಗ್ಗೆ ಖ್ಯಾತ ಸಂಶೋಧಕರಾದ ಡಾ । ಎ.ವಿ.ನರಸಿಂಹಮೂರ್ತಿ ಉಲ್ಲೇಖಿಸುತ್ತಾರೆ. ಮೈಸೂರು ಒಡೆಯರ ನಾಣ್ಯಗಳಲ್ಲಿ ಗಣಪತಿಯನ್ನು ಕಾಣಬಹುದು. ನಾಣ್ಯಗಳ ಪರಂಪರೆ ಆರಂಭಿಸಿದ ಶ್ರೀ ಕಂಠೀರವ ನರಸರಾಜ ಒಡೆಯರ್ ಅವರ ಕಾಲದಲ್ಲಿ ತಾಮ್ರದ ನಾಣ್ಯದ ಮೇಲೆ ಗಣಪತಿ ಚಿತ್ರ, ಮುಮ್ಮಡಿ ಕೃಷ್ಣರಾಜ ಒಡೆಯರ್ ಕಾಲದ ಗಣೇಶ ನಾಣ್ಯವೊಂದು ಕಂಡುಬಂದಿರುವ ಉಲ್ಲೇಖ ನೀಡುತ್ತಾರೆ. ಒಟ್ಟಾರೆ ಈ ಲೇಖನದಲ್ಲಿ ಸಾಕಷ್ಟು ಕುತೂಹಲಕಾರಿ ಅಂಶಗಳು ದಾಖಲಾಗಿವೆ.</p>
<p>'ಶತರುದ್ರೀಯ ಒಂದು ಅಧ್ಯಯನ'ದಲ್ಲಿ ಯಾರು ಈ ರುದ್ರ? ಈ ರುದ್ರ ಬರಸಿಡಿಲಲ್ಲದೆ ಇನ್ನೇನು? ಎಂಬ ಪ್ರಶ್ನೆಗಳ ಹಿನ್ನೆಲೆಯಲ್ಲಿ ವಿವೇಚನೆ ನಡೆದಿದೆ.</p>
<p>'ಶತರುದ್ರೀಯ ಚಿಂತಿಸಿದಷ್ಟೂ ಆಳವನ್ನು ಹೆಚ್ಚಿಸುವ ಮಹಾಸಾಗರ ಒಂದು ಮಡುವಾಗಿ ನಿಗೂಢತೆಯಲ್ಲೇ ನಮ್ಮನ್ನು ಮುಳುಗೇಳಿಸುತ್ತದೆ' ಎಂಬುದು ಹರಿಯವರ ಅಭಿಮತ.</p>
<p>'ಕನ್ನಡದಲ್ಲಿ ಧರ್ಮ' ಲೇಖನದಲ್ಲಿ ಸಂಸ್ಕೃತದ 'ಧರ್ಮ' ಪದಕ್ಕೆ ಸಂವಾದಿಯಾಗಿ ಹಳಗನ್ನಡದಲ್ಲಿ 'ಅಱ' ಪದ ಬಳಕೆಯಾಗುತ್ತಿದ್ದುದರ ವಿವರಕ್ಕೆ ಹೋಗುತ್ತಾರೆ. 'ಅಱ' ಹತ್ತಾರು ವಿಶೇಷಾರ್ಥಗಳಲ್ಲಿ ಬಳಕೆಯಾಗುತ್ತಿದ್ದ ಬಗೆಗೆ ಬೆಳಕು ಚೆಲ್ಲುತ್ತಾರೆ. ಪಂಪನ 'ಆದಿಪುರಾಣ', ಆಂಡಯ್ಯನ 'ಕಬ್ಬಿಗರ ಕಾವ', ಪೊನ್ನನ 'ಶಾಂತಿಪುರಾಣ', ನೇಮಿಚಂದ್ರನ 'ನೇಮಿನಾಥಪುರಾಣ', ನಯಸೇನನ 'ಧರ್ಮಾಮೃತ' ಮೊದಲಾದವುಗಳಲ್ಲಿ 'ಅಱ' ಶಬ್ದದ ಬಳಕೆಯ ಕುರಿತು ಮಾಹಿತಿ ನೀಡುತ್ತಾರೆ. ಅಱಗಂಜಿ, ಅಱವಟ್ಟಿಗೆ, ಅಱಮಂಟಿಮೆ, ಅಱಮಾನ್ಯ, ಅಱಗುಲಿ, - ಹೀಗೆ ಬೇರೆಬೇರೆ ಅರ್ಥಗಳಲ್ಲಿ 'ಅಱ' ಪದದ ಬಳಕೆ ಕುರಿತು ವಿವರಣೆ ನೀಡುತ್ತಾರೆ. ಕ್ರಮೇಣ 'ಅಱ' ಪದದ ಜಾಗಕ್ಕೆ 'ಧರ್ಮ' ಆವರಿಸಿತು.</p>
<p>ಲೇಖನದ ಕೊನೆಯ ಭಾಗದಲ್ಲಿ ಪಂಡಿತ ಮದನಮೋಹನ ಮಾಳವೀಯರ 'ಧರ್ಮಸಂದೇಶ' ಸಂಸ್ಕೃತದ ಕವನದ ಕನ್ನಡ ರೂಪಾಂತರವನ್ನು ನೀಡುತ್ತಾರೆ. ಈ ರೂಪಾಂತರ ಹರಿಯವರದು.</p>
<p>'ಕಠೋಪನಿಷತ್ತಿನ ಋಷಿ ಚಪ್ಪರಿಸುವ ಉಪ್ಪಿನಕಾಯಿ'- ಬಾಲಕ ನಚಿಕೇತ ಮೃತ್ಯುದೇವತೆ ಯಮನನ್ನು ಭೇಟಿಯಾಗಿ ಸಾವು-ಹುಟ್ಟು-ಆತ್ಮ ಮುಂತಾದವುಗಳ ಬಗ್ಗೆ ನೇರವಾಗಿ ಪ್ರಶ್ನಿಸುವ, ಚರ್ಚಿಸುವ ಕುತೂಹಲಕಾರಿ ಪ್ರಸಂಗ- ಇದರ ಮೂಲವಸ್ತು. ಇಲ್ಲಿ ಮೃತ್ಯುವನ್ನು ಕುರಿತಾದ ಗಂಭೀರವಾದ ವ್ಯಾಖ್ಯಾನಗಳಿವೆ.</p>
<p>'ನಿರಾಜನವಿಧಿ'- ದೇವರ ಮುಂದೆ ಎತ್ತುವ ಆರತಿಗೆ ಸಂಸ್ಕೃತದಲ್ಲಿ ನೀರಾಜನ ಪದ ಬಳಕೆಯಲ್ಲಿದೆ. ನವ ವಧೂವರರಿಗೆ, ವಿಜಯ ಯಾತ್ರೆ ಹೊರಟ ಯೋಧರಿಗೆ, ಗೆದ್ದುಬಂದ ರಾಜರಿಗೆ ಆರತಿ ಎತ್ತುವ ಸಂಪ್ರದಾಯ, ಪಟ್ಟದ ಕುದುರೆಗಳು, ಪಟ್ಟದ ಆನೆಗಳು, ಆಯುಧಗಳಿಗೆ ದೀಪಾರತಿ ಎತ್ತುವ ಬಗೆಗೆ ವಿವರಣೆಯಿದೆ. ಆರತಿಗೆ ಕಾಶ್ಮೀರದಲ್ಲಿ ಪ್ರಮುಖ ಸ್ಥಾನವಿತ್ತು. ಹಾಗೆಯೇ ಕಾಳಿದಾಸನ 'ರಘುವಂಶ', ವರಾಹಮಿಹಿರನ 'ಬೃಹತ್‍ಸಂಹಿತೆ'ಯ ೪೪ನೆಯ ಅಧ್ಯಾಯದ ಎಲ್ಲ ೨೮ ಶ್ಲೋಕಗಳು ನೀರಾಜನವಿಧಿಗೆ ಮೀಸಲಾಗಿರುವುದನ್ನು ಗಮನಕ್ಕೆ ತರುತ್ತಾರೆ. ಹಾಗೆಯೇ ಅಭಿನವಚಂದ್ರನ ಕನ್ನಡ 'ಅಶ್ವಶಾಸ್ತ್ರ', ಗೋವಿಂದ ವೈದ್ಯನ 'ಕಂಠೀರವ ನರಸರಾಜ ವಿಜಯ' ಕಾವ್ಯದಲ್ಲಿ ಇದರ ಪ್ರಸ್ತಾಪವಿರುವುದನ್ನು ಮನಗಾಣಿಸುತ್ತಾರೆ.</p>
<p>'ಇಳೆಯಾಂಡ ಗುಡಿಮಾರ'- ಹರಿಹರನ ರಗಳೆಗಳು ಭಕ್ತಿಯ, ಭಕ್ತನ ಪಾರಮ್ಯವನ್ನು ಎತ್ತಿಹಿಡಿಯುವ ವಿಶಿಷ್ಟ ಕೃತಿಗಳು. ಇಳೆಯಾಂಡ ಗುಡಿಮಾರ 'ಹರಿಹರನು ಬೆಳಸಿದ ಭಕ್ತನೊಬ್ಬನ ಚಿತ್ರ'. ಇದನ್ನು ವಿವರಿಸುವ ಹರಿಯವರು ಹೀಗೆ ಹೇಳುತ್ತಾರೆ: ''ಇಳೆಯಾಂಡ ಗುಡಿಮಾರನು ಶಿವನೊಡ್ಡಿದ ಪಣಗಳನ್ನೆಲ್ಲಾ ಗೆದ್ದ; ಗುರಿಪಡಿಸಿದ ಪರೀಕ್ಷೆಗಳನ್ನೆಲ್ಲಾ ತೇರ್ಗಡೆಯಾದ. ಇದಕ್ಕೆ ಮುಖ್ಯ ಕಾರಣ ಕಾಯಕದಲ್ಲಿ ಅವನಿಗಿದ್ದ ಅಪರಿಮಿತ ಶ್ರದ್ಧೆ, ಶಿವನಲ್ಲಿ ಅವನಿಗಿದ್ದ ಅನನ್ಯ ಭಕ್ತಿ ಮತ್ತು ಪರಿಸ್ಥಿತಿಗಳನ್ನೆದುರಿಸಲು ಅವನಲ್ಲಿದ್ದ ಸಮಚಿತ್ತ ಪ್ರವೃತ್ತಿ''</p>
<p>ಈ ಶಿವಭಕ್ತನ ಕಥೆ ಹಲವಾರು ಶೈವಗ್ರಂಥಗಳಲ್ಲಿ ಬರುವುದನ್ನು ಪ್ರಸ್ತಾಪಿಸುತ್ತಾರೆ. ಭೀಮಕವಿಯ ಕನ್ನಡ 'ಬಸವಪುರಾಣ'ದಲ್ಲಿ ಇವನ ವೃತ್ತಾಂತವಿದೆ.</p>
<p>ಇಳೆಯಾಂಡ ಗುಡಿಮಾರನನ್ನು ಕಣ್ಮುಂದೆ ತಂದು ಮನದುಂಬಿಸಿ ಕೊಳ್ಳುವಂತೆ ಮಾಡುವಲ್ಲಿ ಲೇಖಕರ ಪ್ರಯತ್ನ ಸಫಲವಾಗಿದೆ. ಲೇಖನದ ಅಡಿಟಿಪ್ಪಣಿಯಲ್ಲಿ ಕೆಲವು ಪದಗಳಿಗೆ ಅರ್ಥವನ್ನೂ ಸಹ ನೀಡಿರುವುದು ವಿಶೇಷ.</p>
<p>ನಿಜಗುಣ ಶಿವಯೋಗಿಗಳ 'ಕೈವಲ್ಯ ಪದ್ಧತಿ' ದಾರ್ಶನಿಕ ಕವಿ ನಿಜಗುಣ ಶಿವಯೋಗಿಗ (೧೫೦೦) ಕವಿ-ಕೃತಿಗಳನ್ನು ವಿದ್ವತ್ಪೂರ್ಣವಾಗಿ ಪರಿಚಯಿಸುವ ಉಪಯುಕ್ತ ಲೇಖನ. ಈ ಕವಿಯ ಅಗಾಧ ವಿದ್ವತ್ತು, ಅದರ ಹಿನ್ನೆಲೆಯಲ್ಲಿ ಮೂಡಿಬಂದಿರುವ 'ಕೈವಲ್ಯ ಪದ್ಧತಿ'ಯನ್ನು ಕುರಿತು ಹೀಗೆ ಹೇಳುತ್ತಾರೆ: ''ತತ್ತ್ವೋಪದೇಶಪರವಾದ, ಕಾಂತಾಸಮ್ಮಿತವಾದ ಮತ್ತು ಕಾವ್ಯಾಂಶಪೂರಿತವಾದ ತಿಳಿಗನ್ನಡದ ಹಾಡುಗಳಿವೆ''- ಮುಂದುವರಿದು ಅಲ್ಲಿನ ಹಾಡುಗಳನ್ನು ಅಧ್ಯಾತ್ಮಿಕವಾಗಿ ಸ್ಥೂಲವಾಗಿ ವಿಭಾಗಿಸಿದ್ದಾರೆ. ಕೈವಲ್ಯ ಪದ್ಧತಿಯ ಮೊದಲ ಪದ್ಯವು ಇಡೀ ಗ್ರಂಥದ ಸಾರಸರ್ವಸ್ವವಾಗಿ ಒಂದು ಬಗೆಯ ಸೂತ್ರಪ್ರಾಯವಾಗಿ ಇದೆ ಎಂಬುದು ಲೇಖಕರ ನಿಲುವು.</p>
<p>ನಿಜಗುಣ ಶಿವಯೋಗಿಯ ವೈಶಿಷ್ಟ್ಯವನ್ನು ಲೇಖಕರು ಸರಿಯಾಗಿಯೇ ಗುರುತಿಸಿದ್ದಾರೆ. ಅವರು ನೀಡುವ ಅಭಿಪ್ರಾಯವಿದು:</p>
<p>''ಕವಿ ತನ್ನ ಗ್ರಂಥಗಳಲ್ಲಿ ಸಮನ್ವಯ ದೃಷ್ಟಿಯನ್ನು ತೋರಿರುವುದು: ಮತ್ತು ಷಟ್ಸ್ಥಲ ಸಿದ್ಧಾಂತದ ಸಾಂಪ್ರದಾಯಿಕ ನಿರೂಪಣೆಗಿಂತ ಅದ್ವೈತ ಸಿದ್ಧಾಂತದ ವಿಶಾಲ ಭೂಮಿಕೆಯನ್ನು ವಿವರಿಸಿರುವುದು''</p>
<p>'ಸರ್ವಜ್ಞನ ವಚನಗಳು'- ಪ್ರಸ್ತುತ ಲೇಖನದಲ್ಲಿ ''ಕನ್ನಡ ಸಾಹಿತ್ಯ ಲೋಕದ ಈ 'ಸರ್ವಜ್ಞ' ಯಾರು, ಯಾವಾಗ ಇದ್ದ, ಎಲ್ಲಿದ್ದ ಎಲ್ಲವೂ ನಿಗೂಢ ಚಿದಂಬರ ರಹಸ್ಯವಾಗಿ ಉಳಿದು, ಸಂಶೋಧಕರ ವಿವಿಧ ಅಭಿಪ್ರಾಯಗಳ ವಾದ-ವಿವಾದ, ಚರ್ಚೆಗೆ ಒಳಪಟ್ಟಿದೆ'' ಎಂದು ಹೇಳುವ ಹರಿಯವರು ಈ ಸಂಬಂಧವಾದ ವಿಚಾರಗಳ ಒಳಹೊಕ್ಕು ನೋಡುತ್ತಾರೆ. ಈ ಜಾನಪದ ಕವಿಯ ಹಲವಾರು ಒಗಟುಗಳನ್ನೆತ್ತಿಕೊಂಡು ಅವುಗಳ ಸೊಗಸಾದ ವಿಶ್ಲೇಷಣೆ ನಡೆಸಿದ್ದಾರೆ. ಜಾನಪದ ಕ್ಷೇತ್ರದಲ್ಲಿ ಅಧ್ಯಯನ ಮಾಡುವವರ ಪಾಲಿಗೆ ಇದೊಂದು ಉಪಯುಕ್ತ ಮಾಹಿತಿಪೂರ್ಣ ಲೇಖನ.</p>
<p>'ಶಬರಿ: ಒಂದು ಅಧ್ಯಯನ' ಇದು ವಾಲ್ಮೀಕಿ ಕವಿಯ 'ರಾಮಾಯಣ'ದ ಬಾಲಕಾಂಡದಲ್ಲಿ ಬರುವ ಶಬರಿಯ ಕಥೆಯ ಒಂದು ಚಿತ್ರಣ. ನಂತರದಲ್ಲಿ ಬಂದ ಕವಿಗಳು ವಿವಿಧ ರೀತಿಯಲ್ಲಿ ನಿರೂಪಣೆ ಮಾಡಿದ್ದಾರೆ. ಈ ಪ್ರಸಂಗದ ರೂಪಾಂತರಗಳಲ್ಲಿ ಕೆಲವು ಆಯ್ದ ಕಾಣ್ಕೆಗಳ ತೌಲನಿಕ ಅಧ್ಯಯನ ನಡೆಸಿದ್ದಾರೆ. ವಿ.ಸೀ. ಅವರ 'ಶಬರಿ' ಕವನ, ವಾಲ್ಮೀಕಿ ರಾಮಾಯಣದ ಶಬರಿ ವೃತ್ತಾಂತ, ಕಂಬ ರಾಮಾಯಣ, ಪುತಿನ ಅವರ ಶಬರಿ ಗೀತರೂಪಕ, ಕುವೆಂಪು ಅವರ 'ಶ್ರೀರಾಮಾಯಣ ದರ್ಶನಂ'ನ ಶಬರಿ ಸಂಚಿಕೆ, ತುಳಸಿದಾಸರ 'ಶ್ರೀರಾಮಚರಿತಮಾನಸ'- ತೌಲನಿಕ ಅಧ್ಯಯನದ ವ್ಯಾಪ್ತಿಗೆ ಬಂದಿವೆ. ಹಲವಾರು ಮಗ್ಗಲುಗಳಲ್ಲಿ ಲೇಖಕರು ನಡೆಸಿರುವ ಅಧ್ಯಯನ ಉಪಯುಕ್ತ ಮಾಹಿತಿ ಒದಗಿಸುತ್ತದೆ. ಲೇಖನದ ಮುಕ್ತಾಯದ ಸಾಲು ಪರಿಣಾಮಕಾರಿ:</p>
<p>''ನಮ್ಮ ನಮ್ಮ 'ಶಬರಿ-ತನ'ದ ತೀಕ್ಷ್ಣತೆಯ ಪ್ರಮಾಣಕ್ಕೆ ಅನುಗುಣವಾಗಿ, ನಾವು ನಂಬಿದ ಆ 'ರಾಮ-ದರ್ಶನ'ದ ಭಾಗ್ಯ ನಮಗೆ ಲಭಿಸೀತು!''</p>
<p>'ನೀವವನ ಕಂಡಿಹಿರಾ? ನಿಮಗವನು ಸಿಗುವನೆ?' ಪ್ರಶ್ನಾರ್ಥಕ ಶೀರ್ಷಿಕೆಯೊಡನೆ ಗಂಭೀರ ವಿಚಾರಧಾರೆಗೆ ನಮ್ಮನ್ನು ತೊಡಗಿಸಿಕೊಳ್ಳುವ ಈ ಲೇಖನ ಶರಣ ಸಂಸ್ಕೃತಿಯ ಉತ್ತುಂಗ ಶಿಖರದಲ್ಲಿ ಒಬ್ಬರಾದ ಅಕ್ಕಮಹಾದೇವಿ ಅವರನ್ನು ಕುರಿತದ್ದು. ಅಕ್ಕ ಕನ್ನಡದ ಮೊದಲ ವಿದ್ವತ್ಪೂರ್ಣ ಕವಯಿತ್ರಿ ಎಂದು ಹೇಳುವ ಹರಿಯವರು ಅಕ್ಕನವರ ಪ್ರಖ್ಯಾತ ವಚನ 'ಚಿಲಿಮಿಲಿ ಎಂದು ಓದುವ ಗಿಳಿಗಳಿರಾ, ನೀವು ಕಾಣಿರೆ, ನೀವು ಕಾಣಿರೆ:.............' ಉಲ್ಲೇಖಿಸುತ್ತಾರೆ. ಚೆನ್ನಮಲ್ಲಿಕಾರ್ಜುನನಿಗಾಗಿ ಹಂಬಲಿಸುವ ಭಾವುಕ ವಿರಹಿಣಿ<br />xxiv<br />ಹರಿಯ ಕಾಣಿಕೆ<br />ಹರಿಯ ಕಾಣಿಕೆ<br />xxv<br />ಯೋಗಿನಿಯ ಆರ್ತತೆಯ ಮೊರೆ ಇಲ್ಲಿದೆ ಎಂಬುದನ್ನು ಸರಿಯಾಗಿ ಗುರುತಿಸಿದ್ದಾರೆ. ಇದಕ್ಕೆ ಪೂರಕವಾಗಿ ೧೪-೧೫ನೆಯ ಶತಮಾನದ ಸಂತಯುಗದ ಹಿರಿಯ ಚೇತನಗಳನ್ನು ನೆನೆಯುತ್ತಾರೆ. ರಾಮಾನಂದ, ತುಲಸೀದಾಸ, ನಾನಕ್, ಕಬೀರ್, ಮೀರಾಬಾಯಿ, ಲಲ್ಲೇಶ್ವರಿ, ಆಂಡಾಳ್, ಮುಕ್ತಾಬಾಯಿ, ಜನಾಬಾಯಿ ಮೊದಲಾದವರು.</p>
<p>ಸಂತಯೋಗಿನಿಯರ ಸಾಲಿನಲ್ಲಿ ಅಕ್ಕ ವಿಭಿನ್ನರು ಎಂಬುದನ್ನು ವಿವರಿಸುತ್ತಾರೆ. ಈ ಅನುಭಾವಿಯ ತತ್ತ್ವಪದರೂಪದ ಅರ್ಥಗರ್ಭಿತ ವಚನಗಳನ್ನು ಅವು ಸ್ಫುರಿಸುವ ವಿಶೇಷಾರ್ಥದ ಬೆಳಕಿನಲ್ಲಿ ದರ್ಶಿಸಬೇಕು ಎನ್ನುತ್ತಾರೆ. ಅಕ್ಕನವರ ವಚನಗಳು ಉತ್ತಮ ಭಾವಗೀತೆಗಳೆಂಬ ಹೆಗ್ಗಳಿಕೆಗೆ ಪಾತ್ರವಾಗಿರುವುದನ್ನು ಉದಹರಿಸುತ್ತಾರೆ.</p>
<p>'ಸಂತರು ಕಂಡ ದೇವರು' ಶ್ರೀರಾಮಾನುಜರು ಶ್ರೀಮನ್ ನಾರಾಯಣನ ದಿವ್ಯ ಮಂಗಳಮೂರ್ತಿಯನ್ನು ಹೇಗೆ ಕಂಡಿದ್ದಾರೆ ಎಂಬುದರ ವಿವರಣೆ ಯನ್ನೊಳಗೊಂಡ ಗಮನಾರ್ಹ ಲೇಖನ. ಆಚಾರ್ಯ ಶ್ರೀರಾಮಾನುಜರ ಮನಸ್ಸಿನಲ್ಲಿ ಒಡಮೂಡುವುದು ನಿರಾಕಾರ, ನಿರ್ಗುಣ, ಸರ್ವಶಕ್ತ ಪರಬ್ರಹ್ಮ ತತ್ತ್ವದಲ್ಲಿ. ಅವರು ಕಾಣುವುದು ಸಾಕಾರ, ಸುಂದರ, ಸರ್ವ ಕಲ್ಯಾಣಗುಣೋಪೇತ ಶ್ರೀಮನ್ ನಾರಾಯಣನ ದಿವ್ಯ ಮಂಗಳಮೂರ್ತಿಯನ್ನು ಎಂಬುದು ಲೇಖಕರ ವಿಚಾರಧಾರೆಯಾಗಿದೆ.</p>
<p>'ಸೂಫೀಧರ್ಮದ ಒಂದು ಜಿಜ್ಞಾಸೆ'- ಸೂಫೀಪಂಥದ ಮೂಲ ಸೆಲೆಗಳ ಸ್ಥೂಲಪರಿಚಯ ಮಾಡಿಕೊಡುವುದರ ಜೊತೆಗೆ ಕಾಶ್ಮೀರದ ೧೩ನೇ ಶತಮಾನದ ಅನುಭಾವಿ ಕವಯಿತ್ರಿ ಲಲ್ಲೇಶ್ವರಿಯ ವಚನಗಳ ಅಧ್ಯಯನವನ್ನು ಒಳಗೊಂಡಿದೆ. ಸೂಫೀಧರ್ಮ ಹೇಗೆ ಉಗಮವಾಗಿರಬಹುದು ಎಂಬುದರ ಸ್ವಾರಸ್ಯಕರ ಚಿಂತನೆ ಇಲ್ಲಿದೆ. ಸೂಫೀಧರ್ಮದ ಮೂಲಸೆಲೆಗಳನ್ನು ಗುರುತಿಸುವಾಗ ಚೆಲುವೇ ದೇವರು, ತಾಳ್ಮೆ, ಅಮೃತತ್ವ, ದೇವರನ್ನು ಕಾಣುವ ಉತ್ಕಟ ಕಾಮನೆ, ದಿವ್ಯಪ್ರೇಮ, ಐಕ್ಯತಾಭಾವ, ತನ್ಮಯತೆ, ನಿಬ್ಬೆರಗು, ಸಾಯುಜ್ಯ- ಹೀಗೆ ಮುಖ್ಯಾಂಶಗಳನ್ನು ವಿವರಿಸುತ್ತಾರೆ. ಹಲವು ಹತ್ತು ಆಕರಗಳಿಂದ ಪ್ರಸ್ತುತ ಲೇಖನ ಪುಷ್ಟಿಗೊಂಡಿದೆ.<sup><a epub:type="noteref" href="999-aside.xhtml#id-">೪</a></sup> </p>
<p>'ಸಾಂಖ್ಯದ ಬಗ್ಗೆ ಒಂದು ವಿವೇಚನೆ'- ಭಾರತೀಯ ತತ್ತ್ವಶಾಸ್ತ್ರಗಳಲ್ಲಿ ಸಾಂಖ್ಯ ಒಂದು ಪ್ರಮುಖ ದರ್ಶನವಾಗಿದ್ದು ಹರಿಯವರು ಅದರ ಸ್ಥೂಲವಿವೇಚನೆ ನಡೆಸಿದ್ದಾರೆ. ಇಲ್ಲಿ ಲೇಖಕರ ಅಪಾರ ವಿದ್ವತ್ತಿನ ಸೂಕ್ಷ್ಮ ಪ್ರಖರತೆಯನ್ನು ಮನಗಾಣಬಹುದು. ''ಅಂಕಿ-ಅಂಶಗಳನ್ನು ವ್ಯವಸ್ಥಿತವಾಗಿ ಸಂಗ್ರಹಿಸಿ ನಿರೂಪಿಸುವ ಗಣಿತಶಾಸ್ತ್ರದ ಒಂದು ವಿಶಿಷ್ಟ ವಿಭಾಗವಾದ ಸಂಖ್ಯಾಶಾಸ್ತ್ರವನ್ನು ಸಾಮಾನ್ಯವಾಗಿ ಹೋಲುತ್ತದೆ ನಮ್ಮ ಸಾಂಖ್ಯಾದರ್ಶನ'' ಎಂದು ವಿವರಿಸುತ್ತಾರೆ. ಸಾಂಖ್ಯದರ್ಶನದಲ್ಲಿರುವ ಇಪ್ಪತ್ತೈದು ತತ್ತ್ವಗಳನ್ನು ಕುರಿತಂತೆ ಪ್ರಸ್ತಾಪಿಸಿ, ಅವುಗಳ ಅನನ್ಯತೆಯ ಚಹರೆಯನ್ನು ಮನದಟ್ಟು ಮಾಡಿಕೊಳ್ಳುವುದು ನಮ್ಮ ಗುರಿ ಎನ್ನುತ್ತಾರೆ.</p>
<p>ಮೂಲಭೂತವಾಗಿ ಸಾಂಖ್ಯ ಪ್ರಕೃತಿ ಹಾಗೂ ಪುರುಷ ತತ್ತ್ವಗಳನ್ನು ಹೇಳುತ್ತದೆ. ಪ್ರಕೃತಿ ಅವ್ಯಕ್ತ ತತ್ತ್ವವಾದರೆ, ಪುರುಷ ಚೈತನ್ಯಸ್ವರೂಪ. ಸತ್ವ, ರಜಸ್, ತಮಸ್ ಮೂರು ಗುಣಗಳುಳ್ಳ ಪ್ರಕೃತಿಯೊಂದೇ ಜಗತ್ತಿಗೆ ಮೂಲಕಾರಣ. ಪ್ರಕೃತಿ ನಿತ್ಯವೂ ಹೌದು, ಅವ್ಯಕ್ತವೂ ಹೌದು. ಅದೇ ರೀತಿ ಪುರುಷ ಚೈತನ್ಯ ಸ್ವರೂಪ. ಜೀವಾತ್ಮವು ಚೈತನ್ಯಸ್ವರೂಪ ಪಡೆಯುವುದೇ ಸಾಂಖ್ಯರ ಮೋಕ್ಷ- ಈ ಕುರಿತಾಗಿ ಇಲ್ಲಿ ಸುದೀರ್ಘ ಚಿಂತನೆ ನಡೆದಿದೆ. ಮಹಾಭಾರತ ಸಾಂಖ್ಯಕ್ಕೆ ಸಮನಾದ ಜ್ಞಾನ ಇನ್ನೊಂದಿಲ್ಲ ಎಂದು ಹೇಳುತ್ತದೆ. ಉಪನಿಷತ್ತುಗಳಲ್ಲಿ ಹಾಗೂ ಶ್ರೀಮದ್‍ಭಾಗವತದಲ್ಲಿ ಸಾಂಖ್ಯಾಸಿದ್ಧಾಂತದ ಪ್ರಸ್ತಾಪವಿದೆ. ಈಚಿನ ಸಂಶೋಧಕರ ಪ್ರಕಾರ ೨೨ ಸೂತ್ರಗಳುಳ್ಳ 'ತತ್ತ್ವಸಮಾಸ' ಪ್ರಾಚೀನ ಶಾಸ್ತ್ರೀಯ ಸಾಂಖ್ಯದ ಮುಖ್ಯ ಗ್ರಂಥವಾಗಿದೆ ಎಂಬ ಅಭಿಪ್ರಾಯವಿರುವುದನ್ನು ಗಮನಕ್ಕೆ ತಂದಿದ್ದಾರೆ.</p>
<p>'ಕೊಂತಿಪೂಜೆ'- ಕುಂತಿಯ ಗಜಗೌರಿ ವ್ರತವನ್ನು ಆಧರಿಸಿ ಮತ್ತು ಸ್ವಲ್ಪ ವಿಭಿನ್ನವಾಗಿಯೂ ಸಹಾ 'ಕೊಂತಿಪೂಜೆ' ಎಂದು ಸಹಾ ಕರ್ನಾಟಕದ ಹಲವಾರು ಕಡೆ ಆಚರಿಸುವುದುಂಟು. ಇಲ್ಲಿ ಗಜಗೌರಿ ವ್ರತದ ಸಾರಾಂಶ ನೀಡುವುದರ ಜೊತೆಗೆ ಇದರ ಆಚರಣೆಗೆ ಸಂಬಂಧಿಸಿದಂತೆ ವಿವೇಚಿಸಲಾಗಿದೆ.</p>
<p>ಕರ್ನಾಟಕದ ಮೈಸೂರು, ಮಂಡ್ಯ ಮತ್ತು ಇನ್ನಿತರ ಜಿಲ್ಲೆಗಳಲ್ಲಿ ಹಳ್ಳಿಗರು ಆಚರಿಸುವ ಒಂದು ಕೃಷಿಗೆ ಸಂಬಂಧಿಸಿದ ಆಚರಣೆ ಇದಾಗಿದೆ. ಪಾಂಡವರು ವ್ಯವಸಾಯವನ್ನು ರೂಢಿಸಿದವರೆಂಬ ಭಾವನೆ ನಮ್ಮ ರೈತಾಪಿ ಜನರಲ್ಲಿ ತಳವೂರಿದೆ ಇದಕ್ಕೆ ಸಂಬಂಧಿಸಿದಂತೆ ಜಾನಪದ ವಿದ್ವಾಂಸರು ಪ್ರಸ್ತಾಪಿಸಿರುವುದನ್ನು ಉಲ್ಲೇಖಿಸಿರುತ್ತಾರೆ. ಮಹಾಭಾರತದಲ್ಲಿ ಬರುವ ಅವರೇಕಾಳಿನ ಪ್ರಸಂಗದತ್ತವೂ ಕಣ್ಣುಹಾಯಿಸಿದ್ದಾರೆ. 'ಕೊಂತಿಪೂಜೆ ಕನ್ನಡ ನಾಡಿನ ಮಣ್ಣಿನ ಮಕ್ಕಳ ಮನೆಯ ಹಬ್ಬ' ಎಂಬುದನ್ನು ಮನೋಜ್ಞವಾಗಿ ಚಿತ್ರಿಸಿದ್ದಾರೆ.</p>
<p>'ಅಧ್ಯಾತ್ಮ ಮತ್ತು ಮಾಧ್ಯಮ'- ಪ್ರಸ್ತುತ ಲೇಖನದಲ್ಲಿ ಗಣನೀಯ ಪ್ರಮಾಣದಲ್ಲಿ ಅಧ್ಯಾತ್ಮ ಮತ್ತು ಮಾಧ್ಯಮ ಕುರಿತಂತೆ ಚಿಂತನಮಂಥನ ನಡೆದಿದೆ. ಲೇಖನದ ಪೀಠಿಕೆಯಲ್ಲಿ 'ನೆಮ್ಮದಿ'ಗೆ ವ್ಯಾಖ್ಯೆ ನೀಡುತ್ತಾರೆ: ''ಮನುಷ್ಯನ ಪರಮೋಚ್ಛ ಗುರಿ ಎಂದರೆ ನೆಮ್ಮದಿಯಿಂದ ಇರುವುದು, ಸುಖವಾಗಿ ಬಾಳುವುದು, ಜೀವನದಲ್ಲಿ ಆದಷ್ಟು ಕಡಿಮೆ ದುಃಖಪಡುವುದು, ದುಃಖಕ್ಕೆ ಮಣಿಯದೆ ಅದನ್ನು ಎದುರಿಸುವ ಮನಃಸ್ಥಿತಿಯನ್ನು ತಳೆಯುವುದು''</p>
<p>ಅಧ್ಯಾತ್ಮದ ತುತ್ತತುದಿಯನ್ನ, ಎತ್ತರದ ಏರುಶಿಖರವನ್ನು ಏರಿದವರು ಈ ಅನುಭಾವಿಗಳು. ಶ್ರೀರಾಮಕೃಷ್ಣರು ಅನುಭಾವಿಗಳ ಪರಂಪರೆಯಲ್ಲಿ ಬಹುಮುಖರು ಎನ್ನುತ್ತಾರೆ. ಮುಂದುವರಿದು 'ಭಾರತದ, ಅಷ್ಟೇಕೆ ಜಗತ್ತಿನ ಧಾರ್ಮಿಕ ಇತಿಹಾಸದಲ್ಲಿ ದಾರ್ಶನಿಕರ, ಅನುಭಾವಿಗಳ ಒಂದು ವಿಶಾಲ ತಾರಾನಿವಹವೇ ವಿಜೃಂಭಿಸುತ್ತಿದೆ' ಎಂದು ಹೇಳುತ್ತಾರೆ.</p>
<p>ಮಾಧ್ಯಮ-ಸಂವಾದವು, ಸಂವಹನದ, ವಿಚಾರ ಪ್ರಸರಣ ಮಾಧ್ಯಮದ ಒಂದು ವಿಶಿಷ್ಟ ಸಮರ್ಥ ಪ್ರಯೋಗ. ಪ್ಲೇಟೋ ಅಂತಹ ಶ್ರೇಷ್ಠ ಗ್ರೀಕ್ ತತ್ತ್ವಜ್ಞಾನಿಗಳು ಬಳಸಿದ್ದು ಇದೇ ಮಾರ್ಗವನ್ನೇ ಎಂಬುದನ್ನು ಸ್ಪಷ್ಟಪಡಿಸುತ್ತಾರೆ. ಮಹಾಭಾರತದ ತುಂಬ ಅರ್ತಗರ್ಭಿತವಾದ ಸಂವಾದಗಳ ಹೊಳೆಯೇ ಹರಿಯುತ್ತಿವೆ ಎಂದು ಹೇಳಿ ಯಕ್ಷಪ್ರಶ್ನೆಯ ಪ್ರಸಂಗ, ಕೃಷ್ಣಾರ್ಜುನರ ಸಂವಾದಗಳನ್ನು ಉದಹರಿಸುತ್ತಾರೆ.</p>
<p>'ದೇವರಿಗೆ ಯಾರು ಇಷ್ಟ?' ಎಂಬ ಪ್ರಶ್ನಾರ್ಥಕ ಶೀರ್ಷಿಕೆಯುಳ್ಳ ಲೇಖನವಿದು. 'ದೇವರು' ಇದು ಭಾವನಾತ್ಮಕ ವಿಷಯ. ಮನಸ್ಸಿಗೆ ಸಂಬಂಧಿಸಿದ ವಿಚಾರ ಎನ್ನುವುದನ್ನು ಸಾಮಾನ್ಯವಾಗಿ ಎಲ್ಲರೂ ಒಪ್ಪಿ, ಅವರವರ ಭಾವಕ್ಕೆ ತಕ್ಕಂತೆ ಆ ಒಬ್ಬ ದೇವರು ರೂಪುಗೊಳ್ಳುತ್ತಾನೆಂಬ ನಿರ್ಣಯಕ್ಕೆ ಬದ್ಧರಾಗಿದ್ದಾರೆ ಎಂಬುದು ಲೇಖಕರ ನಿಲುವು.</p>
<p>ವ್ಯಾಸಭಾರತದ ಭೀಷ್ಮಪರ್ವದ ಅಂತರ್ಗತ ಭಗವದ್ಗೀತೆಯ 'ಭಕ್ತಿಯೋಗವೆಂಬ ೧೨ನೆಯ ಅಧ್ಯಾಯವೆಲ್ಲ ಭಕ್ತರಲ್ಲಿ ದೇವರಿಗೆ ಯಾರು ಇಷ್ಟ ಎಂಬುದರ ವಿಶ್ಲೇಷಣೆಗೆ ಮೀಸಲು. ಈ ಹಿನ್ನೆಲೆಯಲ್ಲಿ ಚಿಂತನಮಂಥನ ನಡೆಸಿದ್ದಾರೆ.</p>
<p>'ಕಾವ್ಯೋಪಖ್ಯಾನ'- ಕವಿಗೋಷ್ಠಿಗಳು ಲೇಖನದ ವಸ್ತು. ಹರಿದಂಪತಿಗಳು ತಾವು ಪಾಲ್ಗೊಂಡ 'ಕವಿ ದಂಪತಿಗಳ ಕಾವ್ಯೋತ್ಸವ'ದ ಬಗ್ಗೆ ಅದೊಂದು ವಿಶಿಷ್ಟ ಕಾರ್ಯಕ್ರಮ, ನೆನಪಿನಲ್ಲಿ ಹಸಿರಾಗಿ ಉಳಿಯುವ ಸಮಾರಂಭ ಎನ್ನುತ್ತಾರೆ. ಸಾಹಿತ್ಯಕ ಸಮಾರಂಭಗಳಲ್ಲಿ ಕವಿಗೋಷ್ಠಿಗಳನ್ನು ಏರ್ಪಡಿಸುವುದು ಸಾಮಾನ್ಯ ವಾಗಿದೆ. 'ಸಾಹಿತ್ಯಾಸಕ್ತರನ್ನು ಒಂದುಗೂಡಿಸಲು ಒಂದು ಕವಿಗೋಷ್ಠಿಯನ್ನು ಏರ್ಪಡಿಸುವುದು ಪ್ರಚಲಿತ ಪದ್ಧತಿಯಾಗಿದೆ' ಎನ್ನುತ್ತಾರೆ. ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ, ಕಾವ್ಯ-ಕುಂಚ-ಗಾಯನ ಸಮಾರಂಭ ಏರ್ಪಡಿಸು ತ್ತಿರುವುದನ್ನು ಕಾಣುತ್ತೇವೆ. ಮನೆ-ಮನೆ ಕವಿಗೋಷ್ಠಿ ಇತ್ತೀಚಿನ ಒಂದು ಹೊಸ ಪ್ರಕಾರ. ಕವಿಗೋಷ್ಠಿಗಳ ಹಿನ್ನೆಲೆಯಲ್ಲಿ ಅದರ ಸುತ್ತಮುತ್ತ ಹಲವಾರು ಸಂಗತಿಗಳನ್ನು ಪ್ರಸ್ತಾಪಿಸುತ್ತಾರೆ.</p>
<p>'ಗುಬ್ಬಿ :: ಗುಬ್ಬಚ್ಚಿ' 'ಕಿಚಕಿಚ' ಎಂದು ದನಿಮಾಡುವ ಪುಟಾಣಿ ಪಕ್ಷಿಯೊಂದನ್ನು ತಮ್ಮ ಮನದಂಗಳಕ್ಕೆ ತಂದುಕೊಂಡಿರುವ ಹರಿಯವರು ಕನ್ನಡಸಾರಸ್ವತ ಲೋಕಕ್ಕೆ ಒಂದು ಅನನ್ಯವಾದ, ವಿಶಿಷ್ಟವಾದ, ಶ್ರೇಷ್ಟ ಸಂಶೋಧನಾ ಲೇಖನದ ಕೊಡುಗೆ ನೀಡಿದ್ದಾರೆ.</p>
<p>'ಎಲ್ಲೆಲ್ಲೂ ಇದ್ದ ಈ ಊರ ಗುಬ್ಬಿ, ಮನೆಗುಬ್ಬಿ ಈಗೀಗ ಜನ-ವಾಹನ-ಕೈಗಾರಿಕೆಗಳ ಸಂದಣಿಯ ಜಂಗುಳಿಯ ನಗರಗಳಲ್ಲಿ ಅಪರೂಪವಾಗುತ್ತಿದೆಯೆಂಬ ಕೂಗು ಕೇಳಿಬರುತ್ತದೆ' ಎಂಬ ವಿಷಾದದ ನುಡಿಯೊಡನೆ ಲೇಖನ ಆರಂಭ ವಾಗುತ್ತದೆ. ಗುಬ್ಬಿ (ಗುಬ್ಬಚ್ಚಿ) ಕನ್ನಡದ ಒಂದು ವಿಶಿಷ್ಟ ಪದವೆಂದು ಭಾಷಾಶಾಸ್ತ್ರಜ್ಞರು ಗುರುತಿಸಿದ್ದಾರೆ.</p>
<p>ಗುಬ್ಬಿ ಶಬ್ದದ ಉಗಮ, ವಿಕಾಸ ಕುರಿತಂತೆ ಲೇಖಕರು ಸಂಶೋಧನಾತ್ಮಕ ವಿವೇಚನೆ ನಡೆಸಿದ್ದಾರೆ. ೧೧೨ ಅಡಿಟಿಪ್ಪಣಿಗಳ ಸಾಧಾರಗಳೊಡನೆ ಅತ್ಯಂತ ವಿಸ್ತೃತವಾದ ವಿವರಣೆ, ವಿಶ್ಲೇಷಣೆ ಮಾಡಿರುವುದು ಈ ಲೇಖನದ ವೈಶಿಷ್ಟ್ಯ.</p>
<p>೧. ಉಬ್ಬಿಕೊಂಡಿರುವುದಕ್ಕೆ ಗುಬುಟಾಗಿ ಇದೆ ಎನ್ನುತ್ತ ಅದಕ್ಕೆ ಗುಬ್ಬಿ, ಗುಬ್ಬೆ ಪದದ ಬಳಕೆ.</p>
<p>೨. ತಲೆಯ ಮೇಲೆ ಗುಂಡಾಗಿ ಗುಬುಟಾಗಿರುವ ಅರ್ಧಗೋಳಾಕಾರದ ಟೊಪ್ಪಿಗೆಯ ಬಾಗಿಲಿಗೆ ಬಡಿಯುವ 'ಗುಬ್ಬಿಮೊಳೆ'</p>
<p>೩. ಉಬ್ಬಿರುವ ಆಭರಣಕ್ಕೆ ಗುಬ್ಬಿ ಎಂದು ಕರೆಯುವ ವಾಡಿಕೆ.</p>
<p>೪. ಪ್ರಾಚೀನ ಕನ್ನಡ ಸಾಹಿತ್ಯದಲ್ಲಿ ಸಿಗುವ ಗುಬ್ಬಿ ಒಡವೆಗಳು</p>
<p>೫. ಉಬ್ಬಿರುವ ಓಲೆಯಂಥ ಒಡವೆಗೆ ಗುಬ್ಬಿಬೇಳೆ ಎಂದು ಕರೆಯುವ ಉತ್ತರ ಕರ್ನಾಟಕದ ಮಂದಿ</p>
<p>೬. ಮುದ್ದಣ ಕವಿ 'ಶ್ರೀರಾಮಾಶ್ವಮೇಧ'ದಲ್ಲಿ ಬಳಸುವ ಗುಬ್ಬಿ ಕಂಕಣ</p>
<p>೭. ಗುಬ್ಬಿ ಕಂಕಣಕ್ಕೆ ಕೇಶಿರಾಜನ ಶಬ್ದಮಣಿದರ್ಪಣದಲ್ಲಿ ಮಣಿಕಂಕಣ, ಹಸ್ತ ಕಂಕಣವೆಂದು ಅರ್ಥೈಸಿರುವುದು</p>
<p>೮. ಗೋವಿಂದ ವೈದ್ಯ ಕವಿ 'ಕಂಠೀರವ ನರಸರಾಜ ವಿಜಯ' ಕಾವ್ಯದಲ್ಲಿ ಮಿಸುನಿಯ ಗುಬ್ಬಿಗಳನ್ನು ಕಟ್ಟಿ ಕುದುರೆಗಳನ್ನು ಅಲಂಕರಿಸಿರುವ ವರ್ಣನೆ.</p>
<p>೯. ಮುಮ್ಮಡಿ ಕೃಷ್ಣರಾಜ ಒಡೆಯರ್ ಅವರ 'ಸೌಗಂಧಿಕಾ ಪರಿಣಯ'ದಲ್ಲಿ ಗುಬ್ಬಿ ಒಡವೆಗಳು ರತ್ನ ಖಚಿತವೆಂದು ವರ್ಣಿಸಿರುವುದು.</p>
<p>೧೦. ಹೆಂಗಸರ ತುರುಬಿನ ಮೇಲೆ ಚುಚ್ಚುವ ಉಬ್ಬಿರುವ ಚಿನ್ನದ ಒಡವೆಗೆ ಗುಬ್ಬಿ ಎನ್ನುವುದು.</p>
<p>೧೧. ಗುಬ್ಬಿ ಬಾವುಲಿ ಒಂದು ಬಗೆಯ ಕಿವಿಯ ಆಭರಣ.</p>
<p>-ಹೀಗೆ ಗುಬ್ಬಿ ಪದಬಳಕೆ, ಉಲ್ಲೇಖಗಳ ಪಟ್ಟಿ ಬೆಳೆಯುತ್ತಾ ಹೋಗುತ್ತದೆ. ಇದು ಲೇಖಕರ ಗಂಭೀರ ವಿಸ್ತೃತ ಸಂಶೋಧನೆಗೆ ದ್ಯೋತಕ.</p>
<p>'ಗುಬ್ಬಿ, ನಿನಗೆ ಎಷ್ಟೊಂದು ಹೆಸರು?' ಎಂಬ ಉಪಶೀರ್ಷಿಕೆಯಡಿಯಲ್ಲಿ ಸಂಸ್ಕೃತ ಹಾಗೂ ಕನ್ನಡದಲ್ಲಿ ಗುಬ್ಬಿಗಿರುವ ವಿವಿಧ ಹೆಸರುಗಳನ್ನು ಉಲ್ಲೇಖಿಸುತ್ತಾರೆ. ಗುಬ್ಬಿಗಳ ಜೀವನ ಶೈಲಿ, ಗುಬ್ಬಿಯ ಸಂಘಜೀವಿ ಗುಣಗಳನ್ನು ಸುಂದರವಾಗಿ ವಿವರಿಸುತ್ತಾರೆ. ಋಗ್ವೇದ ಸಂಹಿತೆಯಲ್ಲಿ ಗುಬ್ಬಿಯ ಪ್ರಸ್ತಾಪ ಬರುವುದಿಲ್ಲ. ನಂತರದ ಯಜುರ್ವೇದ ಹಾಗೂ ಮುಂದಿನ ವೈದಿಕ ವಾಙ್ಮಯದಲ್ಲಿ ಗುಬ್ಬಿಯ ಉಲ್ಲೇಖ ಸಿಗುವುದನ್ನು ವಿಶದಪಡಿಸುತ್ತಾರೆ.</p>
<p>ಪ್ರಾಚೀನ ಕನ್ನಡ ಸಾಹಿತ್ಯದಲ್ಲಿ ಅಷ್ಟಾದಶವರ್ಣನೆಗೆ ಅನುವು ಮಾಡಿಕೊಟ್ಟಿದ್ದರೂ ಅದರಲ್ಲಿ ಗುಬ್ಬಿಗೆ ತಾವಿಲ್ಲ. ಅಲ್ಲೆಲ್ಲೂ ಗುಬ್ಬಿ ಹಾರಿಬರುವುದಿಲ್ಲ ಎಂಬ ನೋವನ್ನು ತೋಡಿಕೊಳ್ಳುತ್ತಾರೆ. ಸಂಸ್ಕೃತದ ಗುಣಾಢ್ಯ, ವಿಷ್ಣುಶರ್ಮ, ವಸುಭಾಗಭಟ್ಟ, ಕನ್ನಡ ಪಂಚತಂತ್ರದ ದುರ್ಗಸಿಂಹ ಇವರಾರ ಕಣ್ಣಿಗೂ ಗುಬ್ಬಿ ಬಿದ್ದಿಲ್ಲ. ಗೀತಾಚಾರ್ಯ ಕೃಷ್ಣ ಪಕ್ಷಿಗಳಲ್ಲಿ ಅದು ಪರಮೋಚ್ಚ ಎಂಬ ಸಂಕೇತವಾಗಿ ಹಕ್ಕಿಗಳಲ್ಲಿ ನಾನು ಗರುಡನಾಗಿದ್ದೇನೆ ಎಂದು ಘೋಷಿಸುತ್ತಾನೆ. ಅಂದ ಮೇಲೆ ಗುಬ್ಬಿಗೆಲ್ಲಿ ಬಂದೀತು ಆ ಭಾಗ್ಯ! -ಇದು ಹರಿಯವರ ಅಂತರಾಳದ ಕೊರಗು. ಆದರೂ ಮುಂದೆ ಸಾಗಿದಂತೆ 'ಧರ್ಮಾಮೃತ'ದ ನಯಸೇನನಲ್ಲಿ ಆಶಾಕಿರಣ ಮೂಡುತ್ತದೆ. 'ನುಗ್ಗಿಯ ಬನಕ್ಕೆ ಗುಬ್ಬಿ ಕೋಗಿಲೆಯೆಂಬಂತೆ' ವರ್ಣನೆ. ''ಕವಿಯು ಬೀಸಿದ ಬಲೆಗೆ ಬಿದ್ದವು ಗಿಡುಗ ಗೀಜಗ ಗೌಜು ಗುಬ್ಬಿಗಳು'' ಎಂಬುದು 'ತೊರವೆ ರಾಮಾಯಣ'ದ ಕವಿ ನರಹರಿಯದು. ರತ್ನಾಕರವರ್ಣಿ ''ಕೋಳಿಯ ಕೂಟ ಗುಬ್ಬಿಯ ಕೂಟದಂತೆ ಹಂಸಾಳಿಯ ಕೂಟ ತೋರುವುದೇ?'' ಎಂದು ಪ್ರಶ್ನಿಸುತ್ತಾನೆ. ಪುಣ್ಯಕೋಟಿ ಗೋವಿನ ಕತೆಯ ಕವಿ ಮಿಕ್ಕಪಕ್ಷಿಗಳೊಡನೆ ಗುಬ್ಬಿಯನ್ನು ಉಲ್ಲೇಖಿಸುತ್ತಾನೆ- ಹೀಗೆ ಗುಬ್ಬಿಯ ಹುಡುಕಾಟದಲ್ಲಿ ತೊಡಗಿದ ಹರಿಯವರು ಈ ಸಂಬಂಧವಾಗಿ ನೀಡುವ ಮನದಾಳದ ನೋವಿನ ಪರಿಣಾಮಕಾರಿ ಪ್ರತಿಕ್ರಿಯೆಯಿದು: ''ಇರಲಿ ಬಿಡಿ, ನಮ್ಮ ಗುಬ್ಬಿ ಊರ್ಮಿಳೆ, ಭಾನುಮತಿಯರಂತೆ ಕಾವ್ಯದ ಅನಾದರ, ಕಾವ್ಯದ ಉಪೇಕ್ಷಿತ ಒಂದು ಪಾತ್ರ ಎನ್ನೋಣ''. ಅಡಿಟಿಪ್ಪಣಿಯಲ್ಲಿ ಗುಬ್ಬಿಯ ಬಗೆಗಿನ ಮತ್ತಷ್ಟು ಉಲ್ಲೇಖ ನೀಡಿ ಸಮಾಧಾನ ಪಟ್ಟುಕೊಳ್ಳುತ್ತಾರೆ.</p>
<p>ಲೇಖನದ ಉಪಶೀರ್ಷಿಕೆಯಲ್ಲಿ ಬರುವ 'ಮಕ್ಕಳು ಕಂಡ ಮನೆಗುಬ್ಬಿ' ಸೊಗಸಾದ ವರ್ಣನೆ, ವಿವರಣೆಗಳೊಂದಿಗೆ ರಂಜನೀಯವಾಗಿ ಮೂಡಿಬಂದಿದೆ. ಗುಬ್ಬಿಯ ಪ್ರತಿಯೊಂದು ಚಲನವಲನಗಳನ್ನೂ ಅತಿಸೂಕ್ಷ್ಮವಾಗಿ ಪರಿಭಾವಿಸುವ ಹರಿಯವರ ಅಂತಃಚಕ್ಷು ನಿಜಕ್ಕೂ ವಿಸ್ಮಯ ಉಂಟುಮಾಡುತ್ತದೆ. ತಮ್ಮ ವಿವರಣೆಗಳನ್ನು ನೀಡುವಾಗ ಅನೇಕ ಹಿರಿಕಿರಿಯ ಸಾಹಿತಿಗಳ ಉಲ್ಲೇಖಗಳನ್ನು ಔಚಿತ್ಯಪೂರ್ಣವಾಗಿ ಬಳಸಿಕೊಳ್ಳುವಲ್ಲಿ ಸಫಲರಾಗಿದ್ದಾರೆ. ವಿವಿಧ ಆಕರಗಳನ್ನು ತಮ್ಮ ಸ್ವೋಪಜ್ಞತೆ ಹಾಗೂ ಸ್ವಂತ ವಿಚಾರಧಾರೆಯೊಡನೆ ಹೊಂದಿಸುವ ಕಾರ್ಯ ಸಮರ್ಥ ವಿದ್ವಾಂಸರಿಗೆ ಮಾತ್ರ ಸಾಧ್ಯ.</p>
<p>ಹೃದಯವಂತಿಕೆಯ ಹರಿ ಗುಬ್ಬಿಯನ್ನು ಪಕ್ಷಿ ವಿಶೇಷವೆಂದು ಕರೆದು ತಮ್ಮ ಮನೆಯಂಗಳಕ್ಕೆ, ತಮ್ಮ ಮನದಂಗಳಕ್ಕೆ ಬರಮಾಡಿಕೊಳ್ಳುವ ರೀತಿ ನಿಜಕ್ಕೂ ಅನನ್ಯವಾದದ್ದು. ಅಸದೃಶವಾದದ್ದು. ಮಕ್ಕಳಿಗೆ ಪ್ರಿಯವಾದ ಈ ಪುಟಾಣಿ ಹಕ್ಕಿ ಹೆಂಗುರುಳಿನ ಹರಿಯ ವಾತ್ಸಲ್ಯದ ತೆಕ್ಕೆಯಲ್ಲಿ ತನ್ನ ಪಕ್ಷಿ ಬಳಗದಲ್ಲಿ ಮಾತ್ರವಲ್ಲದೆ ಮಾನವ ಸಂಗಾತಿಯಾಗಿ ಪ್ರೀತಿ ಜಗತ್ತಿನಲ್ಲಿ ವಿಹರಿಸುತ್ತದೆ. ಹಾಗೆ ಆಧುನಿಕ ಕನ್ನಡ ಸಾಹಿತ್ಯದಲ್ಲಿ ತಮ್ಮ ವಿಸ್ತೃತ, ಮೌಲಿಕ ಲೇಖನದ ಮೂಲಕ ಕಳೆದುಹೋಗಿದ್ದ ಪುಟಾಣಿ ಪಕ್ಷಿ ಗುಬ್ಬಿಗೆ ಪುನರ್ಜನ್ಮ ನೀಡಿದ್ದಾರೆಂದೇ ಹೇಳಬೇಕು. ಇದನ್ನು ಮತ್ತಷ್ಟು ವಿಸ್ತರಿಸಿದ ಪಕ್ಷದಲ್ಲಿ ಇದೊಂದು ಪ್ರತ್ಯೇಕ ಮಹತ್ವದ ಗ್ರಂಥವಾಗಿ ಪಕ್ಷಿ ಪ್ರಪಂಚ ಪ್ರಕಾರದ ಮುಂಚೂಣಿಯ ಗ್ರಂಥವಾಗಿ ನಿಲ್ಲಬಲ್ಲ ಎಲ್ಲ ಅರ್ಹತೆ ಪಡೆದಿದೆ. ಎಲ್ಲ ಮಾನದಂಡದಿಂದ ಪರಿಶೀಲನೆಗೆ ಒಳಪಡಿಸಿದರೂ ಈ ಸಂಶೋಧನಾ ಲೇಖನದ ವ್ಯಾಪ್ತಿ, ಆಳ, ಎತ್ತರಗಳು ನಿಜಕ್ಕೂ ವಿಸ್ಮಯಕಾರಿ!</p>
<p class="vertical-delimiter" />
<p>'ಹರಿಯ ಕಾಣಿಕೆ'ಯ ಮೊದಲನೆಯ ಸಂಪುಟ ಈಗಾಗಲೇ ಸಂಕ್ಷಿಪ್ತವಾಗಿ ಅವಲೋಕಿಸಿರುವಂತೆ ೪೬ ಲೇಖನಗಳನ್ನು ಒಳಗೊಂಡಿರುವ ಮೌಲಿಕ ಕೃತಿ. ಒಂದು ವಿಹಂಗಮ ನೋಟ ಹರಿಸಿದಾಗ ಇಲ್ಲಿ ಒಂದು ವಿಸ್ಮಯಕಾರಿಯಾದ, ಅದ್ಭುತವಾದ ಜ್ಞಾನ-ವಿಜ್ಞಾನ ಜಗತ್ತು ತೆರೆದುಕೊಳ್ಳುತ್ತದೆ. ಇಲ್ಲಿ ಏನಿದೆ? ಏನಿಲ್ಲ? ಎಂಬ ಪ್ರಶ್ನೆಗಳಿಗೆ ಉತ್ತರಿಸುವುದು ಸುಲಭವಲ್ಲ. ಸಂಶೋಧಕರ ಪಾಲಿಗೆ ಎಂದೆಂದಿಗೂ ಬರಿದಾಗದ ಅಕ್ಷಯ ಪಾತ್ರೆಯಂತೆ, ಅಪಾರ ಸಂಶೋಧನಾ ಸಂಪತ್ತಿದೆ; ಗಹನವಾದ, ಗಂಭೀರವಾದ ಸಾಹಿತ್ಯಕ ಚಿಂತನೆಯಿದೆ; ಅಪಾರ ಅನುಭವ ದ್ರವ್ಯವಿದೆ; ಬಹುಭಾಷಾ ಸಾಹಿತ್ಯ, ಸಂಸ್ಕೃತಿ, ಜನಜೀವನಗಳ ಆಳವೂ ವಿಸ್ತಾರವೂ ಆದ ಅಧ್ಯಯನವಿದೆ; ಉದಾತ್ತ ಚಿಂತನ-ಮಂಥನವಿದೆ; ಆರದ ಕುತೂಹಲ, ಬೆರಗುಹುಟ್ಟಿಸುವ ವಿಚಾರಧಾರೆಗಳಿವೆ; ಶಾಶ್ವತ ಸತ್ಯದ ವಜ್ರಸದೃಶ ನೇರ ನುಡಿಗಳಿವೆ; 'ತನ್ನತನ'ದ ರತ್ನಖಚಿತ ನಿಲುವುಗಳಿವೆ; ಕನ್ನಡದ ಹಿತಕ್ಕೆ (ಶ್ರೀ ಗಣೇಶನಿಗೆ ಪ್ರಥಮ ಪೂಜೆ ಸಲ್ಲಿಸುವಂತೆ) ಪ್ರಪ್ರಥಮ ಆದ್ಯತೆಯಿದೆ; ಲೋಕಹಿತಕ್ಕೆ ಅಗ್ರಮಾನ್ಯತೆಯಿದೆ; ಭಾವಜೀವಿ ಕವಿಯ ಹೆಂಗರುಳಿನ ತುಡಿತಮಿಡಿತಗಳಿವೆ; ಮಾನವೀಯ ಕಳಕಳಿಯಿದೆ; ಅನನ್ಯವಾದ ಭಾಷೆ, ವಿಶಿಷ್ಟ ಶೈಲಿ, ಸುಲಲಿತ ನಿರೂಪಣೆ, ಸಹೃದಯ ಸಂವಾದ, ಸುಸಂಬದ್ಧವಾದ ಸಂವಿಧಾನದ ಮೆರುಗಿದೆ. ಹೀಗಾಗಿ 'ಹರಿಯ ಕಾಣಿಕೆ'ಯ ಮೊದಲ ಸಂಪುಟದ ಲೇಖನಗಳು ನಿಜಕ್ಕೂ ಪುಟಕ್ಕಿಟ್ಟ ಚಿನ್ನ. 'ಅಪರಂಜಿ' ಎಂಬುದು ನನ್ನ ದೃಢವಾದ ನಂಬಿಕೆ.</p>
<p>ಹರಿಹರೇಶ್ವರ ಅವರ ಸಮಗ್ರ ಗದ್ಯ ಬೃಹತ್ತು-ಮಹತ್ತುಗಳನ್ನು ಒಳಗೊಂಡಂತೆ ಎರಡು ಸಂಪುಟಗಳಲ್ಲಿ ಲೋಕಾರ್ಪಣೆಗೊಳ್ಳುತ್ತಿರುವುದು ಕನ್ನಡ ಸಾಹಿತ್ಯ ಲೋಕಕ್ಕೆ ಅತ್ಯಂತ ಮಹತ್ವದ ಸಂಗತಿ. ಸಂಶೋಧನ ಪ್ರಕಾರಕ್ಕೆ ಇದು ಸಂಭ್ರಮಿಸುವ ಸುಸಂದರ್ಭ. ಹರಿಯವರ ದಿವ್ಯ ಚೇತನ ಈ ಮಹತ್ಕೃತಿಯ ಮೂಲಕ ಕನ್ನಡಿಗರ ಹೃನ್ಮನಗಳಲ್ಲಿ ಚಿರಚೇತನವಾಗಿ ಉಳಿದಿದ್ದಾರೆ; ಅನಂತ ಕಾಲದವರೆಗೂ ಉಳಿಯುತ್ತಾರೆ. ಅವರ ಎತ್ತರದ ಬದುಕಿನ ಮಾದರಿಯನ್ನು ಮುಂದಿಟ್ಟುಕೊಂಡು, ಅವರ ಕೃತಿಗಳ ಅಧ್ಯಯನ, ಮನನದಿಂದ 'ಹರಿ'ಸ್ಮರಣೆಯಲ್ಲಿ ಸಾರ್ಥಕ ಬದುಕು ನಡೆಸೋಣ. ಹರಿಯ ಕಾಣಿಕೆ, ಕಾಣ್ಕೆಗಳೆರಡನ್ನೂ ನಮ್ಮ ಅಂತರಂಗಕ್ಕೆ ತಂದುಕೊಂಡು ದರ್ಶನ ದೀಪ್ತಿ ಪಡೆಯೋಣ.</p>
<p>ಹರಿ-ನಾಗಲಕ್ಷ್ಮೀ ಅವರದು ಆದರ್ಶ ದಾಂಪತ್ಯ. ಇಬ್ಬರದೂ ಕನ್ನಡಕ್ಕಾಗಿ ಸಮರ್ಪಿಸಿಕೊಂಡ ಸಾರ್ಥಕ ಬದುಕು. ಹರಿಯವರ ಆದರ್ಶದ ಮೇಲ್ಪಂಕ್ತಿಯಲ್ಲೇ ಮುನ್ನಡೆದು, ಸಾಮರಸ್ಯ ಬದುಕು ನಡೆಸುತ್ತಾ ಬಂದ ತ್ಯಾಗಜೀವಿ ಶ್ರೀಮತಿ ನಾಗಲಕ್ಷ್ಮೀಯವರು. ಹರಿಯವರ ಸಮಗ್ರ ಸಾಹಿತ್ಯವನ್ನು ಲೋಕಾರ್ಪಣೆ ಮಾಡಬೇಕೆಂಬ ಹೆಬ್ಬಯಕೆ ಅವರದು. ಈ ಹಿನ್ನೆಲೆಯಲ್ಲಿ 'ಹರಿಯ ಕಾಣಿಕೆ'ಯ ಎರಡು ಬೃಹತ್ ಸಂಪುಟಗಳನ್ನು ಕನ್ನಡಕುಲಕೋಟಿಗೆ ಸಮರ್ಪಿಸುತ್ತಿರುವ ಅವರಿಗೆ ಸಮಸ್ತ ಕನ್ನಡಿಗರ ಪರವಾಗಿ ಕೃತಜ್ಞತೆ ಸಲ್ಲಿಸುವುದು ನಮ್ಮ ಆದ್ಯ ಕರ್ತವ್ಯ. ಈ ಗ್ರಂಥಗಳ ಪ್ರಕಟಣೆಯಲ್ಲಿ ಅವರ ಶ್ರಮ, ಶ್ರದ್ಧೆ, ನಿಷ್ಠೆ, ಸಂಪಾದನ ಸಾಮಥ್ರ್ಯ ಎಲ್ಲವೂ ಅಭಿವಂದನೀಯ.</p>
<p>ದಿನಾಂಕ: ೦೩-೦೭-೨೦೧೨</p>
<p class="quote-author"><strong>ಪ್ರೊ. ಕೆ. ಭೈರವಮೂರ್ತಿ</strong></p>
</section>
</body>
</html>
