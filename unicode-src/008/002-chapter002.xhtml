<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಹರಿಯ ಕಾಣಿಕೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-P2">
		<h1 class="level1-title" epub:type="title">ಆಗಮನ</h1>
	</section>
	<section class="level1 numbered" epub:type="chapter" role="doc-chapter" id="id-P2.01">
		<p class="text-center"><strong>ಏನು ನಂಟಿನ ಗುಟ್ಟು?</strong></p>
		<p class="verse">ದದಾತಿ ಪ್ರತಿಗೃಹ್ಣಾತಿ, ಗುಹ್ಯಂ ಆಖ್ಯಾತಿ ಪೃಚ್ಛತಿ,<br />ಭುಂಕ್ತೇ ಭೋಜಯತೇ ಚೈವ ಷಡ್ ವಿಧಂ ಪ್ರೀತಿ ಲಕ್ಷಣಮ್।।</p>
		<p class="verse-author"><em>-ಪಂಚತಂತ್ರ, ಮಿತ್ರಪ್ರಾಪ್ತಿಕ ೪೯</em></p>
		<p class="myquote">ಕೊಟ್ಟು ಕೊಳ್ಳುವುದುಂಟು, ಹೇಳಿ ಕೇಳುವ ಗುಟ್ಟುಂಟು,<br />ಜೊತೆಗೆ ತಿನ್ನುವ, ತಿನಿಸಿ ಮೆಲ್ಲುವ ತುಂಟಾಟವುಂಟು;<br />ದೇಹವೆರಡರ ನಡುವೆ ಜೀವ ಒಂದಾಗಿರುವ ನಂಟು<br />ಪ್ರೀತಿ ಸ್ನೇಹದ ಬೆರಗಿನೀ ಅಂಟು, ನೂರೆಳೆಯ ಗಂಟು.</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ವಿದೇಶದಲ್ಲಿ ಕನ್ನಡ ಉಳಿಸಿ, ಬೆಳೆಸುವ ಬಗೆ</h1>
		<p>ವಿದೇಶದಲ್ಲಿ ನೆಲಸಿರುವ ಕನ್ನಡಿಗರೆಲ್ಲ ಒಂದೆಡೆ ಸೇರಿ ಸಾಂಸ್ಕೃತಿಕ ಕಲಾಪಗಳ ಹಿನ್ನೆಲೆಯಲ್ಲಿ, ಭಾರತದಿಂದ ಇಲ್ಲಿಗೆ ವಲಸೆ ಬಂದ ಎಲ್ಲರ, ಅದರಲ್ಲೂ ಕನ್ನಡಿಗರ ಆಗು-ಹೋಗುಗಳ ಬಗ್ಗೆ ವಿವೇಚಿಸಲು ಇನ್ನೊಂದು ಸದವಕಾಶ ಇದೀಗ ಬಂದೊದಗಿದೆ.</p>
		<p>ಈ ಸಂದರ್ಭದಲ್ಲಿ ಕನ್ನಡವನ್ನು ಇಲ್ಲಿ ಉಳಿಸಿಕೊಳ್ಳಲೂ, ಬೆಳೆಸಲೂ ಆರೋಗ್ಯಕರ ಮಾರ್ಗಗಳನ್ನು ಹುಡುಕುವುದನ್ನು ವಸ್ತುವಾಗಿ, ಗುರಿಯಾಗಿ ಇರಿಸಿಕೊಂಡು ಕೆಲವು ಮಾತುಗಳನ್ನು ಆಡಲು ಬಯಸುತ್ತೇನೆ. (ಇದರಲ್ಲಿನ ಬಹು ಅಂಶ "ಅಮೆರಿಕನ್ನಡ"ದ ಸಂಪಾದಕೀಯಗಳಲ್ಲಿ ಈಗಾಗಲೇ ನೀವು ಓದಿದ್ದೀರಿ; ಆದರೂ ಅದನ್ನು ಪುನರಾವರ್ತಿಸುವುದರಲ್ಲಿ ಒಂದು ಪ್ರಯೋಜನವನ್ನು ಕಂಡು ಹೀಗೆ ಮಾಡುತ್ತಿರುವೆ.)</p>
		<p>ಊರಿನಿಂದ ದೂರ ಬಂದ ಕನ್ನಡಿಗರು ತಾವು ತುಂಬಿದ ಮನೆಯಲ್ಲೂ ತೌರ ಬೆಳಕನ್ನು ಬೆಳಗುವ ಹಂಬಲದವರು. ಇದಕ್ಕೆ ಬೆಂಬಲವಾಗಿ ಮಾತು, ಓದು, ಬರಹ ಹಾಡು, ಪ್ರಕಟಣೆ, ಕಂಪ್ಯೂಟರೀಕರಣ ಮತ್ತು ಕನ್ನಡಕ್ಕೆ ವಿಶ್ವ ಮಾನ್ಯತೆ ಎಂಬ ಏಳು ಬಣ್ಣಗಳನ್ನು ಕನ್ನಡದ ಕಾಮನ ಬಿಲ್ಲಿನಲ್ಲಿ ಕಾಣಲು ನಾನು ಪ್ರಯತ್ನಿಸುತ್ತೇನೆ.</p>
		<p>ಮೊದಲು ಸಮ್ಮೇಳನ ಕುರಿತೇ ಯೋಚಿಸೋಣ: ಈ ಹಿಂದೆ ಅಮೆರಿಕದಲ್ಲಿ ನಡೆದ ಈಶಾನ್ಯ ವಲಯ ಸಮ್ಮೇಳನಗಳೂ, ಅಖಿಲ ಅಮೆರಿಕಾ ಮಟ್ಟದಲ್ಲಿ, "ತ್ರಿವೇಣಿ" ಯ ಆಶ್ರಯದಲ್ಲಿ ನ್ಯೂ ಜೆರ್ಸಿಯಲ್ಲಿ ೧೯೮೩ರಲ್ಲಿ, ನಡೆದ ಮೊದಲ ಸಮ್ಮೇಳನ, ಮೇ ೧೯೮೭ರಲ್ಲಿ ಟೊರೊಂಟೋದಲ್ಲಿ ನಡೆದ ಕೆನಡಾ ಯು.ಎಸ್.ಎ ಸಮ್ಮೇಳನ, ಅದೇ ಕಾಲದಲ್ಲಿ ಷಿಕಾಗೋದಲ್ಲಿ ನಡೆದ ಮಧ್ಯವಲಯ ಸಮ್ಮಿಲನ, ಮುಂತಾದವು ನೆನಪಿನಲ್ಲಿ ಇನ್ನೂ ಹಸಿರಾಗಿಯೇ ಇವೆ. ಇಂಥ ಸಮಾವೇಶಗಳು ಆಗಾಗ್ಗೆ ನಡೆಯಬೇಕು. ಕನ್ನಡಿಗರ ಪ್ರದರ್ಶಕ ಕಲೆಗೆ ಪ್ರೋತ್ಸಾಹ, ಸಾಹಿತ್ಯಾಸಕ್ತಿಗೆ ಉತ್ತೇಜನದ ಕಾರಂಜಿ ಇವಾಗಬೇಕು. ನಮ್ಮ ಮಕ್ಕಳಲ್ಲಿ ಕನ್ನಡದ ಬಗ್ಗೆ ಆಸಕ್ತಿ, ಆದರ ಮೂಡಿಸಲೂ, ಹೆಚ್ಚಿಸಲೂ ಈ ಸಂದರ್ಭಗಳನ್ನು ಬಳಸಿಕೊಳ್ಳಬೇಕು. ನಮ್ಮ ನಮ್ಮಲ್ಲಿ ವಿಚಾರ ವಿನಿಮಯಕ್ಕೂ ಇವು ಬೇಕು.</p>
		<p>ವಿದೇಶದ ಕನ್ನಡಿಗರು ನಡೆಸುವ ಸಮ್ಮೇಳನಗಳಿಗೂ, ಭಾರತದಲ್ಲಿ ಕರ್ನಾಟಕದಲ್ಲಿ ನಡೆವ ಸಮ್ಮೇಳನಗಳಿಗೂ ಸಾಹಿತ್ಯ-ಸಮ್ಮೇಳನಗಳಿಗೂ ಉದ್ದೇಶದಲ್ಲೂ ವ್ಯಾಪ್ತಿಯಲ್ಲೂ ಸ್ವಲ್ಪ ಸಾಮ್ಯ, ಹಲವು ವೈಷಮ್ಯಗಳು ಉಂಟು. ಸಾಮಯಿಕ ಸಮಸ್ಯೆ ಪರಿಹಾರ, ದೀರ್ಘಕಾಲಿಕ ಯೋಜನೆಗಳ ಬುನಾದಿ ಒದಗಿಸುವ ಈ ವೇದಿಕೆಗಳನ್ನು ಎಲ್ಲ ಕನ್ನಡಿಗರೂ ಬೆಂಬಲಿಸಬೇಕು; ಭಾಗವಹಿಸಿ, ಅರ್ಥವತ್ತಾಗಿಸಬೇಕು.</p>
		<p>ಈಗ ಕನ್ನಡದ ಕಾಮನಬಿಲ್ಲಿನ ಕಡೆ ಹೊರಳೋಣ:</p>
		<p><strong>ನಿಮಗಿಬ್ಬರಿಗೂ ಕನ್ನಡ ಗೊತ್ತಿದ್ದರೆ, .. .. ..</strong></p>
		<p>"ಲೋಕಾಭಿರಾಮವಾಗಿ ಮಾತನಾಡುವಾಗ, ನಿಮಗಿಬ್ಬರಿಗೆ ಕನ್ನಡ ಗೊತ್ತಿದ್ದರೆ ಕನ್ನಡದಲ್ಲೇ ಮಾತನಾಡಿ" ಎಂದು ಹೇಳಿದರೆ, ನನ್ನನ್ನು ಭಾಷೆಯ ಅಂಧಾಭಿಮಾನಿ ಎಂದು ತಪ್ಪಾಗಿ ತಿಳಿಯಬೇಡಿ, ನಾವು ಕಲಿತ ಭಾಷೆಯೊಂದನ್ನು ಉಳಿಸಿಕೊಳ್ಳುವುದು ಹೀಗೆ.</p>
		<p>ಜೀವನ ನಿರ್ವಹಣೆಗೆ, ಹೆಚ್ಚಿನ ವ್ಯಾಸಾಂಗಕ್ಕೆ ನಮ್ಮ ನುಡಿ ಬಾರದವರ, ಬಲ್ಲದವರ ಒಡನಾಟದಲ್ಲಿ ದಿನದ ಬಹುಕಾಲ ಕಳೆಯುವ ನಮಗೆ, ಕನ್ನಡದ ಸೊಲ್ಲು ಕೇಳಿ ಬಂದಾಗ ಸಾಮಾನ್ಯವಾಗಿ "ಕಿವಿ ನಿಮಿರುವುದು", ಸಂತೋಷ ಕೂಟಗಳಲ್ಲಿ ಸಮಾರಂಭಗಳಲ್ಲಿ ಸೌಜನ್ಯಕ್ಕಾಗಿ ಎಲ್ಲರಿಗೂ ಗೊತ್ತಿರುವ ಭಾಷೆಯನ್ನೇ ಬಳಸುವುದು ಸಾಮಾನ್ಯ, ಸಹಜ. ಆದರೆ ಯಾರಾದರೂ ಕನ್ನಡದಲ್ಲಿ ಪ್ರಶ್ನಿಸಿದರೆ, ಕನ್ನಡದಲ್ಲೇ ಉತ್ತರಿಸುವುದು, ಸ್ವಾಭಾವಿಕ. ಥಟ್ಟನೆ ಹೊಳೆಯದ ಕನ್ನಡ ಪದಗಳಿಗೆ ಕಾಯದೆ, ಇಂಗ್ಲೀಷ್ ಪದಗಳನ್ನೇ ಬಳಸಿ ಹೇಳಬೇಕಾದುದನ್ನ ಕೇಳುವವರಿಗೆ ಗೊತ್ತಾಗುವ ರೀತಿ ಹೇಳುವುದೂ ನಾವು ಹಿಡಿಯುವ ಚಿನ್ನದ ನಡುವಿನ ಜಾಡು. ಇದು ಹೊಸದಲ್ಲ, ಲಾಗಾಯ್ತಿನಿಂದಲೂ ಅನ್ಯಭಾಷೀಯ ಪದಗಳನ್ನು ಅಲ್ಪ ಸ್ವಲ್ಪ ಆಲಂಕಾರಿಕ ಬದಲಾವಣೆಗಳೊಂದಿಗೆ ಸ್ವೀಕರಿಸಿ, ಮಡಿವಂತರು ಎಷ್ಟೇ ಮೂಗು ಮುರಿಯಲಿ, ರೂಢಿಗೆ ತಂದು, ಕನ್ನಡದ ಶಬ್ದ ಸಂಪತ್ತನ್ನು ಹೆಚ್ಚಿಸಿದ್ದೂ ಹೀಗೇ.</p>
		<p>ಆಡುಮಾತಿಗೆ ಕನ್ನಡದ 'ಶಿಷ್ಟ ಭಾಷೆ' ಇಲ್ಲಿ ಯಾವುದೆಂಬ ಮತು ಈಗ ಪ್ರಧಾನವಲ್ಲ; ಈ ಪೀಳಿಗೆ(ತಲೆಮೊರೆ)ಯೊಂದಿಗೇ ಇಲ್ಲಿ ಕನ್ನಡ ಮರೆಯಾಗುವುದೇ ಎಂಬ ಆತಂಕದ ಬಿಳಿ ಮೋಡಗಳು ಕಪ್ಪಾಗುವುದನ್ನು ತಡೆಗಟ್ಟಲು ಕೆಲವು ಸಂಗತ, ಸಮಂಜಸ ಕ್ರಮಗಳು ಮುಖ್ಯ. ಈ ದಿಶೆಯಲ್ಲಿ ಈಗಾಗಲೇ ಕಲಿತು ಕರಗತ ಮಾಡಿಕೊಂಡಿರುವ ತಾಯ್ನುಡಿಯನ್ನು ನಾವು ಮಾತನಾಡುವುದು ಅವುಗಳಲ್ಲಿ ಮೊದಲನೆಯದು.</p>
		<p>ಆದ್ದರಿಂದ, ನಿಮಗಿಬ್ಬರಿಗೂ ಕನ್ನಡ ಗೊತ್ತಿದ್ದರೆ, ಕನ್ನಡದಲ್ಲೇ ಮಾತನಾಡಿ!</p>
		<p><strong>ಓದಿ, ಕನ್ನಡ ಪುಸ್ತಕಗಳನ್ನು ಓದಿ ! .. .. ..</strong></p>
		<p>ಬಿಡುಬಿದ್ದಾಗ, ನಾವು ತೊಡಗುವ ಹವ್ಯಾಸಗಳಲ್ಲಿ, ಪುಸ್ತಕದ ಓದು 'ಹವ್ಯಾಸಗಳ ರಾಜ' ಎನಿಸಿಕೊಂಡಿದೆ. ಚಿಕ್ಕಂದಿನಿಂದಲೂ ಪುಸ್ತಕ ನಮಗೆ ಹತ್ತಿರದ ಗೆಳೆಯ. ನಮ್ಮ ಬೌದ್ಧಿಕ ಬೆಳವಣಿಗೆಗೆ, ಬಾಳಿನಲ್ಲೊಂದು ಸ್ಥಾನ ಮಾನ, ತಕ್ಕ ವರಮಾನ, ನೆಮ್ಮದಿ ಸೌಖ್ಯಗಳ ಗಳಿಕೆಗೂ, ಮನರಂಜನೆಗೂ ಆಕರವಾಯಿತು 'ಪುಸ್ತಕದ ಓದು'. ಸಂಗೀತದ ಔಪಾಸಕರು ಹೇಗೋ ಹಾಗೆಯೇ ಬರಹಗಾರರೂ ಸಾಮಾನ್ಯವಾಗಿ ಸಂಕೋಚ ಸ್ವಭಾವದವರು, ಆದರೂ ಅವರು ಕರೆದರೆ ಬರುವ ಜನ. ಇವರ ಭಾವುಕತೆ ಶಿಶಿರದಲ್ಲೇ ಹೆಪ್ಪುಗಟ್ಟಿ ಉಳಿಯದೆ ಹಲವು ವಸಂತಗಳನ್ನು ಕಾಣುತ್ತ ಬೆಳೆಯುವಂತೆ ಪೋಷಿಸುವುದರಲ್ಲಿ ಪರಸ್ಪರ ಪ್ರಯೋಜನವಿದೆ. ಇದನ್ನು ವಿದೇಶದ ಕನ್ನಡ ಸಂಘಗಳು ಗಮನಿಸಬೇಕು. ಎಲ್ಲ ಕನ್ನಡ ಸಂಘಗಳೂ ಇಲ್ಲಿನವರ ಕನ್ನಡದ ಬರಹಗಳನ್ನು ಆಗಾಗ್ಗೆ ಪ್ರಕಟಿಸುವ ಮನಸ್ಸು ಮಾಡಬೇಕು. ಕನ್ನಡ ಕೂಟಗಳು ಹೊರತರುವ ಸಮಾಚಾರ ಪತ್ರಗಳು ಮೈ ತುಂಬಿಕೊಂಡು ಸಾಹಿತ್ಯ ಸಂಚಿಕೆಗಳಾಗಬೇಕು. ಹೆಚ್ಚು ಸಲ ಆಗದಿದ್ದರೆ ವರುಷಕ್ಕೆ ಒಂದು ಎರಡು ಬಾರಿಯಾದರೂ ಈ ಬಗೆಯ, ಸಾಹಿತ್ಯ ಲೇಖನ (ಕತೆ, ಕವನ, ಪ್ರಬಂಧ ಇತ್ಯಾದಿ)ಗಳಿಗೇ ಆದ್ಯತೆ ಕೊಡುವ ಸಂಚಿಕೆಗಳು ಅವು ಆಗಲಿ. ತನ್ಮೂಲಕ ವಿದೇಶದಲ್ಲಿದ್ದೂ ಕನ್ನಡದಲ್ಲಿ ಸಮರ್ಥವಾಗಿ ಬರೆಯಬಲ್ಲವರಿಗೆ ಪ್ರೋತ್ಸಾಹ ಸಿಗಲಿ. ಅಲ್ಲಲ್ಲಿ ಅಡಗಿ ಹುದುಗಿರುವ ಅಂರ್ತಜಲದ ಸಿಹಿನೀರಿನ ಸೆಲೆಗಳು ಊರು-ಊರಿನ ಬಾವಿಗಳನ್ನು ಸೇರಿ ತುಂಬಲಿ, ತುಂಬುತ್ತಿರಲಿ !</p>
		<p><strong>'ಅಮೆರಿಕನ್ನಡ' ಪತ್ರಿಕೆ:</strong></p>
		<p>ಈ ಸನ್ನಿವೇಶದಲ್ಲಿ 'ಅಮೆರಿಕನ್ನಡ'ದ ಬಗ್ಗೆ ನಾಲ್ಕು ಮಾತು ಹೇಳಿದರೆ ಅನುಚಿತವಾಗಲಾರದು ಎಂದು ಭಾವಿಸುವೆ. ಭಾರತದಿಂದ ದೂರ ಬಂದು ವಿದೇಶದಲ್ಲಿ ವಿಭಿನ್ನ ಪರಿಸರದಲ್ಲಿ ಇರುವ ಕನ್ನಡ ಅಭಿಮಾನಿಗಳೆಲ್ಲರ ಓದು ಬರಹದ ಆಸಕ್ತಿ ಆಶೋತ್ತರಗಳನ್ನು ಪ್ರತಿಬಿಂಬಿಸುವ ಒಂದು ಪ್ರಯತ್ನ 'ಅಮೆರಿಕನ್ನಡ'.</p>
		<p>ಓದುಗರ ಅವಶ್ಯಕತೆಯನ್ನು ಅವಲಂಬಿಸಿ, ಪತ್ರಿಕೆ ನಿಲುವು ನೆಲೆ ತಾನಾಗಿಯೇ ನಿರ್ಧಾರಗೊಳ್ಳುವುದು ಸಹಜ, ಒಳ್ಳೆಯ ಅಭಿರುಚಿಗೆ</p>
		<p>ಅಹಾರವಾಗುವ ಚಿಂತನ ಸಾಮಗ್ರಿ ಇದರ ಜೀವವಾಗಬೇಕೆಂಬುದು ಇಂಥ ಪತ್ರಿಕೆಯೊಂದರ ಬಗ್ಗೆ ಕಾಳಜಿ ತೋರಿದ ಬಹು ಜನರ ಮತ. ಬೌದ್ಧಿಕ ವ್ಯಾಯಾಮದ ವ್ಯರ್ಥ ಪ್ರಯತ್ನ ಇದು ಆಗದಂತೆ ನೋಡಿಕೊಳ್ಳುವುದು ಸಂಪಾದಕ, ಪ್ರಕಾಶಕರ ಹೊಣೆ ಎμμÉ್ಟ É್ಟೂೀ, ಅμÉ್ಟೀ ಪತ್ರಿಕೆಯ ಮೂಲ ಬಲವಾದ ಲೇಖನಗಳ ಬರಹಗಾರದ್ದೂ ಹೌದು. ಏನು ಬೇಕು, ಬಹುದು, ಬೇಡ ಎಂಬುದನ್ನ ಕೊಡುವವರು ಕೊಳ್ಳುವವರೂ ನೋಡಿ ನಿರ್ಧರಿಸಲಿ. ಚಿನ್ನದ ನಡು ಜಾಡಿನಲ್ಲಿ ರಥ ಸಾಗಲು ಅನುವಾಗುವಂತೆ ಓದುಗರು ತಮ್ಮ ಅನಿಸಿಕೆಗಳನ್ನ ನಿಸ್ಸಂಕೋಚ ಬರೆದು ತಿಳಿಸಲಿ; ಅಭಿಪ್ರಾಯಗಳನ್ನು ಹಂಚಿಕೊಳ್ಳಲಿ.</p>
		<p><strong>ನಿಮಗೆನನ್ನಿಸಿತು?</strong></p>
		<p>ತಮ್ಮ ಲೇಖನಗಳ ಬಗ್ಗೆ ಓದುಗರ ವಿಮರ್ಶೆಯನ್ನು ಲೇಖಕರು ಸ್ವಾಗತಿಸುತ್ತಾರೆ. ಹೃದಯವನ್ನು ಮುಟ್ಟುವ, ಬೆಳಕನ್ನು ಚೆಲ್ಲುವ, ನೆನಪಿಗೆ ಸಲ್ಲುವ ನಾಲ್ಕಾದರೂ ಮಾತು ತಮ್ಮ ಬರಹದಲ್ಲಿ ಇದೆಯೆಂದು ನಂಬಿ ಬರೆದಿರುತ್ತಾರೆ, ಲೇಖಕರು; ತಾವು ಬರೆದುದನ್ನು ಸಹೃದಯರು ಓದಲಿ, ತಮ್ಮ ಅನುಭವದಲ್ಲಿ ಅವರೂ ಪಾಲುಗೊಳ್ಳಲಿ ಎಂದು ಬಯಸುತ್ತಾರೆ. ಲೇಖನದಲ್ಲಿ ಹುರುಳು ಇದೆಯೇ? ಬರಹಗಾರರ ಆ ನಂಬಿಕೆ ದಿಟವೇ, ಹಸಿಯೇ, ಹುಸಿಯೇ, ಇಲ್ಲವೆ ಬರಿಯ ಕಸಿವಿಸಿಯೇ? ದಾರಿ ತಪ್ಪಿದರೇನು, ತಪ್ಪು ಹೆಜ್ಜೆ ಇಟ್ಟಿದ್ದಾದರೂ ಎಲ್ಲಿ? ಇವನ್ನು ಓದುಗರು ತಮ್ಮ ವಿಮರ್ಶಾತ್ಮಕ ಪ್ರತಿಕ್ರಿಯೆಯಲ್ಲಿ ಒರೆಹಚ್ಚಿ ನೇರವಾಗಿ ತೋರಬಹುದು, ತೋರಬೇಕು.</p>
		<p>ಈ ಪರಿಯಲ್ಲಿ, ಬರಹಗಳ ಮೂಲಕ ಮಾತನಾಡಿ ವಿಚಾರ ವಿನಿಮಯ ಮಾಡಿಕೊಳ್ಳುವುದರಲ್ಲಿ ಇನ್ನೊಂದು ಲಾಭವೂ ಇದೆ; ಕನ್ನಡದಲ್ಲಿ ವೈಚಾರಿಕವಾಗಿ ಬರೆಯಲು ಇದೊಂದು ವಿಷಯ, ಇಲ್ಲೊಂದು ಅವಕಾಶ ದೊರೆತಂತೆ ಆಯಿತಲ್ಲವೇ? ವಿದೇಶದ ಈ ಪ್ರತಿಕೂಲ ಪರಿಸರದಲ್ಲಿ ಕನ್ನಡವನ್ನು ನಮ್ಮ ಪಾಲಿಗಾದರೂ ಉಳಿಸಿಕೊಳ್ಳಲು ನಾವು ಆದಾಗಲೆಲ್ಲಾ ಕನ್ನದಲ್ಲಿ ಬರೆಯುತ್ತಲೇ ಇರಬೇಕಾದದ್ದು ಅಗತ್ಯ; ನಿಯತಕಾಲಿಕ ಪತ್ರಿಕೆಗಳ 'ಪ್ರತಿಕ್ರಿಯೆ' ವಿಭಾಗಗಳು ಬರೆಯಬೇಕೆನ್ನುವವರ ಒಂದು ಬಗೆಯ 'ಅನುಭವ ಮಂಟಪ'.</p>
		<p><strong>ಕನ್ನಡಕ್ಕೆ ವಿಶ್ವ ಮಾನ್ಯತೆ:</strong></p>
		<p>ಬಹು ಸಂಖ್ಯಾತರು ವಿವಿಧ ಉದ್ದೇಶಗಳಿಗಾಗಿ, ಬಗೆ ಬಗೆಯಾಗಿ, ಸಮರ್ಥವಾಗಿ ಭಾಷೆಯೊಂದನ್ನು ಉಪಯೋಗಿಸಲು ತೊಡಗಿದಾಗ ಅದಕ್ಕೆ ವಿಶ್ವಭಾಷೆಯ ಪಟ್ಟ ತಾನೇ ತಾನಾಗಿ ಬರುತ್ತದೆ. ವಿಶ್ವ ಮಾನ್ಯತೆಯ ವಿಚಾರ ಬೇರೆ.</p>
		<p>ನಾಡಭಾಷೆಯಾದ ಕನ್ನಡದ ಅಭಿಮಾನಿಗಳಿಗೆ ತಾವು ಆಡುವ ನುಡಿಯ ಮೇಲೆ ಹೆಮ್ಮೆ ಇರುವುದು ಸಹಜ. ಜೊತೆಗೆ ಅವರು ಇವನ್ನೂ ಗಮನಿಸುತ್ತಾರೆ: ''ಭಾಷೆ ಮುಖ್ಯವಾಗಿ ಒಂದು ಅಭಿವ್ಯಕ್ತಿ ಮಾಧ್ಯಮ. ಮಾನವ ಜೀವನದ ವಿಚಾರ ಧಾರೆಗಳು ದೊಡ್ಡವು, ಚಿಕ್ಕವು, ಸೂಕ್ಷ್ಮಾತಿ ಸೂಕ್ಷ್ಮ ಪ್ರಮಾಣದ್ದು ಇವು ಮೌಲಿಕ ಇರಬಹುದು, ಕಾಲಕ್ಕೆ ತಕ್ಕಂತೆ ಬದಲಾಗುವುದು ಇರಬಹುದು, ಇಲ್ಲವೇ ಸಾರ್ವಕಾಲಿಕವಾದವೂ ಇರಬಹುದು. ಇವನ್ನು ಇನ್ನೂ ಉತ್ತಮ ಪಡಿಸಲು ಈ ಭಾಷಾ ಮಾಧ್ಯಮ ಗಣನೀಯ ಸಾಮಥ್ರ್ಯವನ್ನು ಹೊಮ್ಮುತ್ತಿದೆಯೆ?'' ಎಂದು.</p>
		<p>ಹೌದು, ಈ ವಿಚಾರಧಾರೆಗಳಿಗೆ ಕನ್ನಡಿ ಹಿಡಿವ ಸೃಜನಶೀಲ ಸಾಹಿತ್ಯ ಕನ್ನಡದಲ್ಲಿ ದಟ್ಟವಾಗಿ ಗಟ್ಟಿಯಾಗಿ ನಿರ್ಮಾಣಗೊಳ್ಳುತ್ತ ಬರುತ್ತಿದೆ. ಚಟುವಟಿಕೆಯ ತೀವ್ರತೆ ಇದೆ. ಅವಶ್ಯಕತೆಗಳತ್ತ ಕನ್ನಡ ಕ್ರಿಯಾತ್ಮಕವಾಗಿ ಪ್ರತಿಸ್ಪಂದಿಸುತ್ತದೆ. ಭಾಷೆಗಳನ್ನು ತೌಲನಿಕವಾಗಿ ಅಧ್ಯಯನ ಮಾಡುವ ಭಾಷಾ ಪಂಡಿತರು ಕಂಡ ಸತ್ಯವೆಂದರೆ, ಭಾಷೆಗಳ ಈ ಪಂದ್ಯದಲ್ಲಿ ಹಲವು ದೇಶಭಾಷೆಗಳನ್ನು ಮೀರಿಸಿ, ಕನ್ನಡ ನಾಗಾಲೋಟದಿಂದ ಓಡುತ್ತಿದೆ. ಇದು ನಾವೆಲ್ಲರೂ ಹೆಮ್ಮೆ ಪಟ್ಟು ಕೊಳ್ಳಬಹುದಾದ ವಿಷಯ. ವಿದೇಶಕ್ಕೆ ಬಂದ ಭಾರತೀಯರನೇಕರ, ಅದರಲ್ಲೂ ಕನ್ನಡಿಗರ ಸಾಮಾನ್ಯ ಪೇಚಾಟವೊಂದು ಏನೆಂದರೆ ಯಾವ ಹವ್ಯಾಸಕ್ಕೂ ಸಾಕಷ್ಟು ಬಿಡುವು ಇಲ್ಲ. ಇಲ್ಲಿ ಪಂದ್ಯದ ಯಾಂತ್ರಿಕ ಜೀವನದ ಈ ಆಕರ್ಷಣೆಗಳ ಬಿರುಸಿನಲ್ಲಿ ಮೊದಲ ಬಲಿ 'ಪುಸ್ತಕ ಓದುವುದು'. ಇಲ್ಲಿಗೆ ಬರುವ ಮುನ್ನ, ನಮ್ಮ ಉದ್ದಕ್ಕೂ ಬೆಳೆದ ಕನ್ನಡ ಪುಸ್ತಕದ ಓದಿನ ಹವ್ಯಾಸದ ಉರಿ ಇಲ್ಲಿಗೆ ಬಂದೊಡನೆ ತಣ್ಣಗೆ ಆರಿ ಬಿಡುವುದೇ? ಹಾಗಾಗಬಾರದು.</p>
		<p>ಕನ್ನಡ ಪುಸ್ತಕಗಳು ಇಲ್ಲಿ ಸಿಗುವುದಿಲ್ಲ ಎಂಬ ಕೂಗು ಕೇಳಿಸೀತು; ಇದು ನಿಜ ಮತ್ತು ಸುಳ್ಳು. ಹಲವು ಕನ್ನಡ ಸಂಘಗಳಲ್ಲಿ ಒಳ್ಳೆ ಒಳ್ಳೆ ಪುಸ್ತಕಗಳು ಇರುವ ಭಂಡಾರ ಇವೆ. ಇಲ್ಲದ ಕಡೆ ರೂಪಿಸಿಕೊಳ್ಳಲು ಆರ್ಥಿಕವಾಗಿ ನಮಗೆ ಅಷ್ಟು ತೊಂದರೆಯಗಲಾರದು. ಪುಸ್ತಕಗಳನ್ನು ಬರೆದು, ಪ್ರಕಟಿಸಿದ ಕೆಲವು ಕನ್ನಡ ಕವಿಗಳು, ಕತೆಗಾರರು, ಕಾದಂಬರಿಕಾರರು, ನಾಟಕಕಾರರು ಇಲ್ಲಿದ್ದಾರೆ. ಅವರ ಪುಸ್ತಕಗಳು ಇಲ್ಲಿ ಸಿಗುತ್ತವೆ; ಕನ್ನಡ ಪ್ರೇಮಿಗಳಲ್ಲದೆ, ಹೇಳಿ, ಬೇರೆ ಯಾರು ತಾನೆ ಕೊಂಡಾರು? ಕೊಂಡು ಓದಬೇಕು, ಉಳ್ಳವರು, ಬಲ್ಲಿದರು.</p>
		<p>ಹಂಚಿದಷ್ಟೂ ಹೆಚ್ಚುವ ಮೋಜು ನೋಡ ಬೇಕೆ? ಹಬ್ಬ ಹುಣ್ಣಿಮೆಗೆ, ಸಂತೋಷ ಸಮಾರಂಭಗಳಲ್ಲಿ ಕನ್ನಡ ಪುಸ್ತಕವೊಂದನ್ನು ಉಡುಗೊರೆಯಾಗಿ ಕೊಡಿ. ಕಲಿತ ಮನೆ-ಮಾತಿನ ಭಾμÉಯನ್ನು ಉಳಿಸಿಕೊಳ್ಳಬೇಕೆ? ಓದ ಬನ್ನಿ.</p>
		<p><strong>ಬರೆಯ ಬಲ್ಲವರೊಡನೆ .. .. ..</strong></p>
		<p>ವಿದೇಶಗಳ ಸೌಭಾಗ್ಯ! ತೌರೂರಿನ ಸಾಹಸ-ಪ್ರವೃತ್ತಿಪರ ಪ್ರತಿಭೆಯ ಅಲ್ಪಾಂಶ ಸೀಮೋಲ್ಲಂಘನ ಮಾಡಿ ಇತ್ತ ಬಂತು; ಬರುತ್ತಲೇ ಇದೆ. ನಮ್ಮಲ್ಲಿ ಅನೇಕರು ಧೀಮಂತ ಚಿಂತಕರು, ಆಗು-ಹೋಗುಗಳ ಒಳ ಹೊಕ್ಕು ನೋಡಬಲ್ಲರು. ಕತ್ತಲನ್ನು ಒಡೆದು ಬೆಳಕು ಚೆಲ್ಲಬಲ್ಲರು; ಬಲ್ಲವರು. ಇಂಥವರಲ್ಲಿ ಅನಿಸಿಕೆಗಳನ್ನು ಸೊಗಸಾದ ಮಾತುಗಳಲ್ಲಿ ಕುಣಿಸಬಲ್ಲ ಹಲವರೂ, ಅವುಗಳಿಗೆ ಬರಹರೂಪ ಕಾಣಿಸಬಲ್ಲ ಕೆಲವರೂ ಅಲ್ಲಲ್ಲಿ ಇದ್ದಾರೆ.</p>
		<p>ಎಲ್ಲ ಗದ್ದಲ ಮುಗಿದ ಮೇಲೆ, ಗಟ್ಟಿಯಾಗಿ ಉಳಿದದ್ದು ಏನು? ಎಂಬುದನ್ನು ಗಮನಿಸಿದಾಗ, ನಾವು ಅಂದುಕೊಂಡಿದ್ದೇನಿತ್ತು ಅದು ಮಾತಾಗಿಯೇ ಕರಗಿತೇ, ಇಲ್ಲ ಬರಹಕ್ಕೆ ತಿರುಗಿತೇ? ಎಂಬುದು ಮುಖ್ಯವಾಗುತ್ತದೆ.</p>
		<p>ಇನ್ನು, ಕನ್ನಡದಲ್ಲಿ ಬರೆಯುವ ಅಭಿಲಾಷೆ ಆಸಕ್ತಿ ಪರಿಶ್ರಮ ಉಳ್ಳವರ ಕುರಿತು ನಾಲ್ಕು ಮಾತು; ಬರೆಯಿರಿ, ಬರೆಯಿರಿ, ಬರೆಯಿರಿ, ಸಾಧ್ಯವಾದಾಗಲೆಲ್ಲ ಬರೆಯಿರಿ.</p>
		<p>ಅನುಭವಕ್ಕೆ ಕಲ್ಪನೆಯ, ಕಲ್ಪನೆಗೆ ಅನುಭವದ, ಎರಡಕ್ಕೂ ತನ್ನತನದ ಮೆರಗು ಹಚ್ಚಿ ಹೊಸತನ್ನು ಹುಟ್ಟಿಸಬಲ್ಲ ಸೃಜನಶೀಲ ಬರಹಗಾರರೇ, ಬಿಡದೆ ಕನ್ನಡದಲ್ಲಿ ಬರೆಯುತ್ತಿರಿ !</p>
		<p><strong>ಬೇಕು: ಕಿವಿಗಳು!</strong></p>
		<p>ಕೆಲವರಿಗೆ ಅದು ಸುಶ್ರಾವ್ಯವಾದ ನಾದಲಹರಿಯಾದರೆ, ತಮಗೆ ಅರ್ಥವಾಗದ ಸಾಹಿತ್ಯವುಳ್ಳದ್ದೆಂಬ ಕಾರಣಕ್ಕೆ ಇನ್ನು ಹಲವರಿಗೆ ಅಷ್ಟು ಆಪ್ಯಾಯಮಾನವಾಗಿ ಅದು ತೋರದಿರಬಹುದು, ಆದರೂ ಸಂಗೀತ ಸಾಮಾನ್ಯವಾಗಿ ಭಾಷೆಯ ಎಲ್ಲ ಎಲ್ಲೆಗಳನ್ನೂ ದಾಟಿ, ಮನಸ್ಸನ್ನು ತಣಿಸುವ ಕಲೆ. ನಮಗೆ ಗೊತ್ತಿರುವ ಭಾಷೆಯ ಒಂದು ಗೀತೆ (ಲಿರಿಕ್) ಸಂಗೀತದ ಉಸಿರಿಗೆ ದೇಹವಾಗಿದ್ದರಂತೂ ಹಾಡಿನ ಭಾವ, ಇಂಪು ಎರಡೂ ಮಾತಿಗೆ ಮೀರಿದ ಆಹ್ಲಾದ ಒದಗಿಸೀತು. ಈ ಹಿನ್ನೆಲೆಯಲ್ಲಿ, ಊರಿನಿಂದ ದೂರ<br />ಬಂದ ನಾವು ಕನ್ನಡ ಗೀತೆಗಳನ್ನು ಕೇಳಿ ಆನಂದಿಸುವ ಹವ್ಯಾಸವನ್ನು ಕುರಿತು ಯೋಚಿಸೋಣ :</p>
		<p>ಅಮ್ಮನ ಅಕ್ಕರೆಯ ಜೋಗುಳ, ಶಿಶುಗೀತೆಗಳ ತರುವಾಯ, ಕೀರ್ತನೆ-ವಚನಗಳ ಶಾಸ್ತ್ರೀಯ ಹಾಗೂ ಲಘು ಸಂಗೀತವನ್ನು ಚಿಕ್ಕಂದಿನಿಂದಲೂ ಕೇಳುತ್ತ ಬೆಳೆದು ಬಂದವರು ನಾವು; ಆಗಾಗ್ಗೆ ಜನಪದ ಗೀತೆಗಳನ್ನೂ, ಕನ್ನಡದ ಹೆಸರಾಂತ ಕವಿಗಳ ಜನಪ್ರಿಯ ಭಾವಗೀತೆಗಳನ್ನೂ ಕೇಳಿ, ಹಾಡಿ, ಗುನುಗುನಿಸಿ ಅವನ್ನು ತಮ್ಮ ಬಾಳ ಬೆಳಕಿನ ದೀಪ/ವಿದ್ಯುತ್ ಆಗಿಸಿಕೊಂಡವರು ಇನ್ನು ಹಲವರು. ಮೆಲಕು ಹಾಕಿದಾಗ ಅವು ತರುವ ಸುಖ ಸಂತೋಷ ಅಸದೃಶ. ಹೊಸ ಹೊಸ ಕ್ಷಿತಿಜಗಳನ್ನು ಅರಸಿ ಬಂದ ನಾವು ಆ ಸವಿಯನ್ನು ಇಲ್ಲೂ ಚಪ್ಪರಿಸೋಣ, ಕನ್ನಡ ಗೀತೆಗಳನ್ನು ಅನುಕೂಲವಾದಾಗಲೆಲ್ಲಾ ಕೇಳುತ್ತಿರೋಣ. ಆದಾಗ ಮನೆಯಲ್ಲಿ, ಅನುವಾದಾಗ ಕಾರಿನಲ್ಲಿ, ಬೇಕಾದಾಗ ಸಂತೋಷಕೂಟ ವಿಹಾರಗಳಲ್ಲಿ, ಅವಕಾಶ ದೊರಕಿದಾಗಲೆಲ್ಲ ಕನ್ನಡ ಸಂಘದ ಸಭೆಗಳಲ್ಲಿ ಕನ್ನಡ ಹಾಡುಗಳ ಕ್ಯಾಸೆಟ್‍ಗಳನ್ನು ಉಪಯೋಗಿಸುವಾ. ಹಾಡಬಲ್ಲ ಕಲಾವಿದರಿಂದ ಕನ್ನಡ ಹಾಡಿಸಿ ನಲಿಯುವಾ, ಗೆಳೆಯ/ಗೆಳತಿಗೆ ಹೇಳಿ: "ಸಂಗೀತ ಸುಧೆಯೊಂದಿಗೆ ಕನ್ನಡದ ವಾತಾವರಣವನ್ನೂ ನಿರ್ಮಿಸಿಕೊಳ್ಳುವ, ಬಾ." ಹೀಗೆ, ಮನೆಯಾಚೆಯೂ ಮನೆಯಲ್ಲೇ (ಹೋಂ ಎವೇ ಫ್ರಂ ಹೋಮ್) ಇದ್ದಂತಾದರೆ ಎಷ್ಟು ಚೆನ್ನು!</p>
		<p><strong>ಊರಿಗೊಂದು ಸಿಹಿನೀರಿನ ಬಾವಿ!</strong></p>
		<p>ಸಮೃದ್ಧವಾಗಿ ಸಿಗುತ್ತಿದ್ದಾಗ ವಿಶೇಷ ಗಮನವೇನನ್ನೂ ಸೆಳೆಯದ ಎಲ್ಲ ಬಗೆ ಸಾಮಾನು ಸರಂಜಾಮುಗಳೂ ಕರೆದಾಗ ಬರದಿದ್ದಾಗ, ಕಡಿಮೆಯಾಗ ತೊಡಗಿದಾಗ, ಕಾಣದಾಗಿ ಅಡಗಿದಾಗ, 'ಇಲ್ಲ'ವಾಗಿ ಹೋದಾಗ ಸುದ್ದಿ ಮಾಡುತ್ತವೆ. ಇರುವಾಗಲೇ ಗುರುತಿಸಿ, ಒರತೆ ಬತ್ತದಂತೆ ಕಾಪಾಡಿ, ಪೋಷಿಸಿ ಕೊಂಡು ಬರುವುದು ಮುಂದಾಲೋಚನೆಯ ಮಾರ್ಗ. ಜೊತೆಗೆ, ಉಪಯೋಗಿಸಿ ಕೊಂಡಷ್ಟೂ ಹೆಚ್ಚಾಗುವ, ಹೆಚ್ಚು ನಾಜೂಕಾಗುವ ಅಸಾಮಾನ್ಯ ಸರಕು ಒಂದಿದೆ: ಅದೇ ಬರಹದ ಕಲೆ! ಬೇರೆಲ್ಲ ಸೃಜನಾತ್ಮಕ ಕಲೆಗಳ.... ಈ ಸರಿಯಾದ ಕಾರಣಕ್ಕಾಗಿಯೇ ಕನ್ನಡಕ್ಕೆ ವಿಶ್ವಮಾನ್ಯತೆ ದೊರಕಬೇಕೆಂಬುದು ಕನ್ನಡಿಗರ ಆಕಾಂಕ್ಷೆ. ಕನ್ನಡ ವಿಶ್ವಮಾನ್ಯತೆಯ ಗೌರವವನ್ನು ಗಳಿಸಿಕೊಳ್ಳಲು ಸಾಧ್ಯವಾದ ಎಲ್ಲಾ ಸಮಂಜಸ, ಸಮಯೋಚಿತ ಹೆದ್ದಾರಿಗಳನ್ನು ಹುಡುಕುವುದು ಮುಖ್ಯ. ಈ ದಿಕ್ಕಿನಲ್ಲಿ ತಮ್ಮ ಪಾಲಿನ ಕರ್ತವ್ಯ ಏನೆಂಬುದನ್ನು ವಿದೇಶದ ಕನ್ನಡಿಗರು ಯೋಚಿಸುವುದು ಅಗತ್ಯ.</p>
		<p>ಕನ್ನಡ ಪೀಠವೊಂದನ್ನು ಅಮೆರಿಕದಲ್ಲಿ ಸ್ಥಾಪಿಸುವುದು, ಕನ್ನಡ ಅಧ್ಯಯನ ಕೇಂದ್ರಗಳನ್ನು ಬಹು ಸಂಖ್ಯಾತ ಕನ್ನಡಿಗರು ಇರುವ ಪ್ರದೇಶಗಳಲ್ಲಿ ನಿರ್ಮಿಸಿ ನಡೆಸುವುದೂ, ಪ್ರಾತಿನಿಧಿಕವಾದ ಉತ್ತಮ ಕನ್ನಡ ಪುಸ್ತಕಗಳನ್ನು ಸಮರ್ಥ ಅಮೆರಿಕನ್ ಬರಹಗಾರರಿಂದ ಅನುವಾದ ಮಾಡಿಸುವುದು ಇವುಗಳಿಗೆ ಈಗ ಕಾಲ ಸನ್ನಿಹಿತವಾಗಿದೆ. “ಉಳ್ಳವರು ಶಿವಾಲಯವ ಮಾಡಿ”ದಂತೆ ಉತ್ತರ ಅಮೆರಿಕದ ಕೊಡುಗೈ ದಾನಿಗಳು ಇಂಥ ದೊಡ್ಡ ಪ್ರಮಾಣದ ಯೋಜನೆಗಳಿಗೆ ಕೈ ಬಿಚ್ಚಿ ನೆರವು ನೀಡಬೇಕು. ಎಲ್ಲ ಕನ್ನಡಿಗರೂ ತಮ್ಮ ಶಕ್ತಿ ಮೀರಿ ಬೆಂಬಲಿಸ ಬೇಕು.</p>
		<p><strong>'ನೂರು ಹೂಗಳು ಅರಳಲಿ':</strong></p>
		<p>ಒಂದು ಭಾಷೆ ತನ್ನ ಸಾಹಿತ್ಯ ಹಂದರವನ್ನು ಹಬ್ಬಿಸಿಕೊಂಡು ಬೆಳೆಯುವ ಹಾದಿಯಲ್ಲಿ ಪ್ರಸಾರ ಮಾಧ್ಯಮದ ಪಾತ್ರ ಹಿರಿದು. ಮಾತುಗಾರ, ಹಾಡುಗಾರ, ಸ್ಪಷ್ಟ ಲಿಪಿಗಾರ, ಮುದ್ರಣ, ಬೆರಳಚ್ಚು , ದೂರವಾಣಿ, ಬಾನುಲಿ, ದೂರದರ್ಶನ ಇವು ಭಾಷೆಯನ್ನು ಪೋಷಿಸಿದ ಪ್ರಧಾನ ಅಂಶಗಳು. ಇವೆಲ್ಲದರ ಸಾರ ಹೀರಿ, ನುಡಿಯ ಬೆಳವಣಿಗೆಗೆ ಮಹಾಸಾಧನವಾಗಿ ಬಂದೊದಗಿದೆ: ಕಂಪ್ಯೂಟರ್!</p>
		<p>ಕನ್ನಡಕ್ಕಂತೂ ಇದು ವರ; ಊಯಿಸಿದಷ್ಟೂ ಬೆಳೆಯುತ್ತಾ ಹೋಗುವ ಪ್ರಭಾವ ವಲ್ಲರಿ, ಕಂಪ್ಯೂಟರ್‍ನದು, 'ಪದ ಸಂಸ್ಕಾರ'ವೇ ಮೊದಲಾದ ವೈಶಿಷ್ಟ್ಯ ಹೊಂದಿ, ಎಲ್ಲಾ ಸಮರ್ಪಕವಾದ ಮಜಲಿಗೆ ಮುಟ್ಟಿ, ಶ್ರೀಸಾಮಾನ್ಯ ಕನ್ನಡಿಗನ ಕೈಗೆಟುಕುವಂತೆ ಕಂಪ್ಯೂಟರಿನ ಈ ಕನ್ನಡ ಸಾಫ್ಟ್‍ವೇರ್ ಸಿದ್ಧವಾಗುವ ಕಾಲ ಬಹುದೂರವಿಲ್ಲ.</p>
		<p>ಭಾರತದಲ್ಲೂ ವಿದೇಶದಲ್ಲೂ ಈ ದಿಶೆಯಲ್ಲಿ ಪ್ರಯತ್ನಗಳು ನಡೆದಿವೆ, ಹಲವು ಹಂತಗಳಲ್ಲಿವೆ. ಉತ್ತರ ಅಮೆರಿಕದಲ್ಲಿ ಕನ್ನಡ ಕಂಪ್ಯೂಟರಿಕರಣ ಕುರಿತು ಹಲವರು ಗಂಭೀರ ಪ್ರಯತ್ನಗಳನ್ನು ನಡೆಸುತ್ತಿದ್ದಾರೆ. ಒಂದು ಘಟ್ಟಕ್ಕೆ ಮುಟ್ಟಿದ, ವಿಶ್ವೇಶ್ವರ ದೀಕ್ಷಿತರು ಕಂಪ್ಯೂಟರಿಸಿದ ಲೇಖನಗಳನ್ನು ಅಮೆರಿಕನ್ನಡ ಎರಡನೆ ಸಂಚಿಕೆಯಿಂದಲೇ ನೋಡುತ್ತಿದ್ದೇವೆ. ಈಗ ವ್ಯಾಪಕವಾಗಿ, ಪ್ರೋ. ಕಸ್ತೂರಿ ರಂಗಾಚಾರ್ ಅವರ ಸಾಫ್ಟ್‍ವೇರ್‍ನ್ನು ಅಮೆರಿಕನ್ನಡ ಬಳಸಿಕೊಳ್ಳುತ್ತಿದೆ. ಇವರಿಬ್ಬರೂ ಐ.ಬಿ.ಎಂ. ಕಂಪ್ಯೂಟರ್‍ಗೆ ಇದನ್ನು ಅಳವಡಿಸಿದ್ದಾರೆ. ಡಾ. ಶ್ರೀಧರ ಮೂರ್ತಿಗಳು ವಿಕ್ ಕಮಡೋರ್‍ಗೆ ಅನುಕೂಲವಾಗುವ ಕನ್ನಡ ಸಾಫ್ಟ್‍ವೇರನ್ನು ತಯಾರಿಸಿದ್ದಾರೆ. ರಾಜೀವ ಮೆಣಸಿನಕಾಯಿ ಕೆನಡಾದಲ್ಲೂ, ವಿಸ್ಕಾನ್ಸಿನ್ ವಿಶ್ವವಿದ್ಯಾಲಯದಲ್ಲೂ ಮೆಕಿನ್ಟೋಷ್‍ಗೆ ಸಾಫ್ಟ್‍ವೇರ್ ತಯಾರಿಸುತ್ತಿದ್ದಾರೆ.</p>
		<p>ಉಳಿದವರೆಲ್ಲರ ಸಂಶೋಧನೆ, ಪ್ರಯೋಗಗಳು ತೀವ್ರಗತಿಯಲ್ಲಿ ಮುಂದುವರಿದು, ಕಂಪ್ಯೂಟರೀಕರಣದ ಬಗ್ಗೆ ಹೊಸ ಒಲವು ಮೂಡಿದ ಭಾರತದಲ್ಲೂ, ಮನೆ ಮನೆಯಲ್ಲಿ ಕಂಪ್ಯೂಟರ್ ಗಾಳಿ ಬೀಸತೊಡಗಿರುವ ಇಲ್ಲೂ ನಾವು ಆರಿಸಿಕೊಳ್ಳಲು ತಕ್ಕ ನೂರು ಹೂ ಗಳು ಅರಳಲಿ!</p>
		<p><strong>ಕಣ್ಣಿಗೆ ಬಣ್ಣ ಹಿತ!</strong></p>
		<p>ಅದಲ್ಲದಿದ್ದರೂ ಅದೇ ಎಂದು ಅನ್ನಿಸ ಬಲ್ಲವರ ಹಾವ ಭಾವ ಭಂಗಿ ನಡೆನುಡಿಗಳ ಮೂಲಕ ಭ್ರಾಮಕ ಪ್ರಪಂಚವೊಂದರಲ್ಲಿ ಕೆಲ ಕಾಲ ನಮ್ಮ ಮೈ ಮರೆಸುವ, ಮನದಣಿಸುವ, ಬಾಳ ಬಿಗಿ ಸಡಲಿಸುವ ಅಪಾರ ಶಕ್ತಿ ಇದೆಯಂಬ ಕಾರಣಕ್ಕೇ ಗದ್ಯ ಪದ್ಯಕ್ಕಿಲ್ಲದ ರಮ್ಯತೆಯ ಪುಕ್ಕ ನಾಟಕದ ಟೊಪ್ಪಿಗೆಗೆ ಮೀಸಲು!</p>
		<p>ಅಷ್ಟಕ್ಕೂ ನಟನೆ ನಮಗೆ ಹೊಸದೇನಲ್ಲ. ಮನೆಯಲ್ಲಿ ಮಡದಿ ಮಕ್ಕಳ ನಡುವೆ, ಇದ್ದರೆ ತಾಯಿ ತಂದೆಗಳ ಹತ್ತಿರ, ಹೊರಗೆ ಗೆಳೆಯರ ಜೊತೆಗೆ, ಕೆಲಸದಲ್ಲಿ ಜೊತೆಯಾಳುಗಳ ಸಂಗಡ, ಕೈಕೆಳಗಿನವರೊಂದಿಗೆ, ಅಧಿಕಾರಿಯ ಸಮಕ್ಷಮ, ವ್ಯವಹರಿಸುವಲ್ಲಿ ಅಪರಿಚಿತ ಪರಿಚಿತ ಆಹ್ವಾನಿತ ಅನಾಹೂತ ಮಂದಿಯ ಮುಂದೆ ನಮ್ಮ ನಮ್ಮ ನಡವಳಿಕೆ ವರ್ತನೆ ಧೋರಣೆಗಳು ಬೇರೆ, ಮುಖವಾಡ ಬೇರೆ ಬೇರೆ. ಹೀಗಾಗಿ, ಎದ್ದಾಗಿನಿಂದ ಸದ್ದು ಅಡಗುವವರೆಗೆ ನಮ್ಮ ನೆರಳಾಗಿ ಬೆನ್ನ ಬಿದ್ದ ಕಲೆ ನಾಟಕ.</p>
		<p>ಹವ್ಯಾಸಿಗಳೂ, ಇದನ್ನೇ ವೃತ್ತಿಯಾಗಿಸಿಕೊಂಡ ನಿರತರೂ, ನುರಿತವರೂ, ವಿವಿಧ ಸಾಧನೆಗಾಗಿ ತಮ್ಮ ಬಾಳನ್ನೇ ಸವೆಸಿ ಹಣ್ಣಾದವರೂ, ಬಣ್ಣದ ಈ ಬೆರಗಿನ ಸಾಮ್ರಾಜ್ಯದ ದೂತರಾಗಿ ಮೊಳಗಿ, ಆಡುವ ಭಾಷೆಯನ್ನು ಬೆಳಸಿದರು, ಬೆಳಗಿಸಿದರು. ಕನ್ನಡದಲ್ಲೂ ಆದದ್ದು ಹೀಗೇನೇ.</p>
		<p>ಅಲ್ಲಿಂದ ಇತ್ತ ಬಂದ ಕನ್ನಡಿಗರಲ್ಲಿ ಹಲವರು ತಮ್ಮ ಶಾಲಾ ಕಾಲೇಜಿನ ದಿನಗಳಲ್ಲೇ ರಂಗ ಪ್ರವೇಶ ಮಾಡಿದವರಿದ್ದಾರೆ; ಒಡ್ಡೋಲಗ ಮಾಡಿದವರೂ ಇದ್ದಾರೆ. ಇಲ್ಲಿಯೂ ಬರೆದು, ಆಡಿಸಿ, ಆಡಿದವರಿದ್ದಾರೆ. ಆಸಕ್ತಿಯುಳ್ಳ ಅರಳುತ್ತಿರುವ ಮೊಗ್ಗುಗಳು ಅವಕಾಶದ ಬಾಗಿಲ ಜೇನು ಸಪ್ಪಳಕ್ಕಾಗಿ ಕಿವಿಗೊಟ್ಟು ಕಾದಿದ್ದಾರೆ, ಕಾದಿ ಗೆದ್ದಿದ್ದಾರೆ ಕೂಡ. ಪುಟ್ಟ ಪ್ರಹಸನಗಳಿಂದ ಹಿಡಿದು, ದೊಡ್ಡ ಗಂಭೀರ ನಾಟಕಗಳವರೆಗೆ ಪ್ರಯೋಗಗಳಲ್ಲಿ ತೊಡಗಿದ ಸಮರ್ಥರಾದ ಕಲಾವಿದರೂ ಇದ್ದಾರೆ. ಬಲ್ಲವರ ನಿರ್ದೇಶನದಲ್ಲಿ ಇವರೆಲ್ಲ ಮತ್ತೆ ಮಿಂಚಬೇಕು.</p>
		<p>ಈಗ ಅಲ್ಲಲ್ಲಿ ಆಗೊಮ್ಮೆ ಈಗೊಮ್ಮೆ ನಡೆವ ನಾಟಕಗಳು ಸಂಖ್ಯೆಯಲ್ಲೂ ್ರಯೊಗಶೀಲತೆಯಲ್ಲೂ ಗುಣಮಟ್ಟದಲ್ಲೂ ಇನ್ನೂ ಮೇಲೇರುತ್ತ ಹೋಗಬೇಕು;ಅಭಿನೇತೃಗಳಿಗೂ ಪ್ರೇಕ್ಷಕರಿಗೂ ತೃಪ್ತಿತರುವಂತಾಗಬೇಕು. ನಮ್ಮ ಮಕ್ಕಳಂತೂಈ ಬಗೆಯ ಚಟುವಟಿಕೆಗಳಿಗೆ ಸಾಣಿಗಿನ್ನೂ ಒಡ್ಡಿರದ ವಜ್ರಗಳು; ಯಾವಸುಂದರ ಪ್ರತಿಮೆಯನ್ನಾದರೂ ಕಡೆದು ರೂಪಿಸಬಹುದಾದಂಥ ಅಮೃತಶಿಲೆಗಳು. ಸದಾ ಹಿಗ್ಗುತ್ತಲೇ ಹೋಗುವ ಅವರ ಮಿತಿಗಳನ್ನು ಗಮನಿಸುತ್ತಿರಬೇಕು.</p>
		<p>ಇಲ್ಲಿ ಕನ್ನಡದ ನಾಟಕದ ಚಟುವಟಿಕೆಗಳು ಇನ್ನೂ ಹೆಚ್ಚಬೇಕು: ಮನರಂಜನೆಗಾಗಿ, ಆಡುಗರಿಗೂ ನೋಡುಗರಿಗೂ ಕನ್ನಡದಲ್ಲಿ ಆಸಕ್ತಿ ಬೆಳೆಸಲು ಅನುವಾಗಿ, ಹಿರಿ-ಕಿರಿ ಪ್ರತಿಭೆಯ ಪೆÇೀಷಣೆಗಾಗಿ, ಕೂಟಗಳ ಕಾರ್ಯಕ್ರಮಗಳಲ್ಲಿ ಹಾಸುಹೊಕ್ಕಾಗಿ, ಬಾಳ ಹಸನಾಗಿಸುವ ಸದಭಿರುಚಿಯ ಸುಧಾಸೇಚನೆಗಾಗಿ </p>
		<p><strong>ಭಾμÉಯ ಪೆÇೀಷಣೆಗೆ ಸಿಹಿ ನೀರ ಸಿಂಪಡಿಕೆ!</strong></p>
		<p>ಜನಗಳನ್ನು ಆಕರ್ಷಿಸಲು ಇರುವ ಸುಲಭ ಮಾರ್ಗವೆಂದರೆ ಮನರಂಜನೆ. ತಾತ್ವಿಕವಾದ ಅತಿ ಗಹನವಾದ ವಿಷಯಗಳನ್ನು ಬಿಟ್ಟರೆ ಉಳಿದೆಲ್ಲ ವಿಚಾರಗಳನ್ನು ತಿಳಿಸಲು ಓಬೀರಾಯನ ಕಾಲದಿಂದ ಇಂದಿನವರೆಗೂ ಬಳಸುತ್ತಿರುವ ಒಂದು ಮಾಧ್ಯಮ ಇದು.</p>
		<p>ಇದರ ನೆರವಿನಿಂದ ವಾಚ್ಯವಾಗಿ ಸೂಚ್ಯವಾಗಿ ಸಂಕೇತ ರೂಪವಾಗಿ ಇಲ್ಲವೇ ಬುದ್ಧಿಯ ಕಸರತ್ತಿಗೊಂದಿನಿತು ಉಪಾಹಾರವಾಗಿ ಮನೋಲ್ಲಾಸದ ಜೊತೆ ಜೊತೆಗೇ ಬೆಳಕಿನ ತುಣುಕುಗಳನ್ನೂ ಮಿಣಕಿಸಲು ಸಾಧ್ಯ.</p>
		<p>ನೀತಿ, ಮತ, ಪಂಥ, ವಾದ(ಇಸಮ್)ಗಳ ಮಲ್ಲಿಗೆಯ ಬಳ್ಳಿಗಳನ್ನ ಹಬ್ಬಿಸಲು ಜನರು ಮನರಂಜನೆಯ ಬೆಡಗಿನ ಚಪ್ಪರ ಕಟ್ಟ ತೊಡಗುವುದು ಗೊತ್ತಿರುವ ಮಾತು. ಭಾಷೆಯ ಪ್ರಸರಣಕ್ಕೂ ಇದೊಂದು ಸಮರ್ಥ ಉಪಕರಣ.</p>
		<p>ಹಾಡು ಹಸೆ ಆಟ ಪಾಠಗಳ ನೆಪದಲ್ಲಿ ನಮಗೆ ಹಿತವಾದವರ ಜತೆ ಒಂದೆರಡು ಗಂಟೆ ಕಾಲ ಕಳೆಯಲು ಇಲ್ಲಿ ಕನ್ನಡಿಗರು ಆಗಾಗ್ಗೆ ಒಂದೆಡೆ ಸೇರುವ ಪರಿಪಾಠವಿದೆಯಲ್ಲ, ಅಲ್ಲಿ ನಮಗೆ ಗೊತ್ತಿಲ್ಲದ ಹಾಗೆಯೇ ನಾವು ಭಾಷೆಯ ಪೋಷಣೆಗೆ ಸಾಕಷ್ಟು ನೀರನ್ನು ಸಿಂಪಡಿಸುತ್ತಿರುತ್ತೇವೆ. ಬೇರಾವ ಸೆಳತಕ್ಕೂ ಬಗ್ಗದವರ, ಒಗ್ಗದ ಗಂಟಲಲ್ಲಿ ಮನರಂಜನೆಯ ಮೃದು ಮಾದಕ ಪಾನೀಯ ಸಲೀಸಾಗಿ ಗುಟುಕುತ್ತದೆ.</p>
		<p>ಈ ಎಲೆಕ್ಟ್ರಾನಿಕ್ ಯುಗದಲ್ಲಿ, ಅಲ್ಲಿ ಇಲ್ಲಿ ಅಲ್ಲಲ್ಲಿ ಆಡಿದ ನಾಟಕ, ಚಲನಚಿತ್ರ, ಸಮಾರಂಭಗಳ ಧ್ವನಿ ಮತ್ತು ದರ್ಶನ (ಆಡಿಯೋ ಮತ್ತು ವಿಡಿಯೋ) ಮುದ್ರಿಕೆಗಳಂಥ ಪ್ರಭಾವಶಾಲೀ ಮನರಂಜನೆಯ ಸಾಧನಗಳನ್ನು ಕನ್ನಡದ ಹಿತಕ್ಕಾಗಿ ಸಾರ್ಥಕವಾಗಿ ದುಡಿಸಿಕೊಳ್ಳಬಹುದು.</p>
		<p><strong>ಕೆರೆಯ ನೀರನು ಕೆರೆಗೆ ಚೆಲ್ಲಿ...</strong></p>
		<p>ಹುಟ್ಟಿ ಬೆಳೆದ ನಾಡಿನ ಸೌಕರ್ಯಗಳ ಸದುಪಯೋಗದಿಂದ ಓದಿ, ವಿದ್ಯಾವಂತರಾಗಿ ಅವಕಾಶಗಳನ್ನು ಅರಸುತ್ತ ವಿದೇಶಕ್ಕೆ ಬಂದ ಭಾರತೀಯ ಕನ್ನಡಿಗರು ನಾವು.</p>
		<p>ಇಲ್ಲಿ ಕಾಲೇಜಿನಲ್ಲಿ ಓದುತ್ತಿರುವ ಮಕ್ಕಳಿರುವ ತಂದೆ ತಾಯಿಗಳಿಗೆ ಚೆನ್ನಾಗಿ ಗೊತ್ತು ನಾವೇ ಹಣ ತೆತ್ತು ಓದಿಸುವುದೆಂದರೆ ಶಿಕ್ಷಣ, ಅದರಲ್ಲೂ ಉನ್ನತ ಶಿಕ್ಷಣ, ಎಷ್ಟು ದುಬಾರಿಯೆಂದು.</p>
		<p>ಹೊಟ್ಟೆ ಬಟ್ಟೆ ಕಟ್ಟಿಕೊಂಡರೂ ಸರಿ, ಶಿಕ್ಷಣಕ್ಕೇ ಆದ್ಯತೆ ಕೊಡುತ್ತಿರುವ ನಮ್ಮ ಆ ನಾಡಿನ ಋಣದಲ್ಲಿ ಕೆಲವೇ ಅದೃಷ್ಟಶಾಲೀ ಪ್ರತಿಭಾವಂತರು ಸುಶಿಕ್ಷಿತರಾಗಿ ಇತ್ತ ಬಂದರು. ಸ್ಥಾನ, ಮಾನ, ತಕ್ಕ ವರಮಾನಗಳನ್ನು ಗಳಿಸಿಕೊಂಡ ಬಳಿಕವಾದರೂ ಭಾರತ, ಕನ್ನಡನಾಡು ನುಡಿಗಾಗಿ ನಮ್ಮ ಪಾಲಿನ ಅಳಿಲುಸೇವೆಯನ್ನು ಕುರಿತು ಯೋಚಿಸುವುದು ಸಮಯೋಚಿತ.</p>
		<p>ಯಾವುದೇ ವ್ಯವಹಾರಕ್ಕೆ (ವ್ಯಾಪಾರಕ್ಕೆ ಅಂತ ಬೇಕಾದರೆ, ಅನ್ನಿ) ಬಂಡವಾಳ ಹೂಡುವ ವ್ಯಕ್ತಿ, ಕೆಲಸ ನಿರ್ವಹಿಸುವ ವ್ಯಕ್ತಿ ಹೀಗೆ ಎರಡು ಶಕ್ತಿಗಳ ಸಮನ್ವಯ ಬಹು ಮುಖ್ಯ. ಇಲ್ಲಿ ಬಾಳಿನ ಏಣಿಯ ಮೆಟ್ಟಿಲುಗಳನ್ನು ಒಂದೊಂದಾಗಿ ಮೇಲೇರುತ್ತಿರುವ ನಮಗೆಲ್ಲಾ ಮೂಲ ಬಂಡವಾಳ ಭಾರತದ ಸಮಾಜದ ನೆರವಿನಿಂದ ಕಲಿತ ವಿದ್ಯೆ, ಪಡೆದ ಅನುಭವ ಮತ್ತು ಗಳಿಸಿದ ಪರಿಣತಿ.</p>
		<p>ವ್ಯವಹಾರದಲ್ಲಿ ಲಾಭದ ಅಲ್ಪಾಂಶವನ್ನಾದರೂ ಬಂಡವಾಳ ಹೂಡಿದವರಿಗೆ ಕೊಡಬೇಡವೇ? ಬಂಡವಾಳ ಹೂಡಿದವರನ್ನು ಕಡೆಗಣಿಸುವುದೇ? ಅವರನ್ನು ಮರೆತೇ ಬಿಡುವುದೇ?</p>
		<p>ಭಾರತದ, ಕನ್ನಡ ನಾಡಿನ ಅಭಿವೃದ್ಧಿ ಯೋಜನೆಗಳಲ್ಲಿ ನಾವು ತೊಡಗುವುದು, ಹೀಗಾಗಿ, ಅವಶ್ಯಕ. ನಮಗೆ ಸರಿ ಕಂಡ, ತೃಪ್ತಿ ತರುವ ಯೋಜನೆಗಳಲ್ಲಿ ನಮ್ಮ ಕೈಲಾದ ಮಟ್ಟಿಗೆ ಆರ್ಥಿಕವಾಗಿ ಭಾಗವಹಿಸೋಣ.</p>
		<p>ಆಕಾಶ ನೋಡಲಿಕ್ಕೆ ನೂಕು ನುಗ್ಗಲೇ? ಕನ್ನಡ ನಾಡಿನ ಭಾಷೆ, ಶ್ರದ್ಧೆ, ಧರ್ಮ, ಸಂಸ್ಕೃತಿ, ಶಿಕ್ಷಣ, ಆರೋಗ್ಯ, ಅಭಿವೃದ್ಧಿ ಹೀಗೆ ಹಲವಾರು ಜನೋಪಯೋಗೀ ಯೋಜನೆಗಳಲ್ಲಿ ನಮ್ಮನ್ನು ನಾವು ತೊಡಗಿಸಿಕೊಳ್ಳೋಣ.</p>
		<p>ಇಲ್ಲಿ ಭಾರತೀಯ ಬುಡಕಟ್ಟಿನವರಿಗೆ, ಕನ್ನಡಿಗರಿಗೆ ಅನುಕೂಲವಾಗುವ ಯೋಜನೆಗಳನ್ನೂ, ಕನ್ನಡಕ್ಕೆ ಸಂಬಂಧಿಸಿದ ಕೆಲಸಗಳನ್ನೂ ಸಾಂಘಿಕವಾಗಿ ಯೋಜಿಸತೊಡಗಿದಾಗ ನಮ್ಮ ನಮ್ಮ ಸಂಪನ್ಮೂಲಗಳನ್ನು ಕ್ರೋಢೀಕರಿಸಿಕೊಂಡು ವಿನಿಯೋಗಿಸಿದರೆ ಸ್ವಾಭಿಮಾನೀ ಭಾರತೀಯರಿಗೆ ಯಾವುದೂ ಅಸಾಧ್ಯವಿಲ್ಲ!</p>
		<p><strong>ಸಾಹಿತ್ಯ ಸಲ್ಲಾಪದಲ್ಲಿ ತೊಡಗೋಣ!</strong></p>
		<p>ಕನ್ನಡದ ಪ್ರಸಿದ್ದ ಸಾಹಿತಿಗಳನ್ನು ನಾವಿದ್ದಲ್ಲಿಗೇ ಬರಮಾಡಿಕೊಂಡು, ಅವರ ಉಪನ್ಯಾಸಗಳನ್ನು ಏರ್ಪಡಿಸಿ, ಅವರೊಡನೆ ಸಾಹಿತ್ಯ ಸಲ್ಲಾಪದಲ್ಲಿ ವಾರಾಂತ್ಯದ ಕೆಲವು ಗಂಟೆಗಳನ್ನು ಕಳೆಯುವುದರಲ್ಲಿ ವಿದೇಶದ ಕನ್ನಡಿಗರಾದ ನಮಗೆ ಹಲವು ಪ್ರಯೋಜನಗಳಿವೆ:</p>
		<p>ನಮ್ಮ ನಾಡಿನ, ನುಡಿಯ ಧೀಮಂತ ಚಿಂತಕರೂ, ಕತ್ತಿಗಿಂತ ಹರಿತವಾದ ತಮ್ಮ ಲೇಖನಿಯಿಂದ ಭಾಷಾ ಮಾಧ್ಯಮದ ಮೂಲಕ ಜನಮನವನ್ನು ಸೂರೆಗೊಂಡವರೂ, ಗೆಲ್ಲುತ್ತಲೇ ಇರುವವರೂ ಆದ ಈ ಬರಹಾರರು ಕನ್ನಡದ ಇಂದಿನ ಆಗು-ಹೋಗುಗಳ ಬಗ್ಗೆ ಸಾಧಾರವಾಗಿ ಮಾತಾಡಬಲ್ಲ ಅಧಿಕೃತ ವಕ್ತಾರರು (ಅಫಿಶಿಯಲ್ ಸ್ಪೋಕ್ಸ್ ಪರ್ಸನ್ಸ್)!</p>
		<p>ನಾವು ಹೊಸಲು ದಾಟಿದ ಬಳಿಕ, ನಮ್ಮ ಆ ಕನ್ನಡದ ಮನೆಯೊಳಗೆ ಆದ ಬೆಳವಣಿಗೆಗಳ, ನಡೆದ ಹಬ್ಬ-ಹರಿದಿನಗಳ, ಏರಿಸಿದ ಹಾರಿಸಿದ ಬಾವುಟಗಳ ಬಗ್ಗೆ ತಿಳಿದುಕೊಳ್ಳಲು ನಮಗೆ ಆಸೆ, ಅಭಿಲಾಷೆ ಅಥವಾ ಕುತೂಹಲವಾದರೂ ಇದೆಯಲ್ಲ. ಅದನ್ನು ತಣಿಸಲು ಇಂತಹ ಸಾಧಕರ ಪ್ರವಚನಕ್ಕಿಂತ ಸುಗಮ ಅವಕಾಶ ಬೇರೊಂದಿಲ್ಲ.</p>
		<p>ಹೀಗೆ ಕನ್ನಡದ ಪ್ರಖ್ಯಾತ ಕವಿ, ಕತೆಗಾರ, ಕಾದಂಬರಿಕಾರ, ವಿಮರ್ಶಕ, ನಾಟಕಕಾರರನ್ನು ಅನುಕೂಲ ಆದಾಗಲೆಲ್ಲ ನಾವೇ ಕರೆಸಿ ಕೊಂಡು, ಅವರಿತ್ತ ಬಂದಿದ್ದರೆ ನಾವಿರುವಲ್ಲಿಗೆ ಆಹ್ವಾನಿಸಿ, ಸಾಂಘಿಕವಾಗಿ ಉಪನ್ಯಾಸ ಕಾರ್ಯಕ್ರಮಗಳನ್ನು ಏರ್ಪಡಿಸಿ, ಅವರ ಸಾಧನೆ ಸಿದ್ದಿಗಳನ್ನು ಗುರುತಿಸಿ ಗೌರವಿಸುವುದೂ ನಮ್ಮನ್ನು ನಾವೇ ಗೌರವಿಸಿಕೊಂಡಂತೆ!</p>
		<p><strong>ಸಂಚಾರೀ ಕಮ್ಮಾರಸಾಲೆ ನಮ್ಮೂರಿಗೂ ಬರಲಿ!</strong></p>
		<p>ವಿದೇಶಕ್ಕೆ ಬಂದು ಉಳಿದು, ಕನ್ನಡದಲ್ಲಿ ಆಸಕ್ತಿಯನ್ನು ತೀವ್ರವಾಗಿ ಇರಿಸಿಕೊಂಡು ಬರೆಯ ತೊಡಗಿರುವ ನಮ್ಮವರಲ್ಲಿ ಹಲವರು ಹವ್ಯಾಸೀ ಲೇಖಕರು (ಫ್ರೀ ಲಾನ್ಸ್ ರೈಟರ್ಸ್).</p>
		<p>ಕನ್ನಡವನ್ನು ಶಾಸ್ತ್ರೀಯವಾಗಿ ಅಧ್ಯಯನ ಮಾಡಲು ಅವಕಾಶ ಸಿಗದ ನಮಗೆ, ಏಕಲವ್ಯರಿಗೆ ಬರೆಯಬೇಕೆಂಬ ಹುಮ್ಮಸ್ಸೇ ಕೇಂದ್ರ ಚಾಲಕ ಶಕ್ತಿ. ಅಲ್ಲಿ ತೌರಲ್ಲಿ ಲಭ್ಯವಿಲ್ಲದ, ಇಲ್ಲಿ ತೆರೆದಾಗ ಒಳಗಣ್ಣಿಗೆ ತೋರಿದ ಹೊಸ<br />ಅನುಭವದ ಸೆಲೆಗಳೇ ನಮ್ಮ ಮೂಲ ಬಂಡವಾಳ. ಅದನ್ನು ತೊಡಗಿಸಿಕೊಂಡ ನಮ್ಮ ಬರಹಗಳಿಗೆ, ಆಯಾಯ ಲೇಖಕರ ಸಾಮಥ್ರ್ಯಕ್ಕೆ ಅನುಗುಣವಾಗಿ ಹೊಸ ಹೊಸ ಆಯಾಮಗಳು, ಆಳ ಅಗಲಗಳು, ತೂಕಗಳು. ಆದರೆ, ತಮ್ಮ ಭಾಷೆಯ ಸಾಹಿತ್ಯದ ಪರಂಪರೆ, ಅದರ ವಿವಿಧ ಪ್ರಕಾರಗಳಲ್ಲಿ ನಡೆದ ಪ್ರಯೋಗಗಳು, ಏರು ಇಳಿತಗಳು, ಸಮಕಾಲೀನ ಬರಹಗಾರರ ಸಾಧನೆ ಸಿದ್ಧಿಗಳು ಇವುಗಳನ್ನು ತಿಳಿದುಕೊಳ್ಳುವುದು ಎಲ್ಲ ಹವ್ಯಾಸೀ ಬರಹಗಾರರಿಗೆ ತುಂಬ ಅವಶ್ಯಕ. ಈ ದಿಶೆಯಲ್ಲಿ ಲೇಖಕರ ಶಿಬಿರಗಳು ತುಂಬಾ ಮಹತ್ವದವು. ಇತ್ತೀಚೆಗೆ 'ಅಮೆರಿಕನ್ನಡ' ಇಂಥ ಒಂದು ಶಿಬಿರವನ್ನು ನಡೆಸಿತು.</p>
		<p>ಕನ್ನಡ ಸಾಹಿತ್ಯದ ಬಗ್ಗೆ ಅಧಿಕಾರವಾಣಿಯಿಂದ ಮಾತನಾಡಬಲ್ಲ, ನುಡಿ ನಡೆದು ಬಂದ ದಾರಿಯನ್ನು ಗುರುತಿಸಿ ವಿವರಿಸಬಲ್ಲ ಪ್ರಾಧ್ಯಾಪಕ ಸಾಹಿತಿಗಳನ್ನೂ, ಆಯಾಯ ಕ್ಷೇತ್ರಗಳ ಪರಿಣತ ವಿದ್ವಾಂಸರನ್ನೂ ಇಲ್ಲಿಗೆ ಬರಮಾಡಿಕೊಂಡು, ಇತ್ತ ಬಂದಿದ್ದರೆ ಅವರ ಸಮಯಾನುಕೂಲ ತಿಳಿದು, ಇಂಥ ಶಿಬಿರಗಳನ್ನು ಏರ್ಪಡಿಸುವುದರ ಕಡೆ ವಿದೇಶದ ಕನ್ನಡ ಬರಹಗಾರರ, ಬರೆಯಲು ಆಸಕ್ತಿ ಉಳ್ಳವರ ಗಮನ ಹರಿಯಬೇಕು. ಇಂತಹ ಶಿಬಿರಗಳಲ್ಲಿ ಕಟ್ಟಾ ಕಸುಬುದಾರರಂತೆ ನಾವೂ ನಮ್ಮ ನಮ್ಮ ಬರಹಗಳನ್ನು ನಿಕಷಕ್ಕೊಡ್ಡಲೂ, ಮೌಲ್ಯಮಾಪನ ಮಾಡಿಕೊಳ್ಳಲೂ ಅವಕಾಶಗಳನ್ನು ಕಲ್ಪಿಸಿಕೊಳ್ಳಬಹುದು. ಬರಹವೆನ್ನುವುದು ಒಂದು ಸೃಜನಾತ್ಮಕ ಕೃಷಿ, ಪ್ರತಿಭೆಯ ಸೊತ್ತು, ನಿಜ. ಆದರೆ, ಬರಹಗಾರರ ಈ ಕಮ್ಮಟಗಳು ಲೇಖನಿಯನ್ನು ಚೂಪಾಗಿಸುವುದಂತೂ ಖಂಡಿತ!</p>
		<p><strong>ಸಾಹಿತ್ಯವನ್ನು ಶ್ರೀಮಂತಗೊಳಿಸುವ ಅನುವಾದದ ಒಂದು ಹೆದ್ದಾರಿ!</strong></p>
		<p>ಕನ್ನಡ ಸಾಹಿತ್ಯವನ್ನು ಶ್ರೀಮಂತಗೊಳಿಸುವ ಹಲವು ಹೆದ್ದಾರಿಗಳಲ್ಲಿ ಅನುವಾದವೂ ಒಂದು. ಉಭಯಭಾಷಾ ವಿಶಾರದರು ಕಾಲಾನುಕಾಲದಿಂದಲೂ ಬೇರೆ ಬೇರೆ ಭಾಷೆಗಳಿಂದ ಕನ್ನಡಕ್ಕೆ ಸಮರ್ಥವಾಗಿ ಭಾಷಾಂತರ ಮಾಡುತ್ತಲೇ ಬಂದಿದ್ದಾರೆ. ಇದು ಅನೂಚಾನವಾಗಿ ನಡೆದು ಬರಬೇಕಾದ ಕೆಲಸ. ಇಂದರಿಂದಾಗುವ ಪ್ರಯೋಜನಗಳು ವಿಪುಲ.</p>
		<p>ಅತ್ಯುತ್ತಮ ಸೃಜನ ಮತ್ತು ಸೃಜನೇತರ ಕೃತಿಗಳಿಗೆ ಕರ್ನಾಟಕ ರಾಜ್ಯ ಸಾಹಿತ್ಯ ಅಕಾಡೆಮಿ ಪ್ರತಿವರ್ಷವೂ ಬಹುಮಾನಗಳನ್ನು ಕೊಡುತ್ತಾ ಬಂದಿದೆ. ಇದರ ಜೊತೆಗೆ, ಪ್ರತಿ ವರ್ಷವೂ ಅನ್ಯಭಾಷೆಯೊಂದರಿಂದ ಸಮರ್ಥವಾಗಿ ಕನ್ನಡಕ್ಕೆ ಅನುವಾದಗೊಂಡ ಕೃತಿಗೆ ಒಂದು ಬಹುಮಾನವನ್ನು ಕೊಡುವ ಯೋಜನೆಯನ್ನು ಕರ್ನಾಟಕ ಸಾಹಿತ್ಯ ಅಕಾಡೆಮಿ ಹಾಕಿಕೊಂಡಿದೆ. ಅಕಾಡೆಮಿಯ ಅಧ್ಯಕ್ಷರಾದ ಡಾ। ಜಿ.ಎಸ್. ಶಿವರುದ್ರಪ್ಪನವರು ತಮ್ಮ ಇತ್ತೀಚಿನ ಅಮೆರಿಕಾ ಪ್ರವಾಸದಲ್ಲಿ, ಕನ್ನಡಿಗರನ್ನು ಉದ್ದೇಶಿಸಿ ಮಾಡಿದ ಉಪನ್ಯಾಸಗಳಲ್ಲಿ, ಸಂವಾದ ಚರ್ಚೆಗಳಲ್ಲಿ ಈ ಬಹುಮಾನ ಯೋಜನೆಯ ರೂಪ ರೇಷೆಗಳನ್ನು ಬಣ್ಣಿಸಿ, ವಿದೇಶದ ಕನ್ನಡಿಗರು ಈ ಯೋಜನೆಯಲ್ಲಿ ತೊಡಗಲು ಆಹ್ವಾನ ಇತ್ತಿದ್ದಾರೆ.ಅಮೆರಿಕದ ಕನ್ನಡಿಗರೂ, ಕನ್ನಡ ಸಂಘಗಳೂ ಈ ಬಹುಮಾನ ಯೋಜನೆಗೆ ಬೇಕಾಗುವ ಸುಮಾರು ನಾಲ್ಕು ಸಾವಿರ ಡಾಲರ್ ಹಣವನ್ನು ಶೇಖರಿಸಿ ಸಾಹಿತ್ಯ ಅಕಾಡೆಮಿಗೆ ಕಳಿಸಿ ಕೊಟ್ಟರೆ, ಆ ಹಣವನ್ನು ಅಕಾಡೆಮಿಯು ನಿಶ್ಚಿತ ನಿಧಿ (ಫಿಕ್ಸೆಡ್ ಡಿಪಾಸಿಟ್) ಯೊಂದರಲ್ಲಿ ಇರಿಸಿ, ಅದರಿಂದ ಬರುವ ಬಡ್ಡಿಯಿಂದ ಪ್ರತಿ ವರ್ಷವೂ ಈ ಬಹುಮಾನ ಕೊಡುವ ಆಲೋಚನೆ ಮಾಡಿದೆ.</p>
		<p>ಈ ದಿಶೆಯಲ್ಲಿ ಕಾರ್ಯೋನ್ಮುಖರಾಗಲು ಕೊಟ್ಟ ಕರೆಗೆ ಅಮೆರಿಕದ ಹಲವು ಕನ್ನಡ ಸಂಘಗಳು ಓ ಗೊಟ್ಟು, ಒಳ್ಳೆಯ ಪ್ರತಿಕ್ರಿಯೆಯನ್ನು ತೋರಿಸಿವೆ; ನಿಧಿ ಸಂಗ್ರಹಿಸಿ, ಅಕಾಡೆಮಿಗೆ ಕಳಿಸಲೆಂದು "ಅಮೆರಿಕನ್ನಡ" ಕ್ಕೆ ಕಳಿಸಿಯೂ ಇದ್ದಾರೆ; ಕೃತಜ್ಞತೆಗಳು.</p>
		<p><strong>ಕನ್ನಡಕ್ಕೆ ಮತ್ತು ಕನ್ನಡದಿಂದ ಅನುವಾದಗಳು</strong></p>
		<p>ಪರದೆ ಸರಿಸಿದ ಕದ ತೆರದ ಕಿಟಕಿಯ ಗಾಜಿನ ಮೂಲಕ ಬಂದ ಬೆಳಕಿನಂತೆ ಅನುವಾದಗಳು. ಕಿಟಕಿಯ ಈ ಬದಿ ನಿಂತು ನೋಡುವವರಿಗೆ ಕಾಣುವ ಹೊರ ನೋಟ ಗಾಜಿನ ಗುಣ, ಸ್ವಭಾವ, ಸಾಮಥ್ರ್ಯವನ್ನು ಅವಲಂಬಿಸಿದೆಯಷ್ಟೆ. ಹಾಗೆಯೇ, ಆ ಒಂದು ಭಾಷೆಯ ಬರಹವೊಂದನ್ನು ಇನ್ನೊಂದಕ್ಕೆ ಅನುವಾದಿಸುವಾಗ, ಮೂಲ ಲೇಖನದ ಇಂಗಿತವನ್ನು ತಾನು ಅರಿತಷ್ಟರ ಮಟ್ಟಿಗೆ ಈ ಭಾಷೆಯಲ್ಲಿ ಮೂಡಿಸಲು ಭಾಷಾಂತಕಾರರು ಗಾಜಿನಂತೆ ಪಾರದರ್ಶಕರಾಗಿ ನಿಂತು ಪ್ರಯತ್ನಿಸುತ್ತಾರೆ.</p>
		<p>ಮೂಲ ಬರಹಗಾರ ಅಂದದ್ದೇ ಒಂದು, ಈತ "ಅದೇ ಇದು", ಎಂದು ಹೇಳುತ್ತಿರುವುದೇ ಇನ್ನೊಂದು ಎನ್ನುವ ಹಾಗೆ ಭಾವ ಪಲ್ಲಟ ಮಾಡಿ, ಅಡಿಗಡಿಗೆ ತಾನೂ ಜಾರಿ, ತನ್ನನ್ನೇ ನಂಬಿದ ಓದುಗರನ್ನೂ ಜಾರಿಸಿ, ಆ ಬರಹದ ಬಗ್ಗೆ ಇದ್ದ, ಬರಬೇಕಾಗಿದ್ದ ಗೌರವವನ್ನೆಲ್ಲ ತೀರಿಸಿಬಿಟ್ಟಾರೆಂಬ ಅಂಜಿಕೆಯಿಂದಲೇ 'ಭಾಷಾಂತರಕಾರರು ಕೊಲೆಗಾರರು' ಎಂಬ ನಾಣ್ಣುಡಿ ಮನೆ ಮಾತಾಯ್ತು.</p>
		<p>ಅನುವಾದಕನಿ(ಳಿ)ಗೆ ಇರಬೇಕಾದ ಕನಿಷ್ಟ ಅರ್ಹತೆ ಎಂದರೆ, ಎರಡೂ ಭಾಷೆಗಳ ಮೇಲೆ ಪ್ರಭುತ್ವ. ಮೂಲ ಬರಹ ಹೊರ ಹೊಮ್ಮಿದ ಕಾಲ ದೇಶ ಸಂದರ್ಭಗಳ ಪರಿಚಯ ಇದ್ದರಂತೂ ಮೂಲದ ಮೂಲ ತಿಳಿಯಲು ಅವನಿ(ಳಿ)ಗೆ ಅನುಕೂಲ. ಪದಗಳ ಪರಿಚಯವೂ ಅಷ್ಟೇ: ಯಾವುದೇ ಭಾಷೆಯಲ್ಲಾಗಲೀ ಅನೇಕ ಪದಗಳಿಗೆ ಚಾರಿತ್ರಿಕ ಹಿನ್ನೆಲೆ ಇರುತ್ತೆ; ಅದನ್ನು ಆಡುನುಡಿಯಾಗಿ ಬಳಸುವವನಿಗೆ ಪದ ಸ್ಫುರಿಸುವ ಅರ್ಥ ವಿಶಾಲವೂ ವ್ಯಾಪಕವೂ ಆಗಿರುತ್ತೆ. ಕಾಲ ಬದಲಾದಂತೆ ಪದಗಳ ಅರ್ಥದಲ್ಲಿ ಏರಿಳಿತಗಳೂ ಆಗುವುದುಂಟು. ನುಡಿಗಟ್ಟುಗಳು, ನಾಣ್ಣುಡಿಗಳು, ಗಾದೆಗಳು ಒಂದು ಭಾಷೆಯಿಂದ ಇನ್ನೊಂದಕ್ಕೆ ಸುಲಭವಾಗಿ ಉರುಳಲಾರದ, ಪುಳ್ಳಂಗಾಯಿ ಉಂಡೆಗಳು. ಇದನ್ನರಿಯದೆ, ಪದಶಃ ಮಾಡಿದ ಭಾಷಾಂತರದ ಕೃತಕತೆ ಎಂಥ ಮೂಗಿಗೂ ಬೇಗ ತಟ್ಟುವ ಕೆಟ್ಟ ವಾಸನೆಯೇ.</p>
		<p>ಸಹೃದಯರಾಗಿ ಸಾಹಿತ್ಯದ ರಸಾಸ್ವಾದನೆ ಮಾಡುವವರಲ್ಲಿ ಕೆಲವರು ಮಾತ್ರ ತಾವು ಓದಿದುದರಲ್ಲಿ ಏನು ವಿಶೇಷ ಇದೆ/ಇಲ್ಲ ಬಣ್ಣಿಸಬಲ್ಲರು, ಕಾಳು ಜಳ್ಳುಗಳ ಜರಡಿ ಹಿಡಿವ ಸಮರ್ಥ ವಿಮರ್ಶಕರೂ ಚೊಕ್ಕವಾಗಿ ವಿಶ್ಲೇಷಣೆ ಮಾಡಬಲ್ಲರೇ ಹೊರತು, ಎಲ್ಲರೂ ಸೃಜನಾತ್ಮಕವಾಗಿ ಬರೆಯಬಲ್ಲರೆಂದಲ್ಲ, ಭಾಷಾಂತರದ ಕೆಲಸದಲ್ಲೂ ಈ ಮಾತು ಸತ್ಯ.</p>
		<p>ಅಭಿನಯದಲ್ಲಿ ಸಹಜತೆ("ಹಿ ಆ್ಯಕ್ಟೆಡ್ ಲೈಕ್ ಎ ಬಾರ್ನ್ ವಿಡೋ!") ಹೇಗೋ ಹಾಗೆ, 'ಇದು ಈ ಭಾಷೆಯದೇ ಮೂಲ; ಅನುವಾದ ಎಂದರೆ ನಂಬಲಾರೆ' ಎನ್ನುವಷ್ಟು ತನ್ನತನ ಇದ್ದು, ಆ ಭಾಷೆಯ ಜನ ಅದನ್ನು ಒಪ್ಪಿ ಅಪ್ಪಿಕೊಂಡರೆ, ಮಾಡಿದ ಕೆಲಸ ಸಾರ್ಥಕ; ಅದೇ ಬಹುಕಾಲ ಉಳಿದು ನುಡಿಯ ಸಿರಿವಂತಿಕೆಯ ಹೆಚ್ಚಿಸುವ ವಜ್ರ ಪದಕ.</p>
		<p>ಕನ್ನಡದಿಂದ ಇನ್ನಿತರ ವಿಶ್ವಮಾನ್ಯ ಭಾಷೆಗಳಿಗೆ, ಅವುಗಳಿಂದ ಕನ್ನಡಕ್ಕೆ ಇಂಥ ಗಟ್ಟಿ ಅನುವಾದದ ಕೆಲಸ ನಡೆಯುತ್ತ ಇರಲಿ- ಎಂದು ಆಶಿಸೋಣ.</p>
		<p><strong>"ಹಾಡಲಾಸಯಿರೆ ಮನಸಾರೆ ಹಾಡು......"</strong></p>
		<p>ಸಂತೋಷ ಆನಂದ ನೆಮ್ಮದಿಗಳು ಮಾತಿಗೆ ಮೀರಿದ್ದು, ಆ ಈ ಸೂತ್ರಗಳ ವಿಶ್ಲೇಷಣೆಗಳಿಗೆ ಎಂದೂ ಒಳಪಡದ ವಿಶೇಷಗಳು.</p>
		<p>ನಮ್ಮ ಮನಸ್ಸಿಗೆ ಇಂಥ ಅನಿರ್ವಚನೀಯ ಆಹ್ಲಾದ ತಂದು ಕೊಡುವ ಹಲವು ಸಾಧನಗಳಲ್ಲಿ ಸಂಗೀತವೇ ಪ್ರಧಾನವಾದದ್ದು. ಮಗುವನ್ನೂ, ಎಲ್ಲ ವಯಸ್ಸಿನವರ ಮಗು ಮನಸ್ಸನ್ನೂ, ಬಲ್ಲವರನ್ನೂ, ತಿಳಿದಿಲ್ಲದವರನ್ನೂ ಬಗೆ ಬಗೆಯಲ್ಲಿ ತಣಿಸುವ ಈ ರಸಗಂಗೆಯಲ್ಲಿ ಮೀಯಲು ಯಾರೂ ಬರಬಹುದು, ಎಲ್ಲರೂ ಇಳಿಯಬಹುದು.ಸಂಗೀತಕ್ಕೆ ಭಾಷೆ ದೇಶಗಳ ಸಂಕುಚಿತ ಎಲ್ಲೆಗಳ ಸೋಂಕು ಇಲ್ಲ, ನಿಜ. ಆದರೆ, ನಾವರಿಯದ ಒಂದು ಭಾಷೆಯ ಸಾಹಿತ್ಯ (ಲಿರಿಕ್) ಆ ಸುಮಧುರ ಗಾನದ(ಮ್ಯೂಸಿಕ್‍ನ) ಹಂದರವಾಗಿದ್ದರೆ ಎಷ್ಟು ಆನಂದಿಸುತ್ತೇವೋ, ಅದೇ ನಾದ ಮಾಧುರ್ಯಕ್ಕೆ ನಮಗೆ ಗೊತ್ತಿರುವ ಭಾಷೆಯ ಸಾಹಿತ್ಯ ಮೂಲವಾಗಿದ್ದರೆ ಮುಮ್ಮಡಿಯಾಗಿ ಭಾವಪರವಶರಾಗಿ ಆನಂದಿಸುತ್ತೇವೆ- ಎಂಬುದೂ ಸತ್ಯ.</p>
		<p>ಹೀಗಾಗಿ ನಮ್ಮ ನುಡಿಯಾದ ಕನ್ನಡದ ಕೀರ್ತನೆ, ದೇವರ ನಾಮ, ವಚನ, ಭಕ್ತಿಗೀತೆ, ಭಾವಗೀತೆಗಳನ್ನು ಸಂಗೀತ ಬಲ್ಲ ನಮ್ಮವರು ಹೆಚ್ಚು ಹೆಚ್ಚಾಗಿ ಕಲಿಯಬೇಕು, ಪ್ರಯೋಗಿಸಬೇಕು ಹಾಗೂ ವೇದಿಕೆಗಳ ಮೇಲೆ ಪ್ರದರ್ಶಿಸಬೇಕು.</p>
		<p>ದಾಕ್ಷಿಣಾತ್ಯ ಪದ್ಧತಿಯ ಭಾರತೀಯ ಶಾಸ್ತ್ರೀಯ ಸಂಗೀತಕ್ಕೆ 'ಕರ್ನಾಟಕ ಸಂಗೀತ' ಎಂಬ ಹೆಸರು ಸುಮ್ಮ ಸುಮ್ಮನೆ ಬಂದುದಲ್ಲ. ಶಾಸ್ತ್ರೀಯ ಸಂಗೀತವನ್ನು ಕಲಿಯುವ ಒಂದು ಸಮರ್ಪಕ ವಿಧಾನವನ್ನು ವ್ಯವಸ್ಥಿತವಾಗಿ ಬಳಕೆಗೆ ತಂದ ಕೀರ್ತಿ ಹದಿನೈದನೆಯ ಶತಮಾನದ ಶ್ರೀ ಪುರಂದರ ದಾಸರದ್ದು. ಏನೇನೋ ಪ್ರಕಾರಗಳ ಎಂಥೆಂಥ ಬಿರುಗಾಳಿಗೆ ಸಿಕ್ಕರೂ ಈ ಸಂಗೀತ ಪದ್ದತಿಯ ಹರಿಗೋಲು ಹಾದಿ ತಪ್ಪದಂತೆ ಕಾಯ್ದು ಕೊಂಡು ಬಂದ ದಾಕ್ಷಿಣಾತ್ಯರಲ್ಲಿ ಕನ್ನಡದ ವಾಗ್ಗೇಯಕಾರರ ಪರಂಪರೆ ಎಲ್ಲ ಕನ್ನಡಿಗರೂ ಹೆಮ್ಮೆ ಪಟ್ಟುಕೊಳ್ಳುವಂತಹುದು.</p>
		<p>ದಾಸರ ಕೀರ್ತನೆ, ಶರಣರ ವಚನ, ಅನುಭಾವಿಗಳ ಕನ್ನಡಗೀತಗಳನ್ನು ಮತ್ತೆ ಮತ್ತೆ ಹಾಡುವ ಕೇಳುವ ಸದವಕಾಶಗಳನ್ನು ಸಿಕ್ಕಾಗ ಬಿಡುವುದು ಸಲ್ಲದು. ಜೊತೆಗೆ, ಕರ್ನಾಟಕ ಸಂಗೀತದ ಹೆಸರಾಂತ ಗಾಯಕರು ಭಾರತದಿಂದ ಇತ್ತ ಬಂದಾಗ, ಅವರ ಕಛೇರಿಗಳಲ್ಲಿ ಕನ್ನಡದ ಹಾಡುಗಳು ಸೇರಿರುವಂತೆ ವಿನಂತಿಸಿಕೊಂಡು, ಹಲವು ಹೂವುಗಳಿಂದ ಸಂಗೀತ-ಸರಸ್ವತಿಯನ್ನು ಆರಾಧಿಸಿದರೆ ಎಷ್ಟೊಂದು ಚೆನ್ನು!</p>
		<p><strong>ಕತೆ ಹೇಳಿ ಕನ್ನಡ ಕಲಿಸೋಣ</strong></p>
		<p>ಮಕ್ಕಳಿಗೆ ಕತೆ ಎಂದರೆ ಪಂಚ ಪ್ರಾಣ. ಅವರ ಮನಸ್ಸನ್ನು ಕತೆ ಆಕರ್ಷಿಸುವಷ್ಟು, ಆವರಿಸುವಷ್ಟು, ಉಲ್ಲಾಸಗೊಳಿಸುವಷ್ಟು ಬೇರೆ ಯಾವುದೂ ಮೋಡಿ ಮಾಡದು. ನಾನು ಹೇಳುತ್ತಿರುವುದು ಕಥಾವಸ್ತು ಅವರ ವಯೋಧರ್ಮಕ್ಕೆ ಅನುಗುಣವಾಗಿ ಇದ್ದು, ರಂಜನೀಯವಾಗಿ ಹೇಳಿದ ಕತೆಗಳು. ದಡ್ಡಶಿಖಾಮಣಿ ಗಳನ್ನು ಬುದ್ದಿವಂತರನ್ನಾಗಿ ರೂಪಾಂತರಿಸಿದ ಪಂಚತಂತ್ರದ ಪ್ರಾಣಿಕತೆಗಳು, ಬೃಹತ್ ಕಥಾಮಂಜರಿಯ ರಸವತ್ತಾದ ಕತೆಗಳು, ಈಸೋಪನ ನೀತಿ ಕತೆಗಳು, ಅರೇಬಿಯನ್ ನೈಟ್ಸ್‍ನ ರೋಮಾಂಚಕಾರೀ ಕತೆಗಳು, ನೀತಿ ಚಿಂತಾಮಣಿಯ ಪುಟ್ಟ ದೊಡ್ಡ ಕತೆಗಳು, ಇತ್ತೀಚಿನ ಚಂದಮಾಮಾ ಕತೆಗಳು, ಅಮರಚಿತ್ರ ಕತೆಗಳು ಪಟ್ಟಿ ಉದ್ದ ಉದ್ದವೇ ಬೆಳದೀತು.</p>
		<p>ಕತೆಯ ಒಂದು ಬಗೆಯ ಆಹಾರವಾಗಿ, ತಲೆ ತಲೆಮೊರೆಗಳಿಂದಲೂ ಮಕ್ಕಳನ್ನು ಮಾನಸಿಕವಾಗಿ ಬೆಳಸಿಕೊಂಡು ಬರುತ್ತಿರುವುದು ಗೊತ್ತಿರುವ ವಿಷಯ. ಹೊಸ ವಿಷಯಗಳನ್ನು ಮಕ್ಕಳಿಗೆ ಕಲಿಸುವಾಗ ಕತೆಯ ರೂಪದಲ್ಲಿ ಸರಳವಾಗಿ ಅವನ್ನು ತಿಳಿ ಹೇಳಿದರೆ, ಬೇಗ ಗ್ರಹಿಸಿ ನೆನಪಿನಲ್ಲಿ ಇಟ್ಟುಕೊಳ್ಳುತ್ತಾರೆ. ಇಲ್ಲಿ ಹುಟ್ಟಿ ಬೆಳೆಯುತ್ತಿರುವ ನಮ್ಮ ಮುದ್ದು ಮಕ್ಕಳಿಗೆ ಕನ್ನಡ ಕಲಿಸಲು ಕತೆಯ ಮಾಧ್ಯಮವನ್ನು ಬಳಸಿಕೊಳ್ಳೋಣ.</p>
		<p>ಮಲಗುವ ಮುನ್ನ ಅವರಿಗೆ ರಂಜಿಸಬಹುದಾದ ಕತೆಗಳನ್ನು ಹೇಳಿ, ಬೇರೊಂದು ಸುಂದರ ಲೋಕಕ್ಕೆ ಅವರನ್ನು ಕರೆದೊಯ್ಯಬಹುದು. ಕನ್ನಡದಲ್ಲೇ ಆ ಕತೆಗಳನ್ನು ಹೇಳಿದಾಗ, ಸಂದರ್ಭಕ್ಕನುಗುಣವಾಗಿ, ತಿಳಿಯದ ಪದಗಳ ಅರ್ಥವನ್ನು ಅವರೇ ಊಹಿಸಿಕೊಳ್ಳುತ್ತಾರೆ; ಗೊತ್ತಾಗದಿದ್ದರೆ, "ಹಾಗೆಂದ ರೇನಮ್ಮಾ?" ಎಂದು ಕೇಳುತ್ತಾರೆ. ಮೊದ ಮೊದಲು ತಮಗೆ ಸುಲಭವಾದ ಇಂಗ್ಲೀಷಿಗೇ ಭಾಷಾಂತರಿಸಿಕೊಂಡು ಅರ್ಥಮಾಡಿಕೊಳ್ಳುತ್ತಾರೆ. ಆಮೇಲಾಮೇಲೆ ನೇರವಾಗಿ ಕನ್ನಡದಲ್ಲೇ ಯೋಚಿಸುವಷ್ಟು, ಅರ್ಥಮಾಡಿಕೊಳ್ಳುವಷ್ಟು, ಆನಂದಿಸುವಷ್ಟರ ಮಟ್ಟ ಮುಟ್ಟುತ್ತಾರೆ.</p>
		<p>ನೀತಿಕತೆ, ರಸವತ್ತಾದ ಕತೆ ಹೇಳಿದಂತೆಯೂ ಆಯಿತು; ಜೊತೆ ಜೊತೆಗೆ ಕನ್ನಡವನ್ನು ಪರಿಚಯಿಸಿದಂತೆಯೂ ಆಯಿತು. ಕನ್ನಡ ಕಲಿಸಲು ಇದಕ್ಕಿಂತ ಬೇರೆ ಸುಲಭೋಪಾಯ ಯಾವುದಿದೆ ಹೇಳಿ?</p>
		<p><strong>ಸರಿಯೆನಿಸಿದರೆ ಅಳವಡಿಸಿ:</strong></p>
		<p>ಬೆಲೆ ಬಾಳುವ ಮುತ್ತಿನ ಸರ ನೋಡಿದಾಗ ಮುತ್ತುಗಳೇ ಎದ್ದು ಕಂಡರೂ ಅವುಗಳನ್ನು ಪೋಣಿಸಿಕೊಂಡು, ಭದ್ರವಾಗಿ ಹಿಡಿದಿಟ್ಟುಕೊಂಡ, ಕಣ್ಣಿಗೆ ಕಾಣದ, ಗಟ್ಟಿ ದಾರವೊಂದಿದೆ ಎಂಬುದನ್ನು ಮರೆಯಲಾಗದು.</p>
		<p>ಅದರಂತೆಯೇ ಕನ್ನಡ ಸಂಘಗಳಂತಹ ಭಾಷಾ ಸಂಸ್ಥೆಗಳಿಗೆ ಆಯಾಯ ಭಾಷೆ ಪ್ರಧಾನವಾಗಿ, ಒಳಸೂತ್ರವಾಗಿ ಇರುತ್ತದೆ. ಕರ್ನಾಟಕದಲ್ಲಿ ಹುಟ್ಟಿ ಬೆಳೆದೋ, ಇದ್ದು ಬಾಳಿಯೋ ಬಂದೆನೆಂಬ ಕಾರಣಕ್ಕೆ ಕನ್ನಡ ಸಂಘವನ್ನು ಅಮೆರಿಕನ್ನಡಿಗರು ಕಟ್ಟಿ ಬೆಳೆಸಿಕೊಳ್ಳುವುದಿಲ್ಲ, ಸೇರಿ ಸದಸ್ಯರಾಗುವುದಿಲ್ಲ. ಕನ್ನಡದ ಮೇಲಿನ ಅಭಿಮಾನ ಅವರನ್ನು ಒಂದುಗೂಡಿಸಿ, ಭಿನ್ನ ರುಚಿಯ ಬಹುಜನರಿಗೆ ಆಗಾಗ್ಗೆ ಒಂದು ಸಾಂಸ್ಕೃತಿಕ ಸಮಾರಾಧನೆಯನ್ನು ಒದಗಿಸುವ ವೇದಿಕೆಯನ್ನು ನಿರ್ಮಿಸುತ್ತದೆ.</p>
		<p>ಈ ಹಿನ್ನಲೆಯಲ್ಲಿ, ಕನ್ನಡದ ಮೇಲಿನ ಅಭಿಮಾನವನ್ನು ಪೋಷಿಸುವ, ಕನ್ನಡ ಭಾಷೆಯನ್ನು ಗಣನೀಯವಾಗಿ ಗೌರವಿಸುವ ಸಮಯೋಚಿತ ಹೆಜ್ಜೆಗಳನ್ನಿಟ್ಟು 'ತ್ರಿವೇಣಿ' ಬೇರೆ ಕನ್ನಡ ಕೂಟಗಳಿಗೆ ಮಾದರಿಯಾಗಿ ಮುಂದುವರಿಯಲಿ ಎಂದು ಆಶಿಸಿ, ಕೆಲವು ವಿಚಾರಗಳನ್ನು ಎಲ್ಲ ಕನ್ನಡ ಸಂಸ್ಥೆಗಳಿಗೂ ಅನ್ವಯಿಸುವಂತೆ ಓದುಗರ ಮುಂದಿಡುತ್ತಿದ್ದೇನೆ; ದಯವಿಟ್ಟು ಪರಾಂಬರಿಸಿ:</p>
		<p>೧. ಸಾಮಾನ್ಯವಾಗಿ ಎಲ್ಲ ಕನ್ನಡ ಕೂಟಗಳ ನಿಯಮಾವಳಿಗಳಲ್ಲೂ 'ಕನ್ನಡದ' ಮೇಲೆ ಅಭಿಮಾನವುಳ್ಳವರು ಸಂಘದ ಸದಸ್ಯರಾಗಬಹುದು' ಎಂಬ ಅರ್ಥ ಬರುವ ಹಾಗೆ ನಿಯಮ ಇರುವುದು ವಾಡಿಕೆ. ಹಾಗೆಯೇ, ಕವನ ಕತೆ ಕಾದಂಬರಿಗಳನ್ನು ಬರೆಯುವಷ್ಟು ಪಾಂಡಿತ್ಯ ಏನೂ ಬೇಕಾಗಿಲ್ಲ, ಆದರೆ ಕನ್ನಡದಲ್ಲಿ ಓದಲು ಬರೆಯಲೂ ಬಾರದ, ಕನ್ನಡದಲ್ಲಿ ಮಾತನಾಡಲೂ ಇಷ್ಟಪಡದ ಜನ ಯಾವುದೇ ಕನ್ನಡ ಸಂಘಕ್ಕೆ ಅಧಿಕಾರಿಗಳಾಗಲು ಒಪ್ಪಬÁರದು. ಕನ್ನಡದ ಮೇಲೆ ಉಗುರು ಬೆಚ್ಚನೆಯಷ್ಟು ಅಭಿಮಾನ, ಗೌರವ ಉಳ್ಳ ಅಂಥವರು ಸ್ವಪ್ರತಿಷ್ಠೆ ಬೆಳೆಸಿಕೊಳ್ಳಲೋ, ಸ್ನೇಹಿತರ ಒತ್ತಾಸೆಗೋ ಸಂಘದ ಅಧಿಕಾರಿಗಳಾದರೆ ಆ ಕೂಟದಲ್ಲಿ ಅವರ ಅಧಿಕಾರದ ಅವಧಿಯಲ್ಲಿ ಕನ್ನಡಕ್ಕೆ ಪೋಷಣೆ ಸಿಗುವುದಿಲ್ಲ. ಅನಿವಾರ್ಯ ಕಾರಣಕ್ಕೆ ಕನ್ನಡ ಬಾರದ ದಕ್ಷರೂ, ಸಮರ್ಥರೂ ಆದವರೊಬ್ಬರು ಅಧಿಕಾರಿಗಳಾದರೆ, ಮೂರು ತಿಂಗಳಲ್ಲೋ (ಅಥವಾ ತಮ್ಮ ಸಾಮಥ್ರ್ಯಕ್ಕೆ ಅನುಗುಣವಾಗಿ ಒಂದು ನಿಶ್ಚಿತ ಅವಧಿಯಲ್ಲೋ) ಕನ್ನಡ ಕಲಿತು ಅದರಲ್ಲಿ ವ್ಯವಹರಿಸುವಂತೆ ಪ್ರಾಮಾಣಿಕ ಪ್ರಯತ್ನ ಮಾಡುವ ನಿಶ್ಚಯ ಮಾಡಬೇಕು, ಮಾಡಿ ತೋರಿಸಬೇಕು.</p>
		<p>೨. ಕನ್ನಡದಲ್ಲಿ ವ್ಯವಹಾರ: ಸಂಘದ ಕಾರ್ಯಕ್ರಮಗಳನ್ನೂ, ಇನ್ನಿತರ ಮಾಹಿತಿ, ವಿಚಾರಗಳನ್ನೂ ಸದಸ್ಯರಿಗೆ, ಅಂಚೆಪಟ್ಟಿಯಲ್ಲಿರುವ ಪ್ರದೇಶದ ಕನ್ನಡಿಗರಿಗೆ ತಿಳಿಸುವ ಸೂಚನಾ ಪತ್ರ(ನೋಟೀಸ್), ಕರಪತ್ರ (ಪ್ಯಾಂಪ್ಲೆಟ್),<br />ಸಮಾಚಾರ ಪತ್ರ (ನ್ಯೂಸ್ ಲೆಟರ್) ಮುಂತಾದವು ಪ್ರಧಾನವಾಗಿ ಕನ್ನಡದಲ್ಲೇ ಇರಬೇಕು. ಜೊತೆ ಜೊತೆಗೇ ಅದರ ಅನುವಾದವನ್ನು ಇಂಗ್ಲಿಷಿನಲ್ಲಿ ಕೊಡಿ; ವ್ಯವಹಾರಿಕವಾಗಿ ಇದು ಅವಶ್ಯಕ. ಆದರೆ 'ಶಾಸ್ತ್ರ'ಕ್ಕೆ ಸಾರಾಂಶವನ್ನು ಕನ್ನಡದಲ್ಲಿ ತಿಳಿಸುವ 'ಕೊನೇ ಮಣೆ'ಯನ್ನು ಕನ್ನಡಕ್ಕೆ ತಳ್ಳಬೇಡಿ.</p>
		<p>೩. ವರುಷಕ್ಕೆ ಒಂದೋ ಎರಡೋ ಸಾಧ್ಯವಾದಷ್ಟು 'ಸಾಹಿತ್ಯ ಸಂಚಿಕೆ'ಗಳನ್ನು ಪ್ರತಿ ಕನ್ನಡ ಸಂಘ ಪ್ರಕಟಿಸುವುದು ಒಳ್ಳೆಯದು. ಆಯಾಯ ಪ್ರದೇಶದ ಆಸಕ್ತ, ಉದಯೋನ್ಮುಖ ಮತ್ತು ಪಳಗಿದ, ಎಲ್ಲ ಕನ್ನಡ ಲೇಖಕರಿಗೂ ಬೆಳಕಿಗೆ ಬರಲೂ, ಬರೆಯಲೂ ಒಂದು ಅವಕಾಶ ಕಲ್ಪಿಸಿಕೊಟ್ಟಂತೆ ಆಗುತ್ತದೆ.</p>
		<p>೪. ''ಇಲ್ಲಿ ಕನ್ನಡ ಸಂಘಗಳ ಕಾರ್ಯಕ್ರಮಗಳನ್ನು ಇನ್ನೂ ಉತ್ತಮ ಪಡಿಸುವುದು ಹೇಗೆ?'' ಎನ್ನುವ ಶೀರ್ಷಿಕೆಯಡಿ 'ಅಮೆರಿಕನ್ನಡ' ಪತ್ರಿಕೆಯ ಇತ್ತೀಚಿನ ಸಂಚಿಕೆ (ಆಗಸ್ಟ್-ಸೆಪ್ಟಂಬರ್ ೧೯೮೫ [ಈ ಪುಸ್ತಕದ ಅನುಬಂಧವನ್ನು ನೋಡಿ]) ರಲ್ಲಿ ಅಮೆರಿಕದ ಬೇರೆ ಬೇರೆ ಕನ್ನಡ ಸಂಘಗಳ ಹಿಂದಿನ ಅಧ್ಯಕ್ಷರುಗಳು ತಮ್ಮ ಅಭಿಪ್ರಾಯಗಳನ್ನು ಸೂಚಿಸಿದ್ದಾರೆ. ಇವುಗಳ ಕಡೆ ಗಮನ ಹರಿಸಿ, ಯುಕ್ತವಾದುದನ್ನ ಅಳವಡಿಸಿಕೊಳ್ಳಲು ಯತ್ನಿಸಬೇಕು.</p>
		<p>೫. ಮಕ್ಕಳಿಗೆ ಕನ್ನಡ ಕಲಿಸುವ ಏರ್ಪಾಟುಗಳನ್ನು ಮಾಡಿ, ಅವರ ಮುಖಾಂತರ ಕನ್ನಡ ಇಲ್ಲಿ ಉಳಿಯುವ ಹಾಗೆ ಕನ್ನಡ ಸಂಘಗಳು ನೋಡಿಕೊಳ್ಳಲಿ. ಹಾಗೆ ಉಳಿಯದೇ ಹೋದಲ್ಲಿ ಸಧ್ಯದಲ್ಲೇ ಮುಂದೆ, ಇಲ್ಲವೇ ಕಾಲಕ್ರಮೇಣ, ಸಂಘಕ್ಕೆ 'ಕನ್ನಡ'ವೆಂಬ ಹಣೆಪಟ್ಟಿ ಮಾತ್ರ ಉಳಿದು, ಅದು ಬರೀ ಗತವೈಭವವನ್ನ ನೆನಸಿ ಹರಟುವ ಕೇವಲ ಮುದುಕರ ಕ್ಲಬ್ ಆಗಿ ಹೋದೀತು.</p>
		<p><strong>ಕೊನೆಯ ಮಾತು:</strong></p>
		<p>ವಿದೇಶದ ಜನಜೀವನದ ಹೊನಲಲ್ಲಿ ಹಾಸು ಹೊಕ್ಕಾಗಿ ಸೇರಿ ಸಾಗುವ ಬಯಕೆಯುಳ್ಳ, ನಾವೆಲ್ಲ ಒಂದಲ್ಲ ಒಂದು ವಿಶೇಷ ಯೋಜನೆಯಲ್ಲಿ ಪಾಲುಗೊಂಡಿದ್ದೇವೆ, ಭಾಗವಹಿಸುತ್ತಿದ್ದೇವೆ. ಇವುಗಳ ಫಲಶ್ರುತಿಯಿಂದ ಕಲಿಯುವ ಪಾಠ ಒಂದಿದೆ:</p>
		<p>ಇತ್ತ ವಲಸೆ ಬಂದ ನಾವು, ನಮ್ಮ ನಮ್ಮ ಹುಲ್ಲುಗಾವಲುಗಳನ್ನು ಕಂಡು ತಂಗಿದ ಮೇಲೆ, ನಮ್ಮಲ್ಲಿ ಕೆಲವರಿಗೆ ತಮ್ಮ ಶ್ರದ್ಧೆ ಭಾಷೆ ಸಂಸ್ಕೃತಿಗೆ ಸಂಬಂಧಿಸಿದ ಕೆಲವು ಯೋಜನೆಗಳು ಉಪಯುಕ್ತವಾಗಿ, ಮುಖ್ಯವಾಗಿ, ಇಲ್ಲವೇ ಅಗತ್ಯವಾಗಿ ಕಂಡು ಬರಬಹುದು. ಅಷ್ಟೇ ತೀವ್ರವಾಗಿ ಸ್ಪಂದಿಸದ, ಅದರ ಬಗ್ಗೆ ಎಚ್ಚೆತ್ತ ಕೆಲವರ, ನಿದ್ದೆ ಹೋದ ಹಲವರ, ಈ ಕರಗಿಸುವ ಕಡಾಯಿಯ ಸಮಾಜದ ಇ£್ನತರ ಬಂಧು ಮಿತ್ರರ ಮನವೊಲಿಸಿ, ಒಂದಾಗಿಸಿ, ಸಾಗುವ ಮಹಾ ಪ್ರಸ್ಥಾನದ ದಾರಿ ಕಡಿದು! ಯೋಜನೆ ಇನ್ನೂ ನೀಲ ನಕಾಶೆಯಲ್ಲಿದ್ದಾಗ, ಹತ್ತಿ ಇಳಿದು ಹಾಯಬೇಕಾದ ಬೆಟ್ಟ ಗುಡ್ಡ ಕಾಡು ಕಣಿವೆಗಳು ಕಣ್ಣಿಗೆ ಅಂದ; ಮಾತಿನಾಟಕ್ಕೆ ಬೆಣ್ಣೆಯಷ್ಟು ಚೆಂದ.</p>
		<p>ಆದರೂ ಸಾಹಸಪ್ರವೃತ್ತಿಯ ಕನಸುಗಾರರಿಗೆ ಚಳಿಯೇನು, ಮಳೆಯೇನು, ಗಾಳಿಯೇನು? -ಅದು ಒಂದು ಲೆಕ್ಕವೇ?</p>
	</section>
	<section class="level1 numbered" epub:type="chapter" role="doc-chapter" id="id-P2.02">
		<p class="text-center"><strong>ಹಗೆಯ ಹೆಸರಿಡು ಮಗನಿಗಕ್ಕರೆ ತೋರಿ!</strong></p>
		<p class="verse">ನ ಹಿ ವೈರೇಣ ವೈರಾಣಿ, ಶಾಮ್ಯನ್ತಿ ಇಹ ಕದಾಚನ।<br />ಅವೈರೇಣ ಶಾಮ್ಯನ್ತಿ -ಏಷ ಧರ್ಮಃ ಸನಾತನಃ।।</p>
		<p class="verse-author"><strong><em>-ಧಮ್ಮಪದ ೧:೫</em></strong></p>
		<p class="myquote">ಮುಯ್ಯಿಗೆ ಮುಯ್ಯಿ, ಕೋವಿ ಕೂರಸಿ ಕಟಕಿ ಸೇಡು ಛಲದಿಂದ<br />ಬೆಂಕಿಯಿಂದಲೆ ಬೆಂಕಿ ಆರಿಸಿದನೀವರೆಗೆ ಕಂಡರಿಯೆವು;<br />ಹಗೆಯ ಮಣಿಸಲೇ ಬೇಕೆ? ಹೂಡು ಸ್ನೇಹ ಹೂವಿನ ಬಾಣ-<br />ಇದೇ ಸನಾತನ ಧರ್ಮದ ಒಳತಿರುಳು, ಗಟ್ಟಿ ನಿಲುವು</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕನ್ನಡದ ದಿಗ್ವಿಜಯದ ಒಂದು ಸಾಧನ!</h1>
		<p>ನಮ್ಮ ಸುತ್ತ ಮುತ್ತಣ ಜಗತ್ತು ಎಷ್ಟೊಂದು ಕುಗ್ಗುತ್ತಿದೆ, ಗಮನಿಸಿದ್ದೀರಾ? ಕಾಲ, ದೇಶಗಳ ಮಿತಿಯನ್ನ ನಾವು ಹೇಗೆಲ್ಲ ಹರಿದು, ಮುರಿದು, ಚೂರಾಗಿಸುತ್ತಿದ್ದೇವೆ! ಕರ್ನಾಟಕದ ಗಡಿಯನ್ನ ದಾಟಿ, ಭಾರತದ ಎಲ್ಲೆಗಳನ್ನ ಮೀರಿ, ವಿಶ್ವದ ಎಲ್ಲೆಡೆ ತಲುಪಿ, ಕನ್ನಡ, ನಮ್ಮ ಕನ್ನಡ ಅಲ್ಲೆಲ್ಲ ಭದ್ರವಾಗಿ ತಳವೂರಿ ನಿಲ್ಲ ತೊಡಗಿದೆ! ಈ ಹೊಸ ಸಹಸ್ರಮಾನದ ಅರುಣೋದಯದ ವೇಳೆಯಲ್ಲಿಯೇ ಹೀಗಿರುವುದು ಎಲ್ಲ ಕನ್ನಡಿಗರಿಗೂ ಹೆಮ್ಮೆ ತಂದಿರುವ ವಿಷಯ! ಈ ಬಗೆಯ ಹೆಮ್ಮೆ, ಶುಚಿಯಾದ ಸ್ವಾಭಿಮಾನವೇ ಏನಾದರೂ ಸಾಹಸದ ಕೆಲಸ ನಡೆಯಲು ಮುಖ್ಯ ಕಾರಣವಾಗುತ್ತದೆ.</p>
		<p>ಕನ್ನಡದ ಈ ದಿಗ್ವಿಜಯಕ್ಕೆ ಬಹು ಮುಖ್ಯ ಸಾಧನವಾಗಿರುವುದು ಯಾವುದು? "ಕ್ರಿಯಾ-ಸಿದ್ಧಿಃ ಸತ್ತ್ವೇ ಭವತಿ ಮಹತಾಂ ನ ಉಪಕರಣೇ" ಎಂಬ ಮಾತೊಂದಿದೆ. ಕನ್ನಡದ ಬಗ್ಗೆ ಮಮತೆ ಉಳ್ಳವರು, ಅಭಿಮಾನ ತಳೆದವರು, ಅಕ್ಕರೆ ಉಳಿಸಿಕೊಂಡವರು ಮತ್ತು ಕನ್ನಡವನ್ನೇ ಉಸಿರಾಗಿಸಿ ಕೊಂಡವರು ಬಗೆ ಬಗೆಯಲ್ಲಿ, ಬೇರೆ ಬೇರೆ ಪ್ರಮಾಣಗಳಲ್ಲಿ ಸತ್ವಯುತವಾಗಿ ಶ್ರಮಿಸಿದುದೇ ವಿಶ್ವಾದ್ಯಂತ ಈ ಕನ್ನಡದ ಏಳ್ಗೆಗೆ ಕಾರಣವಾಗಿದೆ. ಕೇವಲ, ಉಗುರು ಬೆಚ್ಚನೆಯ ಪ್ರೀತಿ ವಿಶ್ವಾಸದ ನೀರೆರೆದು ವಿದೇಶಗಳಲ್ಲಿ ಕನ್ನಡವನ್ನು ಪೋಷಿಸಲು, ಉಳಿಸಿಕೊಳ್ಳಲು, ಬೆಳಸಿಕೊಳ್ಳಲು ಸಾಧ್ಯವಿಲ್ಲ. ಅತ್ಯಾಸಕ್ತರೂ, ತಮ್ಮ ಮಗು ಹೇಗೇ ಇರಲಿ ಅದಕ್ಕೆ ಎಣೆ ಯಾರಿಹರು ಎಂಬ ತಾಯಿಯ ಮನೋಭಾವದವರು, ತನ್ನದಿದೆಂಬ ಹೆಮ್ಮೆಯಲ್ಲಿ ಖುಶಿ ಕಾಣುವವರು, ಬೇರೆಯವರ ಕಣ್ಣಿಗೆ ಹುಚ್ಚರು ಇವರೆಲ್ಲ ತಾವಿರುವ ಪ್ರತಿಕೂಲ ವಾತಾವರಣದಲ್ಲೂ ತಮ್ಮ ಭಾಷೆಯ ಉಳಿ-ಬಾಳುವೆಗೆ ಕಾರಣರಾಗುತ್ತಾರೆ.</p>
		<p>ಇನ್ನೊಂದು ಮಾತು: 'ದೇವರು' ಎಂದಾಗ ಬೇರೆ ಬೇರೆ ರೀತಿ ಅರ್ಥ ಹೊಳೆಯುವುದಿಲ್ಲವೇ? ಹಾಗೆಯೇ, ಕನ್ನಡ ಎಂದೊಡನೆ ಬೇರೆ ಬೇರೆಯವರಿಗೆ ಬೇರೆ ಬೇರೆ ಬಗೆಯ ಕಲ್ಪನೆ ಒಡಮೂಡುವದುಂಟು! ಭಾರತದಲ್ಲಿ, ಕರ್ನಾಟಕದಲ್ಲಿ ಇದ್ದಾಗ 'ಕನ್ನಡ'ದ ಬಗ್ಗೆ ನಮಗೆ ಆಗುತ್ತಿದ್ದ ಕಲ್ಪನೆ ಒಂದು ರೀತಿಯದಾದರೆ, ತೌರಿನಿಂದ ದೂರ ಹಾರಿ ಬಂದ ಮೇಲೆ, ವಿದೇಶದ ಕನ್ನಡಿಗರಿಗೆ ಆ ಕಲ್ಪನೆ ಗರಿಗೆದರಿ ಬಣ್ಣ ಬಣ್ಣದ ಕಾಮನಬಿಲ್ಲಾಗಿ ತೋರುವುದು ಸಹಜ.ಅನುಭವದ ಮಾತನ್ನು ಕೇಳಿ: ವಿದೇಶದ ಕನ್ನಡಿಗರಿಗೆ 'ಕನ್ನಡ' ಒಂದು ಬರಿಯ ಭಾಷೆಯಾಗಿ ಉಳಿದಿಲ್ಲ. "ಕನ್ನಡ ಎನೆ ಕಿವಿ ನಿಮಿರುವುದು" ಎಂಬುದು, ಕನ್ನಡದ ಸೊಲ್ಲು ಕಿವಿಗೆ ಬಿದ್ದಾಗ ಅದೇನೋ ಅನಿರ್ವಚನೀಯ ಆನಂದ ಆಗುತ್ತೆ. ಎಂಬ ಧ್ವನಿ 'ಕನ್ನಡ'ದ ನುಡಿಗಾಯ್ತು. ಅದು ಅಷ್ಟಕ್ಕೇ ನಿಲ್ಲುವುದಿಲ್ಲ; ಕನ್ನಡದ ಜನರ ನಡೆ, ನಡವಳಿಕೆ, ಆಚಾರ, ವಿಚಾರ, ವ್ಯವಹಾರ, ಕನ್ನಡದ ಇನಿ ದನಿ, ಹಾಡು ಹಸೆ, ಕುಣಿತ, ನರ್ತನ, ಕನ್ನಡಿಗರ (ವಿಶೇಷವಾಗಿ ಕನ್ನಡತಿಯರ) ವೇಷ-ಭೂಷಣ-ಕೇಶಾಲಂಕಾರ, ಕನ್ನಡಿಗರ ಮಾತುಕತೆ (ಹಾಗೂ ಪ್ರಾದೇಶಿಕ ವೈವಿಧ್ಯತೆ), ಒಟ್ಟಾರೆ ಕನ್ನಡಕ್ಕೇ ವಿಶಿಷ್ಟವೆನಿಸಿಕೊಳ್ಳುವ 'ಸಂಸ್ಕೃತಿ' ಇವೆಲ್ಲದರ ಸಾರಸರ್ವಸ್ವವೇ 'ಕನ್ನಡ' ಎನಿಸಿಕೊಳ್ಳುತ್ತದೆ, ವಿದೇಶದ ಕನ್ನಡಿಗರ ಮನದಾಳಗಳಲ್ಲಿ! ಈ ಕನ್ನಡಕ್ಕೆ ಮಾರುಹೋದಾಗ, "ಕನ್ನಡವೆನೆ ಕುಣಿದಾಡುವುದು ಎನ್ನ ಎದೆ!" ಸ್ಥಳೀಕರ ಕಣ್ಣಲ್ಲಿ ನಾವೆಲ್ಲಾ ಭಾರತೀಯರೇ, ನಿಜ; ಹೀಗಿದ್ದೂ, ಭಾರತೀಯ ಸಂಸ್ಕೃತಿಯ ಅವಿಭಾಜ್ಯ ಅಂಗವಾಗಿ ಈ ಕನ್ನಡತನ ನಮ್ಮನ್ನ ಒಂದುಗೂಡಿಸುತ್ತದೆ.</p>
		<p>"ಭಾರತ ಜನನಿಯ ತನುಜಾತೆ"ಯಾಗಿ ಕನ್ನಡವನ್ನ, ಅಮ್ಮನನ್ನು ಕಾಣಲು ಮಗು ತವಕಿಸುವಂತೆ, "ತಾಯೆ ಬಾರ, ಮೊಗವ ತೋರ!" ಎಂದು ಕಳಕಳಿಸುವಂತೆ, ವಿಶೇಷವಾದ ಬೆಳಕನ್ನು ಚೆಲ್ಲುವ ಆ "ಕನ್ನಡದ ದೀಪವ ಹಚ್ಚೇವ!" ಎನ್ನುತ್ತಾ, ಕನ್ನಡಲ್ಲಿ ನಡೆದಿರುವ ಮಹತ್ಸಾಧನೆಗಳ ನೆನಪಿನಲ್ಲಿ, ಕನ್ನಡವೆಂಬ ಪದ ಹೆಮ್ಮೆಯ ಕಾರಂಜಿಯಾಗಿ ಚಿಮ್ಮಿ, ಅನ್ಯರೊಂದಿಗೆ "ನಾವು ಸಮ ನಿಮಗೆಂದು ಮೆರೆ"ಸುತ್ತದೆ!</p>
		<p>ಕನ್ನಡದ ಉಳಿವಿನಲ್ಲಿ ಬೇಳವಣಿಗೆಯಲ್ಲಿ ಒಂದು ಮುಖ್ಯ ಸಾಧನವನ್ನಾಗಿ ಉಪಕರಣವೊಂದನ್ನು ವಿದೇಶದ ಕನ್ನಡಿಗರು ಗರಿಷ್ಠ ಪ್ರಮಾಣದಲ್ಲಿ ಬಳಸಿಕೊಳ್ಳುತ್ತಿದ್ದಾರೆ ಅದೇ ಸರ್ವತೋಮುಖವಾಗಿ ಪ್ರಗತಿ ಪಥದಲ್ಲಿ ನಾಗಾಲೋಟದಿಂದ ಓಡುತ್ತಿರುವ ಕನ್ನಡದ ಗಣಕೀಕರಣ, ಕಂಪ್ಯುಟರೀಕರಣ!</p>
		<p>ಇದು ನಮ್ಮ ಪಾಲಿಗೆ ಸಕಾಲಕ್ಕೆ ಬಂದ ವರ!</p>
		<p>ನಮ್ಮ ಜನಜೀವನದಲ್ಲಿ "ದೂರವಾಣಿ" ಬಂದು ದುಮ್ಮಿಕ್ಕಿತಲ್ಲ, ಆಗ ಶ್ರೀಸಾಮಾನ್ಯರು ಕನ್ನಡದಲ್ಲಿ ಬರೆಯುವುದನ್ನೇ ಬಿಡಲು ತೊಡಗಿ, ಬರೀ ಮಾತನಾಡುವುದರಲ್ಲೇ ತೃಪ್ತಿಪಟ್ಟುಕೊಳ್ಳಲು ಹವಣಿಸಿದಾಗ, ಕನ್ನಡದಲ್ಲಿ ಬರೆಯುವ/ಓದುವ ಕಲೆಗೆ ಕೊಡಲಿ ಪೆಟ್ಟು ಬಿತ್ತೇನೋ ಎಂಬ ಶಂಕೆ ಮೂಡಿತ್ತು. ಸಮೂಹ-ಮಾಧ್ಯಮದ ಅನುಪಮ ಸಾಧನವಾದ ಅದೇ ಫೋನು, ದೂರವಾಣಿ ಇದೀಗ ನಮಗೆ ವರವಾಗಿ ಪರಿಣಮಿಸಿದೆ. ಕನ್ನಡ ಕಂಪ್ಯೂಟರೀಕರಣದ ಜೊತೆ ಜೊತೆಗೇ ಈ ವಿಶ್ವವ್ಯಾಪೀ ಅಂತರ್ಜಾಲ(ಇಂಟರ್‍ನೆಟ್) ನಮ್ಮ ಬಾಳಿಗೊಂದು ಹೊಸ ಆಯಾಮವನ್ನ(ಡೈಮೆನ್ಷನ್ನ) ಒದಗಿಸಿದೆ. ಅನಿಸಿದುದನ್ನ, ಬಯಸಿದುದನ್ನ ಕನ್ನಡದಲ್ಲೇ ಬರೆಯಲು, ಓದಲು, ಬರೆದುದನ್ನ ಕ್ಷಣಾರ್ಧದಲ್ಲೇ ಪ್ರಪಂಚದ ಯಾವ ಮೂಲೆಗಾಗಲೀ ತಲುಪಿಸಲು ಈಗ ಸಾಧ್ಯವಾಗಿದೆ. ವೇದಕಾಲೀನ ಋಷಿಗಳು, ನಂತರ ಬಂದ ಎಲ್ಲ ಕವಿಗಳೂ ಕನಸುಗಾರರೂ "ಮನೋವೇಗ"ವೆಂದು ಏನನ್ನು ಬಣ್ಣಿಸಿ, ಆಕಾಂಕ್ಷಿಸಿದ್ದರೋ, ಅದರ ಸನಿಹದಲ್ಲೇ ಸುಳಿದಾಡುವಷ್ಟು ಪ್ರಮಾಣದ ವೇಗ ಈ ಅಂತರಜಾಲದ ಪರಿಸರದಲ್ಲಿ ನಮ್ಮ ಕೈಗೆಟುಕಿದೆ.</p>
		<p>ಸುಲಭವಾಗಿ ಬಳಸುವಂಥ ವಿನ್ಯಾಸದ, ಸ್ನೇಹಪರ ಗುಣಭರಿತ ಕನ್ನಡ ತಂತ್ರಾಂಶ(ಸಾಫ್ಟ್‍ವೇರ್) ಈಗ ನಮಗೆಲ್ಲರಿಗೂ ಸಿಗತೊಡಗಿವೆ. ಪದ-ಸಂಸ್ಕರಣೆಯ ಚೌಕಟ್ಟನ್ನು ದಾಟಿ, ದತ್ತ ಸಂಸ್ಕರಣ (ಡೇಟಾ ಪ್ರೊಸೆಸಿಂಗ್), ವಿಂಗಡಣೆ (ಸಾರ್ಟಿಂಗ್), ಲಿಪಿಗ್ರಹಣ, ಧ್ವನಿಗ್ರಹಣ ಇತ್ಯಾದಿ ವಿವಿಧ ಉದ್ದೇಶ ಗಳನ್ನ ಪೂರೈಸಬಲ್ಲ ತಂತ್ರಾಂಶಗಳು, ಏಕರೂಪತೆ ಹಾಗೂ ಪ್ರಮಾಣೀಕರಣಗಳತ್ತ ಸಾಗುತ್ತ, ನಮ್ಮ ಮೇಧಾವೀ ಗಣಕ ವಿಜ್ಞಾನಿಗಳ ಅವಿರತ ಶ್ರಮದ ಫಲವಾಗಿ ಹೊರಬರುವ ದಿನಗಳು ಇನ್ನೇನು ಹತ್ತಿರ ಹತ್ತಿರವಾಗುತ್ತಿವೆ. ಇದು ಆದೊಡನೆ ಕನ್ನಡ ಗಣಕೀಕರಣದ ಹೆಬ್ಬಾಗಿಲು ತೆರೆದಂತೆಯೇ!</p>
		<p>ಬನ್ನಿ, ನಿಜವಾದ ಅಭಿಮಾನದ, ಸತ್ತ್ವದ ಜೊತೆ ಜೊತೆಗೆ ಎಲ್ಲ ಬಗೆಯ ಪೋಷಕ ಪೂರಕ ಸಾಧನಗಳನ್ನೂ ಬಳಸಿಕೊಳ್ಳೋಣ! ಬಳಸಿಕೊಂಡಂತೆ ಬೆಳೆಯುತ್ತ ಹೋಗುವ ಪ್ರಭಾವ ವಲ್ಲರಿಯ ಈ ಅಂತರ್ಜಾಲದಲ್ಲಿ ಕನ್ನಡವನ್ನ ಸಿಂಗರಿಸಿ ಮೆರೆಸೋಣ!</p>
		<p class="myquote">ಕಾಲದ ದೇಶಗಳಂತರ ಕುಗ್ಗಿಸಿ,<br />ಮಿಂಚಿನ ಅಲೆಗಳಲೆಬ್ಬಿಸಿ, ಹಬ್ಬಿಸಿ,<br />ಗಣಕೀಕರಣದ ಅಂತರ್-ಜಾಲ<br />ವ್ಯಾಪಿಸಿ ಹರಡಿದೆ ವಿಶ್ವ ವಿಶಾಲ;<br />ಕನ್ನಡಕ್ಕಂತೂ ಬಂದಿತು ಸುಗ್ಗಿ -<br />ಓದಲು ಬರೆಯಲು ಬನ್ನಿರಿ ನುಗ್ಗಿ!</p>
	</section>
	<section class="level1 numbered" epub:type="chapter" role="doc-chapter" id="id-P2.03">
		<p class="text-center"><strong>ಬೆಣ್ಣೆ ಮಾತಾಡುವವರೇನು ಕಡಿಮೆ ಜನರಿಲ್ಲ</strong></p>
		<p class="verse">ಸುಲಭಾಃ ಪುರುಷಾಃ, ರಾಜನ್, ಸತತಂ ಪ್ರಿಯವಾದಿನಃ ।<br />ಅಪ್ರಿಯಸ್ಯ ಚ ಪಥ್ಯಸ್ಯ ವಕ್ತಾ ಶ್ರೋತಾ ಚ ದುರ್ಲಭಃ ।।</p>
		<p class="verse-author"><em>-ವಾಲ್ಮೀಕಿ ರಾಮಾಯಣ, ಅರಣ್ಯಕಾಂಡ, ೩:೩೭:೨</em></p>
		<p class="myquote">ಸಿಹಿಯನಾಡುವ ಸಖರು ಸಿಗುವರೆಲ್ಲೆಡೆ ಜನರು,<br />ಬೆಣ್ಣೆ ಮಾತಾಡಿ ಸಂತಸತರುವ ಹಾದಿಯೋ ಸರಳ;<br />ಪ್ರಿಯವಲ್ಲವೆಂದರಿತೂ ತಪ್ಪು ಒಪ್ಪನು ತಿಳಿಸಿ,<br />ಸರಿದಾರಿ ತೋರುವ, ಕೇಳುವ ಗಟ್ಟಿಗರೆ ತೀರ ವಿರಳ.</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಬರೆಯಬಲ್ಲವರಿಗೆ ಪ್ರೋತ್ಸಾಹದ ಪೋಷಣೆ</h1>
		<p>ಹಾಡುಗಾರರಿಗೂ ಬರಹಗಾರರಿಗೂ ಒಂದು ವಿಚಾರದಲ್ಲಿ ಸಾಮ್ಯವಿದೆ. ಆಗಾಗ ಅವರಿಗೆ ಬೆನ್ನು ತಟ್ಟುತ್ತಿರಬೇಕು. ''ನೀವು ಚೆನ್ನಾಗಿ ಹಾಡುತ್ತೀರಂತೆ, ಎಲ್ಲಿ ಒಂದು ಹಾಡನ್ನು ಹೇಳಿ, ನಮಗಾಗಿ ಹೇಳಿ'' ಎಂದು ಹಾಡುಗಾರರನ್ನು ಸಭೆ ಸೇರಿದಾಗ, ಸಂತೋಷಕೂಟ ನೆರೆದಾಗ, ಮನೆಗೆ ಅತಿಥಿಯಾಗಿ ಬಂದಿದ್ದಾಗ ಕೇಳಿ-ಕೊಳ್ಳುವುದಿಲ್ಲವೇ; ಹಾಗೆಯೇ 'ಬರಹಗಾರರನ್ನೂ' ಇತ್ತೀಚೆಗೆ ನೀವು ಏನು ಬರೆದಿದ್ದೀರಿ, ನಿಮ್ಮ ಕವನವನ್ನು ಓದಿ, ಕೇಳೋಣ; ನಮ್ಮ ಮುಂಬರುವ ಸಂಚಿಕೆಗೆ, ಪ್ರಕಟಿಸ ಬೇಕೆಂದು ಯೋಜಿಸಿರುವ ಪತ್ರಿಕೆಗೆ, ವಾರ್ತಾಪತ್ರಕ್ಕೆ ಒಂದು ಕತೆ, ಕವನ ಅಥವಾ ಒಳ್ಳೆಯ ಸಾಮಯಿಕ ವಿಷಯದ ಮೇಲೆ ಲೇಖನವೊಂದನ್ನ ಬರೆದು ಕೊಡಿ ಎಂದು ಪೀಡಿಸಬೇಕಾಗುತ್ತದೆ.</p>
		<p>ನಾವು ಬಹಳ ವರ್ಷಗಳ ಕಾಲ ಅಮೆರಿಕಾದಲ್ಲಿದ್ದು, ಅಲ್ಲಿನ ಕನ್ನಡಪರ ಚಟುವಟಿಕೆಗಳಲ್ಲಿ ಸಾಕಷ್ಟು ತೊಡಗಿದ್ದುದರಿಂದ, ಅಲ್ಲಿನ ಕನ್ನಡದ ಬರಹಗಾರರನ್ನು ಕುರಿತು ನಾಲ್ಕಾರು ಮಾತುಗಳನ್ನು ಸ್ವಾನುಭವದ ಹಿನ್ನಲೆಯಲ್ಲಿ ಆಡಲು ಬಯಸುತ್ತೇನೆ.</p>
		<p>ಸಭೆಯಲ್ಲೋ ಸಮಾರಂಭದಲ್ಲೋ ಹಾಡಲು ಬಲ್ಲವರನ್ನು ಹಾಡಿ ಹೊಗಳ ಬೇಕಾಗಿ ಬರುವಂತೆ, ಬರಹಗಾರರನ್ನೂ ಈಗ ದುಂಬಾಲು ಬೀಳಬೇಕಾಗುವ ಕಾಲ ಬಂದಿದೆ. ಅದೂ ಅನಿವಾಸೀ ಭಾರತೀಯರ ಅನೇಕ ಸಂಘಟನೆಗಳು ವಾರ್ಷಿಕ ಸಂಚಿಕೆ ಹೊರತರುವಾಗ, ಲೇಖನ ಬರೆಸಲು ಒದ್ದಾಡಬೇಕಾದ ಪರಿಸ್ಥಿತಿ ಅನೇಕ ವೇಳೆ ಬರುತ್ತದೆ. ಇದು ಎಲ್ಲೆಲ್ಲೂ ಸಾಮಾನ್ಯವಾದರೂ, ವಿದೇಶದ ಕನ್ನಡಿಗರಲ್ಲಿ ಇದು ಸರ್ವೇ ಸಾಮಾನ್ಯ, ಅವಶ್ಯಕ ಅನಿವಾರ್ಯ ಆಪದ್ಧರ್ಮ ಸೂತ್ರ!</p>
		<p>ವಿದೇಶದ ಕನ್ನಡ ಸಂಘಗಳಲ್ಲಿ ವರ್ಷಕ್ಕೊಮ್ಮೆಯಾದರೂ ಮತ್ತು ವಿಶೇಷ ಸಮಾರಂಭಗಳನ್ನು ನಡೆಸಿದಾಗಲೆಲ್ಲ ಕನ್ನಡ ಲೇಖನಗಳುಳ್ಳ ಸಂಚಿಕೆಯೊಂದನ್ನು ಹೊರತರುವ ವಾಡಿಕೆ ಅನೂಚಾನವಾಗಿ ನಡೆದು ಬಂದಿದೆ. ಕೆಲವು ಕನ್ನಡ ಕೂಟ ಗಳವರು ವರ್ಷಕ್ಕೆ ನಾಲ್ಕು ಆರು ಸಂಚಿಕೆಗಳನ್ನು ಪ್ರಕಟಿಸಿರುವುದೂ ಉಂಟು. ಇಲಿನಾಯ್ ರಾಜ್ಯದ ಷಿಕಾಗೋ ನಗರದಲ್ಲಿರುವ 'ವಿದ್ಯಾರಣ್ಯ' ಕನ್ನಡ ಕೂಟದವರು ತಮ್ಮ ಉತ್ತಮ ಸಾಹಿತ್ಯ ಸಂಚಿಕೆ 'ಸಂಗಮ'ವನ್ನು ಹೀಗೆ ಎರಡು ಮೂರು ತಿಂಗಳಿಗೊಮ್ಮೆ ಪ್ರಕಟಿಸುತ್ತಿದ್ದಾರೆ. ಕಾವೇರಿಯವರೂ ಹಾಗೆಯೇ ತಮ್ಮ ನಿಯತಕಾಲಿಕ ವಾರ್ತಾಪತ್ರಿಕೆಯಲ್ಲಿ ಸುದ್ದಿಯ ಜೊತೆಗೆ ಸಾಹಿತ್ಯದ ಪುರವಣಿಯನ್ನೂ ಇರಿಸುತ್ತಿದ್ದಾರೆ.ಕೆಲವು ವರುಷಗಳ ಹಿಂದೆ ನ್ಯೂಯಾರ್ಕಿನ ಕನ್ನಡ ಸಂಘದವರು 'ಸುದ್ದಿ ಸಾರಂಗಿ'ಯನ್ನು ಹೀಗೆ ನಿಯತಕಾಲಿಕವಾಗಿ ಹಲವು ಸಂಚಿಕೆಗಳಲ್ಲಿ ಪ್ರಕಟಿಸುತ್ತಿದ್ದರು. (ಅದೀಗ ವರ್ಷಕ್ಕೊಮ್ಮೆ.) ಉದಾಹರಣೆಗೆಂದು ಕೆಲವನ್ನು ಮಾತ್ರ ಹೆಸರಿಸುತ್ತೇನೆ (ಹೆಸರು ಬಿಟ್ಟೆನೆಂದು ದಯವಿಟ್ಟು ಆಕ್ಷೇಪಿಸಬೇಡಿ!): ಈಗ 'ಕಾವೇರಿ', 'ಪಂಪ' ಮತ್ತು ಉತ್ತರ ಮತ್ತು ದಕ್ಷಿಣ ಕ್ಯಾಲಿಫೋರ್ನಿಯಾದ ಎರಡೂ ಕನ್ನಡ ಕೂಟಗಳು ತಪ್ಪದೆ ಪ್ರತಿವರ್ಷ ಸಾಹಿತ್ಯ ಸಂಚಿಕೆಯೊಂದನ್ನು (<em>ಸ್ವರ್ಣಸೇತು</em>ಮತ್ತು<em>ಸಂಗಮ</em>) ಹೊರತರುತ್ತಿವೆ. ಉತ್ತರ ಕ್ಯಾಲಿಫೋರ್ನಿಯಾ ಕನ್ನಡ ಕೂಟದವರು ಹಿಂದೆ ಪ್ರತಿ ಯುಗಾದಿಗೊಮ್ಮೆ ಸಾಹಿತ್ಯಸಂಚಿಕೆಯೊಂದನ್ನು ಹೊರತರುತ್ತಾ, ಆಯಾಯ ಸೌರಚಾಂದ್ರಮಾನ ಸಂವತ್ಸರದ ಹೆಸರನ್ನೇ ಅದಕ್ಕಿಡುವ ಸಂಪ್ರದಾಯವೊಂದನ್ನು ಮೊನ್ನೆಮೊನ್ನೆಯವರೆಗೂ ಇಟ್ಟು ಕೊಂಡಿದ್ದರು. ಆಗ ಬಂದಿದ್ದವು:<em>ಚಿತ್ರಭಾನು</em>,<em>ವಿಕ್ರಮ</em>ಇತ್ಯಾದಿ.</p>
		<p>'ಅಟಲಾಂಟಾ, ಜಾರ್ಜಿಯಾ'ದ<em>'ನೃಪತುಂಗ'</em>ತನ್ನ<em>ಚಿಗುರು</em>ವಿಗೆ ಹೆಸರಾಗಿದೆ. ಆಸ್ಟ್ರೇಲಿಯಾದ ಸಿಡ್ನಿ ನಗರದ 'ಕನ್ನಡ ಬಳಗ'ದವರ<em>ಕನ್ನಡವಾಣಿ,</em>ಆಸ್ಟ್ರೇಲಿಯಾದ ಮೆಲ್ಬೋರ್ನಿನವರ 'ನಿಸರ್ಗ', ಅಲ್ಲಿನ ಚಟುವಟಿಕೆಗಳ ಕೈಗನ್ನಡಿಯಾಗಿವೆ. ಉಳಿದ ಕನ್ನಡ ಸಂಘಗಳೂ ಅಷ್ಟೆ. ಕೆಲವು ಕನ್ನಡ ಸಂಸ್ಥೆಗಳು ವಾರ್ತಾಪತ್ರಗಳನ್ನು ಒಳ್ಳೆಯ ಸುದ್ದಿ ಮಾಧ್ಯಮವನ್ನಾಗಿ ಮಾಡಿಕೊಂಡಿವೆ; ನಡೆದ ಚಟುವಟಿಕೆಗಳ ವರದಿಯನ್ನ ಮತ್ತು ಮುಂಬರುವ ಕಾರ್ಯಕ್ರಮಗಳ ಇಣುಕು-ನೋಟವನ್ನು ಕೊಡುವ ವಿಸ್ತೃತ ರೂಪದ ಹಾರೋಲೆಗಳಾಗಿವೆ, ಇವು. 'ತ್ರಿವೇಣಿ'ಯ<em>ತ್ರಿವೇಣಿ ವಾಹಿನಿ</em>ಮತ್ತು 'ಅರಿಜೆ಼ೂೀನಾ ಕನ್ನಡ ಸಂಘ'ದ<em>ಕನ್ನಡ ವಾಣಿ</em>, ನ್ಯೂಜಿ಼ಲೆಂಡ್‍ನ<em>ಕೂಟ ಪತ್ರಿಕೆ</em>(ವಾರ್ತಾಪತ್ರ)ಗಳನ್ನು ಇಲ್ಲಿ ಮಾದರಿಗಾಗಿ ಹೆಸರಿಸ ಬಹುದು. ಇತ್ತಿಚೆಗೆ 'ಕಾವೇರಿ' ಯವರು ಒಂದೇ ಪುಟದ ಆ ಕಡೆ ಈ ಕಡೆ ಕನ್ನಡದಲ್ಲೂ ಇಂಗ್ಲಿಷಿನಲ್ಲೂ ಸಂಘಕ್ಕೇ ಸಂಬಂಧಿಸಿದ ಸುದ್ದಿಗಳನ್ನೂ ಬೇರೆ ಬರಹಗಳನ್ನೂ ಕೊಡುವ<em>ವಾರ್ತಾಪತ್ರ</em>ದ ವಿನೂತನ ಪ್ರಯೋಗ ಮಾಡಿ ಯಶಸ್ವಿಯಾಗಿದ್ದಾರೆ.</p>
		<p>ತಮ್ಮ ತಮ್ಮ ಸಂಘಗಳ ಆಶ್ರಯದಲ್ಲಿ ನಡೆಯುವ ಕನ್ನಡಿಗರ ಸಮಾವೇಶ, ಸಮ್ಮಿಳನ ಮತ್ತು ಸಮ್ಮೇಳನಗಳ ಅಂಗವಾಗಿ ಇಲ್ಲವೇ ಹತ್ತನೇ/ಇಪ್ಪತ್ತನೇ ವಾರ್ಷಿಕ ಸಮಾರಂಭ, ರಜತ ಜಯಂತಿ ಇತ್ಯಾದಿಗಳ ಅಂಗವಾಗಿ ವಿಶೇಷ ಸಂಪುಟಗಳನ್ನು ಬಿಡುಗಡೆ ಮಾಡುವ ಸಾಹಸವನ್ನು ಕನ್ನಡ ಕೂಟಗಳವರು ಮಾಡುತ್ತಿದ್ದಾರೆ. ಮಿಸ್ಸೌರಿಯ ಸೇಂಟ್‍ಲೂಯಿ(ಸ್) ಕನ್ನಡ ಕೂಟದವರು ಹೊರತಂದ<em>ಸಂಭ್ರಮ</em>ಒಂದು ಉತ್ತಮ ಉದಾಹರಣೆ. ಈಗಾಗಲೇ 'ಅಕ್ಕ'ದ ಐದು 'ವಿಶ್ವಕನ್ನಡ ಸಮ್ಮೇಳನ'ಗಳ ನೆನಪಿನಲ್ಲಿ ಹೊರತಂದಿರುವ 'ಸಂಸ್ಮರಣ ಗ್ರಂಥ'ಗಳ (ಸ್ಮರಣ ಸಂಚಿಕೆ-೨೦೦೦, ಸ್ಪಂದನ-೨೦೦೨, ವಿಕಾಸ-೨೦೦೪, ಪ್ರಬಂಧವಾಹಿನಿ-೨೦೦೬ ಇತ್ಯಾದಿ) ಬಗ್ಗೆ ನಿಮಗೆ ಗೊತ್ತೇ ಇದೆ. ಅವು ಉತ್ತಮ ಲೇಖನಗಳ ಆಗರವಾಗಿವೆ. ಇಲ್ಲಿ ಬರೆಯಬಲ್ಲವರ ಲೇಖನಗಳ ಪ್ರಾತಿನಿಧಿಕ ಸಂಕಲನಗಳ ರೂಪಿನಲ್ಲಿವೆ.ಇರಲಿ, ಪ್ರಥಮ ಅಖಿಲ ಉತ್ತರ ಅಮೆರಿಕಾ ಕನ್ನಡ ಸಮ್ಮೇಳನ ಮಾನ್ಯ ಶ್ರೀ ಬಿ.ಟಿ. ಲಕ್ಷ್ಮಣರ ನೇತೃತ್ವದಲ್ಲಿ ನ್ಯೂಜೆರ್ಸಿಯಲ್ಲಿ ನಡೆದ(೧೯೮೩) ಹೊರಬಂದ ಸ್ಮರಣಸಂಚಿಕೆ ಪೂರ್ಣವಾಗಿ ಡಾ। ಜಯರಾಮ ಉಡುಪರ ಸುಂದರ ಕ್ಯಲಿಗ್ರಫಿಯ ಕನ್ನಡ ಕೈಬರಹದಲ್ಲಿ ಇತ್ತು! 'ಅಮೆರಿಕನ್ನಡ'ದ ಬೀಜ ಮೊಳೆತದ್ದು ಆವಾಗಲೇ! ಎಲ್ಲರ ಮೆಚ್ಚುಗೆ ಗಳಿಸಿ ಬೆಳೆಯುತ್ತಿದ್ದರೂ, ಬರೆವವರನ್ನು ಬೆಳೆಸುತ್ತಿದ್ದರೂ, ಆರ್ಥಿಕ ಕಾರಣಗಳಿಗಾಗಿ ಅದು ನಿಂತು ಹೋದದ್ದು ಒಂದು ಕಠೋರ ವಿಷಾದದ ಸಂಗತಿ. ಇತ್ತೀಚೆಗೆ 'ಕನ್ನಡ-ಅಮೆರಿಕಾ' ಪತ್ರಿಕೆ ಪ್ರಾರಂಭವಾಗಿದೆ; ನಮ್ಮವರೇ ಆದ ರವಿ ಕೃಷ್ಣರೆಡ್ದಿ ಅವರು ಇನ್ನೊಂದು ಸಾಹಸಕ್ಕೆ ತೊಡಗಿರುವುದೂ ನಿಮಗೆ ತಿಳಿದಿರಬೇಕು. ಅದೇ 'ವಿಕ್ರಾಂತ ಭಾರತ'. ಪ್ರಚಲಿತ ವಿದ್ಯಮಾನಗಳ ಹೊಸ ಕನ್ನಡ ವಾರಪತ್ರಿಕೆಯನ್ನು ಬೆಂಗಳೂರಿನಲ್ಲಿಯೇ ಪ್ರಕಟಿಸತೊಡಗಿದ್ದಾರೆ. ಅದೇ ಹೆಸರಿನ ಅಂತರ್‍ಜಾಲ ತಾಣವೂ ಪ್ರಾರಂಭವಾಗಿದೆ.</p>
		<p>ಒಂದು ನಿರ್ದಿಷ್ಟ ವಿಷಯದ ಚೌಕಟ್ಟನ್ನೇ ಆಯ್ಕೆಮಾಡಿಕೊಂಡು ಹೊರತಂದ ಗ್ರಂಥಗಳಾದ<em>ಕಾರಂತ ಚಿಂತನ</em>,<em>ಕುವೆಂಪು ದರ್ಶನ</em>,<em>ಪುತಿನ ಸಾಹಿತ್ಯ ಸಮೀಕ್ಷೆ</em>,<em>ಕಥಾ ಸಂಕಲನಗಳು, ನಗೆಗಡಲು</em>- ಮುಂತಾದವು ನಿಜಕ್ಕೂ ಶ್ಲಾಘನೀಯ ಯೋಜನೆಗಳು. ಹಾಗೆಯೇ ಅಂತರ್ ಜಾಲದಲ್ಲಿ ಮೆರೆಯುತ್ತಿರುವ ಕನ್ನಡ ಸಂಘಗಳ/ ಕನ್ನಡಿಗರ ಜಾಲತಾಣಗಳ ಸಾಹಿತ್ಯಕ ಮೌಲ್ಯ ಹೆಸರಿಸಬೇಕಾದದ್ದೇ.</p>
		<p>ನಮ್ಮನ್ನೆಲ್ಲ ಪೋಷಿಸುತ್ತಿರುವ, ಶಾಮಸುಂದರ್ ಅವರ ನೇತೃತ್ವದ, ಅತ್ಯಂತ ಜನಪ್ರಿಯವಾಗಿರುವ,<em>ಅದುವೆ ಕನ್ನಡ</em>(ದಟ್ಸ್ ಕನ್ನಡ) ಜಾಲತಾಣದ<br />ಬಗ್ಗೆ ಎಷ್ಟು ಕೊಂಡಾಡಿದರೂ ಸಾಲದು. ಇನ್ನೊಂದು ಉತ್ತಮ ಜಾಲತಾಣ ವೆಂದರೆ ಕ್ಯಾಲಿ ಫೋರ್ನಿಯಾದಲ್ಲಿ ಶ್ರೀ ಶೇಷಗಿರಿ ಶೆಣೈ ಪ್ರಧಾನ ಸಂಪಾದಕರಾಗಿ, ಮೈಸೂರಿನಲ್ಲಿ ಶ್ರೀ ಸಂದೀಪ್ ಶಣೈ ನಡೆಸುತ್ತಿರುವ 'ಅವರ್ ಕರ್ನಾಟಕ ಡಾಟ್ ಕಾಮ್'. 'ಕನ್ನಡ ಸಾಹಿತ್ಯ ಡಾಟ್ ಕಾಮ್' ಸಹ ಒಳ್ಳೆಯ ಕೆಲಸ ಮಾಡುತ್ತಿದೆ. ನೀವು ಗೂಗಲ್‍ಗೆ ಹೋಗಿ ಶೋಧನೆ ಮಾಡಿದರೆ ಕನ್ನಡದ ಇನ್ನಿತರ ಹತ್ತಾರು ಜಾಲತಾಣಗಳ ಸಂಪರ್ಕ ದೊರಕಿಸಿಕೊಳ್ಳಬಹುದು. ಈಗಂತೂ ನೂರಾರು ವೈಯಕ್ತಿಕ ಜಾಲತಾಣಗಳೂ, ಬ್ಲಾಗ್‍ಗಳೂ ಆಸಕ್ತರ ದಾಹಕ್ಕೆ ನೀರೂಡುತ್ತಿವೆ. ಒಂದೇ ಒಂದು ದುಃಖದ ಸಂಗತಿ ಯೆಂದರೆ ಹಲವಾರು ಜಾಲತಾಣಗಳು ಅತಿ ಉತ್ಸಾಹದಿಂದ ವಿದ್ಯುನ್ಮಾನ ಆಗಸದಲ್ಲಿ ಮೂಡಿ, ಭರವಸೆ ನೀಡಿ, ಕಾರಣಾಂತರಗಳಿಂದ ಮರೆಯಾಗುತ್ತಿವೆ.</p>
		<p>ಕನ್ನಡಪರ ಸಂಘ-ಸಂಸ್ಥೆಗಳ ಇಂಥ ಈ ಎಲ್ಲ ಪತ್ರಿಕೆ/ಸಂಚಿಕೆಗಳ ಜೀವಾಳ ಕನ್ನಡ ಬರಹಗಳು. ಅವು, ಕನ್ನಡದ ಇಂಪಿನ ದನಿಗಳು ಎಷ್ಟೆಷ್ಟು ಇದ್ದರೆ ಅಷ್ಟಷ್ಟು ಸೊಗಸು. ಚೆನ್ನಾಗಿರುವ ಲೇಖನಗಳು ಇದ್ದಲ್ಲಿ ಇನ್ನೂ ಸೊಗಸು. ಕವನ, ಕತೆ, ಹಾಸ್ಯ, ಪ್ರಬಂಧ, ನಾಟಕ ಹೀಗೆ ವೈವಿಧ್ಯವಿದ್ದರೆ ಮತ್ತಷ್ಟು ಸೊಬಗು. ಇವನ್ನೆಲ್ಲ ಬರೆಯುವವರು ಬೇಕಲ್ಲ!</p>
		<p>ಇದ್ದಾರೆ! ವಿದೇಶಕ್ಕೆ ವಲಸೆ ಬಂದವರಲ್ಲಿ, ಕನ್ನಡಿಗರಲ್ಲಿ ಹೀಗೆ ಈ ಎಲ್ಲ ಪ್ರಕಾರಗಳಲ್ಲಿ ಕೈ ಆಡಿಸಿದವರು, ಬೇರೆ ಬೇರೆ ಪ್ರಮಾಣಗಳಲ್ಲಿ ಪರಿಣತಿ ಪಡೆದವರು ಇದ್ದಾರೆ. 'ಅಮೆರಿಕನ್ನಡ'ದ ಲೇಖನಗಳನ್ನು ಕೂಲಂಕಷವಾಗಿ ನೋಡಿದ ಡಾ। ಎಸ್.ಎಲ್. ಭೈರಪ್ಪನವರು ಒಮ್ಮೆ ಹೇಳಿದ್ದರು: ''ಇಲ್ಲಿ ಹೊಸ ಬಗೆಯ ಕನ್ನಡ ಸಾಹಿತ್ಯದ ನಿರ್ಮಾಣವೇ ಆಗುತ್ತಿದೆ; ಇದು ಅಲ್ಲಿ ತೌರಿನಲ್ಲಿ ಮೂಡಿ ಬರಲು ಆಗದ್ದು ಇಲ್ಲಿಸಾಧ್ಯವಾಗುತ್ತಿದೆ!'' ಎಂದು. ಇದು ನಿಜ. ತಮ್ಮ ತಮ್ಮ ಹುಲ್ಲುಗಾವಲುಗಳನ್ನು ಕಂಡುಕೊಂಡಮೇಲೆ, ಒತ್ತಡದಿಂದ ಮುಕ್ತರಾಗಿ ಹವ್ಯಾಸಗಳಲ್ಲಿ ತೊಡಗುವ, ಮನಸ್ಸನ್ನ ಹೂಡುವ ಕಾಲ ಕೂಡಿಬಂದಾಗ ಇವರೆಲ್ಲ ಬರೆಯಬಲ್ಲರು, ಚೆನ್ನಾಗಿಯೇ ಬರೆಯಬಲ್ಲರು. ತಮ್ಮ ತಮ್ಮ ಕ್ಷೇತ್ರಗಳಲ್ಲಿ ಹೇಗೂ ಈ ಪ್ರತಿಭಾವಂತರು ಪರಿಣತರು. ಆಸಕ್ತಿ, ಅಭಿಲಾಷೆ ಉಳ್ಳವರೇ ಆದರೆ, ಸ್ವಲ್ಪ ಪ್ರಯತ್ನಪಟ್ಟರೆ, ಬರೆವ ಕಲೆಯನ್ನ ಕರಗತ ಮಾಡಿಕೊಳ್ಳಲು ಇಂಥವರಿಗೇನೂ ಕಷ್ಟವಿಲ್ಲ.</p>
		<p>ಆದರೆ ಆಗಬೇಕಾದದ್ದು ಇಂತಹ ಸಾಣೆಹಿಡಿಯದ ವಜ್ರದ ತುಂಡುಗಳನ್ನ, ಪುಟವಿಡದ ಚಿನ್ನದ ಅದುರು ಖನಿಗಳನ್ನ ಹುಡುಕಿ, ಗುರುತಿಸಿ, ಪ್ರೋತ್ಸಾಹಿಸಿ, ಗೌರವಿಸುವ ಕೆಲಸಗಳು.</p>
	</section>
	<section class="level1 numbered" epub:type="chapter" role="doc-chapter" id="id-P2.04">
		<p class="text-center"><strong>ಅತಿ ಬೇಡ ಎಲ್ಲಿಯೂ</strong></p>
		<p class="verse">ಅತಿದಾನೇ ಬಲಿರ್ ಬದ್ಧೋ, ಅತಿಮಾನೇ ಚ ಕೌರವಾಃ।<br />ಅತಿರೂಪೇ ಹೃತಾ ಸೀತಾ, ಅತಿ ಸರ್ವತ್ರ ವರ್ಜಯೇತ್।।</p>
		<p class="verse-author"><strong><em>-ಮಹಾಸುಭಾಷಿತ ಸಂಗ್ರಹ ಸಂಪುಟ ೧</em></strong></p>
		<p class="myquote">ತುಳಿತಕ್ಕೆ ಒಳಗಾದವನಾರು? ಅತಿದಾನಿ ಆ ಬಲಿ ತಾನೇ;<br />ಕಡು ಹೆಮ್ಮೆ ಮುಳುವಾಯ್ತು ಮಾನಧನ ಕೌರವನಿಗೇನೇ;<br />ಬಲು ರೂಪವತಿಯೆಂದೇ ಬಯಸಿ ರಾವಣ ಸೀತೆಯನೊಯ್ದ-<br />ಬೇಡ ಎಲ್ಲೂ ಅತಿ, ಹಿಡಿ ನಡುವಣ ಚಿನ್ನದ ಹಾದಿಯನ್ನೇ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">'ಸಿರಿಗನ್ನಡಂ ಗೆಲ್ಗೆ! :: ಕನ್ನಡದ ಮೇಲೆ ಅಭಿಮಾನ'</h1>
		<p>'ಅಭಿಮಾನ' ಎಂದರೆ ಏನು? ನಮ್ಮ ಮಾನಸಿಕ ಲೋಕದ ಒಂದು ವಿಶಿಷ್ಟ ಭಾವನಾತ್ಮಕ ನಿಲುವು ಅದು. ಯಾವುದಾದಾದರೊಂದು ವಿಷಯವನ್ನ, ವಸ್ತುವನ್ನ ನಾವು ಮೆಚ್ಚಿಕೊಂಡೆವು, ಎನ್ನೋಣ. ನಮಗೆ ಆಪ್ಯಾಯಮಾನವಾದ ಅದರಿಂದ ಏನನ್ನೂ ಅಪೇಕ್ಷಿಸದೆ, ಅದರ ಬಗ್ಗೆ ತೋರುವ ಮನೋಭಾವನೆಯೇ 'ಅಭಿಮಾನ'!</p>
		<p>'ಅಭಿಮಾನ'ದ ಮಾನದಂಡವಾವುದು? 'ಅದು ನನ್ನದು'; ನನ್ನದು ಅದೆಂದು ಹೇಳಿಕೊಳ್ಳಲು ನನಗೆ 'ಹೆಮ್ಮೆ' ಎಂದು ಅನ್ನಿಸುತ್ತೆ; ''ನನ್ನದಾಗಿಸಿಕೊಂಡ ಈ ವೈಶಿಷ್ಟ್ಯವನ್ನ ನಾನು ನನ್ನ ನಡೆ-ನುಡಿಗಳಲ್ಲಿ ಬೀಗಬಲ್ಲೆ'' ಎಂಬ ಈ ಮನೋಭಾವನೆಯ ಒಳ-ಹೊರ ನೋಟವೇ 'ಅಭಿಮಾನ'!</p>
		<p>'ಕನ್ನಡತನ'ವನ್ನು ಮೈಗೂಡಿಸಿಕೊಂಡವರು ಮಾತ್ರ ಕನ್ನಡದ ಮೇಲೆ ಅಭಿಮಾನ ತಳೆಯಬಲ್ಲರು. ಮತ್ತೆ ಹುಟ್ಟಿದರೆ, ನಾನು ಕನ್ನಡನಾಡಿನಲ್ಲಿಯೇ ಹುಟ್ಟಬೇಕು, ಒಂದು ಚಿಕ್ಕ ಜೇನು ಅದರೂ ಚಿಂತೆಯಿಲ್ಲ, ಆ ಹೂದೋಟದ ಸವಿ ಸವಿದೇನು; ಒಂದು ಪುಟ್ಟ ಪರಪುಟ್ಟನಾಗಿ ಹುಟ್ಟಿದರೂ ಪರವೆಯಿಲ್ಲ, ಹಾಡಿ ತಣಿದೇನು ಎನ್ನುವ ವಿಕ್ರಮಾರ್ಜುನವಿಜಯದ ಮಹಾಕವಿ ಪಂಪನ (ಕ್ರಿ. ಶ ೯೪೧)ಮಾತು ಇಂಥ ಅಭಿಮಾನದ ಝೇಂಕಾರ! ಹೇಳುತ್ತಾನೆ:</p>
		<p>ಆರ್(ಯಾರಾದರೂ), ಅಂಕುಸಂ (ಆನೆಯನ್ನು ನಿಯಂತ್ರಿಸುವಂತೆ ಅಂಕುಶವನ್ನು), ಇಟ್ಟೊಡಂ (ಇಟ್ಟರೂ ಸಹ), ಎನ್ನ ಮನಂ (ನನ್ನ ಮನಸ್ಸು), ಬನವಾಸಿದೇಶಮಂ (ಬನವಾಸಿ ಪ್ರದೇಶವನ್ನು, ಅಂದರೆ ಸೂಚ್ಯವಾಗಿ ಕನ್ನಡನಾಡನ್ನು), ನೆನೆವುದು (ಜ್ಞಾಪಿಸಿಕೊಳ್ಳುತ್ತಲೇ ಇರುತ್ತದೆ!)<sup><a epub:type="noteref" href="999-aside.xhtml#id-002.01">೧</a></sup></p>
		<p>ತಾನು ಹುಟ್ಟಿದ ನಾಡಿನ ಬಗ್ಗೆ, ಸೂಚ್ಯವಾಗಿರುವ ಈ ಚೆನ್ನುಡಿ ಕನ್ನಡದ ಬಗ್ಗೆ ಕನ್ನಡಿಗನೊಬ್ಬನ ಗುಂಜಾರವ! ಇದೇ ಇನ್ನೂ ವಾಚ್ಯವಾಗಿ, ನೇರವಾಗಿ ರತ್ನನ ಮುತ್ತಿನ ಮಾತೊಂದಿದೆ:</p>
		<p class="myquote">ನರಕಕ್ಕಿಳ್ಸಿ, ನಾಲ್ಗೆ ಸೀಳ್ಸಿ,<br />ಬಾಯ್ ಒಲಿಸಾಕಿದ್ರೂನುನೆ-<br />ಮೂಗ್ನಲ್ಲ್ ಕನ್ನಡ ಪದ ಹಾಡ್ತೀನಿ-<br />ನನ್ನ ಮನಸನ್ ನೀ ಕಾಣೆ!<sup><a epub:type="noteref" href="999-aside.xhtml#id-002.02">೨</a></sup></p>
		<p>-ಇದೆಂದರೆ ಹತ್ತು ಕಟ್ಟುವ ಕಡೆ ಕಟ್ಟಿದ ಒಂದು ಮುತ್ತು, ಇದೀಗ ಅಭಿಮಾನ ಪುರಸ್ಸರ ಉದ್ಗಾರ!</p>
		<p>''ಕನ್ನಡವೆನೆ ಕುಣಿದಾಡುವುದೆನ್ನೆದೆ, ಕನ್ನಡವೆನೆ ಕಿವಿ ನಿಮಿರುವುದು!'' ಎಂದ ರಾಷ್ಟ್ರಕವಿ ಕುವೆಂಪು ಅವರ ಕವಿವಾಣಿ ಕೆಲವರಿಗೆ ಕೊಂಚ ಭಾವೋನ್ಮಾದದ ಉದ್ಗಾರ ವೆನಿಸಿದರೂ, ನಾಡಿನಿಂದ ದೂರ ಹೋದವರಿಗೆ, ವಿದೇಶವಾಸೀ ಕನ್ನಡಿಗರಿಗಂತೂ ಆ ಹೃದಯದ ಮಾತು ಸತ್ಯಸ್ಯ ಸತ್ಯ.</p>
		<p>ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ, ''ತನು ಕನ್ನಡ, ಮನ ಕನ್ನಡ, ನುಡಿ(ಧನ) ಕನ್ನಡ'' ಎಂದು ಮಂಜೇಶ್ವರ ಗೋವಿಂದ ಪೈಗಳೊಂದಿಗೆ ಹಾಡುತ್ತ, ''ನೀನೆ ಕಣಾ ನಮ್ಮ ಬಾಳ್ವೆ, ನಿನ್ನ ಮರೆಯಲಮ್ಮೆವು (ಮರೆಯಲಾರೆವು)!'' ಎಂದು ನುಡಿತಾಯಿಯನ್ನ ನಮ್ಮ ಹೃನ್ಮಂದಿರದಲ್ಲಿ ಮೆರೆಸುತ್ತಿರಲೂ ಬಹುದು. ಇದು ಅಭಿಮಾನ!</p>
		<p class="vertical-delimiter" />
		<p>ಈ ಅಭಿಮಾನವನ್ನು ಸ್ಫುರಿಸುವ ಆ 'ಕನ್ನಡತನ' ಯಾವುದು? ಅದರ ಚಹರೆ ಏನು? ಪ್ರಾದೇಶಿಕತೆಯ ವೈವಿಧ್ಯತೆಯೇ ಒಂದು ಬಗೆಯ ಸೊಬಗನ್ನಿತ್ತು, ಕೊಡಗರ ಕ್ಷಾತ್ರ, ಹಳೆಯ ಮೈಸೂರು ಭಾಗದ ಜನರ ನಾಜೂಕು, ಮಂಗಳೂರಿನ ಕಡೆಯವರ ಜಾಣತನ, ಧಾರವಾಡದ ಮಂದಿಯ ಗಡಸು, ಬಿಜಾಪುರದವರ ಕಸುವು-ಮುಂತಾದುವೆಲ್ಲ ಮೇಳೈಸಿ ಕನ್ನಡತನವಾಗಿದೆ ಎನ್ನೋಣವೇ?</p>
		<p>ಉಳಿದೆಲ್ಲುದಕ್ಕಿಂತ ಮಿಗಿಲಾದ ಅತಿ ದೊಡ್ಡ ಸಾಂಸ್ಕೃತಿಕ ಪರಂಪರೆಯ ವೈಭವ, ಪೂರ್ವಾರ್ಜಿತ ಸಂಪತ್ತಿನ ಹೆಗ್ಗಳಿಕೆ ನಾವಾಡುವ ನುಡಿಗೆ, ನಾವಿರುವ/ನಾವು ಹುಟ್ಟಿ ಬೆಳೆದ ನಾಡಿಗೆ ಇದೆಯೆಂಬ ಹಿರಿಮೆಯ ಭಾವವೊಂದೇ 'ಕನ್ನಡತನ'ವೆನಿಸೀತೇ?</p>
		<p>ಹೇಳಿಕೊಳ್ಳಬಹುದು:</p>
		<p>ನಾವು ಎಂಥವರು ಗೊತ್ತೆ?:</p>
		<p class="verse">ಸಾಧುಗೆ ಸಾಧು, ಮಾಧುರ್ಯಂಗೆ ಮಾಧುರ್ಯಂ।<sup><a epub:type="noteref" href="999-aside.xhtml#id-002.03">೩</a></sup></p>
		<p>ನಾವು ಹೇಗಿದ್ದೆವು ಗೊತ್ತೆ?:</p>
		<p class="verse">ಆ ನಾಡವರ್ಗಳ್; ಚದುರರ್, ನಿಜದಿಂ,<br />ಕುರಿತು ಓದದೆಯುಂ ಕಾವ್ಯ-ಪ್ರಯೋಗ-ಪರಿಣತಮತಿಗಳ್।।<sup><a epub:type="noteref" href="999-aside.xhtml#id-002.04">೪</a></sup></p>
		<p>ನಮ್ಮ ಕಮ್ಮಿತ್ತ ನಾಡು ಹಿಂದೆ ಹೇಗಿತ್ತು ಗೊತ್ತೆ?:</p>
		<p class="verse">ಅಲ್ಲಿಗಲ್ಲಿಗೆ ಬೆಳೆದ ಬೆಳೆಗಳಿಂದ, ಮಳೆಗಳಿಂದ,<br />ವನಸ್ಥಳಗಳಿಂದ, ಕೊಳಗಳಿಂದ, ಕೆರೆಗಳಿಂದ, ಗಿರಿಗಳಿಂದ .. ..<br />ಆ ದೇಶಂ ಒಪ್ಪಿರ್ದುದು!<sup><a epub:type="noteref" href="999-aside.xhtml#id-002.05">೫</a></sup></p>
		<p>ನಮ್ಮಲ್ಲಿ ಸಮೃದ್ಧಿ ಎಷ್ಟಿತ್ತು ಗೊತ್ತಾ?</p>
		<p class="verse">ಜೋಳದ ಬೋನಕ್ಕೆ ಬೇಳೆಯಾ ತೊಗೆಯಾಗಿ<br />ಕಾಳೆಮ್ಮೆ ಕರೆದ-ಹೈನಾಗಿ ಬೆಳವಲದ<br />ಮೇಳ ನೋಡೆಂದ- ಸರ್ವಜ್ಞ।।<br />ಕಿಚ್ಚುಂಟು ಕೆಸರುಂಟು, ಬೆಚ್ಚನಾ ಮನೆಯುಂಟು,<br />ಇಚ್ಛೆಗೆ ಬರುವ ಸತಿಯುಂಟು, ಮಲೆನಾಡ<br />ಮೆಚ್ಚು ನೋಡೆಂದ-ಸರ್ವಜ್ಞ।।</p>
		<p>ನಮ್ಮ ಕನ್ನಡ ನುಡಿಯ ಅಂದ ಚೆಂದವೇನು ಗೊತ್ತಾ?:</p>
		<p class="verse">ಸುಲಿದ ಬಾಳೆಯ ಹಣ್ಣಿನಂದದಿ<br />ಕಲಿದ ಸಿಗುರಿನ ಕಬ್ಬಿನಂದದಿ<br />ಅಳಿದ ಉಷ್ಣದ ಹಾಲಿನಂದದಿ ಸುಲಭವಾಗಿರ್ಪ<br />ಲಲಿತವಹ ಕನ್ನಡದ ನುಡಿಯಲಿ<br />ತಿಳಿದು ತನ್ನೊಳು ತನ್ನ ಮುಕ್ತಿಯ<br />ಗಳಿಸಿಕೊಂಡರೆ ಸಾಲದೇ?<sup><a epub:type="noteref" href="999-aside.xhtml#id-002.06">೬</a></sup></p>
		<p>-ಇವೆಲ್ಲ ಹೆಗ್ಗಳಿಕೆಯ ಸ್ಮರಣೆಯೊಂದೇ 'ಕನ್ನಡತನ'ವೆನಿಸೀತೆ?</p>
		<p>ಹೀಗೆಲ್ಲ ಕನ್ನಡತನದ ಬಗ್ಗೆ ಪ್ರಶ್ನೆಗಳನ್ನು ನಮಗೆ ನಾವೇ ಕೇಳಿಕೊಂಡಿದ್ದೇವೆ. ಮೇಲೆ ಹೇಳಿದ ಎಲ್ಲಾ ವಿವರಣೆಗಳೂ ಹೌದು; ಕೆಲವು ಸರಿ, ಇನ್ನು ಕೆಲವು, ಹಾಗೆ ಮೇಲಿನದಕ್ಕಿಂತ ಇನ್ನೂ ಬೇರೆ ರೀತಿ ಹೇಳಬಹುದು ಹೀಗೆ ನಿರ್ದಿಷ್ಟ ನಿರ್ವಚನದಿಂದ 'ಕನ್ನಡತನ' ಜಾರಿಕೊಳ್ಳುತ್ತದೆ. 'ಇದು ಹೀಗೇ (ಇದಂ ಇತ್ಥಂ)' ಎಂದು ಹೇಳಲು ಬಾರದ, ಅವರವರ ಮನೋಭಾವಕ್ಕೆ ಅನುಗುಣವಾಗಿ ಸರಿತೋರಬಲ್ಲ ಲಕ್ಷಣ, ಒಂದು ವಿಶೇಷ ಸಂಕೇತ ಈ 'ಕನ್ನಡತನ'!</p>
		<p class="vertical-delimiter" />
		<p>'ಕನ್ನಡತನ'ಕ್ಕೂ, ಕನ್ನಡದ ಮೇಲಣ 'ಅಭಿಮಾನ'ಕ್ಕೂ ಇರುವ ಅವಿನಾ ಸಂಬಂಧದ ಬಗ್ಗೆ ಮಾತನಾಡುವಾಗ ಒಂದು ವಿಚಾರದ ಕಡೆ ಗಮನ ಹರಿಸೋಣ: ನಮ್ಮ ಸುತ್ತ ಮುತ್ತಣ ಜಗತ್ತು ಎಷ್ಟೊಂದು ಕುಗ್ಗುತ್ತಿದೆ, ಗಮನಿಸಿದ್ದೀರಾ? ಕರ್ನಾಟಕದ ಗಡಿಯನ್ನ ದಾಟಿ, ಭಾರತದ ಎಲ್ಲೆಗಳನ್ನ ಮೀರಿ, ವಿಶ್ವದ ಎಲ್ಲೆಡೆ ತಲುಪಿ, ಕನ್ನಡ, ನಮ್ಮ ಕನ್ನಡ ಅಲ್ಲೆಲ್ಲ ಭದ್ರವಾಗಿ ತಳವೂರಿ ನಿಲ್ಲತೊಡಗಿದೆ, ಗೊತ್ತಾ? ಇನ್ನೊಂದು ಮಾತು: 'ದೇವರು' ಎಂದಾಗ ಬೇರೆ ಬೇರೆ ರೀತಿ ಅರ್ಥ ಹೊಳೆಯುವುದಿಲ್ಲವೇ? ಹಾಗೆಯೇ, ಕನ್ನಡ ಎಂದೊಡನೆ ಬೇರೆ ಬೇರೆಯವರಿಗೆ ಬೇರೆ ಬೇರೆ ಬಗೆಯ ಕಲ್ಪನೆ ಒಡಮೂಡುವದುಂಟು! ಭಾರತದಲ್ಲಿ, ಕರ್ನಾಟಕದಲ್ಲಿ ಇದ್ದಾಗ 'ಕನ್ನಡ'ದ ಬಗ್ಗೆ ನಮಗೆ ಆಗುತ್ತಿದ್ದ ಕಲ್ಪನೆ ಒಂದು ರೀತಿಯದಾದರೆ, ತೌರಿನಿಂದ ದೂರ ಹಾರಿ ಬಂದ ಮೇಲೆ, ವಿದೇಶದ ಕನ್ನಡಿಗರಿಗೆ ಆ ಕಲ್ಪನೆ ಗರಿಗೆದರಿ ಬಣ್ಣ ಬಣ್ಣದ ಕಾಮನ ಬಿಲ್ಲಾಗಿ ತೋರುವುದು ಸಹಜ.ಅನುಭವದ ಮಾತನ್ನು ಕೇಳಿ: ವಿದೇಶದ ಕನ್ನಡಿಗರಿಗೆ 'ಕನ್ನಡ' ಒಂದು ಬರಿಯ ಭಾಷೆಯಾಗಿ ಉಳಿದಿಲ್ಲ. ಕನ್ನಡದ ಜನರ ನಡೆ, ನಡವಳಿಕೆ, ಆಚಾರ, ವಿಚಾರ, ವ್ಯವಹಾರ, ಕನ್ನಡದ ಇನಿ ದನಿ, ಹಾಡು ಹಸೆ, ಕುಣಿತ, ನರ್ತನ, ಕನ್ನಡಿಗರ (ವಿಶೇಷವಾಗಿ ಕನ್ನಡತಿಯರ) ವೇಷ-ಭೂಷಣ-ಕೇಶಾಲಂಕಾರ, ಕನ್ನಡಿಗರ ಮಾತುಕತೆ (ಹಾಗೂ ಪ್ರಾದೇಶಿಕ ವೈವಿಧ್ಯತೆ), ಒಟ್ಟಾರೆ ಕನ್ನಡಕ್ಕೇ ವಿಶಿಷ್ಟ ವೆನಿಸಿಕೊಳ್ಳುವ 'ಸಂಸ್ಕೃತಿ' ಇವೆಲ್ಲದರ ಸಾರಸರ್ವಸ್ವವೇ 'ಕನ್ನಡ' ಎನಿಸಿಕೊಳ್ಳುತ್ತದೆ, ವಿದೇಶದ ಕನ್ನಡಿಗರ ಮನದಾಳಗಳಲ್ಲಿ! ಈ ಕನ್ನಡಕ್ಕೆ ಮಾರುಹೋದಾಗ, 'ಕನ್ನಡವೆನೆ ಕುಣಿದಾಡುವುದು ಎನ್ನ ಎದೆ!' ಸ್ಥಳೀಕರ ಕಣ್ಣಲ್ಲಿ ನಾವೆಲ್ಲಾ ಭಾರತೀಯರೇ, ನಿಜ; ಹೀಗಿದ್ದೂ, ಭಾರತೀಯ ಸಂಸ್ಕೃತಿಯ ಅವಿಭಾಜ್ಯ ಅಂಗವಾಗಿ ಈ ಕನ್ನಡತನ ನಮ್ಮನ್ನ ಅಲ್ಲಿ ಒಂದುಗೂಡಿಸುತ್ತದೆ.</p>
		<p>ಹೀಗಾಗಿ, ನಾವು ಅನುಭವಿಸುವ ನಮ್ಮ 'ಕನ್ನಡತನ' ಒಂದು ತ್ರಿಕೋಣದಂತೆ! ಅದರ ಕೇಂದ್ರದಲ್ಲಿ, ಹೃದಯಸ್ಥಾನದಲ್ಲಿ 'ಅಭಿಮಾನ' ಇದೆ; ಅದರ ಮುಮ್ಮೂಲೆಗಳಲ್ಲಿ ಇಚ್ಛಾಶಕ್ತಿ, ಜ್ಞಾನಶಕ್ತಿ ಮತ್ತು ಕ್ರಿಯಾಶಕ್ತಿಗಳು ಈ 'ಅಭಿಮಾನ'ಕ್ಕೆ ರಕ್ಷೆಯಾಗಿವೆ. ಇಲ್ಲಿಯವರೆಗೆ ಇಚ್ಛೆ ಮತ್ತು ಜ್ಞಾನಗಳು ಈ 'ಅಭಿಮಾನ'ವನ್ನು ಪೋಷಿಸಿದುದನ್ನು ಮನಗಂಡೆವು. ಈಗ ಕ್ರಿಯಾಶಕ್ತಿಯತ್ತ, ಕನ್ನಡದ ಅಭಿಮಾನಿಗಳು ಏನನ್ನು ಮಾಡಬೇಕು ಎಂಬುದರ ಕಡೆ, ವಾಲ್ಮೀಕಿಯ ಸೀತೆ ಶ್ರೀರಾಮನಿಗೆ ಹೇಳಿದಂತೆ, 'ನಿಮಗೆ ಎಲ್ಲಾ ಗೊತ್ತೇ ಇದೆ, ಜ್ಞಾಪಿಸುತ್ತಿದ್ದೇನೆ, ಅಷ್ಟೆ' (ಸ್ಮಾರಯೇ ನ ತು ಶಿಕ್ಷಯೇ) ಎಂಬಂತೆ, ನಿಮ್ಮ ಗಮನ ಸೆಳೆಯ ಬಯಸುತ್ತೇನೆ:</p>
		<p>ಮೊದಲನೆಯದು: ಮಾತನಾಡೋಣ; ನಮಗಿಬ್ಬರಿಗೂ ಕನ್ನಡ ಗೊತ್ತಿದ್ದರೆ, ಕನ್ನಡದಲ್ಲೇ ಮಾತನಾಡೋಣ!</p>
		<p>ಎರಡನೆಯದು: ಓದೋಣ; ಕನ್ನಡ ಪುಸ್ತಕಗಳನ್ನ, ಪತ್ರಿಕೆಗಳನ್ನ ಓದೋಣ!</p>
		<p>ಮೂರನೆಯದು: ಕನ್ನಡದ ಹಾಡುಗಳನ್ನು ಕೇಳೋಣ. ಹಾಡಲಾಸೆಯಿರೆ, ಹಾಡಬಲ್ಲವರೆಲ್ಲ ಕನ್ನಡದ ಗೀತೆಗಳನ್ನ ಯಥೇಚ್ಛ ಮನಸಾರೆ ಹಾಡಲಿ; ಕೇಳಿ ನಲಿಯೋಣ.</p>
		<p>ನಾಲ್ಕನೆಯದು: ಕೊಂಡು ಓದೋಣ. ಕನ್ನಡ ಪ್ರೇಮಿಗಳಲ್ಲದೆ, ಹೇಳಿ, ಬೇರೆ ಯಾರು ತಾನೆ ಕನ್ನಡ ಪುಸ್ತಕಗಳನ್ನು, ಧ್ವನಿಮುದ್ರಿಕೆಗಳನ್ನು ಕೊಂಡಾರು? 'ಕೊಂಡು ಓದಬೇಕು!' ಹಂಚಿದಷ್ಟೂ ಹೆಚ್ಚುವ ಮೋಜು ನೋಡ ಬೇಕೆ? 'ಹಬ್ಬ' ಹುಣ್ಣಿಮೆಗೆ, ಸಂತೋಷ ಸಮಾರಂಭಗಳಲ್ಲಿ ಕನ್ನಡ ಪುಸ್ತಕವೊಂದನ್ನೋ ಧ್ವನಿಸುರುಳಿಯನ್ನೋ ಉಡುಗೊರೆಯಾಗಿ ಕೊಡೋಣ.</p>
		<p>ಐದನೆಯದು: ಕನ್ನಡದಲ್ಲಿ ಬರೆಯೋಣ. ನೆಂಟರಿಗೆ, ಇಷ್ಟರಿಗೆ, ಸ್ನೇಹಿತರಿಗೆ, ಪರಿಚಯಸ್ಥರಿಗೆ ಲೋಕಾಭಿರಾಮವಾಗಿ ಕಾಗದ ಬರೆಯುವಾಗಲೆಲ್ಲಾ ಕನ್ನಡದಲ್ಲೇ ಬರೆಯುವ ಪಣ ತೊಡೋಣ. ನಮ್ಮ ಆ ಕಾಗದಗಳಲ್ಲಿ, ಓದಿದ ಲೇಖನ ಅಥವಾ ಪುಸ್ತಕ, ನೋಡಿದ ಸಿನಿಮಾಗಳ ಬಗ್ಗೆ ನಾಲ್ಕು ಸಾಲು ಬರೆಯೋಣ. ಕನ್ನಡ ನಿಯತಕಾಲಿಕ ಪತ್ರಿಕೆಗಳ 'ಪ್ರತಿಕ್ರಿಯೆ' 'ಓದುಗರ ಓಲೆ' ವಿಭಾಗಗಳಂತೂ ಬರೆಯಬೇಕೆನ್ನುವವರ ಒಂದು ಬಗೆಯ 'ಅನುಭವ ಮಂಟಪ'ವಲ್ಲವೇ? ಅದನ್ನು ಉಪಯೋಗಿಸಿಕೊಳ್ಳೋಣ.</p>
		<p>ಇನ್ನು, ಕನ್ನಡದಲ್ಲಿ ಬರೆಯುವ ಪರಿಶ್ರಮ ಉಳ್ಳವರನ್ನು ಕುರಿತು ಈ ಮಾತು: ಅನುಭವಕ್ಕೆ ಕಲ್ಪನೆಯ, ಕಲ್ಪನೆಗೆ ಅನುಭವದ, ಎರಡಕ್ಕೂ ತನ್ನತನದ ಮೆರಗು ಹಚ್ಚಿ ಹೊಸತನ್ನು ಹುಟ್ಟಿಸಬಲ್ಲ ಸೃಜನಶೀಲ ಬರಹಗಾರರೇ, ಬಿಡದೆ ಕನ್ನಡದಲ್ಲಿ ಬರೆಯುತ್ತಿರಿ!</p>
		<p>ಆರನೆಯದು: ಕನ್ನಡದ ಪ್ರಖ್ಯಾತ ಕವಿ ಕತೆಗಾರ ಕಾದಂಬರಿಕಾರ ವಿಮರ್ಶಕ ನಾಟಕಕಾರರನ್ನು ಅನುಕೂಲವಾದಾಗಲೆಲ್ಲ ಆಹ್ವಾನಿಸಿ, ನಾವಿದ್ದಲ್ಲಿಗೆ ಅವರನ್ನು ಬರಮಾಡಿಕೊಳ್ಳೋಣ; ಸಾಂಘಿಕವಾಗಿ ಉಪನ್ಯಾಸ ಕಾರ್ಯಕ್ರಮ ಗಳನ್ನು ಏರ್ಪಡಿಸೋಣ, ಅವರ ಸಾಧನೆ ಸಿದ್ಧಿಗಳನ್ನು ಗುರುತಿಸಿ ಗೌರವಿಸೋಣ!</p>
		<p>ಕೊನೆಯದಾಗಿ, ಕನ್ನಡ ಗಣಕೀಕರಣದ (ಕಂಪ್ಯುಟರೀಕರಣದ) ಬಗ್ಗೆ ನಾಲ್ಕು ಮಾತುಗಳು:</p>
		<p>ಕನ್ನಡದ ಉಳಿವಿನಲ್ಲಿ ಬೆಳವಣಿಗೆಯಲ್ಲಿ ಒಂದು ಮುಖ್ಯ ಸಾಧನವನ್ನಾಗಿ ಒಂದು ಉಪಕರಣವನ್ನು ಭಾರತದ, ವಿಶೇಷವಾಗಿ ವಿದೇಶದ, ಕನ್ನಡಿಗರು ಗರಿಷ್ಠ ಪ್ರಮಾಣದಲ್ಲಿ ಬಳಸಿಕೊಳ್ಳುತ್ತಿದ್ದಾರೆ ಅದೇ ಸರ್ವತೋಮುಖವಾಗಿ ಪ್ರಗತಿ ಪಥದಲ್ಲಿ ನಾಗಾಲೋಟದಿಂದ ಓಡುತ್ತಿರುವ ಕನ್ನಡದ ಗಣಕೀಕರಣ, ಕಂಪ್ಯುಟರೀಕರಣ! ಇದು ನಮ್ಮ ಪಾಲಿಗೆ ಸಕಾಲಕ್ಕೆ ಬಂದಿರುವ ವರ! ಕನ್ನಡ ಕಂಪ್ಯುಟರೀಕರಣದ ಜೊತೆ ಜೊತೆಗೇ ಈ ವಿಶ್ವವ್ಯಾಪೀ ಅಂತರ್ಜಾಲ, ಇಂಟರ್‍ನೆಟ್ ನಮ್ಮ ಬಾಳಿಗೊಂದು ಹೊಸ ಆಯಾಮವನ್ನ, ಡೈಮೆನ್ಷನ್ನ ಒದಗಿಸಿದೆ. ಅನಿಸಿದುದನ್ನ, ಬಯಸಿದುದನ್ನ ಕನ್ನಡದಲ್ಲೇ ಬರೆಯಲು, ಓದಲು, ಬರೆದುದನ್ನ ಕ್ಷಣಾರ್ಧದಲ್ಲೇ ಪ್ರಪಂಚದ ಯಾವ ಮೂಲೆಗಾಗಲೀ ತಲುಪಿಸಲು ಈಗ ಸಾಧ್ಯವಾಗಿದೆ. ಸುಲಭವಾಗಿ ಬಳಸುವಂಥ ವಿನ್ಯಾಸದ, ಸ್ನೇಹಪರ ಗುಣಭರಿತ ಕನ್ನಡ ತಂತ್ರಾಂಶ, ಸಾಫ್ಟ್‍ವೇರ್ ಈಗ ನಮಗೆಲ್ಲರಿಗೂ ಸಿಗತೊಡಗಿವೆ. ಇದೀಗ ಕನ್ನಡ ಗಣಕೀಕರಣದ ಹೆಬ್ಬಾಗಿಲು ತೆರೆದಿದೆ. ಎಲ್ಲರೂ ಒಳನುಗ್ಗಿರಿ. ಕನ್ನಡದ ವೈಭವವನ್ನು ಅಲ್ಲಿ ಕಂಡು ಸಂತೋಷಿಸಿ!ಬನ್ನಿ, ನಿಜವಾದ ಅಭಿಮಾನದ, ಸತ್ತ್ವದ ಜೊತೆ ಜೊತೆಗೆ ಎಲ್ಲ ಬಗೆಯ ಪೋಷಕ ಪೂರಕ ಸಾಧನಗಳನ್ನೂ ಬಳಸಿಕೊಳ್ಳೋಣ! ಬಳಸಿಕೊಂಡಂತೆ ಬೆಳೆಯುತ್ತ ಹೋಗುವ ಪ್ರಭಾವ ವಲ್ಲರಿಯ ಹೊಂಬೆಳಕಿನಲ್ಲಿ ಕನ್ನಡವನ್ನ ಸಿಂಗರಿಸಿ ಮೆರೆಸೋಣ!</p>
	</section>
	<section class="level1 numbered" epub:type="chapter" role="doc-chapter" id="id-P2.05">
		<p class="text-center"><strong>ತಲೆಯಿರದ ಮುಕುಟದರ</strong></p>
		<p class="verse">ರಾಜಸೇವಾ ಮನುಷ್ಯಾಣಾಂ ಅಸಿಧಾರ-ಅವಲೇಹನಂ।<br />ಪಂಚಾನನ-ಪರಿಷ್ವಂಗೋ ವ್ಯಾಲೀವದನ ಚುಂಬನಮ್।।</p>
		<p class="verse-author"><em>-ನೀತಿರತ್ನ, ಕುವಲಯಾನಂದ ೫೪</em></p>
		<p class="myquote">ಬುಡ ಭದ್ರವೇನಿರದೆ ತುದಿ ಗದ್ದುಗೆಯೇರಿರುವ<br />ತಲೆಯಿರದೆ ಮುಕುಟ ಹೊತ್ತವರ ಓಲೈಸಬಹುದೆ?<br />ಅದು ಕತ್ತಿಯಲಗನು ನೆಕ್ಕಿ, ಸಿಂಹವನು ಬಿಗಿದಪ್ಪಿ,<br />ಸರ್ಪಿಣಿಯ ಮುಖಕ್ಕೊಮ್ಮೆ ಮುತ್ತಿಕ್ಕಿದಂತೆ, ಪೆದ್ದೆ।</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಬೇಕು: ಕನ್ನಡ ಸಾಹಿತ್ಯ ಮಾಹಿತಿಗೊಂದು ಒಳ್ಳೆಯ ಜಾಲತಾಣ</h1>
		<p>ಅಂತರಜಾಲದಲ್ಲಿ ಕನ್ನಡ ತಾಣಗಳು ಮೊದಲು ಬೆರಳೆಣಿಕೆಯಷ್ಟು ಇದ್ದವು; ಈಗ, ಸಮೃದ್ಧವಾಗಿವೆ ಎನ್ನುವಷ್ಟು ತುಂಬಾ ಇವೆ. ಅದರ ಪಟ್ಟಿಯನ್ನು ನಾನಿಲ್ಲಿ ಕೊಡ ಹೊರಟಿಲ್ಲ.<sup><a epub:type="noteref" href="999-aside.xhtml#id-002.07">೧</a></sup>ಅಂತರಜಾಲದಲ್ಲಿ ಕನ್ನಡ ತಾಣಗಳ ವಿಭಾಗವನ್ನು ಸಂದರ್ಶಿಸಿದರೆ, ಕೆಲವು ಕನ್ನಡಸಂಘಗಳ ಜಾಲತಾಣಗಳಲ್ಲಿ, ಕೆಲವು ಕನ್ನಡ ಅಂತರಜಾಲೀಯ ದೈನಿಕ/ನಿಯತಕಾಲಿಕಗಳಲ್ಲಿ ಕೊಡುವ ಕುಣಿಕೆಗಳನ್ನು ಜಗ್ಗಿದರೆ ನಿಮಗೆ ಈ ಆಟದ ವಿಶಾಲ ಮೈದಾನದ ಹೆಬ್ಬಾಗಿಲು ತೆರೆದಂತಾಗುತ್ತದೆ. ಬಗೆ ಬಗೆಯ ಉದ್ದೇಶ, ವಿಧಾನ ಮತ್ತು ವ್ಯಾಪ್ತಿಯನ್ನುಳ್ಳ ಹಲವಾರು ಜಾಲತಾಣಗಳು ಕ್ರೀಡೆ ಮತ್ತು ಮನೋಲ್ಲಾಸಕ್ಕೆ ಈ ಸಾಧನಕೇರಿಯಲ್ಲಿ ದಾರಿಯುದ್ದಕ್ಕೂ ಗೋಚರಿಸುತ್ತವೆ. ಅಲ್ಲಿ ಒಳಹೊಕ್ಕಾಗ, ಮನೆಯಲ್ಲಿಯೇ ಕುಳಿತು, ಚಿಕ್ಕ ದೊಡ್ಡ ಪುಸ್ತಕ ಭಂಡಾರವೊಂದಕ್ಕೆ ನೀವು ಕಾಲಿಟ್ಟಂತೆ ಭಾಸವಾಗಲೂ ಬಹುದು.</p>
		<p>ಈ ಜಾಲತಾಣಗಳ ಸರಣಿಯಲ್ಲಿ ಹೊಚ್ಚ ಹೊಸದಾಗಿ ಸೇರ್ಪಡೆಯಾಗಿದ್ದ, ಒಂದು ಗಮನಾರ್ಹ ನಿಲುದಾಣವೆಂದರೆ: ಬೆಂಗಳೂರಿನ ಯಂತ್ರೋಪಕರಣಗಳ ಪ್ರಖ್ಯಾತ ಕಾರ್ಖಾನೆ, ಹಿಂದೂಸ್ತಾನ್ ಮೆಷೀನ್ ಟೂಲ್ಸ್‍ನ (ಎಚ್.ಎಂ.ಟಿ. ಯ) ಕನ್ನಡ ಸಂಘದವರ 'ಡಬ್ಳ್ಯುಡಬ್ಳ್ಯುಡಬ್ಳ್ಯು. ಕನ್ನಡಸಂಪದ. ಕಾಮ್'.<sup><a epub:type="noteref" href="999-aside.xhtml#id-002.08">೨</a></sup></p>
		<p>ಕನ್ನಡ ನಾಡು ನುಡಿ ಸಾಹಿತ್ಯ ಸಂಸ್ಕೃತಿಗಳ ಬಗ್ಗೆ ಸುಲಭಸಾಧ್ಯ ಮಾಹಿತಿ ನೀಡುವುದು ಈ ಜಾಲತಾಣದ ಉದ್ದೇಶ. ಪ್ರಾಚೀನ ಮತ್ತು ಆಧುನಿಕ ಕನ್ನಡ ಬರಹಗಾರರ ಪರಿಚಯದ ಕೆಲಸವನ್ನು ಇಲ್ಲಿ ಮೊದಲು ಆರಂಭಿಸಿದ್ದಾರೆ. ಈ ಕಾರ್ಯವನ್ನು ನಿರಂತರವಾಗಿ ಮುಂದುವರೆಸುವುದರೊಂದಿಗೆ, ಇನ್ನಿತರ ಶಾಖೆಗಳಿಗೂ ಗಮನ ಹರಿಸುವ ಆಶಯ ಇವರಿಗೆ ಇದೆ. ಮಾಹಿತಿಕೋಶ (ಡಾಟಾ ಬೇಸ್) ವೊಂದನ್ನು ಅಳವಡಿಸುವುದು, ಅದರ ಮೂಲಕ ಹೆಚ್ಚಿನ ಮಾಹಿತಿ ಒದಗಿಸುವುದು, ಓದುಗ ನೋಡುಗರಿಗೆ ಸುಲಭವಾಗಿ ಮಾಹಿತಿ ಹುಡುಕಲು ಒಂದು ಒಳ್ಳೆಯ ವ್ಯವಸ್ಥೆ ಕಲ್ಪಿಸಿಕೊಡುವುದು ಈ ಕೆಲಸಗಳನ್ನು ಹಮ್ಮಿಕೊಂಡು ಈ ಜಾಲತಾಣ ಹೊರ ಹೊರಟಿದೆ. ಈ ಸಾಹಸದ ಕೆಲಸದಲ್ಲಿ ಪಾಲ್ಗೊಂಡು, ಜಾಲತಾಣದ ಪರಿಧಿಯನ್ನು ವಿಸ್ತರಿಸಲು ಸಹಾಯ, ಸಲಹೆ, ಸೂಚನೆಗಳಿಗಾಗಿ ಕನ್ನಡದ ಅಭಿಮಾನಿಗಳಿಗೆ ಕಳಕಳಿಯ ಕರೆಯನ್ನಿತ್ತಿದೆ.ಎಚ್.ಎಂ.ಟಿ. ಯ ಕನ್ನಡ ಸಂಘ, 'ಕನ್ನಡಸಂಪದ' ಪ್ರಾರಂಭಗೊಂಡದ್ದು ೧೯೮೦ರಲ್ಲಿ. ಇಲ್ಲಿನ ಉದ್ಯೋಗಿಗಳು ತಮ್ಮ ಔದ್ಯೋಗಿಕ ಯಾಂತ್ರಿಕ ವಿಚಾರಗಳಲ್ಲಿ ಪ್ರಗತಿ ಸಾಧಿಸಿ, ತಮ್ಮ ಉದ್ಯಮಕ್ಕೆ ಲಾಭ ಕೀರ್ತಿ ರಕ್ಷಣೆ ಉನ್ನತಿಯನ್ನು ಪಡೆಯುವುದರ ಜೊತೆ ಜೊತೆಗೆ ಕನ್ನಡದ ಕೈಂಕರ್ಯವನ್ನೂ ಗಣನೀಯ ಪ್ರಮಾಣದಲ್ಲಿ ನಡೆಸಿಕೊಂಡು ಬರುತ್ತಿರುವುದು ಎಲ್ಲರ ಮೆಚ್ಚುಗೆಗೆ ಪಾತ್ರವಾಗಿರುವ ವಿಷಯ.</p>
		<p>ಈ ಕನ್ನಡಸಂಪದದ ವ್ಯಾಪ್ತಿಯಲ್ಲಿ ಪ್ರತಿ ತಿಂಗಳೂ ನಡೆಯುತ್ತಿರುವ ಉಪನ್ಯಾಸ ಮಾಲಿಕೆಗಳು, ವಾರ್ಷಿಕ ಸಂಗೀತ ನಾಟಕ ಸಾಹಿತ್ಯ-ಉತ್ಸವಗಳು, ಕಮ್ಮಟಗಳು, ವಿಚಾರ ವೇದಿಕೆಗಳು, ಸ್ಪರ್ಧೆಗಳು, ಪ್ರಕಟಿತ ನಿಯತಕಾಲಿಕ ಸಂಚಿಕೆಗಳು, ಕನ್ನಡೇತರರಿಗೆ ಕನ್ನಡ ತರಗತಿಗಳು, ಸಾಹಿತ್ಯ ಹಾಗೂ ವೈಜ್ಞಾನಿಕ ವಿಷಯಗಳ ವೈಚಾರಿಕ ಸಮಾವೇಶಗಳು, ನೀನಾಸಂ ಜೊತೆಗೂಡಿ ನಡೆಸಿದ ಸಾಹಿತ್ಯ ಕಮ್ಮಟ ಎಚ್.ಎಂ.ಟಿ. ಕನ್ನಡಸಂಪದದ ಹೆಗ್ಗಳಿಕೆಗಳು!</p>
		<p>ಕನ್ನಡಸಂಪದ ಕನ್ನಡನಾಡಿಗೆ ನೀಡಿರುವ ಬಳುವಳಿ ಕಡಿಮೆಯೇನಿಲ್ಲ: ಸಂಪದದ ಪ್ರಧಾನ ಪೋಷಕರಾಗಿದ್ದ ಶ್ರೀ ರಾಮಾನುಜನ್ ಅವರು ಈಗ ಭಾರತೀಯ ವಿದ್ಯಾ ಭವನದ ಕರ್ನಾಟಕದಲ್ಲಿರುವ ಎಲ್ಲಾ ಶಾಖೆಗಳ ಪ್ರಧಾನರು. 'ಸಂಪದ'ದ ಅಧ್ಯಕ್ಷರೂ, ಎಲ್ಲ ಚಟುವಟಿಕೆಯ ಜೀವನಾಡಿಯೂ ಆಗಿದ್ದ ಶ್ರೀ ಎಂ. ನರಸಿಂಹ ಅವರು ಉದಯಭಾನು ಕಲಾಸಂಘ ಮತ್ತು ಕನ್ನಡ ಸಾಹಿತ್ಯ ಪರಿಷತ್ತಿನಲ್ಲಿ ಅಪಾರ ಸೇವೆ ಸಲ್ಲಿಸುತ್ತಿರುವ ಪ್ರಮುಖರು. ಸಂಪದದ ಮೊದಲ ದಿನಗಳಲ್ಲಿ ಅಧ್ಯಕ್ಷರಾಗಿದ್ದ (ದಿವಂಗತ) ಶ್ರೀ ಎಚ್. ಸೂರ್ಯನಾರಾಯಣ ಅವರು ತಮಿಳುನಾಡಿನ ಚೆನ್ನೈ ನಗರದ ಹೆಸರಾಂತ ಐನಾವರಮ್ ಕನ್ನಡಸಂಘದ ಸಂಸ್ಥಾಪಕ ಸಂಘಟಕರು. ಹಿಂದೆ ಕಾರ್ಯದರ್ಶಿಗಳಾಗಿದ್ದ ಶ್ರೀ ಶ್ರೀಧರ ಅವರು ಸುಜಯ್‍ನೆಟ್ ಟೆಕ್ನಾಲಜೀಸ್ ಗಣಕಕೇಂದ್ರದ ಮುಖ್ಯಸ್ಥರು; ಈ 'ಕನ್ನಡಸಂಪದ' ಜಾಲತಾಣದ ನಿರ್ಮಾಣ ನಿರ್ವಹಣೆಯ ಹೊಣೆ ಹೊತ್ತಿದ್ದವರು ಅವರೇನೇ. ಸಂಪದ ಪೋಷಿಸಿ, ಕನ್ನಡಕ್ಕಿತ್ತ ಪ್ರತಿಭಾವಂತರ ಕೊಡುಗೆಯ ಪಟ್ಟಿ ಹಿರಿದು.<sup><a epub:type="noteref" href="999-aside.xhtml#id-002.09">೩</a></sup></p>
		<p>ಕನ್ನಡ ನಾಡಿನ ಕಲೆ, ಪ್ರವಾಸಿ ತಾಣಗಳು, ಪುಸ್ತಕಗಳು, ಉದ್ಯಮಗಳು, ಸುದ್ದಿ ಹೀಗೆ ವಿವರಗಳನ್ನು ತಿಳಿಸುವ ಪುಟಗಳು ಈಗ ನಿರ್ಮಾಣದ ಹಂತದಲ್ಲಿವೆ, ನಿಜ. ಆದರೆ, ಈಗಾಗಲೇ ಕನ್ನಡ ಸಾಹಿತ್ಯದ ವಿಚಾರವಾಗಿ ಒಂದು 'ಮಾಹಿತಿ ಕೋಶ' ಒದಗಿಸುವ ಹಂಬಲದಲ್ಲಿ ಕನ್ನಡಸಂಪದ ಜಾಲತಾಣ ಈವರೆಗೆ ನಡೆದಿರುವ ಹೆಜ್ಜೆಗಳನ್ನು ಗುರುತಿಸೋಣ, ಸುಮಾರು ಇನ್ನೂರು ಮುದ್ರಿತ ಪುಟಗಳಷ್ಟು ಸಾಮಗ್ರಿಯನ್ನು ಸಮೀಕ್ಷಿಸೋಣ:'ಪ್ರಾಚೀನ ಸಾಹಿತ್ಯ' ವಿಭಾಗದಲ್ಲಿ ನೃಪತುಂಗಾನುಮತಮಪ್ಪ ಶ್ರೀವಿಜಯಕೃತ ಕವಿರಾಜಮಾರ್ಗದಿಂದ ಹಿಡಿದು, ನಡುಗನ್ನಡದ ಹಂಪೆಯ ಹರಿಹರ(ಕ್ರಿ.ಶ. ೧೧೬೫)ರವರೆಗೆ ಇಲ್ಲಿಗೆ ಬಂದಿದ್ದಾರೆ. ಹಳೆಗನ್ನಡದಲ್ಲಿ ಬರೆದನೆಂದು ಮುದ್ದಣ(೧೮೬೯-೧೯೦೧)ನನ್ನೂ ಇಲ್ಲಿ ಕುಳ್ಳರಿಸಿದ್ದಾರೆ. ಒಂದೊಂದು ಪುಟದಲ್ಲಿ ಒಬ್ಬೊಬ್ಬ ಹೆಸರಾಂತ ಕವಿಯ ಪರಿಚಯಾತ್ಮಕ ಲೇಖನವಿದೆ. ಅವರವರ ಗದ್ಯ ಪದ್ಯ ಚಂಪೂ ಕಾವ್ಯ ಕೃತಿಗಳಲ್ಲಿ ವಿದ್ವಾಂಸರು ಗುರುತಿಸಿದ ವೈಶಿಷ್ಟ್ಯಗಳ ರೂಪರೇಷೆಯಿದೆ. ಕನ್ನಡದ ಮೊದಲ ಗದ್ಯಗ್ರಂಥ ಎನ್ನುವ 'ವಡ್ಡಾರಾಧನೆ'ಯ ಶಿವಕೋಟ್ಯಾಚಾರ್ಯನಿದ್ದಾನೆ, 'ಯಶೋಧರ ಚರಿತೆ'ಯ ಜನ್ನ ಇದ್ದಾನೆ. ಜನ್ನ ತನಗಿಂತ ಹಿರಿಯರಾದ ಆದಿಕವಿ ಪಂಪ, ಕವಿರತ್ನ ರನ್ನ, ಶಾಂತಿಪುರಾಣದ ಪೊನ್ನ ಮುಂತಾದವರನ್ನು ಹೀಗೆ ಹಾಡಿ ಹೊಗಳುತ್ತಾನಲ್ಲ:</p>
		<p class="verse">ಎನಗೆ ಅನುಕೂಲಮಕ್ಕೆ 'ಗುಣವರ್ಮ'ನ ಜಾಣ್ಣುಡಿ,<br />'ಪಂಪ'ನ ಇಂಪು, 'ಪೊನ್ನ'ನ ಬಗೆ,<br />'ನಾಗವರ್ಮ'ನ ಬಹುಜ್ಞತೆ, 'ರನ್ನ'ನ ಕಾಂತಿ,<br />'ನಾಗಚಂದ್ರ'ನ ರಸಭಾವಮ್, 'ಅಗ್ಗಳ'ನ ವಕ್ರತೆ,<br />'ನೇಮಿ'ಯ ದೇಸೆ, 'ಪುಷ್ಪಬಾಣ'ನ ಮೃದುಬಂಧಮ್<br />- ಈ ಕವಿಗಳಲ್ತೆ ಜಿನೇಂದ್ರಪುರಾಣ ಕರ್ತೃಗಳ್।।</p>
		<p>ಇವರೆಲ್ಲ ಇಲ್ಲಿ ನೆರೆದಿದ್ದಾರೆ. ಇವರಲ್ಲದೆ ಕರ್ನಾಟ ಕೃತಿಗೆ ಸೀಮಾಪುರುಷರ್ ಎನಿಸಿದ ಇನ್ನೂ ಹಲವರು (ಒಟ್ಟು ಇಪ್ಪತ್ತೊಂದು) ಕವಿಗಳನ್ನು ಸಂಕ್ಷಿಪ್ತವಾಗಿ ಈ ವಿಭಾಗದಲ್ಲಿ ಪರಿಚಯಿಸಿದ್ದಾರೆ.</p>
		<p>ಆಧುನಿಕ ಸಾಹಿತ್ಯ ವಿಭಾಗದಲ್ಲಿ ಕನ್ನಡ ಬರಹಗಾರರ ಬಗ್ಗೆ ಪರಿಚಯಾತ್ಮಕ ಲೇಖನಗಳಿವೆ. ಹೆಸರಾಂತ ಕವಿಗಳು<sup><a epub:type="noteref" href="999-aside.xhtml#id-002.10">೪</a></sup>, ಕಾದಂಬರಿಕಾರರು<sup><a epub:type="noteref" href="999-aside.xhtml#id-002.11">೫</a></sup>, ಕತೆಗಾರರು<sup><a epub:type="noteref" href="999-aside.xhtml#id-002.12">೬</a></sup>, ನಾಟಕಕಾರರು<sup><a epub:type="noteref" href="999-aside.xhtml#id-002.13">೭</a></sup>, ಸಂಶೋಧಕ ವಿದ್ವಾಂಸರು<sup><a epub:type="noteref" href="999-aside.xhtml#id-002.14">೮</a></sup>, ಧೀಮಂತ ಚಿಂತಕರು<sup><a epub:type="noteref" href="999-aside.xhtml#id-002.15">೯</a></sup>, ಕನ್ನಡ ಕಟ್ಟುವ ಕೆಲಸ ಮಾಡಿದವರು<sup><a epub:type="noteref" href="999-aside.xhtml#id-002.16">೧೦</a></sup>ಹೀಗೆ ಒಟ್ಟು ಮೂವತ್ತೊಂಬತ್ತು ಕನ್ನಡಕ್ಕೆ ಕೀರ್ತಿತಂದ ಬರಹಗಾರರ ಬಗ್ಗೆ ಪರಿಚಯಾತ್ಮಕ ಲೇಖನಗಳಿವೆ.</p>
		<p>ಜಾಲತಾಣವನ್ನು ಇನ್ನೂ ಉತ್ತಮಪಡಿಸಲು ಈ ಕೆಲವು ಸಲಹೆಗಳನ್ನ ಗಮನಿಸಬಹುದು: ಈ ಸಲಹೆಗಳು ಈ ಜಾಲತಾಣಕ್ಕೆ ಮಾತ್ರ ಎಂದು ಓದುಗರು ಪರಿಭಾವಿಸಬೇಕಾಗಿಲ್ಲ. ಕನ್ನಡ ಸಾಹಿತ್ಯಕ್ಕೆ ಸಂಬಂಧಿಸಿದಂತೆ ಯಾರೇ ಒಂದು ಜಾಲತಾಣವನ್ನು ಈಗಾಗಲೇ ಪ್ರಾರಂಭಿಸಿದ್ದರೂ, ಅದನ್ನು ಇನ್ನೂ ಉತ್ತಮಪಡಿಸಿಕೊಳ್ಳಬೇಕೆಂಬ ಉದ್ದೇಶವಿಟ್ಟುಕೊಂಡಿದ್ದರೆ ಅವರಿಗೂ ಈ ಸಲಹೆ, ಸೂಚನೆ, ಅಭಿಪ್ರಾಯಗಳು ಯಥೋಚಿತವಾಗಿ ಅನ್ವಯಿಸುತ್ತವೆ. ಹೊಸದಾಗಿ ಇಂತಹ ಕನ್ನಡ ಪ್ರಾಚೀನ ಸಾಹಿತ್ಯದ ಮಿನಿವಿಶ್ವಕೋಶದಂತಹ ಜಾಲತಾಣ ವೊಂದನ್ನು ಪ್ರಾರಂಭಿಸಬೇಕೆಂಬ ಯೋಜನೆ ಹಾಕಿಕೊಳ್ಳುವವರಿಗಂತೂ ಈ ಸಲಹೆಗಳ ಉಪಯುಕ್ತತೆ ಸ್ವಯಂ ವೇದ್ಯ:</p>
		<p>* <em>ಪ್ರಾಚೀನ ಕನ್ನಡ ಸಾಹಿತ್ಯ</em>ವಿಭಾಗದಲ್ಲಿ ಈಗ ಬಿಟ್ಟು ಹೋಗಿರುವ ಈ ಕವಿಗಳನ್ನು ಸೇರಿಸಬಹುದು: ಚಾವುಂಡರಾಯ (ಕ್ರಿ.ಶ. ೯೭೮); ಗುಣವರ್ಮ (ಮೊದಲನೆ ಯವನು) (೯೯೦); ಗುಣವರ್ಮ-೨ (೧೨೩೫); ಸೋಮರಾಜ (೧೨೨೨); ಆಂಡಯ್ಯ(೧೨೩೫); ಕಮಲಭವ(೧೨೩೫); ಮಲ್ಲಿಕಾರ್ಜುನ (೧೨೪೫); ಕಂತಿ- ಮುಂತಾದವರು.</p>
		<p>*<em>ಪ್ರಾಚೀನ ಲಕ್ಷಣಶಾಸ್ತ್ರಕಾರ</em>ರ ವಿಭಾಗವನ್ನು ಪ್ರಾರಂಭಿಸಿ, ಅದರಲ್ಲಿ ಇವರನ್ನು ಪರಿಚಯಿಸಬಹುದು: ಉದಯಾದಿತ್ಯ (ಕ್ರಿ.ಶ. ೧೧೫೦); ಕವಿಕಾಮ(೧೨೦ಂ); ಕೇಶಿರಾಜ(೧೨೬೦); ಸಾಳ್ವ(೧೫೫೦); ಭಟ್ಟಾಕಳಂಕ(೧೬೦೪); ಗುಣಚಂದ್ರ (೧೬೫೦); ತಿರುಮಲಾರ್ಯ (೧೬೪೫-೧೭೦೬)- ಮುಂತಾದವರು<sup><a epub:type="noteref" href="999-aside.xhtml#id-002.17">೧೧</a></sup></p>
		<p>*<em>ನಡುಗನ್ನಡ ಸಾಹಿತ್ಯ ವಿಭಾಗ</em>ವನ್ನು ಪ್ರಾರಂಭಿಸಿ, ಅದರಲ್ಲಿ ಇವರನ್ನು ಪರಿಚಯಿಸ ಬಹುದು: ಹರಿಹರ (ಕ್ರಿ.ಶ. ೧೧೬೫) (ಇವನನ್ನು ಪ್ರಾಚೀನ ಕನ್ನಡ ಸಾಹಿತ್ಯ ವಿಭಾಗದಿಂದ ಇಲ್ಲಿ ಕರೆತರಬಹುದು!); ರಾಘವಾಂಕ (೧೨೨೫); ದೇವರ (ಜೇಡರ) ದಾಸಿಮಯ್ಯ (೧೦೪೦); ಪ್ರಭುದೇವ, ಬಸವೇಶ್ವರ, ಅಕ್ಕ ಮಹಾದೇವಿ, ಚನ್ನ ಬಸವ, ಸಿದ್ಧರಾಮ (ಎಲ್ಲರೂ ೧೧೬೦); ಕುಮಾರವ್ಯಾಸ, ಚಾಮರಸ (ಇಬ್ಬರೂ ೧೪೩೦); ಲಕ್ಷ್ಮೀಶ, ರತ್ನಾಕರವರ್ಣಿ, ಪುರಂದರ ದಾಸ, ಕನಕದಾಸ (ಎಲ್ಲರೂ ೧೫೫೦); ವಿರೂಪಾಕ್ಷ ಪಂಡಿತ (೧೫೮೪)- ಮುಂತಾದವರು.</p>
		<p>ಕವಿಯನ್ನು ಪರಿಚಯಿಸುವಾಗ, ಅವನ/ಳ ಒಂದಾದರೂ ಪ್ರಸಿದ್ಧವಾದ ಪದ್ಯವನ್ನು ಮೂಲದಲ್ಲಿಯೇ ಉಲ್ಲೇಖಿಸಿ, ಹಳೆಗನ್ನಡದಲ್ಲಿದ್ದರೆ ಅದು ಸಾಮಾನ್ಯ ಓದುಗರಿಗೆ ಅರ್ಥವಾಗದಿರಬಹುದು ಎಂಬ ಕಾರಣಕ್ಕೆ, ಅದರ ಭಾವಾನುವಾದವನ್ನು ಮೂಲದೊಂದಿಗೇ ಕೊಡುವುದು ಒಳ್ಳೆಯದು.<sup><a epub:type="noteref" href="999-aside.xhtml#id-002.18">೧೨</a></sup> ಈಗ ಕೆಲವು ಕವಿಗಳಿಗೆ ಮಾತ್ರ ಈ ಕೃತಿಪರಿಚಯ ಮಾಡಿಕೊಡುತ್ತಿದ್ದೀರಿ; ಪ್ರತಿ ಕವಿಯನ್ನೂ ಈ ರೀತಿ ಉಲ್ಲೇಖಿಸುವುದು ಒಳ್ಳೆಯದು</p>
		<p>*<em>ಪ್ರಾಚೀನ ಕನ್ನಡ ಸಾಹಿತ್ಯ</em>ವಿಭಾಗದಲ್ಲಿ ಇರುವ ಮತ್ತು<em>ಆಧುನಿಕ ಕನ್ನಡ ಸಾಹಿತ್ಯ</em>ವಿಭಾಗದಲ್ಲಿ ಇರಬಹುದಾದ ಕೆಲವು ಅಕ್ಷರ ಸ್ಖಾಲಿತ್ಯ ಕಾಗುಣಿತ ಅಂಕಿ ಅಂಶಗಳ ದೋಷಗಳನ್ನು ಗುರುತಿಸಿ, ಸರಿಪಡಿಸಿ ತಿದ್ದಿಕೊಳ್ಳಿ.</p>
		<p>* ಕವಿಗಳ, ಗ್ರಂಥರಚನೆಯ ಕಾಲನಿರ್ಣಯ ಕೆಲವೇ ಕೆಲವು ಕವಿಗಳ ಬಗ್ಗೆ ಈಗಾಗಲೇ ನಿರ್ದಿಷ್ಟವಾಗಿ ತಿಳಿದಿದೆ. ಇನ್ನು ಹಲವರ, ಅವರ ರಚನೆಗಳ ಕಾಲ ಸಂಶೋಧನೆಗೆ ಒಳಗಾಗುತ್ತಲೇ ಇದೆ. ಈ ಕಾರಣಕ್ಕಾಗಿ, ಕಾಲವನ್ನು ಸೂಚಿಸುವಾಗ ನೀವು ಇತ್ತೀಚಿನ ಸಂಶೋಧಿತ ಕೃತಿಯನ್ನು ಆಧರಿಸಿ, ಉಲ್ಲೇಖಿಸುವುದು ಅವಶ್ಯಕ; ಇಲ್ಲದಿದ್ದರೆ ಅಂಕಿಅಂಶಗಳು ಅಧಿಕೃತ ವಾಗುವುದಿಲ್ಲ.</p>
		<p>* ಯಾವ ಗ್ರಂಥದಿಂದ ಕವಿಗಳ ಈ ಪರಿಚಯಾತ್ಮಕ ವಿವರಗಳನ್ನು ಆಧರಿಸಿ ತೆಗೆದುಕೊಂಡಿದ್ದೀರಿ ಎಂಬುದನ್ನು ವಿಭಾಗದ ಮೊದಲಲ್ಲಿಯೇ ಸೂಚಿಸಿರಿ.<sup><a epub:type="noteref" href="999-aside.xhtml#id-002.19">೧೩</a></sup> <em>ಕನ್ನಡ ಕವಿ ಚರಿತೆ, ಕನ್ನಡ ಸಾಹಿತ್ಯ ಚರಿತ್ರೆ, ಕನ್ನಡ ಕೈಪಿಡಿ</em>ಮುಂತಾದು ವುಗಳೂ<sup><a epub:type="noteref" href="999-aside.xhtml#id-002.20">೧೪</a></sup>ನಿಮಗೆ ಸಹಾಯಕವಾಗಬಲ್ಲವು.<em>ಪರಾಮರ್ಶನ ಗ್ರಂಥಸೂಚಿ</em>ಇದ್ದರೆ ವಿದ್ಯಾರ್ಥಿಗಳಿಗೆ ತುಂಬಾ ಪ್ರಯೋಜನಕಾರಿಯಾಗುತ್ತೆ. ಉಳಿದ ಸ್ವಂತ ಲೇಖನಗಳಿಗೆ, ಬರೆದವರನ್ನು ಲೇಖನಗಳ ಕೊನೆಯಲ್ಲಿ ಹೆಸರಿಸಿರಿ.</p>
		<p>* ಕನ್ನಡ ಸಾಹಿತ್ಯ ಚರಿತ್ರೆಯ ಬಗ್ಗೆ ವಿಶೇಷ ಅಧ್ಯಯನ ನಡೆಸಿದವರೂ, ಅಧಿಕೃತ ವಾಣಿಯಿಂದ ಅಂಕಿಅಂಶಗಳೊಡನೆ ಮಾತನಾಡಬಲ್ಲವರೂ ಆದ ಹಲವಾರು ವಿದ್ವಾಂಸರು ಇನ್ನೂ ನಮ್ಮೊಂದಿಗೆ ಇದ್ದಾರೆ. ಅಂಥವರ ನೆರವನ್ನು ಅವಶ್ಯಕವಾಗಿ ಪಡೆಯಬೇಕು, ಅಂಥವರದೊಂದು ಸಂಪಾದಕ ಮಂಡಲಿಯ ಅಡಿಯಲ್ಲಿ ಈ ಮಾಹಿತಿಪ್ರಸರಣ ನಡೆಯಬೇಕು.</p>
		<p>ಈ ಎಲ್ಲ ಸಲಹೆ ಸೂಚನೆಗಳನ್ನು ಅಳವಡಿಸಿಕೊಂಡು ಜಾಲತಾಣ ಮೈತುಂಬಿ ಕೊಂಡು ಸದಾ ಕಂಗೊಳಿಸುತ್ತಿರಲಿ ಎಂದು ಹಾರೈಸುತ್ತೇನೆ.</p>
	</section>
</body>
</html>
