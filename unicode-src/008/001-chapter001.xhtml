<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಹರಿಯ ಕಾಣಿಕೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-P1">
		<h1 class="level1-title" epub:type="title">ಸ್ವಾಗತ</h1>
	</section>
	<section class="level1 numbered" epub:type="chapter" role="doc-chapter" id="id-P1.01">
		<p class="text-center"><strong>ನಾಂದಿ </strong></p>
		<p class="verse">ಓಂ ಭದ್ರಂ ಕರ್ಣೇಭಿಃ ಶ್ರುಣುಯಾಮ ದೇವಾಃ,<br />ಭದ್ರಂ ಪಶ್ಯೇಮ ಅಕ್ಷಿಭಿರ್ ಯಜತ್ರಾಃ ।<br />ಸ್ಥಿರೈರ್ ಅಂಗೈರ್ ತುಷ್ಟುವಾಂಸ್ ತನೂಭಿಃ,<br />ವ್ಯಶೇಮ ದೇವಹಿತಂ ಯದ್ ಆಯುಃ ।।</p>
		<p class="verse-author"><strong><em>-ಋಗ್ವೇದ ೧:೮೯:೮</em></strong></p>
		<p class="myquote">ಕಿವಿಗೆ ಬೀಳಲಿ ಶುಭದ ವಾರ್ತೆಗಳೇ, ದೇವರೇ,<br />ಪೂಜೆಯಲಿ ತೊಡಗಿದ ನಮಗೆ ಶುಭ ಕಾಣಲಿ;<br />ದೃಢಕಾಯರಾಗಿರುತ ದೇವರೊಪ್ಪುವರೀತಿ<br />ಬಾಳ ಕಳೆಯುವ ಬಯಕೆ; ನೀ ಹರಸೆಮ್ಮನು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ನೀರು - ವಿಚಾರಲಹರಿ</h1>
		<p><strong>ನೀರು, ನಿನಗೆ ಎಷ್ಟೊಂದು ಹೆಸರು!?</strong></p>
		<p>ಜಗತ್ತಿನ ಸ್ಥಾವರ-ಜಂಗಮ ವಸ್ತುಗಳ ಮೂಲಭೂತ ತತ್ತ್ವಗಳಲ್ಲಿ- ನೆಲ, ನೀರು, ಗಾಳಿ, ಬೆಂಕಿ, ಆಕಾಶ (ಪೃಥ್ವೀ, ಅಪ್, ವಾಯು, ತೇಜಸ್, ಆಕಾಶ)ಗಳಲ್ಲಿ- ನೀರು ಪ್ರಧಾನವಾದದ್ದು, ಇದನ್ನು ಮನಗಂಡ ನಮ್ಮ ಪೂರ್ವೀಕರು 'ನೀರಿ'ಗೆ ಮಹತ್ವದ ಕಿರೀಟವನ್ನು ನಾನಾ ರೀತಿಯಲ್ಲಿ ಹೊರೆಸಿದ್ದರು; ಹಾಡಿ ಹೊಗಳಿದ್ದರು.</p>
		<p>ಜಗತ್ತಿನ ಬೇರೆ ಬೇರೆ ನಾಗರೀಕತೆಗಳ ಉಗಮವಾದದ್ದು ಆಯಾಯ ನೀರತಾಣಗಳ ಬಳಿಯೇ, ನದೀತೀರಗಳಲ್ಲೇ. ಸಿಂಧೂನದಿಯ ಕಣಿವೆಯ ನಾಗರೀಕತೆ ದೇಶಕ್ಕೊಂದು ಹೆಸರನ್ನು ತಂದಿತೆಂದು ಸಂಶೋಧಕರ ಮತ. ಎಲ್ಲಾ ಜನಾಂಗದ, ಎಲ್ಲಾ ಸಂಸ್ಕೃತಿಯ ಜನರೂ ಬಗೆ ಬಗೆಯಲ್ಲಿ 'ನೀರ'ನ್ನು ಕೊಂಡಾಡಿದ್ದಾರೆ. ಒಂದು ವಸ್ತು (ಅಥವಾ ವ್ಯಕ್ತಿ)ವನ್ನು, ಅದರ ಉಪಯುಕ್ತತೆಯ ಹಿನ್ನೆಲೆಯಲ್ಲಿ ಗೌರವಿಸುವಾಗ, ನಾವು ನೋಡುವ, ಕಾಣುವ ದೃಷ್ಟಿಕೋನಕ್ಕೆ ಅನುಗುಣವಾಗಿ ಅದನ್ನು ಬಣ್ಣಿಸುತ್ತೇವೆ. ರೂಪಗಳೇ ನಾಮಗಳಾಗಿ, ಆ ವಿಶೇಷಣಗಳೇ ಅದರ ವಿವಿಧ ಹೆಸರುಗಳಾಗಿ ಆಮೇಲೆ ರೂಪಾಂತರಗೊಳ್ಳುತ್ತವೆ. ಹೀಗಾಗಿ ನೀರಿಗೆ ಹಲವಾರು ಹೆಸರುಗಳು.</p>
		<p>ಸಂಸ್ಕೃತದಲ್ಲಿ ನೀರಿಗೆ ಅಪ್, ವಾರ್, ವಾರಿ, ಸಲಿಲ, ಕಮಲ, ಜಲ, ಪಯಸ್, ಕೀಲಾಲ, ಅಮೃತ, ಜೀವನ, ಭುವನ, ವನ, ಕಬಂಧ, ಉದಕ, ಪಾಥಸ್, ಪುಷ್ಕರ, ಸರ್ವತೋಮುಖ, ಅಂಭಸ್, ಅರ್ಣಸ್, ತೋಯ, ಪಾನೀಯ, ನೀರ, ಕ್ಷೀರ, ಅಂಬು, ಶಂಬರ, ಕೃಪೀಟ, ಕಾಂಡ, ದೇವನೀಯ, ಕುಶ, ವಿಷ, ಮೇಘಪುಷ್ಪ, ಘನರಸ -ಹೀಗೆ ಹಲವಾರು ಹೆಸರುಗಳಿವೆ.<sup><a epub:type="noteref" href="999-aside.xhtml#id-001.01">೧</a></sup>ಇವುಗಳಲ್ಲಿ ಕನ್ನಡದಲ್ಲಿ ಹಲವಾರು ತತ್ಸಮ ಶಬ್ದವಾಗಿ ಉಳಿದಿವೆ; ಕೆಲವು ಕಳಚಿಕೊಂಡು ಕಣ್ಮರೆಯಾಗಿವೆ. ಇನ್ನು ಕೆಲವು ಮೊದಲು ಕನ್ನಡದ್ದೇ (ದ್ರಾವಿಡ ಮೂಲದ್ದೇ) ಆಗಿದ್ದು, ಬೆಳವಣಿಗೆಯ ಕೊಂಡು-ಕೊಳ್ಳುವ ಸ್ಥಿತಿಯಲ್ಲಿ ಸಂಸ್ಕೃತ ಇದ್ದಾಗ, ಆ ಅರಮನೆಗೆ ಹೋದ ನಮ್ಮ ಕನ್ನೆಯರು! ಅಲ್ಲಿಂದ ಇತ್ತ ಬಂದ ಮನ್ನೆಯರು! ಈ ಮೃದುಪದಗಳ ಹಂಸನಡೆಯನ್ನೂ, ಜಿಂಕೆಯೋಟವನ್ನೂ, ದುಂಬಿಯಾಟ ವನ್ನೂ ಮತ್ತು ಗಜಗಮನವನ್ನೂ ಕೊನೆಗೆ ವಿಚಾರಿಸೋಣ.ಋಗ್ವೇದದ ಆಂಬರೀಷ ಸಿಂಧುದ್ವೀಪನೆಂಬ ಋಷಿ 'ನೀರ'ನ್ನು ತುಂಬಾ ಆತ್ಮೀಯತೆಯಿಂದ ಭಾವುಕ ಕವಿಹೃದಯದಿಂದ ಕರೆದುದು ಆ ಕಾಲದ ಎಲ್ಲರನ್ನೂ ಆಕರ್ಷಿಸಿರಬೇಕು. ಅದಕ್ಕೇನೇ, ಈ ಮೂರೂ ಋಕ್‍ಗಳು<sup><a epub:type="noteref" href="999-aside.xhtml#id-001.02">೨</a></sup>ವೇದ ವಾಙ್ಮಯದಲ್ಲಿ ಎಲ್ಲೆಲ್ಲೂ ಒಳಸುಳಿದಾಡುವ ಹಾರೈಕೆಗಳು:</p>
		<p class="myquote">ಓ ನೀರೆ, ನಮಗಿಲ್ಲಿ ಸುಖದಾಯಿಯಾಗಿಯೆ ನಿಲ್ಲು!<br />ಒಳಗಣ್ಣ ತೆರೆಯಿಸುತ ನಿನ್ನ ರಮಣೀಯತೆಯತ್ತ,<br />ನೀ ಹೊತ್ತ ಜೀವ ಪೋಷಕ ರಸವ ನಮಗೀಯೆ ಬಾರ!</p>
		<p class="myquote">ಒಲವ ಸೂಸುವ ತಾಯಿಯೋಪಾದಿಯಲಿ ನೀರಿರಲಿ;<br />ಬತ್ತದೊಲುಮೆಯ ಒರತೆ ಚಿಲುಮೆಯಾಗಿರಲಿ!<br />ತುಂಬ ಸುಖವನು ಕೊಡುವ ಆ ಜೀವರಸದ ಸೆಲೆ<br />ನಮ್ಮ ಪಾಲಿಗೆ ತುಂಬಿ ಹರಿದಿತ್ತ ಬರಲಿ!</p>
		<p class="myquote">ಯಾವ ಪ್ರಾಣಾಧಾರ ದ್ರವ ನಿನ್ನಲ್ಲಿರುತಿರಲಿಂತು<br />ಸಂತಸವೆ ಉಕ್ಕಿ ಹರಿಯುತಿಹುದೋ ಅಂಥ<br />ಜೀವರಸ ಬೇಡುತ್ತ ಬಂದಿಹೆವು ನಿನ್ನತ್ತ -<br />ನೀರೆ, ನಮ್ಮೆಲ್ಲದನು ಸೃಜಿಸು, ಉಳಿಸು!<sup><a epub:type="noteref" href="999-aside.xhtml#id-001.03">೩</a></sup></p>
		<p>ನಮ್ಮ ಎದುರಿಗಿರುವ ನೀರನ್ನು ಪವಿತ್ರೀಕರಿಸಿಕೊಳ್ಳುವಾಗ, ಪೂತ ಜಲವನ್ನು ತನ್ನ ಮೇಲೆ ಪ್ರೋಕ್ಷಿಸಿಕೊಳ್ಳುವಾಗ, ಅಭಿಮಂತ್ರಿತ ನೀರ ಹನಿಗಳನ್ನು ಸಿಂಪಡಿಸಿ ಎಲ್ಲ ವಸ್ತುಗಳನ್ನೂ ವಿಶುದ್ಧಗೊಳಿಸುವ ನಂಬಿಕೆಯ ನೆಲೆಯಲ್ಲಿ- ಹೀಗೆ ನೀರಿನ ದೈವಾಂಶವನ್ನು ಅನುಗ್ರಹಕ್ಕಾಗಿ ಯಾಚಿಸುವಾಗಲೆಲ್ಲ ಮೇಲೆ ಹೇಳಿದ ಈ ಮೂರು ಋಕ್ಕುಗಳನ್ನು ವಾಚಿಸುತ್ತೇವೆ. ಸಮುದ್ರಜ್ಯೇಷ್ಠಳಾದ ಆ ನೀರಿನಲ್ಲಿ ಇರುವ ದೈವೀಶಕ್ತಿಗಳು ನನ್ನನ್ನು ಕಾಪಾಡಲಿ.<sup><a epub:type="noteref" href="999-aside.xhtml#id-001.04">೪</a></sup>ಜೀವ ಉಳಿಸಬಲ್ಲ ಶಕ್ತಿ ಇದೆಯೆಂದೇ ನೀರು ನಿಜಕ್ಕೂ ಅಮೃತ! ಋಷಿ ಹೇಳುತ್ತಾನೆ:</p>
		<p class="myquote">ನೀರಲ್ಲಿ, ಸೋಮ ಏನು ಹೇಳಿದ ಗೊತ್ತ?,<br />ಅಡಗಿ ಕುಳಿತಿದೆ ಜಗದೆಲ್ಲ ಬಗೆಯ ಮದ್ದು;<br />ಅಗ್ನಿಯೂ ನೀರಲ್ಲಿ ತಾನೆ ಹುದುಗಿರಲು,<br />ಜಗಕೆಲ್ಲ ನೀರೊಂದೆ ಔಷಧದ ಮುದ್ದು!<sup><a epub:type="noteref" href="999-aside.xhtml#id-001.05">೫</a></sup></p>
		<p>ಅಥರ್ವವೇದದಲ್ಲಿ ಒಂದು ಹಾರೈಕೆ ಹೀಗೆ ಬರುತ್ತದೆ: "ಮೋಡಗಳ ಒಡೆಯ ಇಂದ್ರ. ಅವನ ರಥವನ್ನು ನಡೆಸುವವನು ಮಾತಲಿ. ಈ ರಥದ ನಡೆಯಿಂದ ತಿಕ್ಕಿದ ಆ ಮೇಘಗಳು ಸುರಿವ ನೀರಿನಲ್ಲಿ ಅಮೃತದಂಥ ಔಷಧಿ ಉಂಟಾಗುತ್ತದೆಯೆಂದು ನಮ್ಮ ಮಾತಲಿ ಬಲ್ಲ. ಹೀಗೆ, ಇಂದ್ರ ಯಾವ ನೀರಿನಲ್ಲಿ ಅಮೃತಸದೃಶ ರಸವನ್ನು ತುಂಬಿದನೋ ಆ ನೀರು ನಮಗೆ ಔಷಧಿಯಾಗಿ ಪರಿಣಮಿಸಲಿ!"<sup><a epub:type="noteref" href="999-aside.xhtml#id-001.06">೬</a></sup></p>
		<p>ಅದೇ ಅಥರ್ವವೇದದಲ್ಲಿ ಇನ್ನೊಂದೆಡೆ,<sup><a epub:type="noteref" href="999-aside.xhtml#id-001.07">೭</a></sup>ಸ್ವಾರಸ್ಯಕರವಾಗಿ ನೀರಿನ ಬಗ್ಗೆ ಬೇರೆ ಬೇರೆ ಪದಗಳ ನಿಷ್ಪತ್ತಿಯನ್ನ ಭೃಗು ಋಷಿ ನಮಗೆ ಹೀಗೆ ಕೊಡುತ್ತಾನೆ: ಮೇಘಗಳ ಗರ್ಜನೆಯ 'ನಾದ'ವೇ 'ನದಿ'ಯ ಮೂಲವಾಯ್ತು; 'ಆಪ್ನೋತ್' ಎಂದರೆ, ಪಡೆಯುವುದು ಎಂಬುದರಿಂದ 'ಆಪ' ಪದ ಬಂತು; ಜಲಾಭಿಮಾನೀ ದೇವತೆ ವರುಣನನ್ನು 'ವರಿ'ಸಿದ್ದರಿಂದ ನೀರು 'ವಾರಿ'ಯಾಯಿತು; ಎತ್ತ ಬೇಕೆಂದತ್ತ ಹರಿವ ಶಕ್ತಿಯುಳ್ಳದ್ದು 'ಉತ್' ಎಂದರೆ ಮೇಲಕ್ಕೂ ಚಿಮ್ಮಬಲ್ಲದು- ಎಂಬ ಕಾರಣಕ್ಕೆ 'ಉದಕ' ಬುಗ್ಗೆಯಾಡಿತು- ಇಂಥ ಅರ್ಥಪೂರ್ಣ ಅಭಿಧಾನ ಹೊತ್ತ 'ನೀರೆ'ಯರೇ, ನೀವು ನಮ್ಮನ್ನು ಆಹ್ಲಾದಗೊಳಿಸಿ -ಎಂದು ಭೃಗು ಮೊರೆಯಿಡುತ್ತಾನೆ. ಆ ಏಳು ಪದ್ಯಗಳ ಭಾವಾನುವಾದ ಇಗೋ ಇಲ್ಲಿವೆ:</p>
		<p class="myquote">ಸರ್ಪದೊಲು ಸಂಚರಿಪ ಮೇಘಗಳು ಕೊನೆಗೊಂಡು,<br />ಗರ್ಜಿಸುತ ಇತ್ತಂಥ ನೀರೆ ಹೊನಲಿಗೆ ಮೂಲ;<br />ಹೀಗಾಗಿ, 'ನಾದ'ವೇ 'ನದಿ'ಯಾಯ್ತು ಉಳಿದು,<br />ಹೆಸರುಗಳೋ ಹಲವಾರು ತೊರೆಗಳಿಗೆ, ಹೊಳೆಗೆ! ।।೧।।</p>
		<p class="myquote">'ಆಪ' ಎಂಬುದು, ನೀರೆ, 'ಆಪ್ನೋತ್'ದಿಂದಲೆ ಬಂತು;<br />ಅದರರ್ಥ 'ಪಡೆವುದು', 'ಹೊಂದುವುದು' -ಎಂದು.<br />ವರುಣ ನಿಮ್ಮನು ಅಂದು ಕಳಿಸಲುಬ್ಬುತ ನಡೆದು<br />ಇಂದ್ರನನು ಸೇರಿದಿರಿ, ಅವ ಪಡೆದ, ಹಿಡಿದ! ।।೨।।</p>
		<p class="myquote">ನಿಮಗೆ ಮನಸಿರಲಿಲ್ಲ, ಆದರೂ ಹೋದಿರಿ ಅತ್ತ;<br />ವರುಣ ನಿಮ್ಮನು ಆಗ 'ವರಿ'ಸಿದನು ಮುದದಿ,<br />ತನ್ನದಾಗಿಸಿಕೊಂಡ, ಶಕ್ತಿಯುತ ದೇವಿಯರೆ! -<br />ನಿಮಗಾಯ್ತು 'ವಾರಿ'ಯೆಂದಿನ್ನೊಂದು ಹೆಸರು! ।।೩।।</p>
		<p class="myquote">ಒಬ್ಬ ದೇವನು ನಿಮ್ಮ ಜೊತೆಗಿದ್ದು, ನಿಂತಿಹನು;<br />ಎತ್ತ ಬೇಕೆಂದತ್ತ ಹರಿಯುವಿರಿ, ನೀವು!<br />ಮೇಲೇರಬಲ್ಲಿರಿ, ಅದೆ ನಿಮ್ಮ ಮೇಲ್ಮೆ, ಹಿರಿಮೆ -ಹಾಗಾಗಿಯೇ, 'ಉದಕ'ವೆಂದಭಿಧಾನ ನಿಮಗೆ! ।।೪।।</p>
		<p class="myquote">ನೀರೆ, ಶುಭಕರಿ ನೀನು, ಸವಿಯೊಡಲ ನವನೀತ;<br />ಅಗ್ನಿ-ಸೋಮರ ಒಲಿದು ಹೊತ್ತ ಮಡಿಲು;<br />ಇತ್ತ ಬಾ, ನನ್ನತ್ತ, ಜೇನು ತೊಟ್ಟಿಕ್ಕುವ ರಸವೇ,<br />ವರ್ಚಸ್ಸಿನೊಡಗೂಡಿ, ಹೂಡಿ ಜೀವದುಸಿರ! ।।೫।।</p>
		<p class="myquote">ಅಗೊ, ಅಲ್ಲಿ ಗೋಚರಿಸಿ, ಕೇಳಿ ಬರುತಿದೆ ಘೋಷ,<br />ನನ್ನತ್ತ ಬರುವವಳನ್ನ ನಾ ಕಾಣುತಿಹೆನು;<br />ಹೊನ್ನಿನೊಲು ಹೊಳೆವವಳೆ, ನಿನ್ನ ಸೇವಿಸಿ, ನೀರೆ,<br />ಅಮೃತವೆಂದೇ ತಿಳಿವೆ, ಮನದಣಿಯೆ, ದಣಿಯೆ! ।।೬।।</p>
		<p class="myquote">ನಿನ್ನ ಹೃದಯವು ಇಲ್ಲೆ, ಒಲುಮೆ ಮಗುವೂ ಇಲ್ಲೆ;<br />ಓ ನೀರೆ, ಸರಿನಡೆ ಧೀರೆ, ಬಾ ಇಲ್ಲೆ, ಇಲ್ಲೇ!<br />ಇತ್ತ ಬಾ, ಶಕ್ತಿಯುತೆ, ಮತ್ತೆ ಅನುಸರಿಸೆನ್ನ,<br />ಒಯ್ದತ್ತ ಸಾಗಿ ಬಾ, ಬಾರೆ, ಮನಸಾರೆ! ।।೭।।<sup><a epub:type="noteref" href="999-aside.xhtml#id-001.08">೮</a></sup></p>
		<p>ಬೆಳೆಯುವ ಶಿಶುವಿಗೆ ಹಾಲು ಎಷ್ಟು ಅವಶ್ಯಕವೋ, ಆಮೇಲೆ ಬದುಕಿರುವರೆಗೂ ನೀರು ಜೀವ ಸಂರಕ್ಷಣೆಗೆ ಅಷ್ಟೇ ಅಗತ್ಯ- ಎಂಬುದನ್ನ ಸೂಚಿಸುತ್ತ, ನೀರನ್ನು ಹಾಲಿಗೆ ಸಮೀಕರಿಸಿ 'ಪಯಸ್' ಎಂದರು.<sup><a epub:type="noteref" href="999-aside.xhtml#id-001.09">೯</a></sup>ವಿಶೇಷವಾಗಿ 'ನಿಂತನೀರು' ಎನ್ನುವ ಅರ್ಥದಲ್ಲಿ ವೇದಗಳಲ್ಲಿ<sup><a epub:type="noteref" href="999-aside.xhtml#id-001.10">೧೦</a></sup>'ವಾರ್' ಬಳಕೆಯಾಗಿದೆ. 'ಜಲಾಷ' ಎಂದರೆ ಮಳೆನೀರು;<sup><a epub:type="noteref" href="999-aside.xhtml#id-001.11">೧೧</a></sup>'ಮೂತ್ರ'ವೆಂದೂ ಕೆಲವು ವ್ಯಾಖ್ಯಾನಕಾರರ (ಬ್ಲೂಂಫೀಲ್ಡ್) ಮತ. ಉರಿಯನ್ನು ಆರಿಸಬಲ್ಲದು<sup><a epub:type="noteref" href="999-aside.xhtml#id-001.12">೧೨</a></sup>ಎಂದು 'ಕೀಲಾಲ' ದಲ್ಲಿ ನೀರಿನ ಗುಣವನ್ನು ಕಂಡರು. ಅದಿಲ್ಲದಿದ್ದರೆ ಉಳಿವುಂಟೇ ಎನ್ನುತ್ತ, ನೀರನ್ನೇ 'ಜೀವನ' ಎಂದು ಉತ್ಪ್ರೇಕ್ಷಿಸಿದರು. ಒಮ್ಮೆ ಈ ವಿರಾಟ್ ಜಗತ್ತು ಎಲ್ಲ ನೀರಿನಿಂದಲೇ ಕೂಡಿತ್ತು, ಮುಳುಗಿತ್ತು ಎನ್ನುವ ಕಲ್ಪನೆ 'ಭುವನ'ದಲ್ಲಿ ಮೂಡಿತು. ಸುತ್ತಲೂ ಅದೇ ಇದ್ದು ಬೇರೇನೂ ಗೋಚರಿಸದ 'ಕಾಡಿ'ನಂತೆಯೇ ಇರುವ ನೀರಿನ ಬೃಹತ್ ಆಕರವಾದ ಸಮುದ್ರವನ್ನು ಹೋಲಿಸಿ ಜಲವು 'ವನ'ವಾಯಿತು. 'ಕ' ಎಂದರೆ 'ಪ್ರಾಣವಾಯು' ಎಂಬ ಅರ್ಥದಲ್ಲಿ ಆ ಪ್ರಾಣವಾಯುವನ್ನು ಬಂಧಿಸುವ ಗುಣ ಇದಕ್ಕೆ ಇದೆ ಎಂದು ನೀರಿಗೆ 'ಕಬಂಧ' ಎನ್ನುವುದು ಸಾರ್ಥಕವಾಯಿತು. ಪಾಲಿಸುತ್ತತದೆ ಎಂಬುದರಿಂದ 'ಪಾಥಸ್' ಪದ ಬಂತು. 'ಪುಷ್ಕರ' ಒಂದು ತೀರ್ಥ, ಸರೋವರ, ದ್ವೀಪಗಳ ಒಬ್ಬ ರಾಜನ ಹೆಸರೂ ಹೌದು, ಒಂದು ಮೇಘದ ಅಭಿಧಾನವೂ ಹೌದು. 'ಪುಣ್ಯಜಲ' ವೆಂಬ ಅರ್ಥದಲ್ಲಿ ಪ್ರಯೋಗವಾಗುತ್ತದೆ. ಸಲವೆಂದರೆ ನೀರು, ಸಲಿಲವೆಂದರೂ ನೀರೇ.<sup><a epub:type="noteref" href="999-aside.xhtml#id-001.13">೧೩</a></sup>ಗಾಳಿಯಂತೆ ಎಲ್ಲೆಡೆಯಲ್ಲೂ ಹರಿದಾಡಬಲ್ಲ, ಎಲ್ಲ ದಿಕ್ಕುಗಳಲ್ಲೂ ಸಮಾನ ಒತ್ತಡವನ್ನು ಬಿತ್ತಬಲ್ಲ ಗುಣ ನೀರಿಗೆ ಇದೆ ಎಂದೇ ಅದು 'ಸರ್ವತೋಮುಖ' ವೆನಿಸಿಕೊಂಡಿತು. ಜೊತೆಗೆ, ಮುಂದುವರಿಯುವ ಗುಣ ಪ್ರಧಾನವಿದ್ದು ನೀರು 'ಅಂಭಸ್' ಆಯಿತು. ಗಮನಶೀಲತೆಯೇ 'ಅರ್ಣಸ್'ಗೆ ಕಾರಣ. 'ತೋಯ' ಎಂದರೆ ನೀರು ಕನ್ನಡದಲ್ಲಿ ಈಗೀಗ ಕಡಿಮೆ ಬಳಕೆ ಆಗುತ್ತಿದ್ದರೂ, ನೆನೆದಿರುವುದು ಎನ್ನುವುದಕ್ಕಂತೂ 'ತೊಯ್ದಿ'ರಲೇ ಬೇಕು. 'ಕೃಪೀಟ' ಹೊಟ್ಟೆಯೊಳಗಣ ನೀರಿಗೆ ಹೆಸರು. ದರ್ಭೆ ಎಂದೇ ಸಾಮಾನ್ಯ ಅರ್ಥಕೊಡುವ ಇನ್ನೂ ಹಲವಾರು ನಾನಾರ್ಥಗಳಿರುವ 'ಕುಶ' ನೀರಾದುದು ಹೇಗೆ? 'ಕುಶಧಾರಾ' ಎಂಬ ನದಿಯೊಂದಿದೆ; ಇದರಿಂದ ಬಂದಿತೇನೋ! ಮೋಡ ಸುರಿಸುವ ಹೂವು- ಎಂಬ ಕವಿಯ ಮಾತು ಎಷ್ಟು ಸುಂದರವಾಗಿ 'ಮೇಘಪುಷ್ಪ'ದಲ್ಲಿ ಅಡಗಿದೆ! ಆ ಹೆಪ್ಪುಗಟ್ಟಿದ ಮೋಡದ ರಸವೇ ಅಲ್ಲವೇ ಈ 'ಘನರಸ"!</p>
		<p>ಎಲ್ಲ ನೀರೂ ಒಂದೇ ಅಲ್ಲ. ನೀರೊಳಗಿದ್ದರೂ ರನ್ನನ ಉರಗ ಪತಾಕನಿಗಾದಂತೆ ಹೊರಬರುವ ಮೈಯ ಬೆವರುನೀರು, ಬಿದ್ದ, ಹರಿದ, ನಿಂತ, ತಂಗಿದ, ಮೊಳೆತ ಮಳೆ ನೀರು, ಹೊಳೆ ನೀರು, ಕೊಳದ ನೀರು, ಕೊಳಕು ನೀರು, ಕಳೆನೀರು-ಗಳು ಬೇರೆ ಬೇರೆ. ಪನ್ನೀರು ಬೇರೆ, ಕೆನ್ನೀರು ಬೇರೆ. 'ಕಣ್ಣೀರು' ಉಮ್ಮಳಿಸಿ ಅಳು ತಂದ ಬಳುವಳಿಯ ಬಿಸಿ ಹಬೆ ಯಾಗಬಹುದು, ಇಲ್ಲವೇ ಸುಖದ ನಗುವಿನ ಸುಗ್ಗಿ ಎದೆಯನ್ನ ಹಿಗ್ಗಿಸಿದಾಗ ಮನಸ್ಸಿನ ಕಿಟಕಿ ಹೊರಸೂಸುವ ಆನಂದಬಾಷ್ಪವಾಗಲೂಬಹುದು. ಆರತಿಯ ಕೆಂಪುನೀರು, ಓಕುಳಿಯ ಬಣ್ಣದ ನೀರು, ದೃಷ್ಟಿತಾಗದೆ ಇರಲು ಸುಳಿನೀರು- ಬೇರೆ ಬೇರೆ. ಇದಲ್ಲದೆ, ಚಿಕ್ಕಂದಿನಲ್ಲಿ ನೀರೂಡಿಸಿದವರ ನೆನಪನ್ನ ತಲೆಯಲ್ಲಿ ಹೊತ್ತು, ಹುಟ್ಟು ಹಾಕಿದವರ ಮಕ್ಕಳಿಗೋ ಮೊಮ್ಮಕ್ಕಳಿಗೋ ಫ಼ಲಕೊಡುವ ನಾರಿಕೇಳದ ಪರಿಶುದ್ಧ 'ಎಳನೀರು' -ಇವೆಲ್ಲಕ್ಕಿಂತ ಸಂಪೂರ್ಣ ಭಿನ್ನವಾದ ನೀರು ಕೇಳ!</p>
		<p><strong>ನೀರ ಹೂವು ಯಾರು, ನಿಮಗೆ ಗೊತ್ತೇನು?</strong></p>
		<p>ಸಾಮಾನ್ಯವಾಗಿ, ಸಾಂಪ್ರದಾಯಿಕವಾಗಿ ನಾವು ನಡೆಸುವ ಎಲ್ಲಾ ಪೂಜೆಗಳ ಅಂತ್ಯಭಾಗದಲ್ಲಿ 'ಮಂತ್ರಪುಷ್ಪ'ವೆಂಬ ವೇದಘೋಷವನ್ನು ಮಾಡುವುದು ವಾಡಿಕೆ. ಪಲ್ಲವಿ, ಅನುಪಲ್ಲವಿಗಳಿಂದ ಕೂಡಿದ ಈ ಮಂತ್ರ ಪಠನವನ್ನು ಕೇಳುವುದೇ ಒಂದು ಆನಂದ. ಹೇಳುವ ಕ್ರಮವನ್ನು ಅರಿತ ಹತ್ತಾರು ಮಂದಿ ಸಂಸ್ಕೃತಜ್ಞರು ಒಕ್ಕೊರಳಲ್ಲಿ ಸ್ವರಗಳ ಏರಿಳಿತಗಳ ಸಮಶೃತಿಯಲ್ಲಿ ಈ ಮಂತ್ರಪುಷ್ಪವನ್ನು ವಾಚಿಸಿದರಂತೂ ಒಂದು ಅಪೂರ್ವ ವಿದ್ಯುತ್ ತರಂಗ-ತಾಡಿತ ವಾತಾವರಣವೇ ಅಲ್ಲಿ ಮೂಡಿತೋ ಏನೋ ಎಂದು ಕೆಲವರಿಗೆ ಭಾಸವಾಗುವುದುಂಟು. ಯಾವ ಭೇದಭಾವನೆಗೂ ಎಡೆಗೊಡದೆ, ಎಲ್ಲಾ ಬಗೆಯ ಹಿಂದೂ ಧಾರ್ಮಿಕ ಚಟುವಟಿಕೆಗೂ ಒಪ್ಪಿಗೆಯಾದ, ಆಸ್ತಿಕರೂ ನಾಸ್ತಿಕರೂ ಮೆಚ್ಚಬಹುದಾದ, ಅನೂಚಾನವಾಗಿ ಬಳಕೆಯಲ್ಲಿರುವ ಈ ಮಂತ್ರಪುಷ್ಪದ ಮಹತ್ವವೇನು? ಇಲ್ಲಿನ ವೇದಕಾಲೀನ ಪದಗುಂಫನಗಳ ವಾಚ್ಯ, ಸೂಚ್ಯ, ಸಂಕೇತಗಳ -ಅರ್ಥವೇನು? ಇದನ್ನು ತಿಳಿಯಲು ಶ್ರೀ ಸಾಯಣ ಆಚಾರ್ಯರ ಮತ್ತು ಶ್ರೀ ಭಟ್ಟ ಭಾಸ್ಕರ ಅವರ ಭಾಷ್ಯಗಳನ್ನು ಅವಲಂಬಿಸಿ, ನಿಮ್ಮೊಂದಿಗೆ ಇಲ್ಲಿ ಪ್ರಯತ್ನಿಸುತ್ತೇನೆ:ಈ 'ಮಂತ್ರಪುಷ್ಪ' ಎಂಬುದು ಕೃಷ್ಣಯಜುರ್ವೇದ ತೈತ್ತಿರೀಯ ಆರಣ್ಯಕದಲ್ಲಿನ ಅಬೀಷ್ಟಕ ಎಂಬ ಒಂದು ಮಂತ್ರಭಾಗ. ಇದು ನೀರನ್ನು ಕುರಿತದ್ದು. ನೀರಿಗೆ ಇರುವ ಜಲ, ವಾರಿ, ಸಲಿಲ, ಉದಕ, ತೋಯ, ಘನರಸ ಮುಂತಾದ ಹಲವು ಹೆಸರುಗಳನ್ನೂ ಅವುಗಳ ಅರ್ಥವ್ಯಾಪ್ತಿಯನ್ನೂ ಈ ಮೊದಲೇ ನಾವು ಮನಗಂಡಿದ್ದೇವೆ. ನೀರಿನ ಗುಣಾತಿಶಯಗಳನ್ನು ಮೆಚ್ಚುತ್ತಾ ಈ ಹೊನಲಲ್ಲಿ ಈಜುತ್ತಾ ಮುಂದೆ ಬಂದಾಗ, ನೀರಿನ ಬಗ್ಗೆ ಸ್ವಾರಸ್ಯಕರವಾದ ಸ್ತುತಿಪರವಾದ ಮಾತುಗಳ ಗಿಡ ಮರ ಬಳ್ಳಿ ಹೂಗಳುಳ್ಳ ನಡುಗಡ್ಡೆಯ ರೂಪದ ಈ 'ಮಂತ್ರಪುಷ್ಪ'ವನ್ನು ಸಂಧಿಸುತ್ತೇವೆ.</p>
		<p>ನೀರಿಗೆ ಸಂಬಂಧಿಸಿದಂತೆ ಹೊಗಳಿಕೆಯ ಹಲವಾರು ವಿಚಾರಪರ ಒಕ್ಕಣಿಕೆಗಳು ವೇದಗಳಲ್ಲಿ, ಉಪನಿಷತ್ತುಗಳಲ್ಲಿ, ನಂತರ ಬಂದ ಸ್ಮೃತಿಗಳಲ್ಲಿ, ಧರ್ಮಶಾಸ್ತ್ರ ಗ್ರಂಥಗಳಲ್ಲಿ ಇವೆ.<sup><a epub:type="noteref" href="999-aside.xhtml#id-001.14">೧೪</a></sup></p>
		<p>ಅವೆಲ್ಲದರ ಸಾರವಾಗಿ, ಸೂಚ್ಯ ಸಂಕೇತವಾಗಿ, ನೀರೇ ಎಲ್ಲಕ್ಕೂ ಆಧಾರವೆಂಬ ಅದರ ಹೆಗ್ಗಳಿಕೆಯನ್ನು ಹಿಗ್ಗಿಸಿ ಹೇಳುವ ಹಾಡಾಗಿ ಒಂದು ಮಂತ್ರಭಾಗ ಒಡಮೂಡಿದೆ.</p>
		<p>ರಸಾತ್ಮಕನಾದುದರಿಂದ ಆ ರಸದ ಸಂಕೇತವಾಗಿ ತಿಂಗಳ ಚಂದ್ರನು ನೀರಿನ ಹೂವು. ಬಳ್ಳಿಯಲ್ಲಿ ಬಿಟ್ಟ ಹೂವು ನೋಡುಗನಿಗೆ ಎಷ್ಟೊಂದು ಸಂತೋಷ ತರುವುದಿಲ್ಲವೇ? ಹಾಗೆಯೇ, ಪ್ರಪಂಚದ ಎಲ್ಲ ಜೀವಿಗಳಿಗೆ ನೀರು ಏನೇನು ಸೌಖ್ಯ ತರಬಲ್ಲದೋ ಆ ಎಲ್ಲ ಪರಿಣತಿಯನ್ನ, ವೈಶಿಷ್ಟ್ಯವನ್ನ ಉಳ್ಳ ಈ ತಂಗದಿರ ಚಂದ್ರ, ಜಗತ್ತಿಗೇ ಆಹ್ಲಾದವನ್ನು ಉಂಟುಮಾಡುವ ಹುಣ್ಣಿಮೆಯ ಸೋಮ, ಚಂದ್ರ- ನಿಜಕ್ಕೂ ನೀರಿನ ಹೂವು! ಈ ಗುಟ್ಟನ್ನ ಬಲ್ಲವನ ಜೀವನ ಹಸನಾಗಿರುತ್ತದೆ; ಬಾಳು ಹೂವಿನ ಹಾಸಿಗೆ ಆಗಿರುತ್ತದೆ; ಅಂಥವರ ಮನೆ ತುಂಬ ಮಕ್ಕಳು, ಸಾಕುಪ್ರಾಣಿಗಳು, ಸಂಪತ್ತು, ಎಲ್ಲಕ್ಕೂ ಮೇಲಾಗಿ ಶಾಂತಿ, ನೆಮ್ಮದಿ ತುಂಬಿರುತ್ತದೆ!</p>
		<p>ಇಲ್ಲಿ ನೀರು ಮತ್ತು ಬೇರೆ ಬೇರೆ ವಸ್ತು-ವಿಶೇಷಗಳನ್ನು ಪರಸ್ಪರ ಆಧಾರ-ಆಧಾರ್ಯ ಭಾವದಿಂದ ನೋಡಿ, ಇವುಗಳ ಸಮಷ್ಟಿ ಪ್ರಭಾವವೇ ಈ ಜಗತ್ತು ವ್ಯವಸ್ಥಿತವಾಗಿ ನಿಂತಿರುವುದಕ್ಕೆ ಕಾರಣ -ಎಂಬುದನ್ನು ಪ್ರತಿಪಾದನೆ ಮಾಡಲಾಗಿದೆ. ಆಯತನ ಎಂದಾಗ ಆಶ್ರಯ, ಇಂಬು, ಸ್ಥಾನ, ಕಾರಣ- ಎಂದು ಬಗೆಯಬೇಕು. ಅವಶ್ಯಕತೆ ಬಿದ್ದೆಡೆಗಳಲ್ಲಿ ಊಹೆಗೂ, ಕಲ್ಪನೆಗೂ ಕಡಿವಾಣ ಹಾಕಬೇಡಿ. ವೇದ, ಉಪನಿಷತ್ತು ಮುಂತಾದ ಶ್ರುತಿಗಳು, ಸ್ಮೃತಿಗಳು ಅಲ್ಲಲ್ಲಿ ಈ ಬಗ್ಗೆ ಹೇಳಿರುವುದರ ಹಿನ್ನೆಲೆಯಲ್ಲಿ ಈ ಮಂತ್ರಭಾಗವನ್ನು ಅರ್ಥೈಸಿ, ಫಲವನ್ನು ಪಡೆಯೋಣ.</p>
		<p>ನೀರಿನಲ್ಲಿ ಬೆಂಕಿ ಅಡಗಿದೆ. ಸೂಕ್ಷ್ಮರೂಪದಲ್ಲಿ ಇದೆ. ಈ ಸುಪ್ತ ಅಗ್ನಿ, ಗುಪ್ತ ಉಷ್ಣತೆ ಹಲವು ರೀತಿಗಳಲ್ಲಿ ಇರಬಹುದು. ಘನ ಅವಸ್ಥೆಯಲ್ಲಿದ್ದಾಗ ಎಷ್ಟು ತೀವ್ರವಾಗಿ ಮೈ ಕೊರೆಯಬಲ್ಲದೂ ಅಷ್ಟೇ ತೀವ್ರವಾಗಿ ಸುಡಬಲ್ಲ ಅನಿಲ ರೂಪದ ಆವಿಯಾಗಿ, ನೀರು ವಹ್ನಿಗೆ, ಬೆಂಕಿಗೆ ಆಶ್ರಯ ಕೊಡುತ್ತದೆ. ಸಮುದ್ರದಲ್ಲಿ ಹುದುಗಿದ ಉಷ್ಣತೆಗೆ ಬಡಬಾನಲ ಎನ್ನುತ್ತಾರೆ.<sup><a epub:type="noteref" href="999-aside.xhtml#id-001.15">೧೫</a></sup>ಬೇರ್ಪಡಿಸಿದರೆ ತಗುಲಿದೊಡನೆ ಸುಡುವ ಶಕ್ತಿಯುಳ್ಳ ಬಗೆ ಬಗೆಯ ಲವಣಗಳಿಗೆ, ಕ್ಷಾರಗಳಿಗೆ, ಬೆಂಕಿಯಂಥ ವಸ್ತುಗಳಿಗೂ ಇರಲು ನೀರು ಆಶ್ರಯ ಕೊಡುತ್ತದೆ.</p>
		<p>ರಾಸಾಯನಿಕ ಕ್ರಿಯೆಗೆ ಒಳಪಡಿಸಿದಾಗ ಬೆಂಕಿಯಂಥ ಈ ಕ್ಷಾರ-ದ್ರಾವಣಗಳ ಗರ್ಭದೊಳಗಣ ಧಾತುಗಳು ವಿಭಜನೆಗೊಂಡು ಬೇರೊಂದು ಬಗೆಯ ಸಂಯೋಜನೆಯಾಗಿ ನೀರು ಹೊರಹೊಮ್ಮುವುದು, ಶಾಖ ಉತ್ಪನ್ನವಾಗುವುದು ಸಂಭವನೀಯವೆಂದು ವಿಜ್ಞಾನ ಹೇಳುತ್ತದೆ. ಈ ರಾಸಾಯನಿಕ ಸಮೀಕರಣಗಳನ್ನು ಗಮನಿಸಿ: (ಗಂಧಕದ) ಸಲ್ಫ್ಯೂರಿಕ್ ಆ್ಯಸಿಡ್ ಽ ತಾಮ್ರದ ಹೈಡ್ರಾಕ್ಸೈಡ್= ತಾಮ್ರದ ಸಲ್ಫೇಟ್‍ಽ ನೀರು; ಹೈಡ್ರೋಕ್ಲೋರಿಕ್ ಆ್ಯಸಿಡ್‍ಽ ಸೋಡಿಯಂ ಹೈಡ್ರಾಕ್ಸೈಡ್= ಸೋಡಿಯಂ ಕ್ಲೋರೈಡ್‍ಽ ನೀರು; ನೈಟ್ರಿಕ್ ಆ್ಯಸಿಡ್‍ಽ ಪೊಟಾಸಿಯಂ ಹೈಡ್ರಾಕ್ಸೈಡ್= ಪೊಟಾಸಿಯಂ ನೈಟ್ರೇಟ್‍ಽ ನೀರು. ಉಷ್ಣರಸಾಯನಶಾಸ್ತ್ರ (ಥರ್ಮೋ ಕೆಮಿಸ್ಟ್ರಿ)ದಲ್ಲಿ ಕ್ರಿಯೋಷ್ಣ, ರಚನೋಷ್ಣ, ತಟಸ್ಥೋಷ್ಣ, ದ್ರಾವಕೋಷ್ಣ, ಸಂಯೋಜಿತ ಜಲೋಷ್ಣ, ದಹನೋಷ್ಣಗಳ ಅಧ್ಯಯನ ನಡೆಸುವಾಗ, ಮೇಲೆ ಹೇಳಿದ ಮೇರೆಗೆ ಆಮ್ಲ ಮತ್ತು ಪ್ರತ್ಯಾಮ್ಲಗಳು ತುಂಬ ಜಲಮಿಶ್ರಿತ ದ್ರಾವಣದಲ್ಲಿ ಪರಸ್ಪರ ತಟಸ್ಥಗೊಳಿಸಿದಾಗ ಬಿಡುಗಡೆಯಾಗುವ ಉಷ್ಣದ ಪರಿಮಾಣ ಎಷ್ಟು ಕೆಲೋರಿ ಎಂಬುದನ್ನು ಕಂಡುಹಿಡಿಯುತ್ತೇವೆ.ಆಸ್ಫೋಟಿತವಾದಾಗ ಸರ್ವನಾಶಕ ಅಗ್ನಿ ತಾಂಡವ ಆಡಿತಲ್ಲ, ಆ ಅನಿಲಾಸ್ತ್ರದ ಮೂಲಧಾತು -ಜಲಜನಕ ಅಥವಾ ಹೈಡ್ರೋಜನ್! ಹೀಗೆ ಬೆಂಕಿಯಲ್ಲಿ ನೀರಿಗೆ ಆಶ್ರಯ ಇರುವುದನ್ನು ವಿಚಾರ ಮಾಡಬಹುದು.</p>
		<p>ಗಾಳಿಯೇ ಅಗ್ನಿಯ ಮೂಲಕ ನೀರಿಗೆ ಕಾರಣ ಎಂದು, ಅನಿಲ ಸಲಿಲ ಅನಲಗಳ ಸಾಹಚರ್ಯವನ್ನು ಶ್ರುತಿ ಹೇಳುತ್ತದೆ.<sup><a epub:type="noteref" href="999-aside.xhtml#id-001.16">೧೬</a></sup>ವಾಯು (ಮತ್ತು ಅದರ ವಿಶಿಷ್ಟ ಅಂಗವಾದ ಆಮ್ಲಜನಕ, ಆಕ್ಸಿಜನ್) ಜೀವಿಸಲು ಪ್ರಾಣಿಗೆ, ಸಸ್ಯಕ್ಕೆ ಎಷ್ಟು ಮುಖ್ಯ ಎಂಬುದನ್ನ ಹೆಚ್ಚು ಹೇಳಬೇಕಿಲ್ಲ. ಜಲಚರ ಪ್ರಾಣಿಗಳೂ, ನೀರೊಳಗಣ ಸಸ್ಯಗಳೂ ನೀರಿನಲ್ಲಿ ಕರಗಿದ ಗಾಳಿಯನ್ನು ಮತ್ತೆ ಬೇರ್ಪಡಿಸಿ ಕೊಂಡು, ತಮಗೆ ಬೇಕಾದ ಈ ಪ್ರಾಣಾಧಾರಕ ಅನಿಲವನ್ನ ಹೇಗೆ ಪಡೆಯುತ್ತವೆ -ಎಂಬುದನ್ನ ವಿಜ್ಞಾನ ನಮಗೆ ಮನವರಿಕೆ ಮಾಡಿಕೊಡುತ್ತದೆ. ಹೀಗಾಗಿ, ಗಾಳಿಗೆ ನೀರು ಒಂದು ಆಶ್ರಯ ಸ್ಥಾನ. ಗಾಳಿಯಲ್ಲಿ ತೇವ ಕರಗಿ, ತಂಗಾಳಿ ಬೀಸಿ ಬಂದುದನ್ನ ಯಾರು ತಾನೆ ಅನುಭವಿಸಿ, ಸುಖಪಟ್ಟಿಲ್ಲ? ಪ್ರಾಣಾಧಾರಕ ಮೂಲಭೂತ ವಸ್ತುಗಳ ಶ್ರೇಣಿಯಲ್ಲಿ ಮೊದಲು ಗಾಳಿ, ನಂತರ ನೀರು ತಾನೆ? ಇವೆರಡರ ಪರಸ್ಪರ ಆಧಾರ ತಿಳಿದಿರಬೇಕಾದ ಅವಶ್ಯ ವಿಚಾರ -ಎಂಬುದು ಮಾತಿನ ಸಾರ.</p>
		<p>ಸೂರ್ಯನಿಗೂ ನೀರಿಗೂ ಇರುವ ನಂಟು ಸರ್ವವಿದಿತ. ಹಿಮವನ್ನು ನೀರಾಗಿಸಿ, ನೀರನ್ನು ಆವಿಯಾಗಿಸಿ ಇತ್ತಣಿಂದ ಅತ್ತ, ಎತ್ತೆತ್ತಲೋ ಎತ್ತಿ ಕೊಂಡೊಯ್ಯುವ, ಧರಿಸುವ, ಕೆಲಸವನ್ನು ತನ್ನ ಪ್ರಖರ ಕಿರಣಗಳಿಂದ ತಪನ, ಸೂರ್ಯ ಮಾಡುತ್ತಾನೆ. ಮಳೆ ಉಂಟಾಗುವುದು ಸೂರ್ಯನಿಂದಲೇ ತಾನೆ?<sup><a epub:type="noteref" href="999-aside.xhtml#id-001.17">೧೭</a></sup>ಹಾಗಾಗಿ ಇಳೆಗೆ ಬೀಳುವ ಮಳೆಯ ನೀರಿಗೆ ಅವನೇ ಕಾರಣ.</p>
		<p>ಮೋಡ ನೀರಿನ ಇನ್ನೊಂದು ರೂಪ, ವಿಶೇಷ ಆಯಾಮ. ನೀರಿಗೆ 'ಮೇಘಪುಷ್ಪ' ಎಂದಮೇಲೆ, ಬಾನಾಡಿಯಾದ ಈ ಮುಗಿಲ ಬಗ್ಗೆ ಇನ್ನು ಹೆಚ್ಚು ವಿವರಣೆ ಬೇಕಿಲ್ಲ. ಇನ್ನು ಮನಸ್ಸಿನ ಅಧಿಷ್ಠಾತೃ ಪ್ರಭಾವ-ಬಿಂದು, ಚಂದ್ರಮ. ನೀರಿನ ಶೈತ್ಯ ನಿಶಾಕರನ ಬಳುವಳಿಯೆಂಬುದು ಒಂದು ನಂಬಿಕೆ. ತೇವ, ತಂಪು, ತಂಪಾದ ಕಿರಣಗಳನ್ನು ಸೂಸುವವನೆಂದು ರಜನೀಕಾಂತ ಚಂದ್ರನಿಗೂ ನೀರಿಗೂ ಸಂಬಂಧ.</p>
		<p>ದೂರ ದೂರದ ಮಿನುಗು ತಾರೆಗಳು? ನಕ್ಷತ್ರವೆಂದರೇನು? ಭೂಮಿಯನ್ನು ಕೇಂದ್ರವಾಗಿರಿಸಿಕೊಂಡು ವಿಶ್ವದ ಒಂದು ಕೃತಕ ಖಗೋಳವನ್ನು ಕಲ್ಪಿಸಿಕೊಳ್ಳಿ.<br />ಈ ಖಗೋಳದ ಮೇಲೆ ಚಂದ್ರನ ಪಥವನ್ನು ಒಂದು ದೀರ್ಘ ವೃತ್ತವಾಗಿ ಊಹಿಸಿಕೊಳ್ಳಿ. ಈ ವೃತ್ತದ ಪರಿಧಿಯನ್ನು ಇಪ್ಪತ್ತೇಳು ಸಮಭಾಗಗಳನ್ನಾಗಿ ವಿಂಗಡಿಸಿ. ಒಂದೊಂದು ಭಾಗವನ್ನೂ ಒಂದೊಂದು 'ನಕ್ಷತ್ರ' ಎಂದು ಕರೆದರು. ಆಯಾಯ ಭಾಗದ ಸುತ್ತ ಮುತ್ತ ಇರುವ ಎಲ್ಲ ಚುಕ್ಕೆಗಳನ್ನು, ತಾರೆಗಳನ್ನು ಒಟ್ಟುಗೂಡಿಸಿ, ಆ ಗುಂಪಿಗೆ ಒಂದೊಂದು ಹೆಸರಿಟ್ಟು, ಕೃತ್ತಿಕೆಯಿಂದ ಮೊದಲುಗೊಂಡು, ರೇವತಿ, ಅಶ್ವಿನಿ, ಭರಣಿಯವರೆಗೆ ಇಪ್ಪತ್ತೇಳು ನಕ್ಷತ್ರಗಳನ್ನು ಭಾರತೀಯ ಖಗೋಳಶಾಸ್ತ್ರಜ್ಞರು ಗುರುತಿಸಿದರು.</p>
		<p>ಈ ಬಗೆಯ ಪರಿಗಣನೆಯಲ್ಲಿ, ಸೂರ್ಯ ತನ್ನ ಸಾಪೇಕ್ಷ ಸಂಚಾರದ ಕ್ರಾಂತಿಪಥದಲ್ಲಿ ಕೆಲವು ನಕ್ಷತ್ರಪುಂಜಗಳಲ್ಲಿ ಸಂಚರಿಸಿದಾಗ (ಉದಾಹರಣೆಗೆ, ಪುಷ್ಯಾ, ಆಶ್ಲೇಷಾ ಮುಂತಾದ ಮಹಾನಕ್ಷತ್ರಗಳಲ್ಲಿ) ಮಳೆ ಸುರಿಯುವುದನ್ನು ಭಾರತೀಯ ಖಗೋಳಶಾಸ್ತ್ರಜ್ಞರು ಅಂದೇ ಕಂಡಿದ್ದರು. ಈಗಲೂ ಕನ್ನಡನಾಡಿನಲ್ಲಿ ಹಲವೆಡೆ ಸೂರ್ಯನು 'ಇರುವ' ನಕ್ಷತ್ರಕ್ಕೆ 'ಮಳೆನಕ್ಷತ್ರ' ಎಂದು ಪಂಚಾಂಗಗಳಲ್ಲಿ ಬರೆದಿರುವುದನ್ನು ಕಾಣಬಹುದು. ರವಿಯು ಆದ್ರ್ರಾ ನಕ್ಷತ್ರವನ್ನು 'ಪ್ರವೇಶಿಸುವ' ಸೌರ-ಚಾಂದ್ರಮಾನ ತಿಥಿಯನ್ನು ವಾರವನ್ನೂ ಅವಲಂಬಿಸಿ, ಆ ಚಾಂದ್ರಮಾನ ಸಂವತ್ಸರದಲ್ಲಿ ಅನಾವೃಷ್ಟಿ, ಅಲ್ಪವೃಷ್ಟಿ ಅಥವಾ ಅತಿವೃಷ್ಟಿ, ಸುಭಿಕ್ಷ ಯಾ ದುರ್ಭಿಕ್ಷ ಸಂಭವವೆಂದು ಜ್ಯೋತಿಷ್ಕರು ಮುನ್ನುಡಿಯುತ್ತಾರೆ. ವರಾಹಮಿಹಿರ ನಂತೂ ತನ್ನ ಬೃಹತ್ ಸಂಹಿತೆಯಲ್ಲಿ ಸೂರ್ಯ ಆದ್ರ್ರಾಕ್ಕೆ ಬಂದಾಗ ಮಳೆ ಸುರಿಯುವುದು ತಪ್ಪದು ಎನ್ನುತ್ತಾನೆ.<sup><a epub:type="noteref" href="999-aside.xhtml#id-001.18">೧೮</a></sup>ನಕ್ಷತ್ರಕ್ಕೂ ನೀರಿಗೂ ಹೀಗೆ ಕಾರಣ ಕಲ್ಪಿಸಿಕೊಳ್ಳಲು ಅವಕಾಶವಾಯಿತು. ಸುರಿಮಳೆಯ 'ವರ್ಷಾ'ಪದವೇ 'ಸಂವತ್ಸರ'ಕ್ಕೂ ಸಂದಿತು. ಮಳೆಗಾಲದಿಂದ ಮಳೆಗಾಲಕ್ಕೆ ವರ್ಷಗಣನೆ; ನೀರು ಹೆಪ್ಪುಗಟ್ಟುವ ಚಳಿಗಾಲ; ಮಂಜು ಕರಗಿ ನೀರಾಗುವ ಕಾಲ, ತೇವಾಂಶ ಲವಲೇಶವಿಲ್ಲದ ಸುಡು ಬಿಸಿಲಿನ ಬೇಸಗೆ -ಹೀಗೆ ಕಾಲಗಣನೆಗೂ ಈ ನೀರಿಗೂ ನಂಟು ಇದ್ದುದು ಉಂಟು.</p>
		<p>ಈ ಎಲ್ಲ ವಿಚಾರಗಳನ್ನೂ, ನೀರ ಮಹತ್ವವನ್ನೂ ತಿಳಿದಿರಬೇಕಾದದ್ದು ಅವಶ್ಯಕ ಎಂದೂ, ಕ್ರಿಯೆ ಮತ್ತು ಪ್ರತಿಕ್ರಿಯೆಗಳಿಗೆ ಹೇಗೆ ಎಡೆಬಿಡದ ಸಂಬಂಧ ಇರುತ್ತದೆಯೋ ಹಾಗೆಯೇ, ಪ್ರತ್ಯಕ್ಷವಾಗಿ ಯಾ ಪರೋಕ್ಷವಾಗಿ ಆಧಾರ- ಆಧಾರ್ಯ ಸಂಬಂಧ ಈ ನೀರಿಗೆ ನಂಟಾದ ವಸ್ತುಗಳ ಜೊತೆಗೆ ಇರುವುದನ್ನ ಗುರುತಿಸಬೇಕು -ಎನ್ನುತ್ತಾರೆ, ಈ ಮಂತ್ರದ ದೃಷ್ಟಾರ ಋಷಿ. ನೀರಮೇಲಣ ದೋಣಿಯಂತೆ ಲೋಕ ಇಲ್ಲಿ ತಳವೂರಿ ನಿಂತಿದೆ -ಎಂದು ಕವಿ ಭರತವಾಕ್ಯ ಹಾಡಿ, ಈ ಮಂತ್ರಭಾಗವನ್ನು ಮುಗಿಸುತ್ತಾರೆ.</p>
		<p class="text-center"><strong>ನೀರ ಹೂವೇನೆಂದು ಯಾರು ಬಲ್ಲರೋ ಅವರು...<br />('ಯೋ'ಅಪಾಂ ಪುಷ್ಮಂ ವೇದ)</strong></p>
		<p class="myquote">ನೀರ ಹೂವೇನೆಂದು ನೀ ಬಲ್ಲೆಯೇನು?<br />ಅದನರಿಯೆ ಹೂವಿನೊಲು ರಸದ ಸೆಲೆ ನಲಿವಿನೆಡೆ<br />ಪಶು-ಪುತ್ರ ಸಂಪದವ ಪಡೆವೆ ನೀನೆಲ್ಲವನು;<br />ತಂಗದಿರ ಚಂದಿರನೆ ನಭದ ನೀರಿನ ಹೂವು</p>
		<p class="text-right">-ಇದ ತಿಳಿದು, ನೀ ನೀರಲಿರುವುದೆಲ್ಲವ ಗ್ರಹಿಸೆ, ಇಂಬು ನಿನ್ನಲ್ಲೆ!</p>
		<p class="myquote">ಅಗ್ನಿ ನೀರಿನ ನೆಲೆಯು;<br />ನೀರೂ ಬೆಂಕಿಯ ನೆಲೆಯೇ;<br />ವಹ್ನಿ ಜಲಗಳ ನೆಲೆಗಳೇನೆಂದು ನೀ ಬಲ್ಲೆಯೇನು?</p>
		<p class="text-right">ಇದ ತಿಳಿದು, ನೀ ನೀರಲಿರುವುದೆಲ್ಲವ ಗ್ರಹಿಸೆ, ಎಲ್ಲ ನಿನ್ನಲ್ಲೆ!</p>
		<p class="myquote">ಗಾಳಿ ನೀರಿನ ನೆಲೆಯು;<br />ನೀರೂ ಅನಿಲದ ನೆಲೆಯೇ;<br />ವಾಯು ವಾರಿಗಳ ನೆಲೆಗಳೇನೆಂದು ನೀ ಬಲ್ಲೆಯೇನು?</p>
		<p class="text-right">ಇದ ತಿಳಿದು, ನೀ ನೀರಲಿರುವುದೆಲ್ಲವ ಗ್ರಹಿಸೆ, ಎಲ್ಲ ನಿನ್ನಲ್ಲೆ!</p>
		<p class="myquote">ಸೂರ್ಯ ನೀರಿನ ನೆಲೆಯು;<br />ನೀರೂ ತಪನನ ನೆಲೆಯೇ;<br />ಭಾನು ಸಲಿಲಗಳ ನೆಲೆಗಳೇನೆಂದು ನೀ ಬಲ್ಲೆಯೇನು?</p>
		<p class="text-right">ಇದ ತಿಳಿದು, ನೀ ನೀರಲಿರುವುದೆಲ್ಲವ ಗ್ರಹಿಸೆ, ಎಲ್ಲ ನಿನ್ನಲ್ಲೆ!</p>
		<p class="myquote">ಚಂದ್ರ ನೀರಿನ ನೆಲೆಯು;<br />ನೀರೂ ತಿಂಗಳ ನೆಲೆಯೇ;<br />ಇಂದು ಉದಕಗಳ ನೆಲೆಗಳೇನೆಂದು ನೀ ಬಲ್ಲೆಯೇನು?</p>
		<p class="text-right">ಇದ ತಿಳಿದು, ನೀ ನೀರಲಿರುವುದೆಲ್ಲವ ಗ್ರಹಿಸೆ, ಎಲ್ಲ ನಿನ್ನಲ್ಲೆ!</p>
		<p class="myquote">ಚುಕ್ಕೆ ನೀರಿನ ನೆಲೆಯು;<br />ನೀರೂ ತಾರೆಯ ನೆಲೆಯೇ;<br />ನಕ್ಷತ್ರ ತೋಯಗಳ ನೆಲೆಗಳೇನೆಂದು ನೀ ಬಲ್ಲೆಯೇನು?</p>
		<p class="text-right">ಇದ ತಿಳಿದು, ನೀ ನೀರಲಿರುವುದೆಲ್ಲವ ಗ್ರಹಿಸೆ, ಎಲ್ಲ ನಿನ್ನಲ್ಲೆ!</p>
		<p class="myquote">ಮುಗಿಲು ನೀರಿನ ನೆಲೆಯು;<br />ನೀರೂ ಮೋಡದ ನೆಲೆಯೇ;<br />ಮೇಘ ಘನರಸದ ನೆಲೆಗಳೇನೆಂದು ನೀ ಬಲ್ಲೆಯೇನು?</p>
		<p class="text-right">ಇದ ತಿಳಿದು, ನೀ ನೀರಲಿರುವುದೆಲ್ಲವ ಗ್ರಹಿಸೆ, ಎಲ್ಲ ನಿನ್ನಲ್ಲೆ!</p>
		<p class="myquote">ಕಾಲಗಣನೆಗೂ ನೀರೆ ನೆಲೆ;<br />ನೀರಿಗೂ ಅದೆ ಕಾಲ ನೆಲೆ;<br />ಕಾಲ ನೀರುಗಳ ನೆಲೆಗಳೇನೆಂದು ನೀ ಬಲ್ಲೆಯೇನು?</p>
		<p class="text-right">ಇದ ಕಾಣು, ತಳವೂರಿ ದೋಣಿಯಾಗಿದೆ ಲೋಕ<br />ನೀರಿನಾಶ್ರಯದಲ್ಲಿ, ತಿಳಿದು ನೀನು!!<sup><a epub:type="noteref" href="999-aside.xhtml#id-001.19">೧೯</a></sup></p>
		<p><strong>'ನೀರು' ತುಂಬಿದ ಕನ್ನಡ ನುಡಿಗಟ್ಟುಗಳ ಕೆರೆ, ಒಗಟುಗಳ ತೊರೆ, ಗಾದೆಗಳ ಝರಿಗಳು!</strong></p>
		<p>ಯಾವುದೇ ಭಾಷೆಯಾಗಲಿ, ಅದು ಬೆಳೆದಂತೆಲ್ಲಾ ಅದರಲ್ಲಿ ಆಡುವ ಮಾತಿನ ಸೊಗಸು ಹೆಚ್ಚುವ ಹಾದಿಯಲ್ಲಿ ವಿಶಿಷ್ಟ ಪದಪುಂಜಗಳೂ, ಅರ್ಥಗರ್ಭಿತ ವಾಕ್ಯಸಮುಚ್ಚಯಗಳೂ ಪ್ರಧಾನಪಾತ್ರ ವಹಿಸುತ್ತವೆ. 'ನುಡಿಗಟ್ಟು' ಎಂದರೆ, ಪದಶಃ ತಿಳಿಸುವ ಸಾಮಾನ್ಯ ಅರ್ಥಕ್ಕೆ ಹೊರತಾಗಿ, ಮಿಗಿಲಾಗಿ ವಿಶೇಷ ಅರ್ಥವನ್ನು ಸ್ಫುರಿಸುವ ವಾಗ್ಧಾರೆ (ಇಂಗ್ಲೀಷಿನಲ್ಲಿ 'ಈಡಿಯಮ್'). ಅವಳು 'ಕಣ್ಣೀರಿನಲ್ಲಿ ಕೈ ತೊಳೆ'ಯುತ್ತಿದ್ದಾಳೆ ಎಂದಾಗ, ಈ ನುಡಿಗಟ್ಟು 'ತುಂಬಾ ದುಃಖವನ್ನು ಅನುಭವಿಸುತ್ತಿದ್ದಾಳೆ' ಎಂದು ಸೂಚ್ಯವಾಗಿ ಹೊಸದೇನೋ ಬೆಳಕನ್ನ ಹೊರಚೆಲ್ಲಿತು. ಹೋಲಿಕೆ, ಅರ್ಥವಿಸ್ತಾರ, ಸ್ವಲ್ಪ ಮಟ್ಟಿಗೆ ಉತ್ಪ್ರೇಕ್ಷೆಗಳು ನುಡಿಗಟ್ಟಿನ ಗುಣಗಳು.</p>
		<p>ಅನುಭವಸಿದ್ಧವಾದ ಮಾತನ್ನ ಅಲಂಕಾರ-ಯುತವಾಗಿ, ಸಾಧ್ಯವಾದಷ್ಟು ಪ್ರಾಸಬದ್ಧವಾಗಿ, ಆದರೆ ಸಂಕ್ಷಿಪ್ತವಾಗಿ ಹೇಳುವ ಲೋಕೋಕ್ತಿಯೇ ನಾಣ್ಣುಡಿ. ಸ್ವಲ್ಪ ವ್ಯತ್ಯಾಸವಿದ್ದರೂ, ಇದೇ 'ಗಾದೆ'ಯೆಂದರೆ ತಗಾದೆಯೇನೂ ಇಲ್ಲ. 'ವೇದ ಸುಳ್ಳಾದರೂ ಗಾದೆ ಸುಳ್ಳಾದೀತೇ' ಎಂಬ ಗಾದೆಯೇ ಇದಕ್ಕೆ ಒಳ್ಳೆಯ ಉದಾಹರಣೆ!</p>
		<p>ಕಿಟೆಲ್ ಕೋಶ, ಕನ್ನಡ ರತ್ನಕೋಶ, ವಿವಿಧ ಕೋಶಗಳು, ವಿಶ್ವಕೋಶಗಳು, 'ಶಬ್ದಮಣಿದರ್ಪಣ'ದಂಥ ವ್ಯಾಕರಣಗ್ರಂಥಗಳು, ಕನ್ನಡ ಕೆಲವು ಕಾವ್ಯಗ್ರಂಥಗಳು, ಗಾದೆ-ಒಗಟುಗಳ ಬಗ್ಗೆ ಬಂದ ಪುಸ್ತಕಗಳ ಸಮುದ್ರದಲ್ಲಿ ಅವಗಾಹನ (=ಮುಳುಗೇಳುವುದು) ಮಾಡಿದಾಗ, ಸಿಕ್ಕ ಕೆಲವು ಮುತ್ತುಗಳನ್ನು ಆರಿಸಿಕೊಂಡು, ಈ ಲೇಖನಕ್ಕೊಂದು ರೂಪ ಕೊಡುತ್ತಿದ್ದೇನೆ. ನೀರಿನ ಬಗ್ಗೆ ಮಾತ್ರ ನನ್ನ ಈ ಚೇಲಂಕನ, ಈಜಾಟ, ಹುಡುಕಾಟ!</p>
		<p>ನುಡಿಗಟ್ಟು: ಈ ಪುಸ್ತಕಗಳನ್ನು ಬರೆದವರು 'ನುಡಿಗಟ್ಟು'ಗಳ ವಿಷಯವನ್ನು ಬಲ್ಲವರು, 'ಅರೆದು ಕುಡಿ'ದವರು, ಚೆನ್ನಾಗಿ ತಿಳಿವಳಿಕೆಯುಳ್ಳವರು. ಬಹಳ ಅನುಭವಶಾಲಿಗಳಾದ್ದರಿಂದ 'ಏಳುಕೆರೆಯ ನೀರು ಕುಡಿದ'ವರೆಂದರೆ ತಪ್ಪಲ್ಲ. 'ತುಂಬಿದ ಕೊಡ'ದಂತೆ, ನಿಜವಾದ ಯೋಗ್ಯತೆಯಿದ್ದೂ ಜಂಬ ಪಡದ ಜನ. ಪರಾಮರ್ಶೆಗಾಗಿ ಇಂಥ ಪುಸ್ತಕಗಳನ್ನು ಓದಲು 'ಅಳೆದು ಸುರಿದೂ' ಹಿಂದು ಮುಂದೆ ಯೋಚಿಸುತ್ತಾ ಕುಳಿತುಕೊಳ್ಳಬೇಕಾಗಿಲ್ಲ; ವಿನಿಯೋಗಿಸಿದ ನಿಮ್ಮ ಕಾಲ 'ನೀರಿನಲ್ಲಿ ಹೋಮ ಮಾಡಿ'ದಂತೆ ವ್ಯರ್ಥವಾಗದು. ನಿಮಗೆ ಇಲ್ಲಿ ಅಸಂದಿಗ್ಧವಾಗಿ ಏನೂ ತೊಂದರೆಯಾಗದೆ, 'ಕುಡಿದ ನೀರು ಅಲ್ಲಾಡದ ಹಾಗೆ' ಮಾಹಿತಿ ಸಿಗುವದಾದ್ದರಿಂದ, ಮಾರ್ಗ ಮಧ್ಯದಲ್ಲೇ ಸಹಾಯಕ್ಕೆ ಸಂಚಕಾರ ತರುವ 'ನಡು ನೀರಲ್ಲಿ ಕೈ ಬಿಡುವ' ಪ್ರಮೇಯ ಒದಗದು. ಲೋಕಾನುಭವ ಏನೂ ಇಲ್ಲದ, ಸಂಕುಚಿತ ಮನದ 'ಕೂಪ ಮಂಡೂಕ'ಗಳೂ ಸಹ, 'ಹಾಲಿಗಾದರೂ ಹಾಕು, ನೀರಿಗಾದರೂ ಹಾಕು' ಎನ್ನುತ್ತಾ ಉದ್ಧಾರವನ್ನಾದರೂ ಮಾಡು, ಹಾಳಾದರೂ ಮಾಡು ಎಂದು ಕೈಲಿದ್ದ ಹಣ ಖರ್ಚಾಗಿ, 'ಗಂಟು ಕರಗು'ವ ಮುನ್ನವೇ ಈ ಬಗೆಯ ಪುಸ್ತಕಗಳನ್ನು ಆಶ್ರಯಿಸಬಹುದು; ನೀರಡಿಕೆ ತೀರಿಸಿಕೊಂಡು, ಮಾಡಬೇಕಾದ ಕೆಲಸ ಮಾಡಿ ಮುಗಿಸಿ, 'ಕೈ ತೊಳೆ'ದು ಕೊಳ್ಳಬಹುದು; ಎಳ್ಳಷ್ಟೇ ಆಗಿರಲಿ, ಕವಿದಿದ್ದರೆ ಆ ಬುದ್ಧಿಯ ಕತ್ತಲಿಗೆ 'ಎಳ್ಳು ನೀರು ಬಿಟ್ಟು', ಶಾಶ್ವತವಾಗಿ ಕತ್ತಲ ಸಂಬಂಧ ಕಡಿದುಕೊಳ್ಳಬಹುದು!</p>
		<p>ಒಗಟು: ಈಗ ಈ 'ನೀರಿ'ನಿಂದ ತೊಯ್ದ ಕೆಲವೇ ಕೆಲವು ಒಗಟುಗಳನ್ನ ಬಿಡಿಸಿ, ನೋಡೋಣ:</p>
		<p><strong>೧. ಹತ್ತುತಲೆ ಕೆಂಪುಂಟು, ರಾವಣನು ನಾನಲ್ಲ; ಆರುತಲೆ ಕಪ್ಪುಂಟು, ಷಣ್ಮುಖನೂ ಅಲ್ಲ; ನೀರಿಗೂ ನನಗೂ ನಂಟು? ಉಹುಂ, ಇಲ್ಲವೆ ಇಲ್ಲ; ಇದು ಏನು ಹೇಳದಿರೆ, ನೀವು- ಜಾಣರಲ್ಲ!</strong></p>
		<p><strong>೨. ನಿಲ್ಲು ನಿಲ್ಲೆಲೋ ಕೋಣ, ನೀರ ತಾವ; ನುಗ್ಗು ನುಗ್ಗೆಲೋ ಜಾಣ, ಮುಳ್ಳಿದ್ದರೂವ. ಹೊರಗೆ ಕುಳಿತಿರು, ಬಂದೆ, ಕೈಮುಗಿದು ಬರುವೆ ದೇವರಿಗೆ- ನಿಮಗೆ ಹೊಳೆಯಿತೆ ಯಾರು ಈ ಕಾಲ ಗೆಳೆಯ?!</strong></p>
		<p><strong>೩. ಕಪ್ಪು ಬಣ್ಣದ ಸೀರೆ ಉಟ್ಟಿಹಳು ಬಾನಲಿ ನೀರೆ। ಒಪ್ಪಿದಾ ಸೀರೆ ಬಿಳಿಯಾಗೆ ಅವಳನ್ನ। ಅಪ್ಪುವವರಿಲ್ಲ -ಸರ್ವಜ್ಞ</strong></p>
		<p><strong>೪. ಅಂಗೈ ಅಗಲದ ಗದ್ದೆ; ಗದ್ದೆಗೊಂದಿಷ್ಟು ನೀರು; ನೀರಿಗೊಂದು ಬೇರು; ಬೇರತುದಿಯಿಂದತ್ತ ಕತ್ತಲನು ತೂರು.</strong></p>
		<p><strong>೫. ನೀಲೀ ಬಣ್ಣದ ಕೆರೇಲಿ ಪಿಳಿ ಪಿಳಿ ಬಿಳಿ ಬಿಳಿ ಮೀನೋ ಮೀನು!</strong></p>
		<p><strong>೬. ಕಟ್ಟೆ ಇಲ್ಲದ ಕೆರೇಲಿ, ಬೆಳ್ಳಿ ತಟ್ಟೆ ತೇಲ್ಕೊಂಡು ಹೋಗ್ತಿದೆ!</strong></p>
		<p><strong>೭. ಎತ್ತರದಿ ಮೇಲಿದೆ ನೀರು, ಮೋಡವಲ್ಲ; ನಾರುಮಡಿ ಸುತ್ತಿಹೆನು, ಸಂನ್ಯಾಸಿಯಲ್ಲ; ನೆತ್ತಿಯಲಿ ಕಣ್ಣುಂಟು, ಮುಕ್ಕಣ್ಣನಲ್ಲ; ಯಾರು ಹೇಳಿರಿ ಬೇಗ, ಜಾಣರೆಲ್ಲ!</strong></p>
		<p><strong>(ಉತ್ತರಗಳು: ೧. ಬೆಂಕಿ; ೨. ಚಪ್ಪಲಿ; ೩. ಮೋಡ; ೪. ಹಣತೆ ದೀಪ; ೫. ಆಕಾಶದಲ್ಲಿ ನಕ್ಷತ್ರ; ೬. ಆಕಾಶದಲ್ಲಿ ಚಂದ್ರ; ೭. ತೆಂಗಿನಕಾಯಿ)</strong></p>
		<p><strong>ಗಾದೆಗಳು:</strong></p>
		<p>ಈಗ ಗಾದೆಗಳ ಕಡೆ ನೋಡೋಣ. ಈ ನಾಣ್ಣುಡಿಗಳೆಲ್ಲ ಅನುಭವ ಜನ್ಯವಾದ ಲೋಕೋಕ್ತಿಗಳು ಎಂಬುದನ್ನು ಮರೆಯಬಾರದು. ಎಲ್ಲಾ ಜನಾಂಗಗಳಲ್ಲೂ, ಆಯಾಯ ದೇಶ ಕಾಲ ತತ್ಕಾಲೀನ ಸಾಮಾಜಿಕ ವ್ಯವಸ್ಥೆಗೆ ಅನುಗುಣವಾಗಿ ಈ ಮಾತುಗಳು ಯಾರೋ ಒಬ್ಬ ಕವಿ ಮನೋಭಾವದವನ/ಳ ಉದ್ಗಾರವಾಗಿರುತ್ತವೆ. ಕೆಲವು ಗಾದೆಗಳನ್ನು ಅರ್ಥಮಾಡಿಕೊಳ್ಳಲು ಅದು ಹುಟ್ಟಿದ ಹಿನ್ನೆಲೆ ಬೇಕಾದೀತು; ಹೆಚ್ಚಿನ ಹಲವು ಸಾರ್ವಕಾಲಿಕ ಸತ್ಯ ಸಾರುವುದರಿಂದ ಅವು ಎಲ್ಲೆಲ್ಲೂ ಚಲಾಯಿಸಬಹುದಾದ ನಾಣ್ಯಗಳು.</p>
		<p>'ಗಾದೆ' ಎಂಬುದು ಸಂಸ್ಕೃತದ 'ಗಾಥಾ' ಎಂಬ, 'ಹಾಡಲು ಬರುವ ಪದ್ಯ' ಎಂದು ಸ್ಥೂಲವಾಗಿ ಅರ್ಥೈಸಬಲ್ಲ ಪದದಿಂದ ಬಂದಿದೆ. ಹಿಂದಿಯಲ್ಲಿ 'ಕಹಾವತ್' (ಹೇಳಿಕೆ), ರಷ್ಯನ್ ಭಾಷೆಯಲ್ಲಿ 'ಪೊಸ್ಲೋವಿಟ್ಸ' (ವಿಶೇಷ ಪದಗಳು), ತಮಿಳಿನಲ್ಲಿ 'ಪಯಲ್ ಮೊಳಿ' (ಹಳೆಯ ಮಾತು), ಪರ್ಶಿಯನ್‍ನಲ್ಲಿ ನೆನಪಿನ ಮಾತು- ಎಂದು ಹೇಳಿದಾಗ, 'ಗಾದೆ' ಬಹಳ ಹಿಂದಿನ ಕಾಲದಿಂದ ಜನ ಬಳಸುತ್ತ ಇರುವುದರ ಸೂಚನೆಯಿದೆ. ಲ್ಯಾಟಿನ್‍ನಲ್ಲಿ 'ಪ್ರಾವರ್ಬಿಯಂ' (ಜನರ ಎದುರು ಆಡಿದ ಮಾತು) ಮತ್ತು ಗ್ರೀಕ್‍ನಲ್ಲಿ 'ಪರೋಮಿಯಾ' (ದಾರಿಯಲ್ಲಿ ಆಡಿದ ಮಾತು)- ಎಂದಾಗ, 'ಗಾದೆ'ಯು ಸಾಮಾನ್ಯ ಜನರು ಪದೇ ಪದೇ ಉಪಯೋಗಿಸುತ್ತಿರುವ, ಮೆಚ್ಚುಗೆ ಪಡೆದುದರ ಕುರುಹು ಇದೆ. ಹಿಬ್ರೂವಿನಲ್ಲಿ 'ಮಶಾಯ್' (ಹೋಲಿಕೆ, ಉಪಮೆ) ಮತ್ತು ಅರಾಬಿಕ್‍ನಲ್ಲಿ 'ಮಥಾಯ್' (ದೃಷ್ಟಾಂತ, ಹೀಗೆ ಆಗಿತ್ತು ನೋಡಿ)- ಎಂದಾಗ, 'ಗಾದೆ'ಗೊಂದು ಹಿನ್ನೆಲೆ,</p>
		<p>ಅನುಭವದ ಬುನಾದಿ, ಅದರಿಂದ ಕಲಿತ ಕಲಿಯಬಲ್ಲ ಪಾಠ, ಎಂಬೆಲ್ಲ ಲಕ್ಷಣಗಳು ಹಿಗ್ಗುತ್ತವೆ. ಜರ್ಮನ್ ಭಾಷೆಯಲ್ಲಿ 'ಸ್ಪ್ರಿಕ್‍ವೋರ್ಟ್, ರೆಡೆನ್‍ಸಾರ್ಟ್' (ಅಲಂಕರಿಸಿದ, ಬಣ್ಣಹಚ್ಚಿದ ಮಾತು)- ಎಂದಾಗ, ಈ ನಮ್ಮ 'ಗಾದೆ' ಆ ಅನುಭವದ ರಸಗಟ್ಟಿಯನ್ನೇ ಸ್ವಾರಸ್ಯಕರವಾಗಿ ಹೇಳುವ ಮಾತು- ಎಂಬ ಧ್ವನಿ ಇದೆ. ಕಾವ್ಯಮಯವಾಗಿ (ಕನ್ನಡದಲ್ಲಂತೂ ಹೆಚ್ಚೂ ಕಡಿಮೆ ಪ್ರಾಸಬದ್ಧವಾಗಿ) ಆದರೆ ಆದಷ್ಟು ಸಂಕ್ಷಿಪ್ತವಾಗಿ, ತೂಕವಾದ ಪದಗಳಿಂದ ಕೂಡಿ, ಬಹುಕಾಲ ನೆನಪಿನಲ್ಲಿ ಉಳಿಯುವ ಮಾತು ಈ 'ಗಾದೆ'!'ಹಾಡಿನಂತೆ ಗಾದೆ ಮಾತು' ಎಂದಾಗ ಗದ್ಯಕ್ಕಿಂತ ಪದ್ಯರೂಪದಲ್ಲಿದ್ದುದೇ ಬಹು ಕಾಲ ನೆನಪಿನಲ್ಲಿ ಉಳಿಯುವ ಸಂಭವವೆಂಬುದು ಸಾಬೀತಾಗುತ್ತದೆ. ನಾವು ಎಷ್ಟೊಂದು ಸುಭಾಷಿತಗಳು, ಉಕ್ತಿಗಳು, ಸೂಕ್ತಿಗಳು, ವಚನಗಳನ್ನ ಇಡಿಯಾಗಿ ನಾಣ್ಣುಡಿಯಾಗಿಯೂ, ಬಿಡಿ ಬಿಡಿ ಸಾಲುಗಳನ್ನೇ ಗಾದೆಗಳಾಗಿಯೂ ಬಳಸುತ್ತೇವೆ.</p>
		<p>ಗಾದೆಗಳನ್ನ ಹುಡುಕಿ ಹೊರಟಾಗ ಸೋಮೇಶ್ವರ ಶತಕ, ಸರ್ವಜ್ಞನ ತ್ರಿಪದಿಗಳು, ನೀತಿ ಶತಕಗಳು, ಕಗ್ಗಗಳು ಥಟ್ಟನೆ ನೆನಪಿಗೆ ಬರುತ್ತವೆ. ಕೆಲವನ್ನು ಮಾತ್ರಾ ಪ್ರಾತಿನಿಧಿಕವಾಗಿ ಆರಿಸಿಕೊಂಡಿದ್ದೇನೆ, ತುಂಬಾ ಬಿಟ್ಟಿದ್ದೇನೆ ಎಂಬ ಕೊರಗೂ ನನಗಿದೆ.</p>
		<p>ಒಂದೇ ಗಾದೆ ಬೇರೆ ಬೇರೆ ಕಡೆ ಹೇಗೆ ಇವೆ ಎಂಬುದಕ್ಕೆ ಇಲ್ಲಿ ಕೆಲವು ಇವೆ ನೋಡಿ: ಸಂಸ್ಕೃತದ 'ಕೂಪ ಮಂಡೂಕ' (ಬಾವಿಯೊಳಗಣ ಕಪ್ಪೆ)ಗೆ, ಆಫ್‍ಘಾನಿಸ್ತಾನದ ಗಾದೆ 'ಇರುವೆ ಸಮುದ್ರ' ಎಂದಾಗ ಅದು ಹೇಳೋದು ನೀರಿನ 'ಹಳಾ'್ಳನ!'; ಅದೇ ಆಫ್ರಿಕನ್ ಗಾದೆಯಲ್ಲಿ 'ಏನೂ ಗೊತ್ತಿಲ್ಲದವನಿಗೆ ಸಣ್ಣ ತೋಟವೇ ಅರಣ್ಯ!' 'ಅರ್ಧೋ ಘಟೋ ಘೋಷಂ ಉಪೈತಿ ನೂನಮ್' ಎಂಬುದು 'ಖಾಲಿ ಮಡಿಕೆ; ಶಬ್ದ ಜಾಸ್ತಿ' ಯಾಗಿದೆ. ಅದೇ ತರಹೆಯ 'ಸಂಪೂರ್ಣ ಕುಂಭೋ ನ ಕರೋತಿ ಶಬ್ದಮ್' ಎಂಬುದು 'ತುಂಬಿದ ಕೊಡ ತುಳುಕಲ್ಲ' ಆಗಿದೆ. ಐರಿಷ್‍ನಲ್ಲಿರುವ 'ಗಾದೇನ ಎಲ್ಲಾದರೂ ಅಲ್ಲಗಳೆಯ ಲಾದೀತೇ?' ಎಂಬುದಕ್ಕಿಂತ ನಮ್ಮ 'ವೇದ ಸುಳ್ಳಾದರೂ ಗಾದೆ ಸುಳ್ಳಾದೀತೆ'ಯೇ ನಮಗೆ ಹೆಚ್ಚು ಅರ್ಥಪೂರ್ಣ.</p>
		<p>'ಸತ್ತ ಹೆಣನಿಗೆ ನೀರ ಹೊತ್ತು ತಂದೆರದಂತೆ। ಚಿತ್ತವಿಲ್ಲದವಳ ಒಡನಾಟ ಕತ್ತೆ ಮುಂ। ದತ್ತು ಕರೆದಂತೆ- ಸರ್ವಜ್ಞ ಇವೆಲ್ಲಾ 'ನೀರಿನಲ್ಲಿ ಹೋಮ ಮಾಡಿದಂತೆ'. ವೃಥಾ ವೃಷ್ಟಿಃ ಸಮುದ್ರೇಷು (ಮುನ್ನೀರ್ ಅಂದರೆ, ಸಮುದ್ರದ ಮೇಲೆ ಮಳೆಗರೆದಂತೆ) ಏನೂ ಪ್ರಯೋಜನವಿಲ್ಲ- ಎನ್ನುತ್ತಾನೆ ಎಲ್ಲಾ ಬಲ್ಲವನು. ಹೀಗೆ ಒಂದೇ ನೀರು ಬೇರೆ ಬೇರೆ ಸೀಶೆಗಳಲ್ಲಿ!</p>
		<p>ಒಂದು ಭಾಷೆಯಲ್ಲಿ ಗಾದೆಯಿದ್ದರೆ ಅದೇ ತರಹೆಯದು ಎಲ್ಲಾ ನುಡಿಗಳಲ್ಲೂ ಇದ್ದೇ ಇರುತ್ತದೆಯೆಂದು ಹೇಳಲಾಗದು. ನೈಷಧ ಚರಿತದ 'ಘನಾಂಬುನಾ ರಾಜಪಥೇ ಹಿ ಪಿಚ್ಛಲೇ, ಕ್ವಚಿದ್ ಬುಧೈರ್ ಅಪಿ ಅಪಥೇನ ಗಮ್ಯತೇ'ಯನ್ನ 'ಹೆದ್ದಾರಿ ಕೊಚ್ಚೆ ಬಿದ್ದು ಹೊಲಸೆದ್ದಾಗ, ಬಲ್ಲವರಿಗೆ ಒಳದಾರಿಯೇ ಪಥ್ಯ' ಅಂತ ಅನುವಾದಿಸಿ ಹೊಸದನ್ನ ಹೊಸೆಯಬಹುದು. ಹಾಗೆಯೇ, ಪಂಚತಂತ್ರದ 'ವಸ್ತ್ರಾಣಾಂ ಆತಪೋ ಜರಾ'ವನ್ನು 'ಬಟ್ಟೆಗೆ ಮುಪ್ಪೇ ಕಿಡಿ' ಯಾಗಿಸಬಹುದು. 'ಪಯೋಗತೇ ಕಿಂ ಖಲು ಸೇತುಬಂಧಃ' ಎಂಬುದಕ್ಕೆ, 'ನೀರೆಲ್ಲ ಆರಿಹೋದಮೇಲೆ ಸೇತುವೆ ಕಟ್ಟಿದರೇನು ಬಿಟ್ಟರೇನು?' ಎಂದು ಅನುವಾದಿಸುವುದಕ್ಕಿಂತ, 'ಊರು ಸೂರೆ ಹೋದಮೇಲೆ ದಿಡ್ಡೀ ಬಾಗಿಲು ಹಾಕಿಕೊಂಡಂತೆ' ಯೇ ಚೆನ್ನು.</p>
		<p>'ಸರ್ವೇಗುಣಾಃ ಕಾಂಚನಂ ಆಶ್ರಯನ್ತಿ' ಎಂಬ ನಾಣ್ಣುಡಿ, 'ಯಸ್ಯಾಸ್ತಿ ವಿತ್ತಂ ಸ ನರಃ ಕುಲೀನಃ। ಸ ಪಂಡಿತಃ ಸ ಶ್ರುತವಾನ್ ಗುಣಜ್ಞಃ। ಸ ಏವ ವಕ್ತಾ ಚ ಸ ಚ ದರ್ಶನೀಯೋ।' ಎಂಬ ಭರ್ತೃಹರಿಯ ನೀತಿಶತಕದ ಶ್ಲೋಕಾಂತ್ಯ ಪಾದ. ಇದನ್ನೇ ಶಬ್ದಮಣಿದರ್ಪಣಕಾರ 'ಪೊನ್ನುಳ್ಳವನೆ ಕುಲೀನಂ। ಚೆನ್ನಂ, ಕಲಿ, ಸತ್ಯವಾದಿಯೆನಿಸುಗುಂ, ಅದರಿಂ-। ದಿನ್ನುಂ ಪೊನ್ನನೆ ಪಡೆವುದು। ಪೊನ್ನಂ ಸಮನಿಸುಗುಂ ಅಲ್ತೆ ಪೆಣ್ಣುಂ ಮಣ್ಣುಮ್।।' ಎಂದು ಭಾವಾನು ವಾದಿಸಿದ್ದರೂ, ಕೊನೆಯ ಸಾಲು ಗಾದೆಯಾಗಿ ಕನ್ನಡದಲ್ಲಿ ಉಳಿಯಿತೇನು? ಹಾಗೆಯೇ, 'ಔದುಂಬರಾಣಿ ಪುಷ್ಪಾಣಿ, ಶ್ವೇತ ವರ್ಣಂ ಚ ವಾಯಸಮ್। ಮತ್ಸ್ಯಪಾದಂ ಜಲೇ ಪಶ್ಯನ್, ನ ನಾರೀ ಹೃದಯಸ್ಥಿತಮ್।।' ಎಂಬುದರ ನನ್ನ ಕನ್ನಡ ರೂಪ, 'ಅತ್ತಿ ಹೂವನು ಕಂಡೆ, ಬಿಳಿಯ ಬಣ್ಣದ ಕಾಗೆಯನೂ ನಾ ಕಂಡೆ। ಕಂಡೆ ನೀರಲಾಡುವ ಮೀನ ಹೆಜ್ಜೆಗಳನೂ। ಕಂಡಿರಾ ನೀವೆಂದೂ, ಕೇಳಿಹಿರಾ, ಬಲ್ಲಿರಾ। ಲಲನೆಯೊಬ್ಬಳ ಮನದಾಳದೊಳಗೇಳಿವ ಅಲೆಯ ಪರಿಯ?।।' ಮೂಲವನ್ನು ಅರ್ಥೈಸೀತೇ ಹೊರತು ಗಾದೆಯಾಗಿ ಉಳಿಯದು. ಇದರಂತೆ, 'ದೂರದ ನೀರು ಹತ್ತಿರದ ಬೆಂಕಿಯನ್ನ ಆರಿಸಬಲ್ಲದೆ' ಎಂಬ ಚೈನೀ ಗಾದೆ, 'ಬತ್ತಿ ಹೋಗೋ ತನಕ ಬಾವೀಲಿ ನೀರಿತ್ತೇ ಅನ್ನೋದು ಕೆಲವರಿಗೆ ಗೊತ್ತಾಗಲ್ಲ' ಎಂಬ ಐರಿಷ್ ಗಾದೆ, 'ಸುಮ್ಮನೇ ಇರೋ ನಾಯಿ ಬೇಗ ನಂಬಬೇಡ, ನಿಂತ ನೀರಲ್ಲಿ ದಿಢೀರನೆ ಧುಮಕಬೇಡ' ಎನ್ನುವ ರಷ್ಯನ್ ಗಾದೆ- ಇವೆಲ್ಲ ಆಯಾಯ ಪರಿಸರದ ವೈಶಿಷ್ಟ್ಯಗಳು.</p>
		<p>'ಅಳೆಯಿಲ್ಲದೂಟ, ಹೆಂಮಳೆಯಿಲ್ಲದಾರಂಬ। ಬಳೆಯಿಲ್ಲದವಳ ನಳಿದೋಳು ದೊಂಬರ। ಗೆಳೆಯೆಂದವಕ್ಕು -ಸರ್ವಜ್ಞ।।' ಗಮನಿಸಿ. (ಇಲ್ಲಿ, ಅಳೆ= ಮಜ್ಜಿಗೆ; ಆರಂಬ= ಒಕ್ಕಲುತನ; ಹೆಂಮಳೆ= ಭಾರೀ ಮಳೆ.) 'ನೀರಾದರೂ ಮಜ್ಜಿಗೆ, ಮರುಳಾದರೂ ತಾಯಿ' ಎನ್ನುವಲ್ಲಿ, ವಯಸ್ಸಾದಮೇಲೆ ಅರಳು ಮರಳು ಹುಚ್ಚಿಯೇ ಆಗಿರಲಿ, ಮಕ್ಕಳಿಗೆ ತಾಯಿ ಎಂದೆಂದೂ ತಾಯಿಯೇ ಎನ್ನುವ ಮಾತಿದೆ. 'ಅಜ್ಜಿ ಇಲ್ಲದ ಮನೆಯು, ಮಜ್ಜಿಗಿಲ್ಲದ ಊಟ' ಎಂಬುದೂ ಇದೆ; 'ತಕ್ರಾನ್ತಂ ಖಲು ಭೋಜನಮ್' ಇದನ್ನೇ ಸಮರ್ಥಿಸುತ್ತದೆ. (ಈ ಮಜ್ಜಿಗೆಗೆ 'ಕಳಲೆಂದು ಮಜ್ಜಿಗೆಯುಂ, ಅಂದುಗೆಯುಂ ಅಕ್ಕು' ಎಂದು ಶಬ್ದಮಣಿದರ್ಪಣಕಾರ ಹೆಚ್ಚುಗಾರಿಕೆಗೆ ಏರಿಸಿದ್ದಾನೆ!)</p>
		<p>ಮಳೆ: 'ಮಳೆ ಚಿರತೆಯ ಚರ್ಮಕ್ಕೆ ಹೊಡೆದೀತು; ಕಪ್ಪು ಚುಕ್ಕೆಗಳನ್ನ ತೊಳೆದೀತೇ?' ಮತ್ತು 'ಮಳೆ ಬಿದ್ದರೆ ಒಂದೇ ಮನೆಯ ಮಾಡಿನಮೇಲೆ ಬೀಳುವುದಿಲ್ಲ' ಎಂಬ ಆಫ್ರಿಕನ್ ಗಾದೆಗಳು ಗಮನಾರ್ಹ. ('ಗಾದೆಗಳು ಅನುಭವದ ಹೆಣ್ಣುಮಕ್ಕಳು' ಎಂದೊಂದು ಆಫ್ರಿಕನ್ ಗಾದೆಯೂ ಇದೆ!)</p>
		<p>'ಮಳೆಯೇ ಸರ್ವ ಜನಾಶ್ರಯಮ್' ಎನ್ನುವ ಸೋಮೇಶ್ವರಶತಕದ ಪಾಲ್ಕುರಿಕೆ ಸೋಮನಾಥ, 'ಒಣಗಲ್ ಪೈರಿಗೆ ಬಾರದಿರ್ದ ಮಳೆ ತಾಂ ಬಂದೇನದು ಆಪತ್ತಿನೋಳ್?' ಎಂದು ಪ್ರಶ್ನಿಸುತ್ತಾನೆ. 'ಕೊಡುವರ್ ಕೊಂಬರು ಮತ್ರ್ಯರೇ?'- ಎಂದು ಕೇಳುವಾಗ, 'ಗಿಡವೃಕ್ಷಂಗಳಿಗಾರು ನೀರನ್ ಎರೆವರ್ ನಿತ್ಯಂ ಮಹಾರಣ್ಯದೊಳ್' ಎನ್ನುತ್ತಾ ಮಳೆಯನ್ನು ಕೊಂಡಾಡುತ್ತಾನೆ. ಆದರೆ, ಮಳೆ ಬಿಟ್ಟಮೇಲೆ ಅದರ ಕೆಳಗೆ ನಿಲ್ಲುವುದು ತರವಲ್ಲ: 'ಮಳೇ ಹನಿ ಬಿಟ್ಟರೂ, ಮರದ ಹನಿ ಬಿಡಲಿಲ್ಲ!'</p>
		<p>ಮಳೆ ಬೇಕೇ ಬೇಕು- ಎನ್ನುತ್ತಾ, 'ಮಳೆಯಿಲ್ಲದ ಬೆಳೆ (ಪೈರೂ), ತಾಯಿಯಿಲ್ಲದ (ಮತಿಯಿಲ್ಲದ) ಕೂಸೂ ಸಮ', 'ಬೆಳೆಗೆ ಮಳೆ ಬರೆ ಲೇಸು', 'ಸರುವರಿಗೆ ಮಳೆಯು ಬರುವಾಸೆ' ಎಂದೆಲ್ಲಾ ಸಾರುತ್ತಾ, ಸಕಾಲದಲ್ಲಿ ಎಷ್ಟು ಮಳೆ ಬಂದರೂ ಅಷ್ಟು ಒಳ್ಳೆಯದು ಎನ್ನುವುದಕ್ಕೆ, 'ಮಳೆ ಬಂದರೆ ಕೇಡಲ್ಲ; ಮಗ ಉಂಡರೂ ಕೇಡಲ್ಲ' ಎಂದು ಹೇಳುತ್ತಾರೆ. ಇದರಿಂದ ಬಂತು: 'ಅರಸನಿಲ್ಲದ ನಾಡು, ವರುಷವಿಲ್ಲದ ಬೆಳೆಯು। ಹರುಷವಿಲ್ಲದವಳ ಮನೆವಾರ್ತೆ ಅರನಾರಿ। ಪುರುಷನಂತಕ್ಕು- ಸರ್ವಜ್ಞ।।'</p>
		<p>ಶ್ರಾವಣ-ಭಾದ್ರಪದ ಮಾಸಗಳು ಸೇರಿ ವರ್ಷ ಋತು. ಮಳೆಗಾಲದ ಬಿಸಿಲು ಬೇಡದ ಇರುಸು ಮುರುಸು. 'ಮಳೆಗಾಲದ ಬಿಸಿಲನ್ನ ನಂಬಬಾರದು; ನಗೆಗಾರನ ಮಾತ ನಂಬಲಾಗದು'. ಹೇಗೆ? ಕೇಳಿ: 'ಬಚ್ಚಲಿಲ್ಲದ ಮನೆಯು, ಕೆಚ್ಚಲಿಲ್ಲದ ಪಶುವು। ನೆಚ್ಚಗಿಲ್ಲದವಳ ಮನೆವಾರ್ತೆ ಶ್ರಾವಣದ। ಕಿಚ್ಚಿನಂತಕ್ಕು- ಸರ್ವಜ್ಞ।।' ಸುಮ್ಮ ಸುಮ್ಮನೆ ಮಳೆಬಾರದು. 'ಲಗಾನ್'ನ ಭುವನ್ ಮತ್ತು ಗೌರಿಯೊಂದಿಗೆ 'ಕಾಲೇ ಮೇಘಾ, ಕಾಲೇ ಮೇಘಾ ಪಾನೀ ತೋ ಬರಸೋ' ಎನ್ನುತ್ತಾ ಹಾರೈಸಬಹುದು, ಅಷ್ಟೆ. 'ಕಪ್ಪೆ ಕೂಗಿ ಮಳೆ ಬರಿಸಿದ ಹಾಗೆ'. ಎಷ್ಟು ಬೀಳುತ್ತೆ ಯಾವಾಗ ಬೀಳುತ್ತೆ- ಹೇಳುವುದು ಕಷ್ಟ. 'ಮಳೆ, ಮಾರು (=ದ್ವೇಷ ಭಾವನೆ), ಮರಣ ಯಾರೂ ಅರಿಯರು!' ಆಕಾಶ ನೋಡದೆ, ಪುಸ್ತಕ ದಲ್ಲಿರುವುದನ್ನ ನಂಬಿ ಫಲ ಹೇಳುವುದರಿಂದ ಬಂತೋ ಏನೋ: 'ಮಳೆ ಜೋಯಿಸನ ಮಿಂಡ; ಕತ್ತೆ ಗುಡಿಗಾರನ ಮಿಂಡ.'</p>
		<p>ಜ್ಯೋತಿಷ್ಯದ ಮಾತು ಬಂತಲ್ಲ; ಅದನ್ನೇ ಸ್ವಲ್ಪ ಮುಂದುವರಿಸಲೇ? ಒಂದು ಗಾದೆ ಇದೆ: 'ಆದ್ರಿ ಮಳೆ ಗುಡುಗಿದರೆ ಆರು ಮಳೆ ಇಲ್ಲ' -ಅಂತ. ಸಾಮಾನ್ಯವಾಗಿ ಚಾಂದ್ರಮಾನ ಆಷಾಡ ಮಾಸದಲ್ಲಿ ಸೂರ್ಯ ಆದ್ರ್ರಾ ನಕ್ಷತ್ರ ಪ್ರವೇಶ ಮಾಡಿದಾಗ ಭಾರತದಲ್ಲಿ ಮಳೆ ಬರುತ್ತೆ. ಹಾಗೆ ಪ್ರವೇಶಿಸಿದ ಕಾಲದ ತಿಥಿ ವಾರ ಆ ದಿನದ (ಅಂದರೆ ಚಂದ್ರ ಇರುವ) ನಕ್ಷತ್ರ ಇತ್ಯಾದಿ ಗಳೆಲ್ಲದರ ಒಟ್ಟು ಪ್ರಭಾವ ಆ ಪ್ರದೇಶದಲ್ಲಿ ಮುಂದೆ ಬೀಳುವ ಮಳೆಯ ಮುನ್ಸೂಚನೆ ಕೊಡುತ್ತೆ- ಎಂದು ಒಂದು ನಂಬಿಕೆ. ಇನ್ನೊಂದು (ಅವೈಜ್ಞಾನಿಕ ಎಂದು ಕೆಲವರ, ಚರ್ಚಾಸ್ಪದ ಎಂದು ಹಲವರ) ಅಭಿಪ್ರಾಯ ಈ ಗಾದೆಗೆ ಮೂಲ. ಆ ಮಳೆ ಗುಡುಗು ಮಿಂಚು ಏನೂ ಇಲ್ಲದೆ, ಧಾರಾಕಾರವಾಗಿ ಜಿನುಗಿನ ಸೋನೆ ಮಳೆಯಾಗಿ ಸುರಿದರೆ ಒಳ್ಳೆಯದು; ಹಾಗೆ ಆಗದೆ, ಏನಾದರೂ ಗುಡುಗಿ, ಮಳೆ ಬಿದ್ದರೆ. ಆ ಪ್ರದೇಶದಲ್ಲಿ ಮುಂದೆ ವರ್ಷವಿಡೀ ಸರಿಯಾಗಿ ಮಳೆ ಬೀಳದು- ಎಂಬ ನಂಬಿಕೆ ನಮ್ಮಲ್ಲಿದೆ. 'ಗುಡುಗಿದರೆ ಮೋಡ, ಅಡಗಿದ ಮಳೆ', ಹಿಂದಿಯಲ್ಲಿ 'ಜೋ ಗರಜತೇ ಹೈಂ, ವೋ ಬರ್‍ಸತೇ ನಹೀಂ' ಗೆ ಸಮ. ಇದಕ್ಕೆ ಬಾಲಂಗೋಚಿಯಾಗಿ 'ಆರಿದ್ರೆ ವೇಳೆಗೆ ಆದೋನೇ ಗಂಡ!' ಅಂತ ಇದೆ. ಚಿಟಿ ಚಿಟಿ ಮಳೆ ಬಿಡದೆ ಸುರಿಯುತ್ತಿದ್ದಾಗ, ಮನೆ ಬಿಟ್ಟೂ ಎಲ್ಲೂ ಹೊರಗೆ ಹೋಗದೇ ಇರುವಾಗ, ನಡೆದಿರಬಹುದಾದ ಚಟುವಟಿಕೆಯ ಕತೆ ಹೇಳುತ್ತಾ ಇದು?, ಎಂದು ರಸಿಕರ ಪ್ರಶ್ನೆ!</p>
		<p>ನಾಯಿ ಬೆಕ್ಕು ಜಗಳ ಆಡಿದಷ್ಟು ಗಲಾಟೆಯ ಶಬ್ದದ ಭಾರೀ ಮಳೆ ಸುರಿಯಬಹುದು; ಇಲ್ಲವೇ ತುಂತುರು ಜಿನುಗಬಹುದು. 'ತುಂತುರು ಮಳೆಯಿಂದ ತೂಬಿನ ಕೆರೆ ತುಂಬೀತೇ' ಎಂದಾಗ 'ನಾಲ್ಪೇ ಸುಖಂ ಅಸ್ತಿ' ಎಂಬ ಮಾತು, 'ನ ಹಿ ತಾಪಯಿತುಂ ಶಕ್ಯಂ ಸಾಗರಾಂಭಸ್ ತೃಣೋಲ್ಕಯಾ' (ಹುಲ್ಲಿನ ಕಿಚ್ಚಿನಿಂದ ಸಾಗರದ ನೀರನ್ನ ಕಾಯಿಸಲಾದೀತೇ?) ಎಂಬ ಅಭಿಪ್ರಾಯದಿಂದ, ದೊಡ್ಡ ಕೆಲಸಕ್ಕೆ ತಕ್ಕ ಪ್ರಮಾಣದ ಉಪಕರಣ, ಸಾಧನ ಬೇಕು ಎನ್ನುವುದು ಮನದಟ್ಟಾಗುತ್ತೆ. ಇದನ್ನೇ ಚೀನೀ ಗಾದೆ, 'ಗಾಡಿ ತುಂಬಾ ಇರುವ ಕಟ್ಟಿಗೆಗೆ ಬೆಂಕಿ ಬಿದ್ದಾಗ ಒಂದು ಪುಟಾಣಿ ಲೋಟಾ ನೀರು ಏನು ಮಾಡೀತು, ಎಷ್ಟು ಆರಿಸೀತು?' ಹೇಳುತ್ತದೆ. ಇದಕ್ಕೆ ವಿರುದ್ಧವಾಗಿ, 'ಹನಿಗೂಡಿದರೆ ಹಳ್ಳ; ತೆನೆಗೂಡಿದರೆ ಬಳ್ಳ'ವೂ ಇನ್ನೊಂದು ದಡದಲ್ಲಿ ಇದೆ; 'ಒಂದೊಂದೇ ಹೆಜ್ಜೆಯಿಡೋಣ; ಯೋಜನದುದ್ದ ಪ್ರಯಾಣ ಮಾಡೋಣ'ವನ್ನು ಇದು ಸಮರ್ಥಿಸುತ್ತದೆ. ಇದನ್ನೇ 'ಜಲಬಿಂದು ನಿಪಾತೇನ ಕ್ರಮಶಃ ಪೂರ್ಯತೇ ಘಟಃ' (ಹನಿ ಹನಿ ಬಿದ್ದು ಕೊಡ ತುಂಬಿತು) ಎಂದಿರುವುದು. ಇದೇನೇ ಆಫ್ರಿಕನ್ ಗಾದೆಯೊಂದರಲ್ಲಿ 'ದಿನಾ ಸ್ವಲ್ಪ ಸ್ವಲ್ಪವೇ ಬೀಳಲಿ; ಮಳೆ ಬಿದ್ದರೆ ಹೊಳೆ ತುಂಬತ್ತೆ'; ಹಿಂದಿಯಲ್ಲಿ 'ಬೂಂದ್ ಬೂಂದ್ ಪೆ ತಾಲಾಬ್ ಭರ್ ಜಾತಾ ಹೈ'; ಇಂಗ್ಲೀಷಿನಲ್ಲಿ 'ಮೆನಿ ಎ ಪಿಕ್ಲ್, ಮೇಕ್ಸ್ ಎ ಮಿಕ್ಲ್!'- ಎಂಬ ರೂಪಗಳಲ್ಲಿ ಇದೆ. ಆದರೆ, 'ವಿನಿಯೋಗಕ್ಕೆ ಕಡಿಮೆಯಾದರೂ ಹನಿಯೋಗಕ್ಕೆ ಕಡಿಮೆಯೇನಿಲ್ಲ' ಎನ್ನುವಲ್ಲಿ, ದೇವಸ್ಥಾನದಲ್ಲಿ ವಿತರಿಸುವ ಪ್ರಸಾದ ಮತ್ತು ತೀರ್ಥದ ಬಗ್ಗೆ ಆಡುತ್ತಿದ್ದಾರೆಂಬುದು ಗೊತ್ತಾಗಬೇಕು!</p>
		<p>ಕಿಟೆಲ್ ಕೊಟ್ಟಿರುವ 'ನೀರು' ತುಂಬಿದ ಗಾದೆಗಳ ಪಟ್ಟಿ ನೋಡಿ: ನೀರಾಟಕ್ಕೆ ಹೋಗಿ ಹೇಳಾಟ ಕಳಕೊಂಡ; ಒಕ್ಕಲಿಲ್ಲದ ಊರು, ಕೊಳೆತು ನಾರುವ ನೀರು; ಮೀನು ಬಲ್ಲುದೆ ನೀರು ಚವುಳು ಸೋದೆಂಬುದನು; ನೀರಕಡೆಗೆ ನಾಟಿದ ಮರ ಚಿಗುರದೇ ಬಿಟ್ಟೀತೇ?; ನೀರಲ್ಲಿ ನೋಡಿದವನನ್ನ ಊರಲ್ಲಿ ಇಡಬಾರದು, ಎಣ್ಣೇಲಿ ನೋಡಿದವನ್ನ ಕಣ್ಣಲ್ಲಿ ನೋಡಬಾರದು; ನೀರಲ್ಲಿ ಬರೆದ ಬರಹಾನ ಹಾಗೆ; ನೀರಾದರೂ ನಾರ (ಕೆಟ್ಟ ವಾಸನೆ ಬರ/ ಕೊಳೆಯ) ಬಾರದು; ನೀರ ಒಳಗಣ ಕಪ್ಪೆ ಬಯಲಿಗೆ ಹಾಕಿದ ಹಾಗೆ; ನೀರಿಲ್ಲದ ತಾವು, ಊರು ಕಟ್ಟಿದ ಹಾಗೆ; ನೀರು ಇದ್ದರೆ ಊರು, ನಾರಿ ಇದ್ದರೆ ಮನೆ; ನೀರು ಎಲ್ಲಾ ಒಂದೇ, ಬಡಿದ ಕೋಲು ಮಾತ್ರಾ ಬೇರೆ; ನೀರು ಹಳ್ಳಕ್ಕೆ ಹೋದೀತೇ ಹೊರ್ತು, ದಿನ್ನೆಗೆ ಹೋದೀತೇ?; ನೀರಿನದು ನೀರಿಗೆ ಹೋಯಿತು, ಹಾಲಿನದು ಹಾಲಿಗೆ; ನೀರು ಹೊರುವ ಬಡ್ಡಿಗೆ ಊರ ಪಾರುಪತ್ಯವು ಯಾಕೆ?; ನೀರೊಳಗಣ ಕಪ್ಪೆ ನೀರು ಕುಡಿಯದೆ ಬಿಟ್ಟೀತೆ?; ನೀರೊಳಗೆ ಮೋರೆ ನೋಡಿ, ಮರನೇರಿದ ಹಾಗೆ; ನೀರು ಸೇದಿದ ಹಾಗೆ ಬರುತ್ತೆ, ಮಾತು ಆಡಿದ ಹಾಗೆ ಬರುತ್ತೆ.</p>
		<p>ಅವನು ಬಿಟ್ಟಿದ್ದಕ್ಕೆ ಕೊಂಚ ಕೊಸರು: ಕುಂಟೆತ್ತಿಗೆ ಕೊಳಕು ನೀರೇ ಪಂಚಾಮೃತ; ಮಾಡಿದ ಕರ್ಮಕ್ಕೆ ಮನವೇ ಸಾಕ್ಷಿ, ತೋಡಿದ ಬಾವಿಗೆ ನೀರೇ ಸಾಕ್ಷಿ; ಗಂಗೆಗೆ ಕಟ್ಟಿಲ್ಲ, ಲಿಂಗಕ್ಕೆ ಹೊಲೆಯಿಲ್ಲ (ಕೆರೆ ತೊರೆ ನದಿಯ ನೀರನ್ನ ಯಾರು ಬೇಕಾದರೂ ಉಪಯೋಗಿಸಬಹುದು, ದೇವರ ದರ್ಶನಕ್ಕೆ ಯಾರು ಬೇಕಾದರೂ ಹೋಗಬಹುದು!)</p>
		<p>ಮಳೆ ಸುರಿಯಿತು; ನೀರು ಹರಿಯಿತು. ಒಂದು ಕ್ಷಣ ನಿಲ್ಲಿ! ಹರಿಯುವ ಸ್ವಭಾವ ಒಂದು ಪಕ್ಷ ನೀರಿಗೆ ಇಲ್ಲದೇ ಹೋಗಿದ್ದರೆ, ಯೋಚನೆ ಮಾಡಿ: ಸಸ್ಯಗಳಾಗಲೀ ಪ್ರಾಣಿಗಳಾಗಲೀ ಮನುಷ್ಯರಾಗಲೀ ಬದುಕಲು ಸಾಧ್ಯವಿತ್ತೇ? ಇದೇ ಕಾರಣಕ್ಕೇನೇ, ಹರಿಯುವ, ಹರಿದು ಬಂದು ನಿಂತ ನೀರನ್ನ- ಅದು ಎಷ್ಟೇ ಚಿಕ್ಕ ಯಾ ದೊಡ್ಡ ಪ್ರಮಾಣದಲ್ಲಿರಲಿ- ನೋಡಿದಾಗಲೆಲ್ಲಾ ಅದು ಶ್ರೀ ದೇವರ ಅನುಗ್ರಹ, ದೈವಾಂಶವುಳ್ಳದ್ದು, ದೇವರದ್ದೇ ಒಂದು ರೂಪವಿಶೇಷ ಎಂದು ನಮ್ಮ ಋಷಿ ಕವಿಗಳು ಕೊಂಡಾಡಿರುವುದು. 'ನಿನ್ನನ್ನು ನೀರು ತರುವ ಹೆಂಗಸರೂ ನೋಡಿದ್ದಾರೆ' ಎಂದು ಪ್ರಾರಂಭದ ಮಂತ್ರಗಳಲ್ಲೇ ಹೇಳಿ, 'ಶಿವನೇ ನೀನು ನೀರಿನ ವಿವಿಧ ರೂಪ ವಿನ್ಯಾಸಗಳಲ್ಲಿ ಇರುವೆ; ಕಾಣ ತೋರುವೆ' ಎನ್ನುವ ಯಜುರ್ವೇದೀಯ 'ಶತರುದ್ರೀಯ'ದ ವಿಚಾರವನ್ನು ಇನ್ನೊಂದು ಲೇಖನಕ್ಕೆ 'ನೀರಾಗಿ' ಇರಿಸಿಕೊಂಡಿರುವೆ!</p>
		<p>ಹೊಳೆ: ಎಲ್ಲರಿಗೂ ಪ್ರಿಯವಾದ, ಯಾರು ಬೇಕಾದರೂ ಹೋಗಿ ಸುಖಿಸಬಲ್ಲ ತಾಣ, ನದಿ. 'ಹೊಳೇ ನೀರಿಗೆ ದೊಣ್ಣಪ್ಪ ನಾಯ್ಕನ ಅಪ್ಪಣೆಯೇ' ಎನ್ನುವ ಸ್ವಾತಂತ್ರ್ಯದ ಘೋಷಣೆ ಒರಟಾದರೂ ನೇರ. ಬೆಳ್ಳಿ ಪರದೆಯ ಮೇಲೆ ನೋಡಿದ, ಕುಣಿದಾಡಿದ ಜೀನ್ ಕೆಲ್ಲಿ, ಡೊನಾಲ್ಡ್ ಓ'ಕೊನ್ನೂರ್ ಮತ್ತು ಡೆಬ್ಬಿ ರೇಯ್‍ನಾಲ್ಡ್‍ಸ್ ತರಹಾ 'ಮಳೆಯಲ್ಲಿ ಹಾಡು' ಸಾಧ್ಯವಾಗದಿದ್ದರೂ, ಹೊಳೆಯಲ್ಲಿ ಮಿಂದು ಮುಳುಗೇಳುವ, ಈಜಾಡುವದಕ್ಕೇನೂ ಅಭ್ಯಂತರವಿಲ್ಲ! ಓಡಿ. 'ಹೊಳೆಯ ಪರ್ಯನ್ತರ ಓಟ, ದೊರೆಯ ಪರ್ಯನ್ತರ ದೂರು'. ನೋಡಿ: 'ಹೊಳೆ ಇದೆ ಮೂಗಾವುದ, ಕೆರಾ ಕಳಚುವುದೇ ಈಗ?' ಯೋಚಿಸ ಬೇಡಿ: 'ಹೊಳೆಗೆ ಇಳಿದಮೇಲೆ, ಮಳೆಯೇನು? ಚಳಿಯೇನು?' ಹೋಗಲಿ ಬಿಡಿ: 'ಹೊಳೆಗೆ ನೆನೆಯದೆ ಕಲ್ಲು ಮಳೆಗೆ ನೆನೆದೀತೆ?' ಮೀನು, ಮೊಸಳೆ? 'ಇರೋದೇ ನೀರಲ್ಲಂತೆ, ಮೀನಿನ ಜೊತೆ ಏನು ಗುದ್ದಾಟ?' ಇಷ್ಟಕ್ಕೂ ಕೇಳಿಲ್ಲವೇ? 'ಆನೆ ನೀರಾಟದಲಿ ಮೀನ ಕಂಡು ಅಂಜುವುದೇ?' ಚೆನ್ನಾಗಿ ಮೈ ಮನಗಳನ್ನೆಲ್ಲಾ ಶುದ್ಧಿಗೊಳಿಸಿಕೊಂಡು ದಡಕ್ಕೆ ಬನ್ನಿ! ನೀರಾಟ ಸಧ್ಯಕ್ಕೆ ಇಷ್ಟು ಸಾಕು!</p>
		<p><strong>ನೀರು, ನದಿ, 'ತೀರ್ಥ' ಮತ್ತು ಸ್ನಾನ:</strong></p>
		<p>ನಮ್ಮಲ್ಲಿ 'ತೀರ್ಥ' ಎಂಬ ಪದ ('ಧರ್ಮ' ಎಂಬ ಪದದಂತೆ) ಸನ್ನಿವೇಶ, ಸಂದರ್ಭಕ್ಕೆ ತಕ್ಕಂತೆ ಹಲವಾರು ಅರ್ಥಗಳನ್ನು ಸ್ಫುರಿಸುವ ವಿಶೇಷ ಪದ! ಇಲ್ಲೀಗ ಅದರ ಬಗ್ಗೆ ಸ್ವಲ್ಪ ವಿವೇಚಿಸೋಣ:</p>
		<p>'ತೀರ್ಥ'ವೆಂದರೆ ಪವಿತ್ರ ಜಲ, ಪುಣ್ಯಕ್ಷೇತ್ರ, ಧಾರ್ಮಿಕ ಮಹತ್ವದ ಸ್ಥಳ, ಗೌರವಾನ್ವಿತ, ಶ್ರೇಷ್ಠವಾದದ್ದು ಹೀಗೆಲ್ಲ ಅರ್ಥಗಳು. ದೇವಾಲಯದಲ್ಲಿ ದೇವರಿಗೆ ಅಭಿಷೇಕ ಮಾಡಿದ 'ಚರಣಾಮೃತ' ನಮಗೆ ಪವಿತ್ರ; 'ಅದು ಅಕಾಲಮೃತ್ಯುವನ್ನು ಮಥನ ಮಾಡಬಲ್ಲುದು, ಸಕಲ ವ್ಯಾಧಿಗಳನ್ನು ನಿವಾರಿಸಬಲ್ಲುದು, ಎಲ್ಲ ಬಗೆಯ ಪಾಪಗಳ ತಾಪವನ್ನು ಶಮನಗೊಳಿಸ ಬಲ್ಲುದು'- ಎಂದು ನಂಬಿ, ಆ ತೀರ್ಥಕ್ಕಾಗಿ ಬಲಗೈ ಒಡ್ಡಿ, 'ಮುಪ್ಪಡರುವ ಏನಾದರೂ ರೋಗಕ್ಕೆ ಈಡಾಗುವ ಸಂಭವವಿರುವ ಈ ಕಳೇಬರಕ್ಕೆ ಆ ಮಹಾವೈದ್ಯನ ಚರಣಾಮೃತವೇ ಮುನ್ನೆಚ್ಚರಿಕೆಯ ಮದ್ದು' ಎಂದುಕೊಳ್ಳುತ್ತೇವಲ್ಲ, ಅದು ತೀರ್ಥ! ತಂದೆ ಮತ್ತು ತಂದೆಗೆ ಸಮಾನರಾದವರನ್ನು ಕನ್ನಡದಲ್ಲಿ 'ತೀರ್ಥರೂಪ'ರೆಂದು ಕರೆಯುವ ವಾಡಿಕೆ ಇಂದಿಗೂ ಉಂಟು. ಜೈನರಿಗೆ ಪೂಜ್ಯರಾದ ಇಪ್ಪತ್ತನಾಲ್ಕು ಜನ ಮಹಾಪುರುಷರಲ್ಲಿ ಪ್ರತಿಯೊಬ್ಬರನ್ನೂ 'ತೀರ್ಥಂಕರ' ಎಂದು ಗೌರವಪೂರ್ವಕವಾಗಿ ಕರೆಯುತ್ತಾರೆ.</p>
		<p>ಪ್ರತಿ ನದಿಯೂ ನಮಗೆ ಪವಿತ್ರವೇ, 'ತೀರ್ಥ'ವೇ. ತುಂಗೆಯೂ ನಮಗೆ ಗಂಗೆಯೇ. ನದಿ ಹುಟ್ಟುವ ತಾಣ, ಮೈತುಂಬಿ ಹರಿಯುವ ಕಡೆ, ಇನ್ನೊಂದು ನದಿಯೊಂದಿಗೆ ಕೂಡುವೆಡೆ -ಹೀಗೆ ಎಲ್ಲವೂ ಅದೇನೋ ನಮ್ಮನ್ನು ಆಕರ್ಷಿಸುವ, ಕೊಂಡಾಡುವ ಕವಿಹೃದಯವನ್ನು ಹೆಚ್ಚು ತೇವವಾಗಿಸುವ ಸ್ಥಳವಿಶೇಷಗಳು. ನಂಬುವವರಿಗೆ ಐತಿಹ್ಯಗಳು, ಸ್ಥಳ ಮಹಾತ್ಮೆಗಳು. ಹರಿವ ನದಿ ತಾನೂ ಶುದ್ಧಗೊಂಡು, ತನ್ನಲ್ಲಿ ಮೀಯುವವರನ್ನೂ ಶುದ್ಧಗೊಳಿಸುತ್ತದೆ ಎಂಬ ನಂಬಿಕೆ ಬಹು ಪ್ರಾಚೀನವಾದದ್ದು. ಭಾವುಕ ಕೇಳಿಕೊಳ್ಳುತ್ತಾನೆ:</p>
		<p class="myquote">ಸುಪವಿತ್ರ ಜಲ ನೆಲವ ಶುದ್ಧಿಗೊಳಿಸಲಿ ಹರಿದು,<br />ಈ ನೆಲದ ಮೇಲಡಿಯಿಟ್ಟು ನಾ ಪುನೀತನಾದೆನಲ್ಲ!<br />ಎಲ್ಲ ದೈವಾಂಶಗಳ ಪಾವಿತ್ರ್ಯ ನನ್ನನ್ನು<br />ಒಳಹೊರಗಿನೆಲ್ಲ ಕಳೆ ಕೊಳೆಯ ತೊಳೆದಿರಿಸಲಿ!<sup><a epub:type="noteref" href="999-aside.xhtml#id-001.20">೨೦</a></sup></p>
		<p class="myquote">ಎಂಜಲಾದರೂ ತಿಂದು, ತಿನ್ನಬಾರದ ಮೆದ್ದು,<br />ಅರಿವಿರದೆ ತಪ್ಪು ತಪ್ಪಾಗಿ ನಾ ತುಂಬ ನಡೆದೆ;<br />ಕೆಟ್ಟದರ ಒಡನಾಟ ಸಹಿಸಿ ಸುಮ್ಮನೆ ಇದ್ದೆ-<br />ನನ್ನ ಮನ್ನಿಸಿ, ನೀರೆ, ನೀ ಪವಿತ್ರಗೊಳಿಸು ಮುದದೆ!<sup><a epub:type="noteref" href="999-aside.xhtml#id-001.21">೨೧</a></sup></p>
		<p>ಈ ಬಿನ್ನಪಕ್ಕೆ ಕಾರಣ- ನಾವು ಅರಿತೋ ಅರಿಯದೆಯೋ ಮಾಡಿದ ತಪ್ಪುಗಳ ಹೊಣೆಯ ಭಾರವನ್ನು ಕಡಿಮೆ ಮಾಡಿಕೊಳ್ಳಲು, ನಮ್ಮನ್ನು ಶುದ್ಧಿಗೊಳಿಸಿಕೊಳ್ಳಲು, ಈ ಹನ್ನೊಂದು ಸಹಾಯಕವಂತೆ: 'ಕಾಲೋ ಅಗ್ನಿಃ ಕರ್ಮ ಮೃದ್ ವಾಯುರ್, ಮನೋ ಜ್ಞಾನಂ ತಪೋ ಜಲಮ್। ಪಶ್ಚಾತ್ತಾಪೋ ನಿರಾಹಾರಃ, ಸರ್ವೇ ಅಮೀ ಶುದ್ಧಹೇತವಃ।।' -ಯಾಜ್ಞವಲ್ಕ್ಯ ಸ್ಮೃತಿ ೫.೩೧ (ಇಲ್ಲಿ ಮೃದ್ ಎಂದರೆ ಮಣ್ಣು ಅಥವಾ ಭಸ್ಮ, ವಿಭೂತಿ; ಉಳಿದವು ಸ್ಪಷ್ಟ.) ಬೇರೆಯೆಲ್ಲದಕಿಂತ ನೀರಂತೂ 'ಶುದ್ಧಿ'ಗೊಂದು ದೈವದತ್ತವಾದ ಸುಲಭ ಸಾಧನ! ಆಶ್ರಯ ಬೇಡಿ ಬಂದ (ಮುಳುಗೇಳುವ) ಯಾರದೋ ತಪ್ಪನ್ನು (ಕೊಳೆಯನ್ನು) ತಾನು ಸ್ವೀಕರಿಸಿ, ಅವರನ್ನು ಶುದ್ಧ (ಸ್ವಚ್ಛ)ರನ್ನಾಗಿ ಪರಿವರ್ತಿಸುವ ಉದಾತ್ತ ಗುಣ ನೀರಿನದು! ಇದೇ ನೀರಿನಲ್ಲಿ ಬಹುತೇಕ ಎಲ್ಲವೂ ಕರಗಿ ಮರೆಯಾಗುವು ದರಿಂದ, ಇಂಗ್ಲೀಷಿನಲ್ಲಿ 'ಸೊಲ್ಯುಷನ್' ಪದ 'ದ್ರಾವಣ'ವೂ ಅಗುತ್ತೆ; 'ಪರಿಹಾರ'ವೂ ಆಗಿ ಬಿಡುತ್ತೆ. ಕರಗುವ 'ಸಾಲ್ವ್' ಬಗೆಹರಿಸಲೂ ಬಳಕೆ ಆಗಿಬಿಡುತ್ತದೆ!ನಾವು ಹೀಗೆ ಒಂದು ಪವಿತ್ರ ಉದ್ದೇಶಕ್ಕಾಗಿ ಬಳಸುವ ನೀರು, ಪರಿಶುದ್ಧವಾಗಿರಬೇಕು; ದೈವಾಂಶಪೂರಿತವಾಗಿರಬೇಕು. ನಮಗೆ ನಮ್ಮ ನದಿಗಳ ಬಗ್ಗೆ, ತಾಯಿಯ ಮೇಲೆ ಇದ್ದಂತೆ ತುಂಬಾ ಪೂಜ್ಯ ಭಾವನೆ. ಭಾರತದಲ್ಲಿಯೇ ಇರಲಿ, ವಿದೇಶದಲ್ಲೇ ಇರಲಿ, ಭಾರತದಲ್ಲಿ ಕಾಶ್ಮೀರದಿಂದ ಕನ್ಯಾಕುಮಾರಿಯವರೆಗೆ ಎಲ್ಲೇ ವಾಸಿಸುತ್ತಿರಲಿ, ಹೊಳೆಯಿಂದಲೋ ಹೊನಲಿಂದಲೋ ತೊರೆಯಿಂದಲೋ ಕೊಳದಿಂದಲೋ ಕೆರೆಯಿಂದಲೋ ಭಾವಿಯಿಂದಲೋ ತಂದು, ಮುಂದಿರಿಸಿ ಕೊಂಡಿರುವ ನೀರಿನತ್ತ ತೋರುತ್ತ, ಆ ಪುಣ್ಯನದಿಗಳ ಅನುಗ್ರಹವನ್ನು ಆಶಿಸುತ್ತಾ ಕೇಳಿಕೊಳ್ಳುತ್ತೇವೆ:</p>
		<p class="myquote">"ಓ ಗಂಗೆ ಯಮುನೆಯರೆ, ಉತ್ತುಂಗ ಹಿಮಮುಕುಟದಿಂದಿಳಿದು ಬಂದವರೆ,<br />ಮುಂದೆ ಕೂಡುತ ಒಳಸುಳಿದ ಪಾವಕಳೆ, ವಾಜಿನೀವತಿ ಸರಸ್ವತಿಯೆ,<br />ಗೋದೆ, ನರ್ಮದೆ, ಸಿಂಧು, ಕಾವೇರಿಗಳ ಹೊನಲಧಿಷ್ಠಾತ್ರಿ ದೇವಿಯರೆ,<br />ನಿಮ್ಮ ಒಲುಮೆಯ ಚಿಲುಮೆ ನೆಲೆಗೊಂಡು ಇಲ್ಲಿರಲಿ, ಈ ನೀರಲಿರಲಿ!''<sup><a epub:type="noteref" href="999-aside.xhtml#id-001.22">೨೨</a></sup></p>
		<p class="myquote">"ಇದೊ ಕೇಳಿ, ಸ್ವೀಕರಿಸಿ, ನಿಮ್ಮ ಗುಣಗಾನಗಳ,<br />ಗಂಗೆ ಯಮುನೆಯೆ, ಸರಸ್ವತಿಯೆ, ಶುತುದ್ರಿ ನದಿಯೆ,<br />ಇರಾವತಿಯೇ, ಮರುದ್‍ವೃಧಳೆ, ಅಸಿಕ್ನಿಯೇ, ವಿತಸ್ತಳೇ,<br />ವಿಪಾಶಳೇ, ಸಿಂಧುವೇ ಬಂದೆನ್ನ ಅನುಗ್ರಹಿಸಿ ಇಲ್ಲಿ ನೆಲಸಿ!<sup><a epub:type="noteref" href="999-aside.xhtml#id-001.23">೨೩</a></sup></p>
		<p>ಇಲ್ಲಿ ಹೆಸರಿಸಿದ ಶುತುದ್ರಿ (ಸಟ್ಲೆಜ್), ಪರುಷ್ಣಿ (ಇರಾವತಿ, ರಾವಿ), ಅಸಿಕ್ನಿ (ಚೇನಾಬ್), ವಿತಸ್ತಾ (ಝೀಲಮ್), ಆರ್ಜಿಕೀಯಾ (ವಿಪಾಶಾ,ಬೀಸ್) ಮತ್ತು ಸುಷೋಮಾ (ಸಿಂಧು, ಇಂಡಸ್) ಇವು ಆ ನದಿಗಳಿಗೆ ವೇದ ಕಾಲೀನ ಹೆಸರುಗಳು.<sup><a epub:type="noteref" href="999-aside.xhtml#id-001.24">೨೪</a></sup>ಹೆಚ್ಚು ಪಂಜಾಬಿನಲ್ಲಿ ಉಳಿದವು ಕಾಶ್ಮೀರದಲ್ಲಿ ಹರಿಯುವ ನದಿಗಳು! ಭಾರತದ ಐಕ್ಯತೆಯಘೋಷಣೆಗೆ ಇದಕ್ಕಿಂತ ಬೇರೆ ಉತ್ಕೃಷ್ಟ ನಿದರ್ಶನ ಬೇಕೆ?</p>
		<p>ವೈದಿಕಮತಾವಲಂಬಿಗಳು ತಮ್ಮ ಮನೆಯಲ್ಲಿ ನಡೆಯುವ ವಿವಾಹ, ಚೌಲ, ಉಪನಯನ ಸಮಾವರ್ತನ, ಸೀಮಂತ ಇತ್ಯಾದಿ ಮಂಗಲಕಾರ್ಯಗಳ ಮುನ್ನಾದಿನ 'ಉದಕ ಶಾಂತಿ' ಎಂಬ ವಿಶೇಷ ಕಾರ್ಯಕ್ರಮವನ್ನು ನಡೆಸುವುದುಂಟು.</p>
		<p>'ನೀರೇ ಶ್ರದ್ಧೆಯ ಇನ್ನೊಂದು ರೂಪ. ಆ ಶ್ರದ್ಧೆಯಿಂದಲೇ ಎಲ್ಲಾ ಯಜ್ಞಗಳು ಪ್ರಾರಂಭವಾದರೆ, ನಿರ್ವಿಘ್ನವಾಗಿ ಕೊನೆಗೊಳ್ಳುತ್ತವೆ. ದೇವತೆಗಳಿಗೂ ಅದು ಪ್ರಿಯ. ಆದ್ದರಿಂದ ನೀರನ್ನು ಪವಿತ್ರಗೊಳಿಸಿಕೊಂಡು ತನ್ಮೂಲಕ ಶಾಂತಿಯನ್ನು ಆಶಿಸಬೇಕು' ಎಂದಿದೆ.<sup><a epub:type="noteref" href="999-aside.xhtml#id-001.25">೨೫</a></sup></p>
		<p>ನೀರಿನಲ್ಲಿ ಮುಳುಗೇಳಬೇಕು; ಶುದ್ಧಿಗೊಂಡು ಹೊರಬಂದಮೇಲೇ ಉಳಿದೆಲ್ಲ ಧಾರ್ಮಿಕ ಕ್ರಿಯೆಗಳು.<sup><a epub:type="noteref" href="999-aside.xhtml#id-001.26">೨೬</a></sup>ಈಗಲೂ ಹಾಗೆಯೇ ನಡವಳಿಕೆ. ಅಷ್ಟೇ ಅಲ್ಲ, ವಿಧಿವತ್ತಾಗಿ ನೀರಲ್ಲಿ ಸ್ನಾನಮಾಡುವುದೂ ಸಹ ಒಂದು ಅತ್ಯವಶ್ಯಕ ಧಾರ್ಮಿಕ ಕ್ರಿಯೆಯಾಗಿತ್ತು ಮೊನ್ನೆ ಮೊನ್ನೆಯವರೆಗೆ; ಸಾಂಪ್ರದಾಯಿಕರಲ್ಲಿ ಹಲವರಲ್ಲಿ ಇನ್ನೂ ಹಾಗೆ ಉಳಿದಿದೆ ಕೂಡ. 'ಸ್ನಾತಕೋತ್ತರ ವಿದ್ಯಾಭ್ಯಾಸ' ಎಂಬ ಪದಗುಚ್ಛವನ್ನು 'ಪದವಿ (ಡಿಗ್ರಿ)ಗಳಿಸಿದ ಬಳಿಕ ನಡೆಸುವ ಉನ್ನತ ವ್ಯಾಸಂಗ'ಕ್ಕೆ ಬಳಸುತ್ತೇವೆ; ಕಾರಣಗೊತ್ತೆ? ಗುರುಕುಲವಾಸ ವಿದ್ಯಾಭ್ಯಾಸ ಪದ್ಧತಿಯಲ್ಲಿ, 'ಪದವಿ'ಗೆ ಸಮಾನವಾದ ವ್ಯಾಸಂಗ ಮಗಿಸಿ, ವಿದ್ಯಾರ್ಥಿ ಮನೆಗೆ ಮರಳುವ ವೇಳೆ, ಗುರುವಿನ ಇಂಗಿತವನ್ನು ಹೀಗೆ ಹೇಳುತ್ತಾರೆ:</p>
		<p>ಹಸು-ಕರುಗಳನೋಜನಿಗೆ ಇತ್ತು, ಅವನ ಅನುಮತಿ ಹೊತ್ತು,<br />ಕಲಿವುದಿಂದಿಗೆ ಮುಗಿಸಿದೆನೆಂದು 'ಸ್ನಾನ' ಮಾಡು!<sup><a epub:type="noteref" href="999-aside.xhtml#id-001.27">೨೭</a></sup></p>
		<p>ಇದನ್ನೇ ಸ್ಮೃತಿಯೂ ಹೇಳುವುದು: 'ವೇದಾಭ್ಯಾಸವೆಲ್ಲವನ್ನೂ ಮುಗಿಸಿದ ಮೇಲೆ, ಬ್ರಹ್ಮಚಾರೀ ವ್ರತವನ್ನು ಸಮಾಪ್ತಿಗೊಳಿಸಲು, ಗುರುವಿಗೆ ಶ್ರೇಷ್ಟವಾದುದೇನಾದರೂ ಕೊಟ್ಟು, ಅವನ ಅನುಜ್ಞೆಯಂತೆ ಸಮಾವರ್ತನ ಸ್ನಾನ ಮಾಡಬೇಕು'<sup><a epub:type="noteref" href="999-aside.xhtml#id-001.28">೨೮</a></sup></p>
		<p>ತನ್ನ ಪ್ರೀತಿಯ ಗುರುವಿಗೆ ಏನು ದಕ್ಷಿಣೆ ಕೊಡುವುದು? -ಎಂಬ ಸಂದೇಹ ಶಿಷ್ಯನಿಗೆ ಕಾಡುವುದು ಸಹಜ. ಅದಕ್ಕಿಲ್ಲಿದೆ ಉತ್ತರ:</p>
		<p class="myquote">ಏಳೇಳು ಕಡಲೊಡನೆ ಕೂಡಿರುವ ಭೂಮಿಯನುಕೊಡುವೆ ಗುರುವಿಗೆ ನಾನು ಎನುವೆಯೇನು?<br />ಕತ್ತಲಿಗೆ ಸೊಡರಂತೆ ಕಲಿಸಿರಲಿ ಒಂದೆ ಒಂದಕ್ಷರವನ್ನ<br />ಅಂಥವಗೆ ಏನೆಲ್ಲವಿತ್ತರೂ, ಹೇಳು,<br />ಆ ಋಣ ಎಂದಿಗೂ ಹರಿವುದೇನು?<sup><a epub:type="noteref" href="999-aside.xhtml#id-001.29">೨೯</a></sup></p>
		<p>ಶಿಷ್ಯನ ಪೇಚಾಟವನ್ನು ಕಂಡು ಗುರು ಹೇಳಿಯಾನು:</p>
		<p>"ಇರಲಿ ಬಿಡು, ಬಾ ಕಂದ, ನೀ ತಂದ ಹಣದಿಂದ<br />ನಿನ್ನ ಗುರುಭಕ್ತಿಯನೇನು ಅಳೆವೆನೇ ನಾನು?<br />ಛೆ, ಇಲ್ಲ; ನಿನ್ನ ಗುಣದತಿಶಯಕೇನೆ ನಾ ಸಂತುಷಿಸುವೆನು!''<sup><a epub:type="noteref" href="999-aside.xhtml#id-001.30">೩೦</a></sup></p>
		<p>ಆಮೇಲೆ, ಹೊರಡುತ್ತಾನೆ ಛಾತ್ರ ತನ್ನ ಈ ವಿಶೇಷ ಸಮಾವರ್ತನ ಸ್ನಾನಕ್ಕೆ. ಮಾವಿನ ಚಿಗುರಿನಿಂದ ಮೊದಲ ಕಲಶದ ನೀರನ್ನು ತನ್ನಮೇಲೆ ಸಿಂಪಡಿಸಿಕೊಳ್ಳುತ್ತಾ ಹೇಳುತ್ತಾನೆ:</p>
		<p class="myquote">ಈ ನೀರ ಒಳಹೊಕ್ಕ, ಮುಚ್ಚಿ ಅಡಗಿದ ಬಡಬ,<br />ಪ್ರಖರ ತೀಕ್ಷ್ಣದ ಕಿರಣ, ಮನಮುರಿವ ಬರಸಿಡಿಲು,<br />ತಡೆಯಲಾರದ ನೋವು, ಒಡಲ ಹುಡಿಮಾಡುವದ<br />ಇಂದ್ರಿಯಗಳೆಲ್ಲವ ಸುಡುವ ಬಗೆ ಬಗೆಯ ಅಗ್ನಿಗಳ<br />ಬಿಟ್ಟು ಕಳಚಿದೆ, ನಾನಿದೋ ಈಗ ಈಗಲೇ ಹೊರಟೆ.<br />ಹೊಳೆ ಹೊಳೆವ ಬೆಳಕನ್ನ ಹಿಡಿದು ಮುಂದಕೆ ನಡೆವೆ.<br />ಸಿರಿ ಯಶಸ್ಸಿನ ಬಯಕೆ, ಬ್ರಹ್ಮವರ್ಚಸ್ಸಿನ ಹರಕೆ,<br />ಆ ಬ್ರಹ್ಮನನೆ ತಲುಪುವಾಕಾಂಕ್ಷೆಯಿಂ ನೀರ ಸಿಂಪಡಿಸಿಕೊಳುವೆ!<sup><a epub:type="noteref" href="999-aside.xhtml#id-001.31">೩೧</a></sup></p>
		<p>ನೀರ ಬಗ್ಗೆ ಸ್ತುತಿಪರವಾದ ಇನ್ನೂ ಹಲವಾರು ಮಂತ್ರಗಳನ್ನು ಹೇಳಿಕೊಳ್ಳುತ್ತಾ ಮಿಂದು, ಕೊನೆಗೆ ಒದ್ದೆ ಬಟ್ಟೆಯನ್ನು ಕಳಚಿ, ಒಣ ಬಟ್ಟೆಯನ್ನು ಉಟ್ಟುಕೊಳ್ಳುತ್ತಾ ಇಂದ್ರಾದಿ ದೇವತೆಗಳನ್ನು ತಾನಿಡುವ ಹೊಸ ಹೆಜ್ಜೆಗಳಿಗೆ ರಕ್ಷಣೆಕೋರಿ ಹೇಳುವ ಈ ಕಳಕಳಿಯ ಮಾತುಗಳನ್ನು ಕೇಳಿ:</p>
		<p class="myquote">ಹೊಳೆವ ವಜ್ರಾಯುಧವನ್ನ ಎತ್ತಿಹಿಡಿದಿಹ ಇಂದ್ರ<br />ಸುತ್ತ ಮರುತ್ತುಗಳೊಡನೆ ಸಗ್ಗಿಗರ ಜೊತೆಗೂಡಿ<br />ನಿಂತಿಹನು; ಮುಂಜಾನೆ, ಹಗಲು, ಮುಚ್ಚಂಜೆಯಲಿ<br />ಆಗಸದಿ ಸಂಚರಿಸಿ ಎಲ್ಲ ಗೆಲ್ಲುವ ದೈವಾಂಶಗಳೆ, ಸುರರೆ,<br />ಹತ್ತಾರು ನೂರಾರು ಸಾವಿರ ಬಗೆ ಬಗೆ ಬಗೆಯ ನಡೆಯ<br />ಬಾಳ ಸಂಘರ್ಷದಲಿ ನನ್ನ ಗೆಲುವಿಗೆ ನಿಮ್ಮ ಹರಕೆ ನೀಡಿ;<br />ಹೆಸರ ನಾ ಪಡೆಯುವ ಕಡೆಗೆ ದಾರಿ ತೋರಿ!<sup><a epub:type="noteref" href="999-aside.xhtml#id-001.32">೩೨</a></sup></p>
		<p>ನೀರಿನಲ್ಲಿ ಸ್ನಾನವಾದುದರಿಂದ ಇದಕ್ಕೆ 'ವಾರುಣ ಸ್ನಾನ' ಎನ್ನುತ್ತೇವೆ. ಇದಲ್ಲದೆ, ವಾಯುಸ್ನಾನ, ಸೂರ್ಯಸ್ನಾನ, ಆಗ್ನೇಯಸ್ನಾನ, ತೈಜಸ ಸ್ನಾನ, ಮೃತ್ತಿಕಾಸ್ನಾನ, ಭಸ್ಮಸ್ನಾನಗಳೂ ಇವೆ. ಸ್ಮೃತಿಗಳಲ್ಲಿ, ಆಗಮಕೋಶಗಳಲ್ಲಿ ತುಂಬಾ ಸಾಮಗ್ರಿ ಈ ಬಗ್ಗೆ ಇವೆ. ಮನೆಯಲ್ಲಿನ ವೃಷ್ಟಿಸ್ನಾನ(ಷವರ್ ಬಾತ್), ಅಭ್ಯಂಜನ, ಆವಿಯಸ್ನಾನ, ತೊಟ್ಟಿಯಸ್ನಾನ, ಸ್ಪಂಜಿನಸ್ನಾನ, ಚಿಕಿತ್ಸೆಯ ಅಂಗವಾಗಿ ಬೇರೆ ಬೇರೆ ಅಂಗಾಂಗಸ್ನಾನಗಳೂ ಇವೆ. ಇವಲ್ಲದೆ, ಅರಿಶಿನದ ಸ್ನಾನ, ವಧೂವರರಿಗೆ ಸ್ನಾನ, ಮುಟ್ಟುನೀರು, ಶವಸ್ನಾನಗಳೂ ಇವೆ. ಸಧ್ಯಕ್ಕೆ ಅವು ಬೇಡ.</p>
		<p>ಗುರುಕುಲವಾಸದ ಶಿಷ್ಯನನ್ನು ಅಲ್ಲೇ ಸ್ನಾನಮಾಡಲು ಬಿಟ್ಟು, ನಾವು ಇತ್ತ ತೀರ್ಥಸ್ನಾನದ ಕಡೆ ಮರಳೋಣ. ನಾರಾಯಣ ಭಟ್ಟ ತನ್ನ 'ತ್ರಿಸ್ಥಲೀಸೇತು'ವಿನಲ್ಲಿ (೧.೧೮೩) ಉದ್ಧರಿಸುವ 'ಮನದಲ್ಲಿ ಗೂಡುಕಟ್ಟಿದ ಕೆಟ್ಟದನು ತೀರ್ಥಸ್ನಾನವಾದರೂ ಏನು ಶುದ್ಧಿಗೈದೀತು'<sup><a epub:type="noteref" href="999-aside.xhtml#id-001.33">೩೩</a></sup>ಎಂಬುದನ್ನೇ ಬೇರೆ ಬೇರೆ ರೀತಿ ಸುಭಾಷಿತಗಳೂ, ದಾಸರ ಪದಗಳೂ, ಶರಣರ ವಚನಗಳೂ ಮನೋಜ್ಞವಾಗಿ ತಿಳಿಹೇಳುವುದು ನಮಗೆ ನೆನಪಿವೆ.ಪುಣ್ಯನದಿಯೇ ಇರಬಹುದು, ಅಲ್ಲಿ ಸ್ನಾನ ಮಾಡಿದ ಮಾತ್ರಕ್ಕೇ 'ಪುಣ್ಯಗಳಿಸಿದೆ!' ಎಂದು ಬೇಕಾದರೆ ನಂಬಿಕೊಳ್ಳಿ; ಆದರೆ, 'ಪಾಪ ಕಳೆದು ಹೋಯಿತು!' ಎಂಬ ಭ್ರಮೆ ಮಾತ್ರ ಬೇಡ -ಎಂದು ಇವರೆಲ್ಲರ ಹಿತವಚನ. ಮೋಹ ಮಾಯಾ ರಾಗ ಮದ ಮಲ ಮಾನ ದಂಭ ದ್ವೇಷಗಳು ಮನುಷ್ಯನಿಗೆ ಬಲವಾಗಿ ಅಂಟಿಕೊಳ್ಳುವ, ಸುಲಭವಾಗಿ ಕಳಚಿಕೊಳ್ಳದ ಜಿಡ್ಡುಗಳು. ಒಳಗೆ ಕೊಳೆ ತುಂಬಿರುವಾಗ ಬೆಳಕಿಗೆ ಅಲ್ಲಿ ಅಡಿಯಿಡಲೂ ತೆರಪಿಲ್ಲವಲ್ಲ. ಅವನ್ನು ಮೊದಲು ತೊಳೆದುಕೊಳ್ಳಬೇಕು. ಏಕೆಂದರೆ, ಒಂದು ಸುಭಾಷಿತ ಚಮತ್ಕಾರವಾಗಿ ಹೇಳುತ್ತದೆ:</p>
		<p class="myquote">ಮೋ ಮಾ ರಾ ಮ ಮ ಮಾ ದಂ ದ್ವೇ।<br />ಹ ಯಾ ಗ ದ ಲ ನಂ ಭ ಷ।<br />ಯಾರಲ್ಲಿ ಕೊಂಚವೂ ಇರದೋ, ಅವರೇ।<br />ಸೇರುವರು ಆ ಕಡೆಗೆ ಕೊನೆಗೆ ಬೆಳಕಿನೆಡೆಗೆ!<sup><a epub:type="noteref" href="999-aside.xhtml#id-001.34">೩೪</a></sup></p>
		<p>ಮಹಾಭಾರತದಲ್ಲೂ ಹಲವಾರು ಕಡೆ ಇಂಥ ಮಾತುಗಳು ಇದ್ದರೂ ನಮ್ಮ ಮನ ಸೆಳೆಯುವ ಒಂದು ಸುಂದರ ಅಭಿವ್ಯಕ್ತಿ ಹೀಗಿದೆ ನೋಡಿ:</p>
		<p class="myquote">ಆತ್ಮವೇ ಒಂದು ನದಿ,<br />ಹರಿಯ ಬಿಡು, ಸಂಯಮದ ನೀರ ಪೂರ ತುಂಬಿ;<br />ಸತ್ಯ ಆಳದ ಮಡುವು,<br />ಶೀಲ ದಡ, ಇಕ್ಕೆಲದಿ ದಯೆಯಲೆಗಳಪ್ಪಳಿಸಲಿ;<br />ಅಭಿಷೇಕ ಮಾಡಲ್ಲಿ,<br />ಕಳೆ ಕೊಳೆಯ ತೊಳೆ ತೊಳೆದು ಹೊಳೆದು ನೀ ಶುದ್ಧನಾಗು;<br />ಒಳಗಿನಾತ್ಮಕ್ಕಂತು<br />ಬರಿ ಮುಳುಗಿ ಎದ್ದರೆ ತಾನೆ ನೀರಲಿ ಏನು ಬಂತಯ್ಯ ಭಾಗ್ಯ!<sup><a epub:type="noteref" href="999-aside.xhtml#id-001.35">೩೫</a></sup></p>
		<p>ಹೋಗಿ, ಬೇಗ ಹೋಗಿ ಅಲ್ಲಿ ಮೀಯಿರಿ ಎನ್ನುತ್ತದೆ ವ್ಯಾಸಭಾರತ. ಎಲ್ಲಿಗೆ ಹೋಗುವುದು? ಮಾನಸತೀರ್ಥಕ್ಕೆ. ದಡವನ್ನು ದಾಟಬೇಕೇನು? ಅಲ್ಲಿಗೆ ಅವಶ್ಯ ಹೋಗಿ:</p>
		<p class="myquote">ಅಮರರಾಗುವ ಬಯಕೆ ತುಡಿಯುತಿಹುದೇ ತುಂಬ?<br />ಹೋಗಿ ಮೀಯಿರಿ ಮಾನಸದ ತೀರ್ಥದಲಿ ನೀವು ಬೇಗ;<br />ವೇದ ದೇವವೂ ಆಗಿ, ದೇವ ವೇದವೂ ಆಗಿ,<br />ಅಮೃತ್ತತ್ವವ ಪಡೆವುದೆಂದರೆ ಅಲ್ಲಿ ಮಿಂದಾಗ!</p>
		<p class="myquote">ಜ್ಞಾನವೇ ಮಡು,<br />ಮುಳುಗಿ ಧ್ಯಾನ ತುಂಬಿದ ನೀರಿನಾಳದಲಿ ಇಳಿದು,<br />ಅತಿ ಒಲವು, ಹಗೆ ಹೊಳೆಯ ಕಳೆ ಕೊಳೆಯ ತೊಳೆದು,<br />ಮೀಯುವಿರಾದರೆ ನೀವು, ಮನಸ್ಸಿನೀ ತೀರ್ಥದಲಿ<br />ಹೋದೀರಿ ಆಚೆಯ ದಡಕೆ; ಹಾಗಿಲ್ಲದಿರೆ ಇಲ್ಲ!<sup><a epub:type="noteref" href="999-aside.xhtml#id-001.36">೩೬</a></sup></p>
		<p>ಯಾವುದು ತೀರ್ಥ? ಪರಮ ಪವಿತ್ರವಾದದ್ದು ಯಾವುದು? ಹರಿವ ನೀರಿಗೆ, ಸರೋವರಕ್ಕೆ, ಅನ್ತರ್ಜಲವೊಂದು ಚಿಮ್ಮಿ ಬುಗ್ಗೆಯಾಡಿದೆಯೆಂಬ ಸೋಜಿಗದ ತಾಣಕ್ಕೆ, ಸಮುದ್ರ ತೀರಕ್ಕೆ ಮಾತ್ರಾ ಸೀಮಿತಗೊಳಿಸಿ, 'ತೀರ್ಥ'ದ ಅರ್ಥವೈಶಾಲ್ಯವನ್ನು ಮೊಟಕುಮಾಡಬೇಡಿ -ಎಂದು ಚಿಂತಕರು ಬೇಡಿ ಕೊಳ್ಳುತ್ತಾರೆ. ಹೇಳುತ್ತಾರೆ:</p>
		<p>'ಸತ್ಯ, ಕ್ಷಮೆ, ಇಂದ್ರಿಯ ನಿಗ್ರಹ, ಸರ್ವ ಪಶು-ಪ್ರಾಣಿಗಳಮೇಲೂ ದಯೆ, ಪ್ರಾಮಾಣಿಕತೆ, ದಾನ, ಸಂಯಮ, ಸಂತೋಷ, ಬ್ರಹ್ಮಚರ್ಯ, ಹಿತಕರವಾಗಿ ಮಾತನಾಡುವುದು, ತಿಳಿವಳಿಕೆ, ಎದೆಗಾರಿಕೆ ಮತ್ತು ತಪಸ್ಸು - ಇವುಗಳು 'ತೀರ್ಥ'ಕ್ಕೆ ಉದಾಹರಣೆಗಳಾದರೂ ಎಲ್ಲಕ್ಕೂ ಮಿಗಿಲಾದದ್ದು ಎಂದರೆ, ಪರಿಶುದ್ಧವಾದ ಮನಸ್ಸೇನೇ!'<sup><a epub:type="noteref" href="999-aside.xhtml#id-001.37">೩೭</a></sup></p>
		<p>ಮತ್ಸ್ಯಪುರಾಣವೂ ಇದನ್ನೇ ಎತ್ತಿ ಹಿಡಿಯುತ್ತದೆ: 'ಸತ್ಯ, ದಯೆ, ಇಂದ್ರಿಯ ನಿಗ್ರಹಗಳೇ ತೀರ್ಥಗಳಿಗೆ ಉದಾಹರಣೆ ಯಾದರೂ, ಎಲ್ಲರಿಗೂ ಎಲ್ಲ ಬಗೆ ಜನಗಳಿಗೂ ಸಮಾಧಾನಚಿತ್ತವೆಂಬುದೇ ಶ್ರೇಷ್ಠವಾದ ತೀರ್ಥ!'<sup><a epub:type="noteref" href="999-aside.xhtml#id-001.38">೩೮</a></sup></p>
		<p><strong>"ಶತರುದ್ರೀಯ"ದಲ್ಲಿ ನೀರು:</strong></p>
		<p>ದೇವರನ್ನು ವಿಶಿಷ್ಟವಾದ ಆಕಾರ ಮತ್ತು ಹೆಸರುಗಳಿಂದ ನಮ ನಮಗೆ ಸರಿಕಂಡ ರೀತಿ ಕಲ್ಪಿಸಿಕೊಳ್ಳುತ್ತಾ 'ಕಾಣುತ್ತಾ', ಅರ್ಚನೆ ಮತ್ತು ಪೂಜೆ ಮಾಡುವುದು -ಸಗುಣೋಪಾಸನೆ. ನಾಮ ಮತ್ತು ರೂಪಗಳಿಗೆ ಹೊರತಾ ದವ(ಳೆ)ನೆಂದು ಬಗೆದು, 'ಅದ'ರ ಮನನ, ಚಿಂತನ, ಆರಾಧನೆಯೇ- ನಿರ್ಗುಣೋಪಾಸನೆ.</p>
		<p>'ಪರಾಪೂಜೆ' ಎಂಬ ಹೆಸರಿನ ಸೊಗಸಾದ ಪಂಚಕವೊಂದು ಸಂಸ್ಕೃತದಲ್ಲಿದೆ. "ದೇವರು, ನಿರಾಕಾರ, ನಿರ್ಗುಣ; ಅವನು/ಅವಳು ಸರ್ವಾಂತ ರ್ಯಾಮಿಯೂ ಆಗಿರುವಾಗ ದೇವರಿಗೆ, ಧ್ಯಾನ, ಆವಾಹನದಿಂದ ಮೊದಲು ಗೊಂಡು ನಮಸ್ಕಾರ ಪ್ರಾರ್ಥನೆ ವಿಸರ್ಜನೆಯಲ್ಲಿ ಕೊನೆಗೊಳ್ಳುವ, ಈ ಸಾಂಪ್ರದಾಯಿಕ ರೀತಿಯ ಷೋಡಶ-ಉಪಚಾರ ಪೂಜೆಯನ್ನು ಮಾಡುವುದಾದರೂ ಹೇಗೆ?"- ಎಂದು ಪ್ರಶ್ನಿಸುವ, ಜಿಜ್ಞಾಸುಗಳ ಸಗುಣ-ನಿರ್ಗುಣೋಪಾಸನೆಯ ದ್ವಂದ್ವವನ್ನು ಈ 'ಪರಾಪೂಜೆ' ಪ್ರತಿಬಿಂಬಿಸುತ್ತದೆ. ಈಗ ಆ ಹದಿನಾರು ಹಂತಗಳ ಆರಾಧನೆಯಲ್ಲಿ ಮಧ್ಯದಲ್ಲಿ ಒಂದನ್ನು ಗಮನಿಸೋಣ: ಅದೇ 'ಅಭಿಷೇಕ'.</p>
		<p>'ಅಲಂಕಾರ ಪ್ರಿಯೋ ವಿಷ್ಣುಃ, ಅಭಿಷೇಕ ಪ್ರಿಯೋ ಶಿವಃ' - ಎಂಬ ನಾಣ್ಣುಡಿಯೊಂದಿದೆ. ವಿಷ್ಣುವಿನ ಅವತಾರ ಮೂರ್ತಿಗಳನ್ನು ಬಗೆ ಬಗೆಯ ವೇಷ ಭೂಷಣ ಆಭರಣಗಳಿಂದ ಅಲಂಕರಿಸಿ, ಮನದಣಿಯೆ ನೋಡುವ ಕೊಂಡಾಡುವ ಪರಿಪಾಠ ನಮ್ಮದು. ಲಿಂಗ ಆಕಾರದ ಪರಶಿವನಿಗೆಲ್ಲಿಂದ ಬರಬೇಕು ಈ ಭಾಗ್ಯ! ತಪಸ್ಸಿಗೆ ಕುಳಿತ ಸಮಾಧಿಸ್ಥ ಭಂಗಿಯ ಶಿವನ ಮೂರ್ತಿಯನ್ನು ಮುಂದಿರಿಸಿಕೊಂಡವರಿಗೂ ಇದೇ ತಾಪತ್ರಯ- ಅರೆ ಬೆತ್ತಲೆಯ, ಉಡುಗಣವೇಷ್ಟಿತ ಚಂದ್ರಸುಶೋಭಿತ, ಭಸ್ಮವಿಲೇಪಿತ, ಗಜಚರ್ಮಾಂಬರಧಾರೀ, ಜಟಾಜೂಟಧರ, ಮುಕ್ಕಣ್ಣನಿಗೆ ಏನಿದ್ದರೂ ಒಂದೇ, ಎಲ್ಲವಿದ್ದರೂ ಒಂದೇ, ಏನಿಲ್ಲದಿದ್ದರೂ ಒಂದೇ- ಹಾಗಾಗಿ, ಬರಿಯ ಜಳಕದಿಂದಲೇ ನಮ್ಮ ಗಂಗಾಧರ ತೃಪ್ತ; ಅದೇ ಅಭಿಷೇಕ!</p>
		<p>"ಇಳಿದು ಬಾ ತಾಯಿ.." -ಎಂದು ನಾವು ಭಾಗೀರಥಿಯನ್ನು ಕೇಳಿಕೊಳ್ಳುವಾಗ, ಈ ನಮ್ಮ ಶಿವನ ಜಡೆಯಿಂದ ನೀನು ಧುಮ್ಮಿಕ್ಕಿ ಬಾ-<br />ಎಂದೇ ಪ್ರಾರಂಭಿಸುತ್ತೇವೆ. ಆಮೇಲೆ, ನಮ್ಮ ಭಕ್ತಿಯ ಆಳ ಶಿರದುದ್ದ, ಕೊರಳುದ್ದ, ಎದೆಯುದ್ದ, ನಡು ಉದ್ದ, ಇದ್ದಷ್ಟು ನಡೆದುಕೊಳ್ಳುತ್ತೇವೆ; ಪ್ರತಿ ದಿನ ಮುಂಜಾನೆಯೋ, ಪ್ರತಿ ಸೋಮವಾರವೋ, ತಿಂಗಳಿಗೊಮ್ಮೆ ಕೃಷ್ಣಪಕ್ಷ ತ್ರಯೋದಶಿಯಂದೋ, ವರ್ಷಕ್ಕೊಮ್ಮೆ ಮಹಾ ಶಿವರಾತ್ರಿಯ ದಿನವೋ ಅಂತೂ 'ಶಿವ'ನನ್ನು ತಪ್ಪದೇ ಬರಮಾಡಿಕೊಳ್ಳುತ್ತೇವೆ; ಬತ್ತಿ ಹೋಗದ ಒರತೆಯ ನೀರಿನ ಈ ಸೆಲೆಯನ್ನು ಹೊತ್ತವನ 'ತಲೆ'ಯಮೇಲೇ ಮತ್ತೆ ಮತ್ತೆ ನೀರನ್ನು ಸಿಂಪಡಿಸಿ, ಚಿಮುಕಿಸಿ, ಸುರಿದು ನೆನೆಸುತ್ತಾ ಅವನ ಗುಣಗಳನ್ನು ನೆನೆಯುತ್ತೇವೆ, ಅದು 'ಅಭಿಷೇಕ'.</p>
		<p>ಭೂಗೋಳಶಾಸ್ತ್ರದಲ್ಲಿ ನಾವು ಓದಿದ್ದೇವೆ: ನಮ್ಮ ಭೂಮಿಯ ಮೇಲ್ಮೈಯ ಸುಮಾರು ಶೇಕಡಾ ಎಪ್ಪತ್ತೆರಡು ಭಾಗದಷ್ಟನ್ನು ಸಮುದ್ರ ಆವರಿಸಿ ಕೊಂಡಿದೆಯಂತೆ. ಸುಮಾರು ಶೇಕಡಾ ಅರವತ್ತೊಂದು ಭಾಗ ಉತ್ತರಾರ್ಧ ಗೋಳವನ್ನೂ, ಸುಮಾರು ಶೇಕಡಾ ಎಂಭತ್ತೊಂದು ಭಾಗ ದಕ್ಷಿಣಾರ್ಧ ಗೋಳವನ್ನೂ ಹೀಗೆ ನೀರು ಆಕ್ರಮಿಸಿಕೊಂಡಿದೆ ಎನ್ನುತ್ತಾರೆ. ಭೂಮಿಯ ಮೇಲೆ ಸಸ್ಯ ಮತ್ತು ಪ್ರಾಣಿಗಳು ಗೋಚರಿಸುವುದಕ್ಕೆ ಬಹು ಕಾಲದ (ಮಿಲಿಯನ್ ಗಟ್ಟಲೆ ವರುಷಗಳ) ಮುನ್ನ ಸಮುದ್ರದಲ್ಲಿ, ನೀರಿನಲ್ಲಿ, ಮೊದಲು 'ಜೀವರಾಶಿ' ಕಾಣಿಸಿಕೊಂಡಿತು ಎನ್ನುತ್ತದೆ ವಿಜ್ಞಾನ. ಇದಕ್ಕೇ ಅಲ್ಲವೇ, ನಮ್ಮ ಮತ್ತು ಇನ್ನಿತರ ಸೌರವ್ಯೂಹದ ಗ್ರಹಗಳಲ್ಲಿ ಜೀವಿಗಳು ಇವೆಯೇ ಇಲ್ಲವೇ ಎಂಬುದಕ್ಕೆ ಅಲ್ಲಿ ನೀರು ಇದೆಯೇ ಇಲ್ಲವೇ- ಎಂಬುದೇ ಸ್ಥೂಲ ಮಾನದಂಡವಾಗಿ ಪರಿಗಣಿತವಾಗಿರುವುದು? 'ಸಮುದ್ರದ ನೀರು ಉಷ್ಣದ ಬಹು ದೊಡ್ಡ ಆಕರ' ಎಂಬ ಮಾತು ಎಷ್ಟು ಸೋಜಿಗದ್ದು. ಆಮ್ಲಜನಕ, ಇಂಗಾಲದ ಡೈ ಆಕ್ಸೈಡ್, ಇತರ ಅನಿಲಗಳೂ ಅಲ್ಲದೆ ಬೇರೆ ಬೇರೆ ಲವಣಗಳು ಸಮುದ್ರದ ನೀರಿನ ಒಟ್ಟು ತೂಕದ ಶೇಕಡಾ ಮೂರೂವರೆಯಷ್ಟು ಕರಗಿ ಅದರಲ್ಲಿವೆಯಂತೆ. ಮನುಷ್ಯನ ದೇಹವನ್ನೇ ತೆಗೆದುಕೊಳ್ಳಿ, ರಕ್ತದ ದ್ರವಾಂಶದಲ್ಲಿ ಸಮುದ್ರದ ನೀರಿನಲ್ಲಿನ ಈ ಲವಣಗಳ ದ್ರಾವಣವೇ ತುಂಬಿದೆಯೆಂದು ಬಲ್ಲವರ ಹೇಳಿಕೆ. ಈ ನೀರೇ ದೇಹದ ಬಹುಭಾಗವನ್ನು ಆವರಿಸಿಕೊಂಡಿರುವ ಚೈತನ್ಯಾಂಶ. ಇದೇ 'ಜೀವ'ದ ಮೂರ್ತರೂಪ. ಹಾಗಾಗಿ, 'ನನ್ನ ಜೀವವೇ ನಿನ್ನ ಜೀವ; ನನ್ನ ಪ್ರಾಣವೇ ನಿನ್ನ ಪ್ರಾಣ' ಎನ್ನುತ್ತಾ, 'ಅಸ್ಮಿನ್ ಬಿಂಬೇ ಸುಖಂ ಚಿರಂ ತಿಷ್ಠನ್ತು ಸ್ವಾಹಾ'- ಎಂದು ಪ್ರಾಣಪ್ರತಿಷ್ಠಾಪನೆ ಮಾಡುತ್ತೇವಲ್ಲ, ಆ ದೇವರ ಮೂರ್ತಿಗೆ, ಪ್ರತಿಮೆಗೆ, ಶಿವಲಿಂಗಕ್ಕೆ, ನಮ್ಮ 'ಜೀವ'ವನ್ನೇ ಧಾರೆಯೆರೆಯುವುದರ ಒಂದು ಸಂಕೇತ -ಈ 'ಅಭಿಷೇಕ'!</p>
		<p>(ಒಂದು ಟಿಪ್ಪಣಿ: ನಮ್ಮಲ್ಲಿ, ಒಂದು ದೇಶದ ಸರ್ವೋಚ್ಚ ಆಡಳಿತ ಅಧಿಕಾರಿಯಾಗಿ ಚಕ್ರವರ್ತಿ ಅಥವಾ ರಾಜ ಸಿಂಹಾಸನವನ್ನು ಮೊಟ್ಟಮೊದಲು ಹತ್ತುವಾಗ ನಡೆವ ಕಾರ್ಯಕ್ರಮಕ್ಕೆ ಏನೆಂದು ಕರೆಯುತ್ತಾರೆ? ಯಾವ ಯಾವ ನದಿ, ಸಮುದ್ರಗಳ ನೀರು, ಯಾವ ಯಾವ ಗಿಡ ಮೂಲಿಕೆಗಳಲ್ಲಿ ತೊಯ್ದ ನೀರು, ಏನೇನು ಮಂತ್ರಗಳಿಂದ ಪವಿತ್ರಗೊಂಡ ನೀರನ್ನು ಹೇಗೆಲ್ಲ ಸಿಂಹಾಸನದಮೇಲೂ, ರಾಜನ ತಲೆಯಮೇಲೂ ಕುಲ ಪುರೋಹಿತರು ಸಿಂಪಡಿಸಬೇಕೆಂಬ ವಿವರ<sup><a epub:type="noteref" href="999-aside.xhtml#id-001.39">೩೯</a></sup>ಇದೆಯಲ್ಲ, ಅದು ಏನು? ಅದು 'ಪಟ್ಟಾಭಿಷೇಕ' ಅಂತ.)</p>
		<p class="vertical-delimiter" />
		<p>ವೈದಿಕ ವಾಙ್ಮಯದಲ್ಲಿ 'ರುದ್ರ' ಎಂಬ ಪದ 'ಶಿವ'ನಿಗೆ ಅನ್ವಯಿಸುವ ಮುನ್ನ ಯಾವ ಯಾವ ನಿಷ್ಪತ್ತಿಗೆ ಒಳಗಾಗಿ, ಏನೇನು ವಿಶೇಷಾರ್ಥಗಳನ್ನು ಅದು ಹೊಮ್ಮಿಸಿತು- ಎಂಬುದರ ಬಗ್ಗೆ ವಿಪುಲ ಚರ್ಚೆ ವಿದ್ವಾಂಸರಲ್ಲಿ ನಡೆದಿದೆ. ಅವುಗಳಲ್ಲಿ ಒಂದಾದ, ನಿಮ್ಮ ಗಮನವನ್ನು ಸೆಳೆಯಬೇಕೆಂದಿರುವ 'ಶತರುದ್ರೀಯ' ಈ ಲೇಖನದ ವಸ್ತು. ಆದರೆ, ಅದರ ಪೀಠಿಕೆಯಾಗಿ, ಸ್ವಲ್ಪ ಅತ್ತ ಇತ್ತ ಮೊದಲು ಕಣ್ಣಾಡಿಸೋಣ:</p>
		<p><strong>ಯಾರು ಈ ರುದ್ರ?</strong></p>
		<p>ಬಲ್ಲವರಿಗೆ ಇಲ್ಲಿ ಬೆರಗೇನು ಇಲ್ಲ; ಅಂಥವರಿಗೆ, ಕಾಡಿಗೆ ಹೊರಟು ನಿಂತ ಶ್ರೀರಾಮನಿಗೆ ವಾಲ್ಮೀಕಿಯ ಸೀತೆ ಹೇಳಿದಂತೆ, "ಇಲ್ಲಿ ಹೊಸದೇನನ್ನೂ ನಿಮಗೆ ತಿಳಿಹೇಳುವೆನೆಂಬ ದಾಷ್ಟ್ರ್ಯವಿಲ್ಲ; ನೆನಪಿಸುತ್ತಿದ್ದೇನೆ, ಅಷ್ಟೆ!"<sup><a epub:type="noteref" href="999-aside.xhtml#id-001.40">೪೦</a></sup></p>
		<p>ರುದ್ರ! 'ಅಳಿಸುತ್ತಾನೆ, ಕಣ್ಣೀರು ಬರಿಸುತ್ತಾನೆ' (ರೋದಯತಿ, ರುದಿರ್ ಅಶ್ರುವಿಮೋಚನೇ, ಇತಿ ರುದ್ರಃ) ಎಂದು ಕೆಲವರೂ, 'ತಾನೇ ಅಳುತ್ತಾನೆ' (ರುದತಿ ಇತಿ ರುದ್ರಃ) ಎಂದು ಇನ್ನು ಕೆಲವರೂ ಹೇಳುವುದುಂಟು. ರುದ್ರ ಆವಿರ್ಭವಿಸಿ ಅತ್ತಿದ್ದೇಕೆ, ಅಳುವುದೇಕೆ? ಸಂಸಾರಬಂಧನದ, ನಮ್ಮ ಈ ಬಿಟ್ಟೂ ಬಿಡಲಾರದ ಜಂಜಾಟವನ್ನು ಕಂಡು ಮನಕರಗಿ ಅವನಿಗೆ ಅಳು ಬಂದಿರಬೇಕು! ಅಳಿಸಿದ್ದೇಕೆ? ತಪ್ಪೆಂದು ಗೊತ್ತಾದಮೇಲೂ ಮಾಡುವವರು ಅದನ್ನು ಬಿಟ್ಟು ಬಿಡದೆ, ಸರಿದಾರಿಗೂ ಹೋಗದೆ, ಹೋಗಲೊಲ್ಲದವರಿದ್ದಾರಲ್ಲ- ಅವರನ್ನು ಹೆದರಿಸಿ, ಬೆದರಿಸಿ, ಅವಶ್ಯಕತೆ ಬಿದ್ದರೆ ಶಿಕ್ಷಿಸಿ, ಹಿಂಸಿಸಿ ಅಳಿಸುತ್ತಾನೇನೋ! ಅಂತೂ, ಅತ್ತು ಅಳುವ ಆಳುವ ದೇವರು, ನಮ್ಮ ರುದ್ರ!</p>
		<p>ಸಂಸಾರವೆಂಬ ದುಃಖವನ್ನು (ರುದಂ) ಕರಗಿಸಿ, ನೀರಾಗಿಸಿಬಿಡುತ್ತಾನೆ (ದ್ರಾವಯತಿ), ಆದ್ದರಿಂದ ರುದ್ರ; ತಡೆಯುವಿಕೆ (ರೋಧಕ), ಹಿಡಿಯುವಿಕೆ (ಬಂಧಕ) ಮತ್ತು ನೀರ ಮಡುವಿನ ಸುಳಿಯಂತೆ ಸೆಳೆಯುವಿಕೆ (ಮೋಹಕ) ಶಕ್ತಿಗಳುಳ್ಳ ಕಾರಣಕ್ಕಾಗಿ ರುದ್ರ; (ಹೀಗೆಲ್ಲಾ ಯೋಚಿಸುವುದಕ್ಕೆ, ಬರೆಯುವುದಕ್ಕೆ?) ವಿಶೇಷ ಜ್ಞಾನವನ್ನು (ರುತಿಂ) ಅನುಗ್ರಹಿಸುವವನು (ರಾತಿ), ಹೀಗಾಗಿ ರುದ್ರ- ಎಂದೆಲ್ಲ ಕೂದಲನ್ನ ಜಗ್ಗಿ, ಎಳೆದಾಡಿ, ಸೀಳಿ ಕಗ್ಗಂಟನ್ನು ಬಿಡಿಸಲು ಪ್ರಯತ್ನಿಸ ಬಹುದು. ಇರಲಿ, ಅಂತೂ ರುದ್ರನಿಗೂ ನೀರಿಗೂ ನಂಟು ಉಂಟು!</p>
		<p>ಮರೆತೆ: ರುದ್ರನ ಇನ್ನೊಂದು ಹೆಸರು 'ತ್ರ್ಯಂಬಕ' ಅಥವಾ 'ತ್ರಿಯಂಬಕ'. ಜಗಜ್ಜನನಿ, ಮಹಾತಾಯಿ, ಶಿವೆ(ಶಕ್ತಿ)ಯೊಡನೆ ಕೂಡಿದ್ದನಾದ್ದರಿಂದ ಶಿವನು ಸ-ಅಂಬ, ಸಾಂಬಶಿವ. ಈ ಪರಶಿವ 'ತ್ರ್ಯಂಬಕ' ಆದುದಾದರೂ ಹೇಗೆ, ಗೊತ್ತೆ? ಮೂವರು ಅಂಬೆ (ಲೋಕಮಾತೆ)ಯರನ್ನು ರಕ್ಷಿಸುವನಾದ್ದರಿಂದ ಅವನು ತ್ರ್ಯಂಬಕ. ಯಾರು ಈ ಲೋಕಜನನಿಯರು? ಸಂಸ್ಕೃತದಲ್ಲಿ ದ್ಯೌ(=ಅನ್ತರಿಕ್ಷ), ಆಪ(=ನೀರು) ಮತ್ತು ಪೃಥಿವೀ(=ಭೂಮಿ) ಈ ಮೂರೂ ಶಬ್ದಗಳೂ ಸ್ತ್ರೀಲಿಂಗದಲ್ಲಿ ಇವೆ. ಈ ಮೂವರೂ ದೇವಿಯರನ್ನು, ಅಂಬೆಯರನ್ನು ಪಾಲಿಸುವವನೇ 'ತ್ರ್ಯಂಬಕ'!<sup><a epub:type="noteref" href="999-aside.xhtml#id-001.41">೪೧</a></sup></p>
		<p>ಹೀಗೆ, ನೀರು ನೆಲ ನಭವನ್ನು ಹೊತ್ತವನನ್ನು ನೆನೆಸಿಕೊಂಡು, ಸಾವನ್ನು ಗೆಲ್ಲುವ ಹುಸಿ ಬಯಕೆಯಿಂದ ಹಾಡುವ ಈ 'ಮೃತ್ಯುಂಜಯ' ಮಂತ್ರವನ್ನು ಕೇಳಿ:</p>
		<p class="myquote">ತ್ರ್ಯಂಬಕನ ಭಜಿಸಿವೆನು,<br />ಸುಗಂಧಿ ಪುಷ್ಟಿವರ್ಧನನನ್ನು<br />ಮೃತ್ಯು ಕೊಂಡೊಯ್ಯದ ರೀತಿ,<br />ನನ್ನ ನೀ ಉಳಿಸೋ!<br />ಅಮೃತದ ಸೆಲೆಯಿಂದ ಬೇರ್ಪಡದೆ ಇರುವಂತೆ,<br />ತೊಟ್ಟು ಕಳಚಿದ ಕಳಿತ ಹಣ್ಣಿನಂದದಿ<br />ಬಿಡಿಸಿ ಇರಿಸೋ!<sup><a epub:type="noteref" href="999-aside.xhtml#id-001.42">೪೨</a></sup></p>
		<p>ಸದ್ಯಕ್ಕೆ ಪೌರಾಣಿಕ ದೇವತೆ ಶಿವನನ್ನ, ಶಿವಪುರಾಣದ, ಮಹಾಭಾರತದ 'ಶಿವೋಪಾಖ್ಯಾನ'ಗಳ, ಕಾಳಿದಾಸನ 'ಕುಮಾರಸಂಭವ'ದ, ಹರಿಹರನ 'ಗಿರಿಜಾಕಲ್ಯಾಣ'ದ, ಭಾರವಿಯ 'ಕಿರಾತಾರ್ಜುನೀಯ'ದ ಶಿವನನ್ನು ಸ್ವಲ್ಪಕಾಲ ಮರೆಯಿರಿ. ವಿಶ್ವತೋಮುಖ, ಸರ್ವಸಾಕ್ಷಿ, ಭುವನವನ್ನೆಲ್ಲ ಸದಾ ನೋಡುತ್ತಿರುವ ಕಣ್ಣು (ಜಗಚ್ಚಕ್ಷು), ಅಣುವಿಗಿಂತ ಸಣ್ಣದು (ಅಣೋರ್ ಅಣೀಯ), ದೊಡ್ಡದಕ್ಕಿಂತ ಹಿರಿದಾದದ್ದು (ಮಹತೋ ಮಹೀಯ), 'ಜೀವ ಜಡರೂಪ ಪ್ರಪಂಚವನು ಆವರಿಸಿಕೊಂಡುಂ ಒಳನೆರೆದುಂ' ಇರುವ ಈ ರುದ್ರನನ್ನು ಗುರುತಿಸಿರಿ.<sup><a epub:type="noteref" href="999-aside.xhtml#id-001.43">೪೩</a></sup></p>
		<p>ಎರಡಲ್ಲ ಅವ ಒಬ್ಬನೇ; ಹುಟ್ಟು, ಇರುವು, ಅಳಿವು ಮೂರನ್ನೂ ನಿರ್ವಹಿಸುತ್ತಿರುವ ಏಕೈಕ ಸರ್ವ ಶಕ್ತಿ 'ಅದು'!<sup><a epub:type="noteref" href="999-aside.xhtml#id-001.44">೪೪</a></sup></p>
		<p>ದೇವರು ಒಬ್ಬನೇ. ಅವನು ಹೊರಗೆ ಕಾಣದೆ ಹೋದರೂ, ಎಲ್ಲ ಜೀವಿಗಳಲ್ಲೂ ಒಳಗೆ ಅಡಗಿ ಕುಳಿತಿದ್ದಾನೆ, ನಾವು ಮಾಡುವ, ಯೋಚಿಸುವ, ಯೋಜಿಸುವ ಎಲ್ಲಾ 'ಕರ್ಮ'ಗಳಿಗೂ ಸಾಕ್ಷಿಯಾಗಿ ಹೃದಯದೊಳಗೆ ಆ ನಿರ್ಗುಣ ಇದ್ದಾನೆ- ಎಂಬುದು 'ದೇವರ ಬಗ್ಗೆ ಉಪನಿಷತ್ತಿನ ಒಂದು ಸುಂದರ ವ್ಯಾಖ್ಯೆ!<sup><a epub:type="noteref" href="999-aside.xhtml#id-001.45">೪೫</a></sup></p>
		<p>ಇದನ್ನೇ ಶಿವಧರ್ಮೋತ್ತರ ಪುರಾಣದಲ್ಲಿ,</p>
		<p class="myquote">'ಪ್ರತಿಮೆಯಲಿ ಪರಶಿವನ<br />ಹುಡುಕುವಿರೇ'- ಎನ್ನುವರು,<br />ಎದೆಯೊಳಗೆ ಕುಳಿತಿಹನ<br />ಕಂಡವರು, ಬಲ್ಲವರು!<sup><a epub:type="noteref" href="999-aside.xhtml#id-001.46">೪೬</a></sup></p>
		<p>-ಎಂದಿರುವುದು.</p>
		<p>ಆದರೆ, ನಿರ್ಗುಣೋಪಾಸನೆಯ ಹಂತಕ್ಕೆ ಮುಟ್ಟುವ ಮುನ್ನ ಮೊದಲ ಮೆಟ್ಟಲುಗಳಲ್ಲಿದ್ದಾಗ, 'ದೇವರು'ಗಳಿಗೆ ಕೈಮುಗಿದಾಗಲೆಲ್ಲ ನಮ್ಮ ಒಳಮನ ಮಿಡಿಯುತ್ತಲೇ ಇತ್ತು:</p>
		<p class="myquote">ಮೇಲೆ ಬಾಂದಳದಿಂದ ಬಿದ್ದು, ಹರಿ ಹರಿಯುತ್ತ<br />ಕೊನೆಗೊಮ್ಮೆ ಸೇರುವುದು ಸಾಗರವ ನೀರು;<br />ಈ ಪರಿಯೆ ನಮ್ಮೆಲ್ಲ ನಮನಗಳು ಸಾಗುವುವು<br />'ಅವನ'ತ್ತ;<br />'ದೇವನೊಬ್ಬನೆ, ಅವನ ನಾಮ ಹಲವು'!<sup><a epub:type="noteref" href="999-aside.xhtml#id-001.47">೪೭</a></sup></p>
		<p>ಎಲ್ಲಾ ನೀರೂ ಸಮುದ್ರ ಸೇರುವುದಿಲ್ಲ; ಬಹುಭಾಗ ಇಂಗಿ ನೆಲದೊಳಕ್ಕೆ ಹೋಗಿ ಬಿಡುತ್ತೆ- ಎನ್ನುವಿರೇನು? ಎಷ್ಟೋ ಬಾರಿ ನಮ್ಮ ನಮಸ್ಕಾರಗಳೂ ಹಾಗೇನೇ ಅಲ್ಲವೇ; ಎಲ್ಲವನ್ನೂ ಮನಸಾರೆ ಎಲ್ಲಿ ಮಾಡುತ್ತೇವೆ? ಇರಲಿ, ಒಳಗಿರುವ ಬೆಳಕನ್ನು ಗುರುತಿಸಿಕೊಂಡವರೇ ಧನ್ಯರು!</p>
		<p class="vertical-delimiter" />
		<p>ಶಿವನಿಗೆ ಅಭಿಷೇಕ ಮಾಡುವಾಗ, ಸಾಮಾನ್ಯವಾಗಿ ಎಲ್ಲ ವೇದಗಳ ಶಾಖೆಯವರೂ ಯಜುರ್ವೇದದ ಸಂಹಿತಾಭಾಗದಲ್ಲಿರುವ 'ಶತರುದ್ರೀಯ' ವೆಂದು ಪ್ರಸಿದ್ದವಾಗಿರುವ ಮಂತ್ರಗಳನ್ನು ಬಳಸುತ್ತಾರೆ.<sup><a epub:type="noteref" href="999-aside.xhtml#id-001.48">೪೮</a></sup>ಇದು ಭಗವಂತನ ಒಂದು ಸುಂದರ ಕಾವ್ಯಮಯ ಗುಣಗಾನದ ಭಂಡಾರ. ಚೆನ್ನಾಗಿ ಬಲ್ಲವರು ಕ್ರಮವರಿತು ಸಸ್ವರ ಮಂತ್ರ ಪಠನ ವಾಚನ ಮಾಡಿದರೆ, ಅರ್ಥ ತಿಳಿಯದೇ ಹೋದರೂ, ಕೇಳಲು ಬಲು ಚೆನ್ನು. ಸಂಸ್ಕೃತದಲ್ಲಿಯೂ, ಕನ್ನಡದಲ್ಲಿಯೂ, ಇಂಗ್ಲೀಷಿನಲ್ಲಿಯೂ ಇರುವ ಹಲವಾರು ಅತ್ಯುತ್ತಮ ಭಾಷ್ಯಗಳು ವೈದಿಕ ವಾಙ್ಮಯದ ಈ ಅಣಿಮುತ್ತನ್ನು ಅರ್ಥೈಸಲು ನಮಗೆ ನೆರವಾಗುತ್ತವೆ. ಉಪನಿಷತ್ತಿನಷ್ಟು ತೀವ್ರ ಚಿಂತನೆಯ ಭಾಗಗಳು ಇಲ್ಲಿ ದಟ್ಟವಾಗಿಲ್ಲವೆಂದೆನೆಸಿದರೂ, ಶತರುದ್ರೀಯವನ್ನು ಹಲವು ಅಥರ್ವವೇದೀಯ (ಶೈವ) ಉಪನಿಷತ್ತುಗಳು ಉಲ್ಲೇಖಿಸಿವೆ.<sup><a epub:type="noteref" href="999-aside.xhtml#id-001.49">೪೯</a></sup>'ರುದ್ರಾಧ್ಯಾಯ' ಎಷ್ಟೇ ರಮಣೀಯವಾಗಿದೆ, ಸರಿ, ತುಂಬಾ ದೂರ ಈಜುತ್ತ ಹೋಗುವ ಚಪಲ ಬೇಡ, ದಡದ ಬಳಿಯೇ ಇರೋಣ, 'ನೀರಿ'ನ ಬಗ್ಗೆ ಮಾತ್ರ ಗಮನಹರಿಸೋಣ!</p>
		<p>ಈಗ, ಶತರುದ್ರೀಯವನ್ನು ಋಷಿ ಮೊದಲಬಾರಿಗೆ ಮನಗಂಡ ಆ ಕಾಲಕ್ಕೆ ಒಮ್ಮೆ ಹಿನ್ನಡೆದು ಹಾರಿ, ಆ ದ್ರಷ್ಟಾರರ ಸಂವೇದನೆಯ ಹಿನ್ನೆಲೆ ಪರಿಸರಗಳನ್ನು ಅನುಭವಿಸಿ ಬರಲು ಕಾಲಯಂತ್ರದಲ್ಲಿ ಕುಳಿತು ಪಯಣಿಸೋಣ:ಪ್ರಕೃತಿಯ ಅದಮ್ಯ ಚೈತನ್ಯಗಳ ಅಭಿವ್ಯಕ್ತಿಗೆ ಬೆರಗಾಗಿ ಮಾನವ ಅವನ್ನು ಗೌರವಿಸುತ್ತಿದ್ದ ಕಾಲಕ್ಕೆ ತಲುಪಿದ್ದೇವೆ. ಆ ಮೂಲಭೂತ ತತ್ವಗಳ ಆಳ, ಹರವು, ಶಕ್ತಿ, ಪ್ರಭಾವವನ್ನ ಅರಿಯಲು ಚಿಂತಕ ಹವಣಿಸುತ್ತಿದ್ದ ಸಮಯ. ಈಗ ಅಂಥ ಕವಿಯೊಬ್ಬನಿಗೆ ಗಗನವವನ್ನೇ ಬೇಧಿಸಿಕೊಂಡು ಕೆಳಗಿಳಿದ 'ರುದ್ರ' ಕಾಣಿಸುತ್ತಾನೆ:</p>
		<p class="myquote">ನಿನ್ನ ನೋಡಿದೆ, ಹೌದು, ಇಳಿವುದನದೂ ಕಂಡೆ,<br />ಬಾನಿನಿಂದಲೆ ಬುವಿಗಿಳಿವುದನು ಕಣ್ಣಾರೆ ಕಂಡೆ;<br />ಎರಗಿ ಬಂದಪ್ಪಳಿಸುವ 'ರುದ್ರ' ನಿನ್ನನ್ನು ಕಂಡೆ-<br />ಕರಿ ಕೊರಳ, ಗುಂಗುರು ಕುರುಳುಳ್ಳವನೆ,<br />ನಾ ಬೆದರಿದೆ! ।।೧।।</p>
		<p class="myquote">ಇಳಿದ ಬಾಂದಳದಿಂದ,<br />ಎದೆಯೆಲ್ಲ ನಡುಗಿತು, ಝಲ್ಲನೆ;<br />ಇಳೆಯ ಮೇಲಡಿಯಿಟ್ಟ ತಾ ನಡೆದು<br />ಹೊರಟೇ ಹೊರಟ;<br />ಅಗೊ ನೋಡಿ, ನನ್ನವರೇ,<br />ಆ ತಾಮ್ರ ವರ್ಣದ ಉರಿಯ<br />ಕಂಡು ಮರೆಯಾಗುತಿಹ<br />ಕರಿ-ಕೊರಳ ಸೋಜಿಗದ ಪರಿಯ! ।।೨।।</p>
		<p class="myquote">ಬಾ ರುದ್ರ,ನೀ ಯಾರ ಹಿಂಸಿಸಲು ಬೇಡ, ಬಾ;<br />ಎಲ್ಲ ರೋಗಕೆ ಮದ್ದು ನೀನಾಗಿ ಬಾರಾ!<br />ಕೊಚ್ಚಿ ಕೊಂಡೊಯ್ಯುವ ಬಿರುಗಾಳಿ ನಿದ್ದೆಯನು<br />ಕದ್ದಿತಲ್ಲ, ಜಾರಿ ಕರಗಲಿ ಅದು ತೀರ ಪೂರ!<sup><a epub:type="noteref" href="999-aside.xhtml#id-001.50">೫೦</a></sup></p>
		<p>ಈ ದಿವ್ಯ ದೇವನ ಕೈಯಲ್ಲಿ ಇರುವುದೇನು? ವಜ್ರಾಯುಧ! ಹಾಗಾಗಿ, ಇವನು ವಜ್ರಬಾಹು. ಇವನಿಗೆ ಕಾಡು, ಮಲೆ, ಬೆಟ್ಟದ ಕೋಡು, ಮರದ ತುದಿಗಳೆಂದರೆ ಅಕ್ಕರೆ; ಅದಕ್ಕೇ ಇವನಿಗೆ 'ಪರಮೇ ವೃಕ್ಷೇ ಆಯುಧಂ ನಿಧಾಯ (=ಇರಿಸಿ), ಕೃತ್ತಿಂ ವಸಾನ ಆ ಚರ'<sup><a epub:type="noteref" href="999-aside.xhtml#id-001.51">೫೧</a></sup>ಎಂದು ಕೇಳಿಕೊಳ್ಳುವುದು! ಕೋಪ ಬಂದಾಗ ಪ್ರಾಣಿಗಳನ್ನು ಕೊಂದಾನು, ಮನುಷ್ಯರನ್ನೂ ಸಹ ಹಿಂಸಿಸಿಯಾನು!<sup><a epub:type="noteref" href="999-aside.xhtml#id-001.52">೫೨</a></sup>ಇವನ ಬೆನ್ನು ಕೆಂಪು, ಹೊಟ್ಟೆ ನೀಲಗಪ್ಪು,<sup><a epub:type="noteref" href="999-aside.xhtml#id-001.53">೫೩</a></sup>ಹೊಟ್ಟೆ ಕೆಳಗಾಗಿ ಮಲಗೆದ್ದಮೇಲೆ ಬಿಟ್ಟ ಗುರುತೆಲ್ಲ ಸುಟ್ಟ ಕಪ್ಪು! ಇವನು ಬಂದು ಹೋದನೆಂದರೆ, ದೈವ ವೈದ್ಯನೊಬ್ಬ ಬಂದು ಔಷಧಿಯೊಂದನ್ನೇನೋ ಚಿಮುಕಿಸಿ ಗಿಡ ಮರ ನೆಲ ಹೊಲಗಳಿಗೆಲ್ಲ ಹೊಸತನ ತುಂಬಿ ಹೋದಂತೆ!<sup><a epub:type="noteref" href="999-aside.xhtml#id-001.54">೫೪</a></sup>ಈಗ ಹೇಳಿ ಈ ಒಗಟಿಗೆ ನಿಮ್ಮ ಉತ್ತರವೇನು! ಈ 'ರುದ್ರ' ಬರಸಿಡಿಲಲ್ಲದೆ ಇನ್ನೇನು?</p>
		<p class="vertical-delimiter" />
		<p>ಏಕೆ ರುದ್ರನಿಗೆ ನೀರಿನಿಂದಲೇ ಈ ಅಭಿಷೇಕ? ಎನ್ನುವುದಕ್ಕೆ, ಪರಶಿವನ ಮಹಾಮಜ್ಜನಕ್ಕೆ ಮೊದಲು ಒಂದು ಧ್ಯಾನಶ್ಲೋಕದಿಂದ ವೈದಿಕರು ನ್ಯಾಸ ಮಾಡುತ್ತಾರಲ್ಲ, ಅದು ನಮಗೆ ಸಹಾಯ ಮಾಡುತ್ತದೆ:</p>
		<p class="myquote">ಪಾತಾಳದಿಂದೊಡೆದು ಆಗಸದ ತುದಿ ಮುಟ್ಟಿ<br />ಈ ಭುವನವೆಲ್ಲವನೂ<br />ಬ್ರಹ್ಮಾಂಡವನೇ ಬೆಳಗುತಿಹ<br />ಶುದ್ಧತೇಜೋಮಯಸ್ಫಟಿಕ<br />ಲಿಂಗವ ನೆನೆದು ಹೃದಯದಲ್ಲಿ,<br />ಪೂರ್ಣಚಂದ್ರನ ಅಮೃತಬಿಂದುಗಳು<br />ತೋಯಿಸುವಂತೆ<br />ಎಡೆಬಿಡದೆ ನಾನಿಂತು ಈ ನೀರ<br />ಧಾರೆಯನ್ನೆರೆಯುವೆನು<br />ರುದ್ರಾನುವಾಕುಗಳ ಜಪಿಸಿ,<br />ಹರಕೆಗಳ ಬಿನ್ನವಿಸಿ, ಶಿವನ ಶಿರದಿ!</p>
		<p>'ಅವನ' ಗುಣಗಾನ ಮಾಡಬೇಕಾದರೂ ನಮಗೆ ವಿಷಯದ ಬಗ್ಗೆ ಸರಿಯಾದ ತಿಳಿವಳಿಕೆ ಬೇಕಲ್ಲ! ಆ ಕಾರಣಕ್ಕಾಗಿಯೇ, ಶತರುದ್ರೀಯದ ಕವಿ ಮೊಟ್ಟ ಮೊದಲೇ ಅವನನ್ನೇ ಬೇಡಿಕೊಂಡು ಬಿಡುತ್ತಾನೆ:</p>
		<p>"ಹೇ ರುದ್ರ, ನಿನ್ನದು ಅಘೋರ ಮಂಗಳಕರ ಶರೀರ; ಪಾಪವಿರೋಧೀ ಆತ್ಮಜ್ಞಾನ ಉಂಟುಮಾಡುವವ ನೀನು; ನಾವಾಡುವ ಮಾತಿನಲ್ಲಿ ಇದ್ದುಕೊಂಡೇ ನಮ್ಮನ್ನು ಜ್ಞಾನಸಂಪನ್ನರನ್ನಾಗಿ ಮಾಡು! ನಮಗೆ ಸುಖಕರನಾಗು!"<sup><a epub:type="noteref" href="999-aside.xhtml#id-001.55">೫೫</a></sup></p>
		<p>ಇಲ್ಲಿ 'ಗಿರಿಶಂತ' ಎಂದು ರುದ್ರನನ್ನು ಋಷಿ ಕರೆದುದನ್ನು ಭಾಷ್ಯಕಾರರು ನಾಲ್ಕಾರು ಬಗೆಯಲ್ಲಿ ಅರ್ಥ ಹೇಳಿದ್ದಾರೆ. ಅದರಲ್ಲಿ ನಾನು ಆರಿಸಿಕೊಂಡಿರುವ, 'ಮಾತಿನಲ್ಲಿ ಇದ್ದುಕೊಂಡು, ಸುಖವನ್ನು ಉಂಟುಮಾಡುವವನು'<sup><a epub:type="noteref" href="999-aside.xhtml#id-001.56">೫೬</a></sup>ಎಂಬುದು ಕವಿಯ ಇಂಗಿತವನ್ನು ಸೊಗಸಾಗಿ ಸೂಚಿಸುತ್ತದೆ. ಮುಂದೆ ರುದ್ರನನ್ನು ಇನ್ನೊಮ್ಮೆ 'ಗಿರಿಶಂತ' ಎಂದು ಕರೆದಾಗ<sup><a epub:type="noteref" href="999-aside.xhtml#id-001.57">೫೭</a></sup>ಅಲ್ಲಿ ಅದಕ್ಕೆ ಬೇರೆ ಅರ್ಥ 'ಗಿರಿ ಅಂದರೆ ಕೈಲಾಸವೆಂಬ ಪರ್ವತದಲ್ಲಿ ಇದ್ದುಕೊಂಡು ಎಲ್ಲರಿಗೂ ಸುಖಕರನಾಗಿರುವ ಶಂ-ಕರ ಅವನು!' ಜೊತೆಗೆ, ಅವನು 'ಗಿರಿತ್ರ' ಮಾತುಕೊಟ್ಟು ತಪ್ಪದೆ ನಡೆಸುವವನು, ಕಾಪಾಡುವವನೂ<sup><a epub:type="noteref" href="999-aside.xhtml#id-001.58">೫೮</a></sup>ಹೌದು.</p>
		<p>ಈ ನಮ್ಮ ಋಷಿಕವಿಗೆ 'ದೇವರೇ, ನೀನು ಎಲ್ಲೆಲ್ಲೂ ಇದ್ದೀಯೆ' ಎಂದು ಸಂಕ್ಷಿಪ್ತವಾಗಿ ಹೇಳಿ ತೃಪ್ತಿಯಿಲ್ಲ. ತನಗೆ ಕಾಣುವ ಎಲ್ಲಾ ವಸ್ತುಗಳನ್ನೂ ಹೆಸರಿಸುತ್ತಾ 'ಅದರಲ್ಲಿ ನೀನಿದ್ದೀಯೆ; ಇದರಲ್ಲಿ ನೀನಿದ್ದೀಯೆ. ನೀನೇ ಅದು, ಇದೇ ನೀನು' -ಎಂದು ಹೇಳಬೇಕೆಂಬ ಹಂಬಲ. ಬಾನಲ್ಲಿ ಬೆಳಗುವ ಸೂರ್ಯನೇ ಪ್ರತ್ಯಕ್ಷ ದೇವರು ಎಂಬ ಮಾತನ್ನು ಮೊದಲ ಮಂತ್ರಗಳಲ್ಲೇ ಕಾವ್ಯಮಯವಾಗಿ ಹೇಳಿಬಿಡುತ್ತಾನೆ. "ಈ ನೀನು (ಉದಯಿಸಿದಾಗ) ತಾಮ್ರದಂತೆ ಕೆಂಪಗೂ, (ಆಮೇಲೆ) ಹಳದಿಯ ಹೊಂಬಣ್ಣದವನೂ ಆಗಿ, ಕೊನೆಗೆ (ಮುಳುಗುವಾಗ) ನಸುಗೆಂಪು ವರ್ಣದವನೂ ಆಗಿ ತೋರುವ ಮಂಗಲ ಕರನು''<sup><a epub:type="noteref" href="999-aside.xhtml#id-001.59">೫೯</a></sup>-ಎಂದಾಗ ಅವನು ಬೊಟ್ಟು ಮಾಡಿ ತೋರಿಸುವುದು ಯಾರನ್ನು? ಆ ಸೂರ್ಯನನ್ನೇ. ಆವಾಗ ಹೇಳುತ್ತಾನೆ: "ಸ್ವಾಮಿ ದೇವನೇ, ಲೋಕಪಾಲನೇ, ನೀನು ಸರ್ವಗೋಚರ. ಯಾರುತಾನೇ ನಿನ್ನನ್ನು ನೋಡಿಲ್ಲ? ದನ ಕಾಯುವ ಗೊಲ್ಲರೂ ನೋಡಿದ್ದಾರೆ; ನೀರನ್ನು ಹೊತ್ತು ತರುವವರೂ ನಿನ್ನನ್ನು ನೋಡಿದ್ದಾರಲ್ಲ!"<sup><a epub:type="noteref" href="999-aside.xhtml#id-001.60">೬೦</a></sup></p>
		<p>ಸ್ಥಾವರವಸ್ತುಗಳನ್ನು ಹೆಸರಿಸಿದ ಬಳಿಕ, ಜೀವಿಗಳಿಗೆ ಮುಖ್ಯವಾದ 'ನೀರಿ'ನ ವಿವರದ ಕಡೆ ಕವಿಯ ಗಮನ ಸ್ವಾಭಾವಿಕವಾಗಿಯೇ ಹರಿಯುತ್ತದೆ. ನೀನು ನೀರು; ನೀರೇ ನೀನು- ಎಂದು ಹೇಳುವ ರಭಸದಲ್ಲಿ ಕವಿ ಯಾವಯಾವ ರೀತಿಯ ನೀರಿನ ಆಕರಗಳನ್ನು ಪಟ್ಟಿ ಮಾಡುತ್ತಾನೆ, ಸಂಕೇತಗಳನ್ನು ಸೂಚಿಸುತ್ತಾನೆ, ಗಮನಿಸಿ (ಸಂಸ್ಕೃತ ಪದಗಳನ್ನು ಆವರಣ ಚಿಹ್ನೆಯೊಳಗೆ ಕುಳ್ಳಿಸಿರುವೆ.):ವೇಗವಾಗಿ ಹರಿಯುವ ನೀರಿನಲ್ಲಿ ಇರುವ (ಶೀಘ್ರಿಯ) ಶಿವನೇ ನಿನಗೆ ನಮಸ್ಕಾರ; ನೀನು ಉದಕ ಪ್ರವಾಹ (ಶೀಭ); ಅಲ್ಲಿ, ಎಲ್ಲಾ ಪ್ರಾಣಿಗಳನ್ನೂ ಕೊಚ್ಚಿಕೊಂಡು ಹೋಗುವ ನಿನ್ನ ತರಂಗಗಳು ಅಲೆ ('ಊರ್ಮಿ)ಗಳು ಆರಂತೆ:</p>
		<p class="myquote">ಹಸಿವು, ನೀರಿನ ಬಯಕೆ, ಶೋಕ,<br />ಮೋಹದ ನೆರಳು;<br />ಗೂಡು ಹಣ್ಣಾಗುವ ಮುಪ್ಪು ಮತ್ತು ಸಾವು!<br />ನಿನ್ನ ಈ ಅಲೆಗಳಿಗಿದೋ ನನ್ನ ನಮನ!</p>
		<p>-ಎನ್ನುತ್ತಾನೆ, ಕವಿ. ಗಾಳಿಯಲ್ಲಿನ ಅಲೆಯಿಂದಾಗುವ 'ಶಬ'್ದಕ್ಕೆ 'ಶಬ್ದೋ ನಿನಾದ ನಿನದ ಧ್ವನಿ ಧ್ವಾನ ರವ ಸ್ವನಾಃ' ಎಂಬ ಏಳು ಪರ್ಯಾಯಪದಗಳು. 'ಶಬ್ದವಿಲ್ಲದ ನೀರು' (ಅವಸ್ವನೀ), ಅಗಾಧವಾದ ಆಳವಾದ ಆಕರದಲ್ಲಿರುವ (ಹೃದಯ್ಯ) ಗಂಭೀರರೂಪೀ ನೀರು ನೀನು, ಶಿವನೇ. ಧಾರಾಕಾರವಾಗಿ ಹರಿಯುವ ('ಸ್ರೋತ') ನೀರೂ ನೀನೇ. ಸ್ವಲ್ಪವೇ ನೀರು ಹರಿವ ಕಾಲುವೆ (ಕಾಟ್ಯ), ನೀರು ಧುಮುಕುವ ಪ್ರದೇಶ (ನೀಪ)ವೂ ನೀನೇ. ಕೆಸರಿನ ಪ್ರದೇಶ (ಸೂದ್ಯ)ವಾದರೇನಂತೆ, ಆ ಕೆಸರಿ ('ಪಂಕ')ನಲ್ಲಿ ಹುಟ್ಟಿ('ಜ')ದ್ದರೂ ಅರ್ಚನೆಗೆ ಕಮಲವೇ ಶ್ರೇಷ್ಠವಲ್ಲವೇ? ಸರೋವರ (ಸರಸ್)ವೂ ನಿನ್ನದೇ ತಾಣ. ಈಗಾಗಲೇ ಗಮನಿಸಿದಂತೆ, ಹರಿವ ನದಿ ತಾನೂ ಶುದ್ಧಗೊಂಡು, ತನ್ನಲ್ಲಿ ಮೀಯುವವರನ್ನೂ ಶುದ್ಧಗೊಳಿಸುತ್ತದೆ ಎಂಬ ನಮ್ಮ ನಂಬಿಕೆ ಬಹು ಪ್ರಾಚೀನವಾದದ್ದು. ನದಿಗೆ ಅಭಿಮಾನೀ ದೇವತೆ(ನಾದ್ಯ)ನೂ ನೀನೇ. ನೀನಿದ್ದೇ ಎಲ್ಲಾ ನದಿಗಳೂ ತೀರ್ಥವಾಗಿ (ತೀಥ್ರ್ಯ)ವಾಗಿ ಪರಿಣಮಿಸಿರುವುದು ಎಂಬ ಸೂಚನೆ ಕೊಡುತ್ತಾನೆ, ಕವಿ. ನಮ್ಮಲ್ಲಿ 'ತೀರ್ಥ' ಎಂಬ ಪದ ('ಧರ್ಮ' ಎಂಬ ಪದದಂತೆ) ಸನ್ನಿವೇಶ, ಸಂದರ್ಭಕ್ಕೆ ತಕ್ಕಂತೆ ಹಲವಾರು ಅರ್ಥಗಳನ್ನು ಸ್ಫುರಿಸುವ ವಿಶೇಷ ಪದ! ಅದರ ಬಗ್ಗೆ ಹಿಂದಿನ ಲೇಖನದಲ್ಲಿ ಸ್ವಲ್ಪ ವಿವೇಚಿಸಿದ್ದೇವೆ. ಇಲ್ಲಿ ಗೌರವಾನ್ವಿತ, ಶ್ರೇಷ್ಠ, ಪವಿತ್ರ- ಎಂಬ ಅರ್ಥ ಉಚಿತ.</p>
		<p>ಮಳೆ ತರದ ಮೋಡ, ಶರತ್ ಕಾಲದ ಬಿಳಿ ಮೋಡ (ಈಧ್ರ), ಮಂಜು, ಮಂಜಿನನೀರು(ನಿವೇಷ್ಪ), ಮಳೆ ತರುವ ಮೇಘ, ಗುಡುಗು, ಜೊತೆಗೆ ಕಣ್ಣು ಕೋರೈಸುವ ಮಿಂಚು(ವಿದ್ಯುತ್), ಸುರಿಮಳೆ(ವರ್ಷಾ)- ಎಲ್ಲಾ ನೀನೇ. ನೀರು ಹರಿದು ಗುಂಡಿ (ಅವಟ), ಚಿಕ್ಕ ಕೆರೆ (ವೇಶಂತ)ಗಳು ತುಂಬಿದವು; ಹೊಳೆಗಳೂ ತುಂಬಿದವು, ನೀನೇ ಗಾಳಿಯಲ್ಲಿ ಒಳಸುಳಿದೆ(ವಾತ್ಯ); ಅಗಾಧವಾದ ನೀರಿನ (ಹೃದಯ್ಯ) ಮಡಿಲಿನಿಂದ ಹೊರ ಹೊರಟು, ನೊರೆತುಂಬಿ, ಅಲೆಗಳು ದಡಕ್ಕೆ (ಕೂಲ)ಕ್ಕೆ ಅಪ್ಪಳಿಸುತ್ತಿವೆ, ಆಹಾ, ಎಂಥ ಸುಂದರವಾದ ಅಲೆಗಳು (ಸು-ಊರ್ಮಿ) ಅವು! ಅಲ್ಲೆಲ್ಲಾ, ಶಿವನೇ, ನೀನು ನೀನೇ!</p>
		<p>ಯಾರು ಪೂರ್ವಮುಖಿಯಾಗಿ 'ಸದ್ಯೋಜಾತ'-ನೆಂದೂ, ಪಶ್ಚಿಮಕ್ಕೆ ತಿರುಗಿದಾಗ 'ಅಘೋರ'ನಾಗಿಯೂ, ದಕ್ಷಿಣಕ್ಕೆ ಮುಖ ಮಾಡಿ 'ವಾಮದೇವ' ನೆಂದೂ, ಉತ್ತರವನ್ನು ನೋಡುವ 'ತತ್ಪುರುಷ'ನಾಗಿಯೂ, ಮೇಲೂ ಸುತ್ತಲೂ ಸರ್ವತೋಮುಖನಾಗಿ 'ಈಶಾನ'ನೆಂಬ ಅಭಿಧಾನ ಹೊತ್ತವನು ನೀನೆ ಸದಾಶಿವನೇ! ತನ್ನ ಸುತ್ತಮುತ್ತಣ ಚರ-ಅಚರ ಎಲ್ಲವನ್ನೂ ಒಂದೊಂದನ್ನೂ ಹೆಸರಿಸಿ, ನೀನಲ್ಲಿದ್ದೀಯ, ನೀನಿಲ್ಲಿದ್ದೀಯ, ನೀನೇ ಅದು, ಆ ನಿನಗೆ 'ನಮೋ, ನಮೋ' ಎಂದು ಹೇಳುವ ರುದ್ರನ ಸ್ತುತಿಯ ಒಂದು ಭಾಗ 'ನಮಕ' ವೆನಿಸಿಕೊಂಡಿತು; ಒಂದೊಂದಾಗಿ ಎಲ್ಲವನ್ನೂ ಹೆಸರಿಸುತ್ತಾ, ಅದು, ಇದು, ಮತ್ತದು, ಆ ಅದು, ಈ ಇದು -ಹೀಗೆ ಇವೆಲ್ಲಾ ನಿನಗಾಗಿ ನಾನು ಮಾಡುವ ಯಜ್ಞಕ್ಕೆ ಮೀಸಲಾಗಿರಲಿ ('ಚ ಮೇ' ಯಜ್ಞೇನ ಕಲ್ಪನ್ತಾಮ್) ಎಂಬ ಪಲ್ಲವಿಯು ಇನ್ನೊಂದು ಭಾಗಕ್ಕೆ 'ಚಮಕ' ಹೆಸರನ್ನು ಕೊಟ್ಟಿತು.</p>
		<p>ಒಟ್ಟಾರೆ, 'ಶತರುದ್ರೀಯ' ಚಿಂತಿಸಿದಷ್ಟೂ ಆಳವನ್ನು ಹೆಚ್ಚಿಸುವ ಮಹಾಸಾಗರದ ಒಂದು ಮಡುವಾಗಿ ನಿಗೂಢತೆಯಲ್ಲೇ ನಮ್ಮನ್ನು ಮುಳುಗೇಳಿಸುತ್ತದೆ, ಸೆಳೆದೊಯ್ಯುತ್ತದೆ! ಮೋಡ, ಗುಡುಗು, ಸಿಡಿಲು, ಮಿಂಚು, ಮಳೆ, ನೀರು, ಕೆರೆ, ಕೊಳ, ಬಾವಿ, ಹೊಳೆ, ಸಮುದ್ರ- ಹೀಗೆ 'ನೀರಿ'ಗೆ ಕಾರಣನಾದವನೂ, ನೀರಲ್ಲಿಯೇ ಇದ್ದು ಪ್ರಾಣರಕ್ಷಣೆ ಮಾಡುವವನೂ, ನೀರು ನೆಲ ನಭಗಳನ್ನು ಹೊತ್ತವನೂ, ನೀರೆರೆದರೆ ನಲಿವವನೂ, ಸುಲಭವಾಗಿ ಒಲಿಯುವವನೂ, ನಮಗಾಗಿ ತಾನು ಅತ್ತು, ಒಳ್ಳೆಯದಕ್ಕೆ ಕುತ್ತಾದವರನ್ನು ಬಿಡದೇ ಅಳಿಸುವವನೂ, ಒಳಗೂ ಹೊರಗೂ ಇದ್ದು ಎಲ್ಲರನ್ನೂ ಎಲ್ಲವನ್ನೂ ಆಳುವವನೂ, ಕೊಟ್ಟ ಕೊನೆಗೆ ಎಲ್ಲದನ್ನೂ 'ಅಳಿಸಿ' ಹಾಕಿಬಿಡುವವನೂ ಆದ ಆ ರುದ್ರ 'ಶಂ'ಕರ ನಿಮಗೆ, ನಮಗೆ, ಈ ಪ್ರಪಂಚಕ್ಕೆಲ್ಲ ನೆಮ್ಮದಿಯ ಮಳೆಗರೆಯಲಿ!</p>
	</section>
	<section class="level1 numbered" epub:type="chapter" role="doc-chapter" id="id-P1.02">
		<p class="text-center"><strong>ನನ್ನೊಳಗೇ ನೀನಿರು!</strong></p>
		<p class="verse">ತೋಯೇ ಶೈತ್ಯಂ, ದಾಹಕತ್ವಂ ಚ ವಹ್ನೌ,<br />ತಾಪೋ ಭಾನೌ, ಶೀತಭಾನೌ ಪ್ರಸಾದಃ।<br />ಪುಷ್ಪೇ ಗಂಧೋ, ದುಗ್ಧಮಧ್ಯೇ ಪಿ ಸರ್ಪಿರ್,<br />ಯತ್ ಯತ್, ಶಂಭೋ, ತ್ವಂ ತತಸ್, ತ್ವಾಂ ಪ್ರಪದ್ಯೇ।।</p>
		<p class="verse-author"><em>-ಶಿವಪುರಾಣ, ರುದ್ರ ಸಂಹಿತಾ ೧೩:೪೫</em></p>
		<p class="myquote">ನೀರಿನಲಿ ಇನಿ ತಂಪು, ಬೆಂಕಿಯಲಿ ಉರಿ ಕೆಂಪು,<br />ಹೂವಿನಲಿ ಘಮಘಮಿಪ ಮನಸೆಳೆವ ಕಂಪು,<br />ಸುಡು ತಾಪ ರವಿಯಲ್ಲು, ಚಂದ್ರನಲಿ ತಂಬೆಳಕು,<br />ಹಾಲಿನೊಳಗಡೆ ತುಪ್ಪವಿರುವಂತೆ ಹುದುಗಿ-<br />ಸೇರಿ ನನ್ನೊಳಗೇ ಇರು ನೀನು, ಬೇರಾಗದೆ!<br />ಬೇಡಿ ಹಾಡುವೆ, ಶಿವನೆ, ನಾ ಮನದಣಿಯದೆ!!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಣ್ಣು, ನೋಟ ಮತ್ತು ಕಾಣ್ಕೆ</h1>
		<p>ಅಮ್ಮನನ್ನೋ, ಹೆಂಡತಿಯನ್ನೋ, ಅಕ್ಕ, ತಂಗಿ, ಸ್ನೇಹಿತೆ ಅಥವಾ ಸಲಿಗೆಯಿಂದ ಕರೆಯಬಹುದಾದ ಯಾರೋ ಒಬ್ಬರು ಹೆಂಗಸರನ್ನ, ನೀವು 'ನೋಡೆ' ಎಂದು ಹೇಳುತ್ತೀರಿ, ಅನ್ನಿ. ಆಗ ಅವರೂ ಸಹ 'ನೋಡೆ (=ನೋಡುವುದಿಲ್ಲ)' ಎಂಬ ಪ್ರತಿಕ್ರಿಯೆ ತೋರಬಹುದು. ಅಥವಾ, 'ನೋಡೆ (=ನೋಡಿದರೆ...)' ಎಂದು ಅನುಮಾನಿಸಲೂ ಬಹುದು. ಇವೆಲ್ಲ ಸ್ತ್ರೀ ಸಹಜವಾದ ಅವರ ಜನ್ಮಸಿದ್ಧ ಹಕ್ಕು. ಅಂತೂ ಕನ್ನಡದಲ್ಲಿ ನೋಡೆ ಬೇಡಿಕೆ/ಪ್ರಶ್ನೆಯೂ ಹೌದು, ಉತ್ತರವೂ ಆಗಬಹುದು! ಆದರೆ, ನೋಡಲು ಮಾತ್ರ ಮನಸ್ಸಿರಬೇಕು, ಕಣ್ಣಂತೂ ಬೇಕೇ ಬೇಕು!</p>
		<p><strong>ಕಣ್ಣು- ಒಂದು ಮುಖ್ಯ ಇಂದ್ರಿಯ:</strong></p>
		<p>ಕಣ್ಣೂ ಇದ್ದು, ಬೆಳಕೂ ಇದ್ದರೆ ನಾವು ನೋಡಬಲ್ಲೆವು. ತಾಯ ಗರ್ಭದಲ್ಲಿ ಇದ್ದಾಗ ಮುಚ್ಚಿಕೊಂಡೇ ಇದ್ದ ಆ ಕಣ್ಣುಗಳು ಹುಟ್ಟಿದಾಗಲೂ ಮುಚ್ಚಿಯೇ ಇದ್ದು, ಆಮೇಲೆ ಮೆಲ್ಲನೆ ತೆರೆದಾಗ, ಮಗು ಮೊದಲು ನೋಡುವುದು ತಾಯ ಮುಖವನ್ನ. ಹಸಿವಾದಾಗ ಅಳುವುದು, ಮೊಲೆ ಚೀಪಿ, ಹಾಲನ್ನು ಹೀರಿ, ಹೊಟ್ಟೆ ತುಂಬಿದಾಗ ತಾಯ ಮುಖ ನೋಡುವುದು; ಎತ್ತಿಕೊಳ್ಳುವ ಕೈ, ಮುತ್ತಿಡುವ ಬಾಯಿ, ಅಕ್ಕರೆಯಿಂದ ಮೈದಡವಿ ಅಪ್ಪಿಕೊಳ್ಳುವ ಎದೆ- ಇವುಗಳ ಸಮಶೀತೋಷ್ಣ ಮಾರ್ದವತೆಯ ಸಂಪರ್ಕ ಹಾಯೆನಿಸಿದಾಗ ಕಣ್ಣನ್ನ ಅರೆತೆರೆದು ಅರೆಮುಚ್ಚಿ ಯಾರಿದಾರಿದೆಂದು, ಏನಿದೇನಿದೆಂದು ನೋಡುವುದು- ಇವು ನಮಗೆ ನೆನಪಿಲ್ಲ. ಆದರೂ ನಮ್ಮ ಮಗು ಮತ್ತು ಅವರಿವರ ಶಿಶುಗಳೂ ಆಡುವ ಈ ಪರಿಯ ಆಟದಿಂದ ಆದದ್ದನ್ನ ಊಹಿಸಬಲ್ಲೆವು. ಆ ಹಂತದಲ್ಲಿದ್ದಾಗ ಮಗು 'ನೋಡು'ವುದೂ, ಮಗುವಿಗೆ 'ಕಾಣು'ವುದೂ ಒಂದೇನೇ!</p>
		<p>ಪ್ರಾಣಿಗಳಲ್ಲಿ ಶ್ರೇಷ್ಠನಾದ ಮನುಷ್ಯನಿಗೆ ಮುಖ್ಯವಾದ ಇಂದ್ರಿಯಗಳು ಐದು: ಕಣ್ಣು, ಕಿವಿ, ಮೂಗು, ನಾಲಗೆ ಮತ್ತು ಚರ್ಮ. ದೇಹವನ್ನೆಲ್ಲ ಆವರಿಸಿರುವ</p>
		<p><strong>ಬಗೆ ಬಗೆಯ ಕಣ್ಣುಗಳು:</strong></p>
		<p>ಉಳಿದ ಇಂದ್ರಿಯಗಳು ಪೈಪೋಟಿಗೆ ನಿಂತಾಗ ಗೆಲ್ಲುವುದು ಬಹುತೇಕ ಕಣ್ಣೇನೇ. ಇಂಗ್ಲೀಷಿನಲ್ಲಿ ದೇವರಿಗೆ 'ಗಾಡ್' ಎಂಬ ಒಂದೇ ಪದ ಇರುವಂತೆ, ಕನ್ನಡದಲ್ಲಿ, ಅಚ್ಚಗನ್ನಡದಲ್ಲಿ ನೋಡಲು ಇರುವ ದೇಹದ ಈ ಅಂಗಕ್ಕೆ ಇರುವುದು 'ಕಣ್ಣು' ಎಂಬ ಒಂದೇ ಪದ! 'ಎರವಲು' ಪಡೆದಾಗ, ಸಂಸ್ಕೃತದಿಂದ ಕನ್ನಡಕ್ಕೆ ಬಂದವು ಇವು: ಚಕ್ಷು, ಅಕ್ಷಿ, ನೇತ್ರ, ನಯನ, ಲೋಚನ, ಈಕ್ಷಣ, ಅಂಬಕ, ದೃಕ್, ದೃಷ್ಟಿ -ಗಳು. (ಅಕ್ಷಿ, ನೇತ್ರ, ನಯನ, ಲೋಚನಗಳು ಹೊಂದಿಕೊಂಡಂತೆ, ಸಂಸ್ಕೃತದ ಚಕ್ಷುವೇಕೋ ಕನ್ನಡಕ್ಕೆ ಅಷ್ಟು ಹೊಂದಿ ಕೊಂಡಿಲ್ಲ.) ಕಿರುಗಣ್ಣಿನ ಕುಡಿನೋಟಕ್ಕೆ 'ಕಟಾಕ್ಷ' ವೆಂಬ ಪರಿಚಿತ ಪದವೂ, ಅಪಾರ್ಥಕ್ಕೆ ಕಾಲೆಳೆಯಬಲ್ಲ ಅಪಾಂಗ (=ಕಡೆಗಣ್ಣು) ಎಂಬ ಅಪರೂಪದ ಪದವೂ ಇದೆ.</p>
		<p>ಮುದ್ದುಗಣ್ಣು, ನಿದ್ದೆಗಣ್ಣು, ತೇಲುಗಣ್ಣು, ಮೇಲುಗಣ್ಣು, ಮೆಳ್ಳೆಗಣ್ಣು, ವಕ್ಕರಗಣ್ಣು, ವಂಡರಗಣ್ಣು, ಬೆಕ್ಕಿನ ಕಣ್ಣು, ನೀಲಗಣ್ಣು, (ಕಾಮಾಲೆ ರೋಗದ) ಹಳದಿಗಣ್ಣು, ಬೆರಗುಗಣ್ಣು, ಬೆದರುಗಣ್ಣು, ಸುರೆಗಣ್ಣು (ಮದಿರಾಕ್ಷಿ), ಉರಿಗಣ್ಣು, ಜಿಂಕೆಗಣ್ಣು- ಹೀಗೆ ಹಲವು ಬಗೆ ಕಣ್ಣುಗಳು.</p>
		<p>ಒಂದೆರಡು ಉದಾಹರಣೆಗಳನ್ನು ನೋಡೋಣ: ನಗುಮೊಗದ ಚೆಲುವೆಯ ಕಂಗಳ ಮಂಗಳಕಾಂತಿಯನ್ನೇ ಬಾಳಿನುದ್ದಕ್ಕೂ ಬಯಸುವ ವರಮಹಾಶಯ ನೂತನ ವಧುವನ್ನ ಉದ್ದೇಶಿಸಿ, ಮದುವೆಯ ಮಂಟಪದಲ್ಲಿ ಹೇಳುತ್ತಾನೆ:</p>
		<p class="myquote">ಉರಿಗಣ್ಣ ಬಿಡಬೇಡ, ಬಿಟ್ಟೆನ್ನ ಕೊಲ್ಲಲು ಬೇಡ;<br />ಸುಮನಳಾಗಿರು, ವಧುವೆ, ತುಂಬಿ ಬಾ ವರ್ಚಸ್ಸನ್ನ ಸುತ್ತಮುತ್ತ...<sup><a epub:type="noteref" href="999-aside.xhtml#id-001.61">೧</a></sup></p>
		<p>ಕೆಲವರು ಚಿಕ್ಕ ಪುಟ್ಟ ಕಣ್ಣುಗಳನ್ನು ಹೆಚ್ಚೆಂದು ಬಗೆದರೆ, ಮಧುರೆಯ ಜನ ಕಣ್ಣುಗಳು ಮೀನಿನಂತೆ ಇದ್ದರೆ ಚೆನ್ನು ಎಂದು ಅಪೇಕ್ಷಿಸಿಯಾರು. ಹನ್ನೆರಡನೆಯ ಶತಮಾನದ ಕನ್ನಡ ಕವಿ ಆಂಡಯ್ಯ ಹೇಳುತ್ತಾನೆ:</p>
		<p class="myquote">ಎಂಥ ಸುಂದರಿ ಅವಳು! ಅವಳ ಮುಖವೊಂದು ಕೊಳ;<br />ಹೊಳೆ ಹೊಳೆವ ಮನ್ಮಥನ ದೇಹಕಾಂತಿಯೇ ನೀರು;<br />ಈ ಸವಿಗೊಳದಿ ಕುಣಿದಾಡಿ ನೆಗೆವ ಮೀನುಗಳೆರಡು<br />ಚೆಲುವೆ ಇವಳದೆ ಕಣ್ಣುಗಳೆಂಬ ಸೋಜಿಗದ ತೌರು!<sup><a epub:type="noteref" href="999-aside.xhtml#id-001.62">೨</a></sup></p>
		<p>ವೇದಕಾಲೀನ ಶ್ರೀಸೂಕ್ತದ ಕವಿ ಜಿಂಕೆಗಣ್ಣನ್ನು ಮೆಚ್ಚಿಯೇ, ಬೆಚ್ಚಿ ಓಡುವ ಹರಿಣಿ ಎಂದೇ ಲಕ್ಷ್ಮಿಯನ್ನು ಕರೆದ.</p>
		<p><strong>ಜಗನ್ನಾಥ - ಲವಂಗಿಯ ಕತೆ:</strong></p>
		<p>ಬಾದಷಾಹ ಷಹಜಹಾನನ ಆಸ್ಥಾನದಲ್ಲಿದ್ದ 'ಭಾಮಿನೀ ವಿಲಾಸ'ದ ಸಂಸ್ಕೃತ ಕವಿ, ಜಗನ್ನಾಥನ ಕತೆ ಕೇಳಿ: ಮೊಗಲ್ ದೊರೆಯ ಜನಾನಾದಲ್ಲಿದ್ದ ಪರಿಚಾರಿಕೆಯೊಬ್ಬಳ ಮೇಲೆ ಜಗನ್ನಾಥ ಕಣ್ಣಿರಿಸಿದ್ದನಂತೆ. ಅವನ ಕಣ್ಣಿಗೆ ಅವಳು, 'ಲವಂಗಿ' ಹೇಗೆ ಕಾಣುತ್ತಿದ್ದಳೆಂದರೆ,</p>
		<p class="myquote">ತುಂಬಿದೆದೆಯ ಲವಂಗಿ ನಸುಗೆಂಪು ಪತ್ತಲವ<br />ಉಟ್ಟು ಹೊರಟಿಹಳೊಂದು ಕೊಡವ ಹೊತ್ತು;<br />ಜಗದ ಮನಸನ್ನೆಲ್ಲ ಸೆಳೆದು ಕೊಡದಲಿ ತುಂಬಿ<br />ಕೊಂಡೊಯ್ಯುತಿಹಳೇನೋ ಎನಿಸುತಿದೆ ನನಗೆ!<sup><a epub:type="noteref" href="999-aside.xhtml#id-001.63">೩</a></sup></p>
		<p>ಒಮ್ಮೆ ಪಂಡಿತ ಜಗನ್ನಾಥನ ನಸೀಬು ಖುಲಾಯಿಸಿ, "ನಿನಗೇನು ಬೇಕು? ನಿಸ್ಸಂಕೋಚವಾಗಿ ಕೇಳು, ಕೊಡುತ್ತೇನೆ"- ಎಂದನಂತೆ, ದೊರೆ. ಕವಿ ಆ ಜಿಂಕೆಗಣ್ಣಿನ (ಕುರಂಗ = ಜಿಂಕೆ, ಸಾರಂಗ) ಪ್ರೇಯಸಿಯನ್ನ ಹೀಗೆ ಬಣ್ಣಿಸಿ, ಬಯಸಿದನಂತೆ:</p>
		<p class="myquote">ಆನೆಗಳ ಪಡೆ ಬೇಡ, ಕುದುರೆಗಳ ದಂಡೂ ಬೇಡ;<br />ಧನಕನಕದತ್ತ ಸ್ವಲ್ಪವೂ ನನ್ನ ಮನ ಹರಿಯದು.<br />ತನ್ನದೇ ಕಲಶಗಳ ತುಂಬು ಭಾರವ ಮರೆತು,<br />ತಲೆಯ ಮೇಲಿನ್ನೊಂದು ಕೊಡವ ಹೊತ್ತು,<br />(ಕಂಕುಳಲಿ ಮತ್ತೊಂದಿಟ್ಟು, ಬಳುಕಿ ನಡೆವ ಲತಾಂಗಿ)<br />ಕುರಂಗನಯನೆ ಲವಂಗಿಯ ಸಂಗ ನಾ ಬಯಸುವೆ;<br />(ಆ ಅನಂಗನ ರಾಣಿ) ನನ್ನನಂಗೀಕರಿಸಲಿ'!<sup><a epub:type="noteref" href="999-aside.xhtml#id-001.64">೪</a></sup></p>
		<p>ಖಾವಂದರು ಅನುಗ್ರಹಿಸಿದರು ಎಂದು ನಂಬಲರ್ಹವಾದ ವದಂತಿ!</p>
		<p>ತಿದ್ದಿದ ಹುಬ್ಬಿನಡಿಯಲ್ಲಿನ ಅಗಲವಾದ ಕಣ್ಣುಗಳು ಶೃಂಗಾರಕವಿಗಳನ್ನ ಆಕರ್ಷಿಸದೆ ಬಿಟ್ಟಿಲ್ಲ. ಅಗಲವಾದ ಎಲೆಗಣ್ಣು (ಆಯತ-ಪತ್ರ-ನೇತ್ರ) ಎನ್ನುವಾಗ ಕಮಲದ ಎಲೆಗಳು, ತಾವರೆ ನೀರ-ಹೂವುಗಳು ಈ ವೈಶಾಲ್ಯಕ್ಕೆ ಸುಲಭ </p>
		Line Missing
		<p><strong>ನಿಮಿಷ, ಅನಿಮೇಷರು, ನಳ-ದಮಯಂತಿ:</strong></p>
		<p>ಮನುಷ್ಯನ ಇಷ್ಟು ಮಹತ್ವದ ಈ ಕಣ್ಣನ್ನು ಕಾಪಾಡಲು ದೇವರು ಮುಚ್ಚಿ ತೆಗೆಯುವ ಮುಚ್ಚಳಗಳಾಗಿ ರೆಪ್ಪೆಗಳನ್ನು ಕೊಟ್ಟಿದ್ದಾನೆ. ಬಹುಶಃ ಹಿತವೋ ಅಹಿತವೋ ಕಿವಿ ತೆರೆದೇ ಇರಲಿ- ಎಂದು ಅವನ ಇಚ್ಛೆ ಇರಬೇಕು. ಕೆಲವು ಬರೀ ಕರ್ಕಶ ಶಬ್ದದ ಗಲಾಟೆಯಾದರೆ, ಅದೇ ಇನ್ನು ಕೆಲವರಿಗೆ ಸಂಗೀತವಾಗಿ ತೋರಬಹುದು! "ಕೇಳುವ ಕಿವಿ ಇರಲು ಎಲ್ಲೆಲ್ಲೂ ಸಂಗೀತವೇ" ಅಲ್ಲವೇ? ಆದರೆ, ಕಣ್ಣು ಹಾಗಲ್ಲ. ಎದುರಿಗೇ ಇದ್ದರೂ, ಬೇಡವೆಂದಾಗ ಬೇಡವಾದುದನ್ನ ದೂರಮಾಡಿಕೊಳ್ಳಲು ಕಣ್ಣು ಮುಚ್ಚಿದರೆ ಸಾಕು. ಇದಕ್ಕೆ ರೆಪ್ಪೆಗಳ ನೆರವು ಇದೆ.</p>
		<p>ಕಾಲಗಣನೆಯ ವಿಧಾನವನ್ನು ರೂಪಿಸುವಾಗ ನಮ್ಮ ಭಾರತೀಯ ಗಣಿತಜ್ಞರು ರೆಪ್ಪೆ ಮುಚ್ಚಿ ತೆಗೆಯಲು ಸಾಮಾನ್ಯವಾಗಿ ತೆಗೆದುಕೊಳ್ಳುವ ಕಾಲಾವಧಿಯನ್ನು ಮೂಲ ಕಾಲಮಾನವಾಗಿ ಪರಿಗಣಿಸಿದ್ದರು. ಕ್ಷಣ, ನಿಮಿಷಗಳು ಬಂದದ್ದು ಹಾಗೆ. 'ನಿಮಿಷ'ವೆಂದರೆ ಕಣ್ಣು ಮುಚ್ಚಿತೆಗೆಯುವುದು ಎಂದು ಮೊದಲ ಅರ್ಥ. ಅನಿಮೇಷರು, ರೆಪ್ಪೆ ಹೊಡೆಯದ(ಕಣ್ಣುಳ್ಳವರು), ಎಂದು ದೇವತೆಗಳನ್ನು ಕರೆಯುವುದುಂಟು. ಮೀನಿನ ಕಣ್ಣುಗಳಿಗೆ ರೆಪ್ಪೆಯಿಲ್ಲ. ತೆರೆದ ಕಣ್ಣಿನ ಮೀನಿನ ಈ ವೈಚಿತ್ರ್ಯಕ್ಕೆ ಬೆರಗಾಗಿಯೇ, ಪುರಾಣದ ಋಷಿ-ಕವಿಗಳಿಗೆ ಮತ್ಸ್ಯಾವತಾರದ ಕಲ್ಪನೆ ಬಂತು ಎನ್ನಬಹುದೇ? ಈ ಅನಿಮೇಷ ದೇವತೆಗಳ ವೈಶಿಷ್ಟ್ಯವನ್ನು, ಮಹಾಭಾರತದ ನಳ-ದಮಯಂತಿಯರ ಉಪಾಖ್ಯಾನದಲ್ಲಿ, ಕವಿ ವ್ಯಾಸರು ಸ್ವಾರಸ್ಯಕರವಾಗಿ ಬಣ್ಣಿಸುತ್ತಾರೆ:</p>
		<p>ದಮಯಂತಿಗೆ ನಳನಲ್ಲಿ ಉತ್ಕಟ ಪ್ರೇಮ. ಬೇರೆ ಯಾರನ್ನೂ ಮದುವೆಯಾಗಲು ಅವಳು ಇಚ್ಚಿಸಳು. ಎಷ್ಟೊಂದು ಮಂದಿ ವೀರ ಶೂರ ಧೀರ ಸಮರ್ಥ ಅರ್ಹ ರಾಜಕುಮಾರರುಗಳು ಅವಳನ್ನು ಬಯಸಿದ್ದರೂ, ಕೊನೆಯ ನಿರ್ಧಾರ ನಿನ್ನದೇ ಎಂದು ತಂದೆ ಅವಳನ್ನು ಅವಳ ಪಾಡಿಗೆ ಬಿಟ್ಟಿದ್ದ. ಅವಳ ಸೌಂದರ್ಯಕ್ಕೆ ಮಾರು ಹೋಗಿ (ಎಂದು ರಸಿಕರೂ), ನಳನ ಮೇಲಿನ ಅವಳ ಪ್ರೇಮ ಎಷ್ಟು ಗಾಢವಾದದ್ದು ಎಂದು ಪರೀಕ್ಷಿಸುವ ಸಲುವಾಗಿ<br />(ಎಂದು, 'ತಪ್ಪೇನೂ ಮಾಡದ ದೇವ-ದೇವತೆಗಳ ಪ್ರತಿ ಆಟ-ಪಾಠಕ್ಕೆ ಕಾರಣ ಇದ್ದೇ ಇದೆ'- ಎಂದು ನಂಬಿದವರೂ)- ಎನ್ನೋಣ, ಇಂದ್ರ ಅಗ್ನಿ ವರುಣ ಮತ್ತು ಯಮ ಎಂಬ ನಾಲ್ಕು ದಿಕ್ಪಾಲಕ ದೇವತೆಗಳು ದಮಯಂತಿಯ ಸ್ವಯಂವರಕ್ಕೆ ಬಂದಿದ್ದಾರೆ! ತನಗೇ ಮಾಲೆ ಹಾಕಿಯಾಳೆಂದು ಬಾಯಿ ಬಾಯಿ ಬಿಟ್ಟು ಕುಳಿತುಕೊಂಡ ಬೇರೆಲ್ಲ ರಾಜಕುಮಾರರ ನಡುವೆ, ನಳನ ಜೊತೆಗೆ ಈ ನಾಲ್ಕು ಜನ ದೇವತೆಗಳೂ ಕುಳಿತಿದ್ದಾರೆ!</p>
		<p>ಹಿಂದಿನ ದಿನ ಈ ದೇವತೆಗಳು ಇನ್ನೊಂದು ಕುತಂತ್ರವನ್ನು ಮಾಡಿದ್ದರು. "ತಮ್ಮ ಈ ನಾಲ್ವರಲ್ಲಿ ಯಾವನೊಬ್ಬನನ್ನಾದರೂ ವರಿಸ"ಬೇಕೆಂದು ದಮಯಂತಿಗೆ ಹೇಳಿಕಳಿಸಿದ್ದರು. ಯಾರ ಮೂಲಕ ಗೊತ್ತೆ? ಈ ನಮ್ಮ ನಳನ ಮೂಲಕವೇ! ಆದದ್ದು ಹೀಗೆ:</p>
		<p>ಸ್ವಯಂವರಕ್ಕೆಂದು ತನ್ನ ನಿಷಧ ರಾಜ್ಯದ ರಾಜಧಾನಿಯಿಂದ ದಮಯಂತಿಯ ವಿದರ್ಭದ ರಾಜಧಾನಿಯತ್ತ ನಳ ಹೋಗುತ್ತಿದ್ದ. ದಾರಿಯಲ್ಲಿ ಅವನಿಗೆ ಇಂದ್ರ, ಅಗ್ನಿ, ವರುಣ, ಯಮರು ಭೇಟಿಯಾದರು. ಪರಸ್ಪರ ಕುಶಲ ಸಮಾಚಾರ ಪ್ರಶ್ನೆಗಳಾದ ಮೇಲೆ, ನಳ ಕೇಳಿದ:</p>
		<p class="myquote">ಏನಿತ್ತ ಬಂದಿರಿ ನೀವು? ದಿವಿಯಿಂದ ಈ ಭುವಿಗೆ;<br />ಕೇಳಬಹುದೇ ನಾನು, ಯಾರ ಪುಣ್ಯದ ಕಳಶ<br />ತುಂಬಿ ತುಳುಕಿತು ಇಂದು? ದಿವ್ಯ ದೇಹವ ತಳೆದು<br />ಯಾರನನುಗ್ರಹಿಸಲಿ ಎಂದು ಬಂದಿರುವಿರಿ?<br />ನಡೆಸಿಕೊಡುವೆನು ಒಡನೆ ತಲೆಯ ಮೇಲದ ಹೊತ್ತು,<br />ಹೇಳಿ, ಏನಾದರೂ ನನ್ನಿಂದ ಆಗಬೇಕೇನು?</p>
		<p>ಎಂದು ಗೌರವದಿಂದ ಕೇಳಿದ್ದಕ್ಕೆ, ಇಂದ್ರ ಅಪ್ಪಣೆ ಕೊಡಿಸಿದ: "ದಯವಿಟ್ಟು ದಮಯಂತಿಗೆ ಹೋಗಿ ಹೇಳು. ನಾವೂ ಸ್ವಯಂವರಕ್ಕೆ ಬರುತ್ತಿದ್ದೇವೆ. ನಮ್ಮ ನಾಲ್ವರಲ್ಲಿ ಯಾರನ್ನಾದರೂ ಒಬ್ಬರನ್ನ ಅವಳು ವರಿಸಲಿ"- ಎಂದು.</p>
		<p>ಮೋಡ, ಮಳೆ, ಗುಡುಗಿನ ಗುರು ಒಳ್ಳೆ ಸಿಡಿಲನ್ನೇ ಬಿಟ್ಟಂತಾಯ್ತು. ಈ ಪೆದ್ದ ನಳ ಮಾತಿಗೆ ಸಿಕ್ಕಿ ಬಿದ್ದಿದ್ದೂ ಆಯ್ತು. ಹೋಗಿ ಅವಳಿಗೆ ಈ ಸಂದೇಶವನ್ನ ಕೊಟ್ಟೂ ಬಂದಿದ್ದ. ಆದರೆ, ದಮಯಂತಿ ಜಾಣತನದಿಂದ, "ನಳ ಮಹಾರಾಜ, ನಿನ್ನನ್ನು ಬಿಟ್ಟರೆ ನನಗೆ ಬೇರೆ ಯಾರೂ ಬೇಡ. ಅವರೆದುರಿಗೇ ನಿನಗೆ ಮಾಲೆ ಹಾಕುತ್ತೇನೆ. (ಸಂಸ್ಕೃತದಲ್ಲಿಯೇ 'ಐ ಲವ್ ಯು, ಎಂಡ್ ಯೂ ಓನ್ಲೀ')" -ಎಂದು ಹೇಳಿ ಕಳಿಸಿದ್ದಳು.</p>
		<p>ಸ್ವಯಂವರ ಮಂಟಪಕ್ಕೆ ಈಗ ಹಿಂತಿರುಗೋಣ. ವರಮಾಲೆಯನ್ನು ಕೈಯಲ್ಲಿ ಹಿಡಿದುಕೊಂಡು, ಸಖಿಯರಿಬ್ಬರ ಜೊತೆಗೆ ಮೆಲ್ಲಮೆಲ್ಲನೆ ಅಡಿಯಿಡುತ್ತಾ,ಇಕ್ಕೆಲಗಳಲ್ಲಿ ಕುಳಿತ ಒಬ್ಬೊಬ್ಬ ರಾಜಕುಮಾರನನ್ನೂ ಕಿರುಗಣ್ಣಿನಲ್ಲಿ ನೋಡುತ್ತಾ ನಡೆದು ಬರುತ್ತಿದ್ದಾಳೆ, ದಮಯಂತಿ. ಅವಳ ಕತ್ತು ತಿರುಗಿದಂತೆಲ್ಲಾ ಅವಳು ನೋಡುವ ರಾಜಕುಮಾರನ ಪರಿಚಯಾತ್ಮಕ ಗುಣಗಾನವನ್ನು, ಜೊತೆಗೆ ಹಿಂದೆಯೇ ಬರುತ್ತಿರುವ ಅಮಾತ್ಯರೊಬ್ಬರು ಮಾಡುತ್ತಿದ್ದಾರೆ. ಹತ್ತಿರ ಹತ್ತಿರ ಅವಳು ಬಂದಂತೆಲ್ಲ, ಎದೆಯ ಬಡಿತ ಜೋರಾಗಿ, ತುಂಬಿದ ಹುಣ್ಣಿಮೆ ಚಂದಿರನಂದದ ರಾಜಕುಮಾರರ ಮುಖಗಳು, ಅವಳು ಮುಂದೆ ಮುಂದೆ ಹೋದಂತೆಲ್ಲ ಕಪ್ಪಿಟ್ಟು, ಸುಟ್ಟ ಸೌತೇಕಾಯಿಗಳಾಗತೊಡಗಿವೆ. ದಮಯಂತಿಯ ಕಣ್ಣುಗಳು ಕಾತುರದಿಂದ ನಳನನ್ನೇ ಅರಸುತ್ತಿವೆ. ಅಗೋ, ಅಲ್ಲಿ! ಅಲ್ಲಿ ಕುಳಿತಿದ್ದಾನೆ, ನಳ!! ಆದರೆ, ಆದರೆ, ದಮಯಂತಿ ತನ್ನ ಕಣ್ಣನ್ನೇ ನಂಬದಾದಳು. ಅವಳು ಕಂಡಿದ್ದೇನು? ಅಲ್ಲಿ ಒಬ್ಬ ನಳ ಅಲ್ಲ; ಐದು ಮಂದಿ ನಳರು ಕುಳಿತಿದ್ದಾರೆ! ಬೇರೆಯವರ ಕಣ್ಣಿಗೆ ಹೇಗೋ ಏನೋ; ಅವಳ ಕಣ್ಣಿಗಂತೂ ಐವರು ನಳರಿದ್ದಾರೆ, ಏನೂ ವ್ಯತ್ಯಾಸವಿಲ್ಲ. ಏನೇನೂ ವ್ಯತ್ಯಾಸವಿಲ್ಲ! ಇಂದ್ರ, ಅಗ್ನಿ, ವರುಣ, ಯಮ-ರೊಡನೆ ತಾನೂ ಕುಳಿತಿರುವುದಾಗಿ ಹಿಂದಿನ ದಿನ ನಳನೇನೋ ತನಗೆ ಹೇಳಿದ್ದ, ನಿಜ. ಆದರೆ, ಈಗ ಈ ಐವರಲ್ಲಿ ನಿಜವಾದ ನಳ ಯಾರು?</p>
		<p>ಹಿಂದೆ ದಮಯಂತಿ ಕೇಳಿದ್ದಳು: 'ದೇವತೆಗಳು ರೆಪ್ಪೆಯಾಡದ, ಕಣ್ಣ ಮಿಟುಕಿಸದ ದೃಷ್ಟಿಯುಳ್ಳವರು' ಎಂದು. 'ಬೆವರು ಕೊಳೆ ತಾಗದ ಮುಖದವರು ಎಂದು. ನಿಂತರೆ ಕಾಲು ನೆಲಕ್ಕೆ ತಾಗದೆ ಮೇಲಕ್ಕೆ ಇರುವವರು'- ಎಂದು. ಈಗ, ಈಗ, ಈ ಐವರೂ ಮನುಷ್ಯರಂತೆಯೇ ರೆಪ್ಪೆ ಆಡಿಸುತ್ತಿದ್ದಾರಲ್ಲ! ಇದು ನಿಜಕ್ಕೂ ತನ್ನ ಸತ್ವಪರೀಕ್ಷೆ ಎನ್ನಿಸಿತು ದಮಯಂತಿಗೆ. ತಬ್ಬಿಬ್ಬಾದವಳು ಎಚ್ಚೆತ್ತಮೇಲೆ ಯೋಚಿಸಿ, ಆ ದೇವತೆಗಳಿಗೇ ಮೊರೆ ಹೋಗುವುದೆಂದು ನಿಶ್ಚಯಿಸಿದಳು.</p>
		<p>ಮಹರ್ಷಿ ವ್ಯಾಸರು ಹೇಳುತ್ತಾರೆ, ದಮಯಂತಿ ಆ ಐವರನ್ನು ಕುರಿತು ಆಗ ಹೀಗೆ ಅಂಗಲಾಚಿದಳಂತೆ:</p>
		<p class="myquote">ನಳನ ಗುಣಗಾನವನು ನಾ ಅಂದು ಕೇಳಿದ ದಿನವೇ<br />ನನ್ನ ಪತಿ ಅವನೆಂದು ವರಿಸಿ, ನಿರ್ಧರಿಸಿದೆ;<br />ಬೇರೊಬ್ಬನನು ನೆನೆಯದೇ ನಾನಿದ್ದುದಾದರೆ-<br />ಆ ನಿಜದ ಮಹಿಮೆಗಾದರು ನನಗೆನ್ನ ನಳ ಕಾಣಲಿ!</p>
		<p class="myquote">ಕನಸಿನಲು ಮನಸಿನಲು ಮಾತಿನಲು ಹಗಲಿರುಳು<br />ನಳನೆ ನನ್ನವನೆಂದು ನಾ ಬಗೆದುದಾದರೆ<br />ನಾ ಅವನ ಆರಾಧಿಸುವ ವ್ರತನಿಷ್ಠಳಾಗಿ ಇರೆ-<br />ಆ ನಿಜದ ಮಹಿಮೆಗಾದರು ನನಗೆನ್ನ ನನ್ನ ನಳ ಕಾಣಲಿ!<br />ಓ ದೇವತೆಗಳೆ, ನೀವು ಎಲ್ಲ ಬಲ್ಲವರಯ್ಯ!<br />ನಳನೆ ನನ್ನಿನಿಯನಾಗುವುದು ನಿಮಗೆ ತಿಳಿಯದೇನು?<br />ನಿಮ್ಮ ಮೊರೆ ಹೋಗುವೆನು, ನೀವು ನೀವಾಗಿ ಬಿಡಿ,<br />ನನ್ನಿನಿಯ, ನನ್ನ ನಳ, ನನ್ನ ನಿಷಧಾಧಿಪನೆನಗೆ ಗೋಚರಿಸಲಿ!<sup><a epub:type="noteref" href="999-aside.xhtml#id-001.65">೫</a></sup></p>
		<p>"ಛೆ! ನಳನನ್ನ ಇಷ್ಟೊಂದು ಹಚ್ಚಿಕೊಂಡಿರುವ ಈ ಹುಡುಗಿಗೆ ಇನ್ನು ತೊಂದರೆ ಕೊಡುವುದು ಉಚಿತವಲ್ಲ"- ಎಂದು ತೀರ್ಮಾನಿಸಿ, ದೇವತೆಗಳು ತಮ್ಮ ಸ್ವಂತ ರೂಪಕ್ಕೆ ಮರಳಿದರಂತೆ. ರೆಪ್ಪೆಯಾಡದ ಕಣ್ಣುಗಳುಳ್ಳ ಅವರನ್ನ ಅವಳು ಗುರುತಿಸಿದಳಂತೆ. ನಿಜವಾದ ನಳ ಯಾರು ಎಂದು ಗೊತ್ತಾದೊಡನೆ, ದಮಯಂತಿ ಅವನ ಬಳಿ ಹೋಗಿ, -ವ್ಯಾಸರ ಈ ಮಾತನ್ನು ಕೇಳಿ!- ಸಂತೋಷದ ಆಧಿಕ್ಯದಿಂದ, ಅವನ ಅಂಗವಸ್ತದ ತುದಿಯನ್ನ ಹಿಡಿದು ಜಗ್ಗಿದಳಂತೆ! ನಂತರ, ಪುಷ್ಪಮಾಲಿಕೆಯನ್ನ ಅವನ ಕೊರಳಿಗೆ ಹಾಕಿದಳಂತೆ!</p>
		<p><strong>ಶಿವ-ಪಾರ್ವತಿ; ಕಾಮದಹನ, ಪುನರುತ್ಥಾನ:</strong></p>
		<p>ದೇವ-ದೇವತೆಗಳಿಗೆ ಅಮಾನುಷ ವ್ಯಕ್ತಿತ್ವ ಕಲ್ಪಿಸಿಕೊಳ್ಳುವ ಪೌರಾಣಿಕ ಮನೋಭಾವದಲ್ಲಿ ಇದ್ದಾಗ, ಬೇರೆ ಯಾರಿಗೂ ಇಲ್ಲದ ಒಂದು ವೈಶಿಷ್ಟ್ಯವನ್ನು ಶಿವನಿಗೆ ಇದ್ದಂತೆ ಭಾವಿಸಿಕೊಂಡೆವು. ಹಣೆಯಲ್ಲಿ ಮೂರನೆಯ ಕಣ್ಣು ಇದ್ದರೂ, ಬೇರೆಯವರಿಗೆ ಈ ಮುಕ್ಕಣ್ಣ ವಿರೂಪಾಕ್ಷನಾಗಿ ಕಂಡರೂ, "ಹೌದೇನೇ ಉಮಾ ಹೌದೇನೇ?"-ಎಂದು ಅವರಿವರು ಆಡಿಕೊಂಡರೂ, ನಮ್ಮ ಶೈಲಜೆಗೆ ಅವನು ಸರ್ವಾಂಗಸುಂದರನೇ. ಆದರೆ, ಅವನಿನ್ನೂ ಇವಳಿಗೆ ಒಲಿದಿಲ್ಲ. ಪ್ರಶಾಂತವಾದ ಆಶ್ರಮದ ವಾತಾವರಣ. ಶಿವ ತಪೋನಿಷ್ಠನಾಗಿ ಕುಳಿತಿದ್ದಾನೆ. ಅವನ ತಪೋಮಹಿಮೆ ಎಷ್ಟೆಂದರೆ, ಅಲ್ಲಿ ಪ್ರಕೃತಿಯ ವಿಹಾರ ವಿಲಾಸಗಳೆಲ್ಲ ನಿಂತು ಹೋಗಿ, ಕಾಡೇ ಒಟ್ಟಾರೆ ಒಂದು ಬರೆದ ಚಿತ್ರದಂತಿದೆ.<sup><a epub:type="noteref" href="999-aside.xhtml#id-001.66">೬</a></sup>ಹತ್ತಿರ ಇದ್ದು ಪರಿಚರ್ಯೆ ಮಾಡುತ್ತಿರುವ ಗಿರಿಜೆಯ ಪರಿವೆ ಅವನಿಗಿಲ್ಲ. ಅವರಿಬ್ಬರೂ ಮದುವೆಯಾಗಬೇಕು, ಕುಮಾರ ಹುಟ್ಟಬೇಕು, ಲೋಕಕಂಟಕ ತಾರಕಾಸುರನ ಸಂಹಾರ ಕುಮಾರನ ನೇತೃತ್ವದಲ್ಲಿ ಆಗಬೇಕು- ಇವೆಲ್ಲ ಬೇಗ, ಬೇಗ ಆಗಲಿ ಎಂಬ ಸದುದ್ದೇಶದಿಂದ, ದೇವತೆಗಳು ಕಾಮನನ್ನು ಹುರಿದುಂಬಿಸಿದ್ದಾರೆ; -ಶಿವನ ತಪಸ್ಸನ್ನ ಭಂಗಮಾಡಲು ಕಳಿಸಿದ್ದಾರೆ.</p>
		<p>ತಪಸ್ಸಿಗೆ ಕುಳಿತ ಧೂರ್ಜಟಿ- ಶಿವ ತನ್ನ ಆಶ್ರಮದಲ್ಲಿ ಬಿಗಿಯಾದ ಕಟ್ಟುನಿಟ್ಟುಗಳನ್ನು ಇಟ್ಟಿದ್ದನಂತೆ. 'ಕಬ್ಬಿಗರ ಕಾವಂ'ನಲ್ಲಿ ನಮ್ಮ ಹಳಗನ್ನಡದ ಕವಿ ಆಂಡಯ್ಯ ಹೀಗೆ ವರ್ಣಿಸುತ್ತಾನೆ:</p>
		<p class="myquote">ಆ ಗೊರವ ಉರಿಯುವನು, ಅವನೆದುರು ಆಡದಿರಿ<br />ಬಾಯ ತಪ್ಪಿಯೂ, ಜೋಕೆ, ತಳಿರು ಎಂದೆನ್ನದಿರಿ!<br />ಅಶೋಕ, ಗಿಳಿ, ಮಾವು, ಕುಹೂ ಕುಹೂ ಕೋಗಿಲೆಯ<br />ತಂಬೆಳಕ ತಿಂಗಳ ಸುದ್ದಿ ಎತ್ತ ಬೇಡಿ!</p>
		<p class="myquote">ಮೊಗ್ಗರಳಿ ಹೂವಾಯ್ತೆಂದು ಮುಟ್ಟಬಾರದು ನೀವು;<br />ಬಾಯ್ತೆರೆದು ಹೇಳೀರಿ "ಆಹಾ ಏನು ಸೊಬಗಿನ ತೋಟ!"<br />ಕೂಡದದು, ಮುಡಿಯಲು ಬೇಡಿ ಕಂಪು ಸಂಪಿಗೆ ಹೂ-<br />ತಿಳಿಗೊಳದಿ ಆಟಕ್ಕೆಂದು ಕೈ ಕಾಲನಾಡಿಸಬೇಡಿ,<br />ಅಲ್ಲಿ ಅರಳಿದ ಕಮಲ ನೋಡಿ ಹಾಡಲು ಬೇಡಿ -<br />ಸುಗ್ಗಿ ಬಂದಿರಬಹುದು, ಹಿಗ್ಗದಿರಿ, ಗಮನಿಸದೆ ಸುಮ್ಮನಿರಿ!</p>
		<p class="myquote">ಬಟ್ಟೆ ತುದಿ ಇದ್ದೀತು, ಎನ್ನಬಾರದು 'ಅಂಚೆ';<br />ಕೆರೆಯ ಮೀನಿರಬಹುದು, 'ಬಾಳೆ' ಎಂದೀರಿ;<br />ಚಂದನದ ಮರ ಬೆಳೆದು 'ಆರಡಿ'ಯಾಯ್ತೆನ್ನದಿರಿ;<br />ಹುಡುಗಿಯುಡುಗೆಯ ತುದಿಗೆ 'ಸೋಗೆ'? ಅದು ಸಲ್ಲ;<br />'ನೆರೆ' ಎಂದು ಅಕ್ಕಪಕ್ಕವ ನೀವು ಸೂಚಿಸುವುದೇಕೆ?<br />ಚಪ್ಪರಿಸುವುದಿರಬಹುದು, 'ಹಣು'್ಣ ಎಂದೇಕೆ?</p>
		<p>(ಈ ಎಲ್ಲ ವಿಶಿಷ್ಟ ಪದಗಳಿಗೆ ಬೇರೊಂದು ಶೃಂಗಾರಸೂಚಕ ಅರ್ಥವೂ ಇದೆ: ಅನುಕ್ರಮವಾಗಿ, ಹಂಸ, ಬೆಳೆದ ಹುಡುಗಿ, ದುಂಬಿ, ನವಿಲು, ಹೆಂಗಸಾಗಿ ಮೈತುಂಬಿಕೊಳ್ಳುವುದು- ಎಂದು. ಅಲ್ಲದೆ, ಹಣ್ಣು ಅಂದಾಗ, ಹೆಣ್ಣು ಧ್ವನಿಸುತ್ತೆ. ಕಡು ಬ್ರಹ್ಮಚರ್ಯಕ್ಕೆ ಈ ಪದಪ್ರಯೋಗಗಳು ಬಾಧಕ, ನಿಷಿದ್ಧ ಎಂದು ಕವಿಯ ಸುತ್ತುಬಳಸಿನ ಸೂಚನೆ!)<sup><a epub:type="noteref" href="999-aside.xhtml#id-001.67">೭</a></sup></p>
		<p>ಅಂತೂ ಕಾಮದೇವ ವಸಂತನೊಡನೆ ಇಲ್ಲಿಗೆ ದಂಡೆತ್ತಿ ಬಂದ. ಆದರೆ, ಅಮರರು ಬಯಸಿದ್ದು ಒಂದು, ಆದದ್ದು ಇನ್ನೊಂದು. ಮನ್ಮಥ ತನ್ನ ಕಬ್ಬಿನ ಜಲ್ಲೆಯ ಬಿಲ್ಲನ್ನು ಹೆದೆಯೇರಿಸಿ, ಹೂವಿನ ಬಾಣಗಳನ್ನು ಬಿಡತೊಡಗಿದ, ಆಗ ಶಿವನ ಮನಸ್ಸು ವಿಚಲಿತವಾಯಿತು. ಕಣ್ಣು ಬಿಟ್ಟ. ಎದುರಿಗೆ ಹೈಮವತಿ ಯನ್ನೂ, ಆ ಮೂಲೆಯಲ್ಲಿ ಮಾರನನ್ನೂ ಕಂಡ. ವಿಷಯ ಅರ್ಥ ಮಾಡಿಕೊಂಡ ಮುಕ್ಕಣ್ಣ ಕೋಪಗೊಂಡ. ಸಿಟ್ಟು ನೆತ್ತಿಗೇರಿತು! ವಿರೂಪಾಕ್ಷನ ಹಣೆಗಣ್ಣು ತೆರೆಯಿತು. ಆ ಬೆಂಕಿಗಣ್ಣಿನಿಂದ ಹೊರಬಿದ್ದ ಜ್ವಾಲೆ ಸಿಡಿಲಿನಂತೆ ಮದನನ ಮೇಲೆ ಬಂದೆರಗಿತು. ಕಾಮ ಸುಟ್ಟು ಬೂದಿಯಾದ!</p>
		<p>ರತಿ, ಗೌರಿ ಇನ್ನಿತರರು ಸ್ಮರನನ್ನು ಬದುಕಿಸಬೇಕೆಂದು ಶಂಕರನಲ್ಲಿ ಮನವಿ ಮಾಡಿಕೊಂಡರು. ಅವನು ಇನ್ನು ಮುಂದೆ ಅನಂಗನಾಗಿ ಜೀವಿಸಿರಲಿ, ಎಂದು ಮೃತ್ಯುಂಜಯ ಅನುಗ್ರಹಿಸಿದ- ಇದು ಪರಂಪರಾಗತ ಕಾಮದಹನದ ಪೌರಾಣಿಕ ಕತೆ.</p>
		<p>ಸಂಸ್ಕೃತ ಕವಿ ಕಾಳಿದಾಸ, ತನ್ನ<em>ಕುಮಾರ ಸಂಭವ</em>ಕಾವ್ಯದಲ್ಲಿ, ಪಾರ್ವತಿಯು ತನಗಾದ ಮುಖಭಂಗವನ್ನು ನುಂಗಿಕೊಂಡು, ಆತ್ಮವಿಶ್ಲೇಷಣೆ ಮಾಡಿಕೊಳ್ಳುತ್ತಾಳೆ, ಪ್ರಿಯರಲ್ಲಿ ಸೌಭಾಗ್ಯಫಲವೇ ಚಾರುತೆ, 'ಪ್ರಿಯರಲ್ಲಿ ಪರಸ್ಪರ ಪ್ರೇಮವನ್ನು ಉಂಟುಮಾಡುವುದೇ ಸೌಂದರ್ಯದ ಸೌಭಾಗ್ಯ ಫಲ' ಎನ್ನುತ್ತ-</p>
		<p class="myquote">ಬಲು ಚೆಲುವೆ ತಾನೆಂಬ ಹಮ್ಮು ಇದ್ದುದು ಸಹಜ;<br />ಮನಸಾರೆ ಅದ ಹಳಿದು ಹೊರನಡೆದಳು.<br />ತನ್ನೊಲವು ಆ ಎಲ್ಲೆ ಮೀರಿ ಇರುವುದ ತೋರಿ,<br />ಶಿವನ ಗೆಲ್ಲುವೆನೆಂದು ಪಣ ತೊಟ್ಟಳು!<sup><a epub:type="noteref" href="999-aside.xhtml#id-001.68">೮</a></sup></p>
		<p>ತಪಸ್ಸನ್ನ ಆಚರಿಸತೊಡಗಿದಳು. ಈ ಅಪರ್ಣೆಯ ಘೋರ ತಪೋನಿಷ್ಠೆಯ ಉದ್ದೇಶ ಕರ್ಣಾಕರ್ಣಿಯಾಗಿ -ಶಿವನ ಕಿವಿಗೂ ಬಿತ್ತು. ಮಾರುವೇಷದಿಂದ ಅವಳಿದಲ್ಲಿಗೇ ಹೋದ.<sup><a epub:type="noteref" href="999-aside.xhtml#id-001.69">೯</a></sup>ವಟುವೇಷದ ತರುಣ ಸಂನ್ಯಾಸಿ ತಪಸ್ವಿನಿಯನ್ನು ಸಂದರ್ಶಿಸಿದ, ಪ್ರಶ್ನಿಸಿದ. ಮೊದಲು ಲೋಕಾಭಿರಾಮವಾಗಿ, ಆಮೇಲೆ ಆಳವಾಗಿ. ಸ್ವಲ್ಪ ಕೆಣಕಿದ, ಕೂಡ. ಆದರೆ, ಅವಳ ಮನದ ಇಂಗಿತವನ್ನು ಅರಿತ. ನಾಲಗೆ ಆಡುದುದನ್ನ ಕಣ್ಣು-ಕಣ್ಣು ಮಾತನಾಡಿದವು. ಅಂತೂ ಮದುವೆಯಾಗಲು ಒಪ್ಪಿದ. "ಅವನತಾಂಗೀ, ಇಂದಿನಿಂದ ನಾನು ನಿನ್ನ ದಾಸನಾಗಿರುವೆ"<sup><a epub:type="noteref" href="999-aside.xhtml#id-001.70">೧೦</a></sup>ಎಂದ.- ಹೀಗೆ ಕೊನೆಗೂ ಗೆದ್ದವಳೆಂದರೆ, ಪಾರ್ವತಿಯೇ!</p>
		<p>ಇಂಥ ಕಾತ್ಯಾಯನಿಯ ಅಂಶದ ಸುಲೋಚನೆಯರನ್ನು ಉದ್ದೇಶಿಸಿಯೇ ಕವಿ ರಾಜಶೇಖರ ಉದ್ಗರಿಸಿದ್ದು:</p>
		<p>ಮುಕ್ಕಣ್ಣ ಉರಿಗಣ್ಣ ಬಿಟ್ಟು ಸುಟ್ಟಿರಬಹುದು<br />ಮತ್ತೆ ಮತ್ತೆ ಹುಟ್ಟಿಸುವರಲ್ಲ ಮನಸಿಜನ ಇವರು;<br />ಚೆಲುವ ಕಂಗಳ ನೋಟ ಬೀರಿ ಉಸಿರೂಡಿಸುವವರ<br />ಹಣೆಗಣ್ಣನವನನೇ ಗೆಲಿದವರ ನಾ ಕೊಂಡಾಡುವೆ!<sup><a epub:type="noteref" href="999-aside.xhtml#id-001.71">೧೧</a></sup></p>
		<p><strong>ಮುಕ್ಕಣ್ಣ ಅವನು ಆದುದಾದರೂ ಹೇಗೆ?</strong></p>
		<p>ಪರಶಿವನ ಮೂರು ಕಣ್ಣುಗಳ ಬಗ್ಗೆ ಅನೇಕ ವ್ಯಾಖ್ಯಾನಗಳಿವೆ. ಅವನು ಶಿವೆ(ಶಕ್ತಿ)ಯೊಡನೆ ಕೂಡಿದ್ದನಾದರಿಂದ ಸ-ಅಂಬ ಶಿವ, 'ಸಾಂಬಶಿವ'. ಮೂವರು ಅಂಬೆಯರನ್ನು, ಲೋಕಮಾತೆಯರನ್ನು ರಕ್ಷಿಸುವುದರಿಂದ ಅವನು ತ್ರಿಯಂಬಕ ಅಥವಾ 'ತ್ರ್ಯಂಬಕ' ಎಂದು ಒಂದು ಹೇಳಿಕೆಯಿದೆ. ಸಂಸ್ಕೃತದಲ್ಲಿ ದ್ಯೌ(=ಅನ್ತರಿಕ್ಷ), ಆಪ(=ನೀರು) ಮತ್ತು ಪೃಥ್ವೀ(=ಭೂಮಿ) ಶಬ್ದಗಳು ಸ್ತ್ರೀಲಿಂಗದಲ್ಲಿವೆ. ಈ ಮೂರೂ ದೇವಿಯರನ್ನ, ಅಂಬೆಯರನ್ನು ಪಾಲಿಸುವುದರಿಂದ ಇವನು 'ತ್ರ್ಯಂಬಕ' ಆದ.<sup><a epub:type="noteref" href="999-aside.xhtml#id-001.72">೧೨</a></sup></p>
		<p>ಆದರೆ, ಶಿವೆಯೊಡನೆ ಕೂಡಿಯೇ ಇರುವ ಈ ಅರ್ಧನಾರೀಶ್ವರನ ಒಂದು ಭಾಗ ಘೋರ ಶರೀರ, ಇನ್ನೊಂದು ಭಾಗ ಮಂಗಳಮಯ ಅಘೋರ ದೇಹ.<sup><a epub:type="noteref" href="999-aside.xhtml#id-001.73">೧೩</a></sup>ಈ ದೇಹದ ಶಿವನ ಭಾಗದ ಕಣ್ಣು ಸೂರ್ಯ; ಶಿವೆಯ ಆ ಇನ್ನೊಂದು ಭಾಗದ ಕಣ್ಣು ಚಂದ್ರ; ಹಣೆಗಣ್ಣು ಅಗ್ನಿ.</p>
		<p>ಅದಕ್ಕೇನೇ ಈ<em>ತ್ರ್ಯಂಬಕ</em>ನನ್ನು 'ಸೂರ್ಯ-ಶಶಾಂಕ-ವಹ್ನಿ ನಯನ' ಎಂದು, ಏಕಾದಶ ರುದ್ರರಲ್ಲಿ ಒಬ್ಬನೆಂದು ಗುರುತಿಸುವುದು. ಸಾವನ್ನು ಗೆಲ್ಲುವ ಹುಸಿ ಬಯಕೆಯಿಂದ ಹಾಡುವ ಈ ವೈದಿಕ ಮಂತ್ರದ ಬೇಡಿಕೆ ಚಿರಪರಿಚಿತ:</p>
		<p class="myquote">ತ್ರ್ಯಂಬಕನ ಭಜಿಸುವೆನು ಸುಗಂಧಿ ಪುಷ್ಟಿವರ್ಧನನನ್ನು,<br />ಮೃತ್ಯು ಕೊಂಡೊಯ್ಯದ ರೀತಿ, ನನ್ನ ನೀ ಉಳಿಸೋ!<br />ಅಮೃತದ ಸೆಲೆಯಿಂದ ಬೇರ್ಪಡದೆ ಇರುವಂತೆ,<br />ತೊಟ್ಟು ಕಳಚಿದ ಕಳಿತ ಹಣ್ಣಿನಂದದಿ ಬಿಡಿಸಿ ಇರಿಸೋ!<sup><a epub:type="noteref" href="999-aside.xhtml#id-001.74">೧೪</a></sup></p>
		<p><strong>ಕಾಣ್ಕೆ - ದರ್ಶನ:</strong></p>
		<p>ಹೊರಗಣ್ಣಿನ ಮಾತು ಆಯಿತು; ಇದಲ್ಲದೆ ಇನ್ನೊಂದು ಇದೆ, ಅದೇ ಒಳಗಣ್ಣು. ಹೃದಯದೊಳಗಣ ಕಣ್ಣು. ಮೆದುಳ ಮೂಲೆಯೊಂದರಲ್ಲಿ ಅಡಗಿ, ಹೊರಗಣ್ಣು ಕಂಡಿದ್ದನ್ನ, ಕಾಣದ್ದನ್ನ ಸಹ ಒಳ ಹೊಕ್ಕು ಕಾಣ ಬಲ್ಲ ಉಪಕರಣ ಅದು; ವಿಶ್ಲೇಷಿಸಬಲ್ಲ ಸಾಧನ ಅದು. ಕುಮಾರವ್ಯಾಸನಂಥವರು ಹಾಡಿದರೆಂದರೆ "ಮೈಯಲಿ ಮಿಂಚಿನ ಹೊಳೆ ತುಳುಕಾಡುವ" ಹಾಗೆ "ಭಾರತ ಕಣ್ಣಲಿ ಕುಣಿಯುವುದು!" ಎಂದಾಗ 'ಈ ನಮ್ಮ ಒಳಗಣ್ಣು ತೆರೆದಿದೆ' ಎಂದರ್ಥ. ಇದು ವಿಶೇಷವಾದ ಒಂದು ನೋಟ. ಇದಕ್ಕೆ ಕಾಣ್ಕೆ ಎಂದೂ ಕರೆವುದುಂಟು. ಇದೇ ದರ್ಶನ!</p>
		<p>ನಾವು ದೇವಸ್ಥಾನಕ್ಕೆ ಹೋಗುವುದು ದೇವರನ್ನ ನೋಡಲಿಕ್ಕೆ ಅಲ್ಲ; ದೇವರ ದರ್ಶನ ಪಡೆಯಲಿಕ್ಕೆ. ನಂಬಿದ ಭಕ್ತನ ಕಣ್ಣಿನ ಬಾಯಾರಿಕೆ ಅದು. ಮೀರಾ ಅಂಥವರು ಗಿರಿಧರನಲ್ಲಿ ಅಂಗಲಾಚುತ್ತಾರೆ:</p>
		<p class="myquote">ದರುಶನವನು ಕೊಡೋ ಹೇ ಘನಶ್ಯಾಮಸುಂದರ,<br />ಇಂಗಿಸೋ ನೀರಡಿಕೆ - ನನ್ನೀ ಕಣ್ಣಿನ ನೀರಡಿಕೆ<br />ನನ್ನ ಕಣ್ಣಿನ ಈ ನೀರಡಿಕೆ!<sup><a epub:type="noteref" href="999-aside.xhtml#id-001.75">೧೫</a></sup></p>
		<p>"ಕೃಷ್ಣಮೂರ್ತಿ ಕಣ್ಣ ಮುಂದೆ ನಿಂತಿದಂತಿದೆ!" ಎಂದು ಸಾಕ್ಷಾತ್ಕರಿಸಿ ಕೊಂಡ ದಾಸರು ಕುಣಿದಾಡಬಹುದು; ಇಂಥ ದರ್ಶನವನ್ನೇ ಹುಡುಕುತ್ತಾ, ನಯನದಲ್ಲಿ ಅವನ ಮೂರುತಿಯನ್ನೇ ತುಂಬಿಕೊಂಡು, ಶ್ರೀ ಶೈಲದ ಕದಳೀ ವನದಲ್ಲಿ ಅಲೆದಾಡುತ್ತಾ, ಮಹದೇವಿ ಅಕ್ಕ ಹಾಡಿದ್ದು:</p>
		<p class="myquote">ಚಿಲಿಮಿಲಿಯಿಂದೋದುವ ಗಿಳಿಗಳಿರಾ, ನೀವು ಕಾಣಿರೇ, ನೀವು ಕಾಣಿರೇ,..<br />ಚೆನ್ನಮಲ್ಲಿಕಾರ್ಜುನ ಎಲ್ಲಿಹನೆಂದು ನೀವು ಹೇಳಿರೇ, ನೀವು ಹೇಳಿರೇ!</p>
		<p>ಆ ಸಾವಿರಾರು ಅಂದರೆ ಅಸಂಖ್ಯಾತ ತಲೆಗಳ, ಕಣ್ಣುಗಳ, ಕೈಕಾಲುಗಳ ಮಹಾಪುರುಷನ,<sup><a epub:type="noteref" href="999-aside.xhtml#id-001.76">೧೬</a></sup>ಇಡೀ ಜಗತ್ತೇ ಕಣ್ಣಾದವನ, ವಿಶ್ವಾಕ್ಷನ<sup><a epub:type="noteref" href="999-aside.xhtml#id-001.77">೧೭</a></sup>ದರ್ಶನ<sup><a epub:type="noteref" href="999-aside.xhtml#id-001.78">೧೮</a></sup>ಮಾಡುವುದು ಭಕ್ತನ ಹೆಬ್ಬಯಕೆ.</p>
		<p class="myquote">ನನ್ನ ಕಣ್ಣಲಿ ಮತ್ತೆ ನೀ ಬೆಳಕ ತುಂಬು;<br />ಉಸಿರೂಡು, ದೇವರೆ, ಸುಖದ ಅನುಭವ ನೀಡು;<br />ಮೇಲೆ ಮೇಲೇರುವ ರವಿಯ ನೋಡುತ್ತಲೇ ಚಿರಕಾಲ<br />ನಾವು ಬಾಳುವ ತೆರದಿ ಹರಸಿ, ಕಾಪಾಡು!<sup><a epub:type="noteref" href="999-aside.xhtml#id-001.79">೧೯</a></sup></p>
		<p>ಎಂದು ನಾವು ಕೇಳಿಕೊಳ್ಳುವುದು, ಪೂಜಿಸುವ ದೇವತಾ ಮೂರ್ತಿಯಲ್ಲಿ ಪ್ರಾಣತುಂಬುವ (ಪ್ರಾಣಪ್ರತಿಷ್ಠಾಪನೆಯ) ಕಲ್ಪನಾವಿಲಾಸದಲ್ಲಿ ತೊಡಗಿದ್ದಾಗ ಜಪಿಸುವ ಮಂತ್ರ.</p>
		<p>ಹಾಗೆ ನೋಡಿದರೆ, ಸೂರ್ಯನೇ ನಮಗೆಲ್ಲ ಪ್ರತ್ಯಕ್ಷ (ಪ್ರತಿ-ಅಕ್ಷ = ಕಣ್ಣೆದುರಿನ) ದೇವರು. ನಮಗೊಬ್ಬರಿಗೇ ಅಲ್ಲ, ನಾವಿರುವ ಸೌರಮಂಡಲದ ಜಗತ್ತಿನ ಎಲ್ಲ ಶಕ್ತಿಸಂಪುಟಕ್ಕೂ ಅವನೊಬ್ಬನೇ ಕೇಂದ್ರ, ಅವನೊಬ್ಬನೇ ಕಣ್ಣು!</p>
		<p class="myquote">ಮಿತ್ರ, ವರುಣನ ಕಣ್ಣು, ಅವನೆ ಅಗ್ನಿಗೂ ಕಣ್ಣು;<br />ಸಮಸ್ತ ಶಕ್ತಿಸಮುದಾಯಕ್ಕೂ ಲೋಕಕ್ಕೇ ಕಣ್ಣು!<br />ಜಗವೆಲ್ಲವೀ ಜ್ಞಾನಪ್ರಚೋದಕನ ರವಿಯ<br />ತೇಜಃಪುಂಜನ ದಿವ್ಯ ದರ್ಶನ ಪಡೆಯೆಲೆನೆ<br />ಕಿರಣಗಳು ಹೊತ್ತನು ಹೊತ್ತು ಮೇಲೆ ಮೇಲೇರಿಸಿವೆ-<br />ದಿವಿ ಭುವಿ ಆಗಸವನಾವರಿಸಿದನು ಚರಾಚರಗಳಾತ್ಮ!<sup><a epub:type="noteref" href="999-aside.xhtml#id-001.80">೨೦</a></sup></p>
		<p>ಅಂತಹ ಪರಂಜ್ಯೋತಿ ಸ್ವರೂಪನಾದ ಲೋಕಪಾಲನ, ಸ್ವಾಮಿದೇವನನ್ನು ತಲೆಯೆತ್ತಿ ನೋಡಿ, ದರ್ಶನ ಪಡೆದು, 'ನೀನೇ ಕಣಾ ನಮ್ಮ ಬಾಳ್ವೆ, ನಿನ್ನ ಮರೆಯಲಮ್ಮೆವು' ಎನ್ನುತ್ತಾ, ಅವನಲ್ಲೇ ಲೀನವಾಗೋಣ- ಎಂದು ಭಕ್ತ ಆಶಿಸುತ್ತಾನೆ!<sup><a epub:type="noteref" href="999-aside.xhtml#id-001.81">೨೧</a></sup></p>
		<p><strong>ಕನ್ನಡ ನುಡಿಗಟ್ಟುಗಳು:</strong></p>
		<p>ಇನ್ನು, ಕಣ್ಣಿಗೆ ಸಂಬಂಧಿಸಿದ ಕನ್ನಡದ ಕೆಲವು ಸೊಗಸಾದ ನುಡಿಗಟ್ಟು (ಇಂಗ್ಲೀಷಿನಲ್ಲಿ ಈಡಿಯಂ)ಗಳನ್ನು ಸಿಂಹಾವಲೋಕನ ಮಾಡೋಣ; ಸಹಾಯಕ್ಕೆ, ಕಿಟೆಲ್ ಕೋಶ, ಕನ್ನಡ ರತ್ನಕೋಶ, ಕನ್ನಡ ಕಸ್ತೂರಿ ಕೋಶಗಳ ಮೇಲೆ 'ಕಣ್ಣಾಡಿಸೋ'ಣ, 'ಕಣ್ಣು ಹಾಯಿಸೋ'ಣ, ಅಂದರೆ ಸ್ಥೂಲವಾಗಿ ಪರಿಶೀಲಿಸೋಣ:</p>
		<p>ಯಾರಾದರೂ ಮೋಸ ಮಾಡಿದರೆ, 'ಕಣ್ಣಿಗೆ ಮಣ್ಣೆರಚಿದರು' ಎನ್ನುತ್ತೇವೆ. ಏನನ್ನಾದರೂ ನೋಡಿ ಖುಷಿ ಪಟ್ಟಾಗ, 'ಕಣ್ಣಿಗೆ ಹಬ್ಬವಾಯಿತು' ಎನ್ನುತ್ತೇವೆ. ಸ್ಪಷ್ಟವಾಗಿ ಅದನ್ನು ಹೇಳಿದರೆ, ಕೇಳಿದರೆ, ಕಾಣಿಸಿದರೆ 'ಕಣ್ಣಿಗೆ ಹೊಡೆದಂತಾ'ಗುತ್ತೆ. ಮನಸ್ಸಿಗೆ ತೃಪ್ತಿಯಾಗುವ ಹಾಗೆ ಎನ್ನಲು 'ಕಣ್ ತುಂಬಾ' ಇರಬೇಕು. ಸುಖವಾಗಿ, ಸಖತ್ ಆಗಿ ಮಲಗಿ ಎದ್ದವರು 'ಕಣ್ ತುಂಬಾ' ನಿದ್ರೆ ಮಾಡಿರುತ್ತಾರೆ.</p>
		<p>'ಕಣ್ಣಿ'ನ ಬಗ್ಗೆ ಈಗ ನಾನು ಮಾಡುತ್ತಿರುವಂತೆ, ಕಷ್ಟಪಟ್ಟು, ಜಾಗರೂಕತೆಯಿಂದ ಹುಡುಕಾಡಿದರೆ, 'ಕಣ್ಣಿಗೆ ಎಣ್ಣೆ' ಹಾಕಿ ಕೆಲಸ ಮಾಡಿದರು ಎಂದೇವು. ಆದರೆ, ವೈದ್ಯರು 'ಏನು ಎಣ್ಣೆ?'- ಎಂದು ಕೇಳಿಯಾರು. 'ಒಂದು ಕಣ್ಣಿಗೆ ಬೆಣ್ಣೆ, ಇನ್ನೊಂದಕ್ಕೆ ಸುಣ್ಣ' ಎಂಬ ಹಳೆಯ ಗಾದೆ ಇದೆ. ಇದೇ ಅಮೆರಿಕನ್ನಡ ಗಾದೆಯಾದಾಗ 'ಒಂದು ಕಣ್ಣಿಗೆ ವೈಸೀನ್, ಇನ್ನೊಂದು ಕಣ್ಣಿಗೆ ಕ್ಲೋರಾಕ್ಸ್' ಆಯಿತು.</p>
		<p>ಚಿಕ್ಕಂದಿನಲ್ಲೇ ನಮ್ಮ ಅಮ್ಮ ಅಪ್ಪ ನಮಗೆ ಹೇಳುತ್ತಿದ್ದರು: ನಮಗಲ್ಲದ, ಸಲ್ಲದ ವಸ್ತು, ವಿಷಯಗಳ ಮೇಲೆ 'ಕಣ್ಣು ಹಾಕ'ಬೇಡ, ಆಶಿಸಬೇಡ- ಅಂತ. ಬೇರೆಯವರಿಗೆ ಇದೆ, ನಮಗಿಲ್ಲ ಅಂತ ಅಸೂಯೆಯಿಂದ ಹೊಟ್ಟೆಕಿಚ್ಚಿನಿಂದ 'ಕಣ್ಣುರಿ ತೋರ'ಬಾರದು- ಅಂತ. ಏನೇ ಆದರೂ, ಯಾರೆದರೂ ಸಹ, ಬಹಳ ಯಾತನೆ ಆಗುವ ಹಾಗೆ, 'ಕಣ್ಣಲ್ಲಿ ರಕ್ತ ಬರು'ವಂತೆ ಸಿಟ್ಟಾಗಿ, 'ಕಣ್ಣು ಕೆಂಪಾಗಿ, ಕಣ್ಣು ಕೆಂಡವಾಗಿ' ಏನನ್ನೂ ಮಾಡಬಾರದು, ಮಾತನಾಡಬಾರದು, 'ಕಣ್ಣಲ್ಲಿ ರಕ್ತ ಕಾರ'ಬಾರದು. ಕೈಮೀರಿ ಹೋಗಿ, ಕೊನೆಗೆ 'ಕಣ್ಣಿರಿನಲ್ಲಿ ಕೈ ತೊಳೆ'ಯುತ್ತ, ಬಹಳ ಕಷ್ಟ ದುಃಖವನ್ನು ಅನುಭವಿಸಬೇಕಾದೀತು. ಆಗಬಾರದ್ದು ಆಗಿ ಹೋಯಿತಲ್ಲ ಎಂದು ಮಿಡುಕಾಡಿ, ಒದ್ದಾಡಿ, ಪರದಾಡಿ 'ಕಣ್ಣು ಕಣ್ಣು ಬಿಡ' ಬೇಕಾಗಿ ಬಂದೀತು!</p>
		<p>ಕಣ್ಣು ಕೀಳಿಸುವುದು ಎಂದಾಗ, ನಮಗೆ ಬೇಡರ ಕಣ್ಣಪ್ಪ, ಆಚಾರ್ಯ ಶ್ರೀ ರಾಮಾನುಜರ ಪ್ರೀತಿಯ ಶಿಷ್ಯರು, ಬಸವಣ್ಣನವರ ಸಮಾಜಕ್ರಾಂತಿಯಲ್ಲಿ ಪಾಲುಗೊಂಡ ಶಿವಶರಣ ಹರಳಯ್ಯ-ಮಧುವಯ್ಯ ಇವರುಗಳು ನೆನಪಿಗೆ ಬಂದಾರು. ಬಳಕೆಯಲ್ಲಿ ನಮಗೆ ಇಷ್ಟವಿಲ್ಲ ಎಂದಾಗ, ನಮ್ಮ ನೋಟವನ್ನು ಬೇರೆಡೆಗೆ ಬದಲಿಸಿದಾಗ 'ಕಣ್ಣು ಕೀಳು'ವುದು ಎನ್ನುತ್ತೇವೆ. 'ಕಣ್ಣು ತಪ್ಪಿಸಿ' ಅಂದರೆ, ಮರೆಯಾಗಿ ಗಲ್ಲಿ ಬೀಳುವುದು, ಜಾಗ ಖಾಲಿಮಾಡುವುದೂ (ತಮಿಳಿನಲ್ಲಿ 'ಎಡತ್ತ ಖಾಲಿ ಪಣ್ಣು, ತಂಬಿ') ಇನ್ನೊಂದು ವಿಧಾನ. ಏಕೆ ಸುಮ್ಮಸುಮ್ಮನೆ ಕಷ್ಟಕ್ಕೆ ಸಿಕ್ಕಿಹಾಕಿಕೊಂಡು, 'ಕಣ್ಣುಗುಡ್ಡೆ ಮೇಲಕ್ಕೆ ಸಿಕ್ಕಿಕೊಳ್ಳು'ವಂತೆ ಇರಬೇಕು ಹೇಳಿ?</p>
		<p>ನಮ್ಮ ಮುದ್ದು ಮಕ್ಕಳಿಗೆ 'ಕಣ್ಮಣಿ'ಗಳಿಗೆ, ಅಥವಾ ಚೆನ್ನಾಗಿ ಅಲಂಕಾರ ಮಾಡಿಕೊಂಡು ಹೊರಹೊರಟ ನಮ್ಮ ವಾಮಲೋಚನೆ (=ಸುಂದರಿ)ಗೆ ಕೆಟ್ಟ ಮನಸ್ಸಿನವರ ಕುದೃಷ್ಟಿ ಬಿದ್ದು ಅನಿಷ್ಟ ಪರಿಣಾಮವಾದೀತು, 'ಕಣ್ಣು ತಾಗೀತು' ಎಂದು, ಅಜ್ಜಿ ಉಪ್ಪುನೀರನ್ನು ನೀವಳಿಸಿದ್ದು ನೆನಪಿದೆಯೆ?</p>
		<p><strong>ದೇವರು ಕಣ್ದೆರೆದರೆ?</strong></p>
		<p>ಸ್ವಪ್ರಯತ್ನದಿಂದಲೇ ಎಲ್ಲವನ್ನು ಸಾಧಿಸಿಕೊಳ್ಳಬೇಕೆಂಬ ನಿಶ್ಚಯ ಒಳ್ಳೆಯದು. ನಮ್ಮದು ಆರು ಪಾಲಾದರೆ, ದೇವರ ಅನುಗ್ರಹದ ಏಳನೆಯ ಪಾಲಿದೆಯಲ್ಲ, ಅದು ಬಲು ತೂಕವಾದದ್ದು! ಅದು ಬೇಕು, ಬೇಕೇ ಬೇಕು.</p>
		<p class="myquote">ಮದುವೆಯಾಗದೆ ಉಳಿದು, ಬೆಳೆದ ಹುಡುಗಿಯು ಕುಳಿತು,<br />ತಪಗೈದು ಕಣ್ದೆರೆಯೆ, ದೇವರೇ ಎದುರು ಇರೆ,<br />"ವರ ಒಂದನು ಬೇಡು" ಎಂದಾಗ, ಅವಳು ಕೇಳಿದಳಂತೆ:<br />"ನನ್ನ ಮಕ್ಕಳ ಜೊತೆಗೆ, ಅನುದಿನವೂ ನಾನೂಟ<br />ಬಂಗಾರ ಹರಿವಾಣದೊಳೆ ಮಾಡುವಂತಿರಬೇಕು!''</p>
		<p>ಬುದ್ಧಿವಂತೆ! ಒಂದೇ ಏಟಿಗೆ ಗಂಡ, ಮಕ್ಕಳು, ಸಂಪತ್ತು ಎಲ್ಲವನ್ನೂ ಗಿಟ್ಟಿಸಿಕೊಂಡಳು. ದೇವರು 'ಕಣ್ದೆರೆದರೆ' ಏನು ತಾನೆ ಅಸಾಧ್ಯ!</p>
		<p>ದೇವರೆ, ನಮ್ಮಪ್ಪ, 'ಕಣ್ಣು ಬಿಡು', ದಯೆ ತೋರಿಸು - ಎಂದು, ನನ್ನ ಕಡೆ 'ಕಣ್ಣ ತಿರುಗಿಸು' ಗಮನ ಕೊಡು - ಎಂದೂ ಒಂದಲ್ಲಾ ಒಂದು ಸಲ, ಕಷ್ಟ ಬಂದಾಗ ನಾವೆಲ್ಲಾ ಅವನನ್ನ ಕೇಳಿಕೊಂಡಿದ್ದೇವೆ. ವಿಧಿ ನಮ್ಮೊಡನೆ 'ಕಣ್ಣ ಮುಚ್ಚಾಲೆ' ಆಟವಾಡಿದಾಗ, ನಮ್ಮ 'ಕಣ್ಣೊರಸು'ವವರು, ಸಮಾಧಾನ ಮಾಡುವವರು ಬೇರೆ ಯಾರೂ ಇಲ್ಲ ಎನ್ನುವುದು ಖಚಿತವಾದಾಗ, ಮಗು ತಾಯ ಬಳಿ ಹೋದಂತೆ, ಕರೆಗಂಟೆ ಒತ್ತಿದ್ದೇವೆ.</p>
		<p>ಬಾಗಿಲು ತೆರೆಯಿತು; ದೇವಾಲಯದೊಳಗೆ ಬಂದಿದ್ದೀರಿ. ದೇವರ ಮೂರ್ತಿ, ಪ್ರತಿಮೆಯನ್ನು ಶಾಸ್ತ್ರೋಕ್ತವಾಗಿ ಅಲ್ಲಿ ಪ್ರತಿಷ್ಠಾಪನೆ ಮಾಡುವಾಗ, ದೇವರ ಕಣ್ಣನ್ನು ಬಿಡಿಸುವುದು 'ನೇತ್ರೋನ್ಮೀಲನ' ಕಾರ್ಯಕ್ರಮದ ಒಂದು ಮುಖ್ಯ ಅಂಗ. ಪವಿತ್ರೀಕರಿಸಿದ ತುಪ್ಪ-ಜೇನುತುಪ್ಪದ ಮಿಶ್ರಣವನ್ನು ಚಿನ್ನದ ಕಡ್ಡಿಯಿಂದ ಸವರಿ, ಮುಚ್ಚಿದ. ಅವನ ಕಣ್ಣುಗಳನ್ನು ಮಂತ್ರಪುರಸ್ಸರವಾಗಿ ಬಿಡಿಸುತ್ತಾರೆ. ಅವನ ಪ್ರಖರ ದೃಷ್ಟಿ ನಮ್ಮ ಮೇಲೆ ತಾಗಿದರೆ, ನಾವು ತಡೆದು ಕೊಳ್ಳುವ ಮಟ್ಟದಲ್ಲಿ ಇಲ್ಲ- ಎಂದು, ಅವನ ಮುಖದ ಮುಂದೆ ಒಂದು ಕನ್ನಡಿ ಹಿಡಿಯುತ್ತಾರೆ.</p>
		<p>ದೇವರು ಕಣ್ತೆರೆದಾಗ, 'ಕಣ್ಣು ಕುಕ್ಕು'ವಷ್ಟು, 'ಕಣ್ಣು ಕೋರೈಸುವ' ಬೆಳಕು ಒಮ್ಮೆಲೇ ಹೊರಹೊಮ್ಮೀತು, ಅದನ್ನು ನಾವು ತಡೆದುಕೊಳ್ಳಲು ಸಾಧ್ಯವೇ? ಕುರುಕ್ಷೇತ್ರದಲ್ಲಿ ವಿಶ್ವರೂಪ ದರ್ಶನ ಮಾಡಿಸಿದಾಗ, ಗೀತಾಚಾರ್ಯ ಶ್ರೀಕೃಷ್ಣನನ್ನು ಅರ್ಜುನ ಅಂಗಲಾಚಿದನಂತೆ: "ಈ ನಿನ್ನ ಮಹದ್ರೂಪವನ್ನು ನೋಡಿ ನನಗೆ ಸಂತೋಷವೇನೋ ಆಗಿದೆ; ಆದರೆ ಬಹಳ ಭಯವೂ ಆಗುತ್ತಿದೆ. ಮನಸ್ಸು ಕ್ಷೋಭೆಗೊಂಡಿದೆ. ಸ್ಥಿರತೆಯನ್ನು ಕಳೆದುಕೊಳ್ಳುತ್ತಿದೆ. ನೀನು ಮೊದಲು ಇದ್ದ ರೀತಿಯ ಸೌಮ್ಯರೂಪವನ್ನೇ ನನಗೆ ತೋರಿ, ಅನುಗ್ರಹಿಸು"- ಎಂದು.<sup><a epub:type="noteref" href="999-aside.xhtml#id-001.82">೨೨</a></sup>ಅವನ ಕರುಣೆಯ ಕಣ್ಣು ನಮ್ಮ ಮೇಲೆ ಸದಾ ತೆರೆದಿರಬೇಕು, ನಮ್ಮ ಒಳಿತಿನ ಮೇಲೆ ಅವನ ಲಕ್ಷ್ಯ ಇರಬೇಕು ಎಂಬುದು ಇಲ್ಲಿ ಸೂಚ್ಯ ಭಾವ.</p>
		<p>ಏನೋ ಸಂಕೇತವನ್ನು ಸೂಚಿಸಲು 'ಕಣ್ಣು ಚಿವುಟುವುದು' ಉಂಟು; ಇದೇ ಕಣ್ಣು ಸನ್ನೆ. ಮತ್ತೆ ಮತ್ತೆ ನೋಡಬೇಕೆನಿಸಿದ 'ಪ್ರಿಯದರ್ಶನ/ನಿ'ಯರನ್ನು ನಾವು, ದಾಸರು ಹಾಡಿದಂತೆ, 'ನೋಡುವೆ(ವು) ಕಣ್ದಣಿಯೆ'. ಆಗ 'ಕಣ್ಣಿಗೆ ತೃಪ್ತಿ'ಯಾಗಿ, ಮನಸ್ಸಿಗೆ ಮಹದಾನಂದವಾಗುತ್ತೆ.</p>
		<p>ಹೀಗೆ ನೋಡುವಾಗ, ನಮ್ಮ 'ಕಣ್ಬೊಲ', ಕಣ್ಣಿನ ಹೊಲ, ಕಣ್ಣಿಗೆ ಗೋಚರಿಸುವಷ್ಟು ಪ್ರದೇಶ, ದೃಷ್ಟಿಪಥದಲ್ಲಿ ಬೇರೆ ಯಾರೂ ಸುಳಿಯರು, ಏನೂ ಹೊಳೆಯದು. ನಾಟಕಕಾರ ಕೈಲಾಸಂನ ಅರ್ಜುನನಿಗೆ ಆಚಾರ್ಯ ದ್ರೋಣರು, "ತೋರಿಸಿದ ಗುರಿಗೆ ಬಾಣ ಬಿಡು" ಎಂದಾಗ, ಅವನ ಕಣ್ಬೊಲದಲ್ಲಿ ಮರದ ಮೇಲೆ ಕುಳಿತ ಹಕ್ಕಿ (ಗುರಿಯ ಕೇಂದ್ರ ಬಿಂದು) ಮಾತ್ರ ಕಾಣುತ್ತಿತ್ತೇ ವಿನಾ, ಮರ ಕೊಂಬೆ ಎಲೆಗಳೇನೂ ಕಾಣಿಸುತ್ತಿರಲಿಲ್ಲವಂತೆ!<sup><a epub:type="noteref" href="999-aside.xhtml#id-001.83">೨೩</a></sup></p>
		<p>ಈ ಏಕಾಗ್ರಚಿತ್ತದೃಷ್ಟಿ ಎಲ್ಲರಿಗೂ ಸಾಧ್ಯವಿಲ್ಲ. ಮರ ಕಾಣಿಸುತ್ತದೆ, ಅಲ್ಲವಾ? ಆ ಎರಡು ಕೊಂಬೆಗಳು ಕಾಣಿಸುತ್ತವೆ, ತಾನೆ? ಅವುಗಳ ನಡುವೆ ನೋಡಿ, ಚಿಕ್ಕದಾಗಿ ಉದಯಿಸುತ್ತಿರುವ ಚಂದ್ರನನ್ನ - ಎಂದು ಯುಗಾದಿಯ ದಿನ ಚಂದ್ರದರ್ಶನವನ್ನು ಮಾಡಿಸುತ್ತಾರಲ್ಲಾ, ಇದಕ್ಕೆ 'ಶಾಖಾ-ಚಂದ್ರ-ನ್ಯಾಯ' ಎನ್ನುತ್ತಾರೆ, ಏನೋ ತೋರಿಸಿ, ಇನ್ನೇನನ್ನೋ ಗುರುತಿಸುವುದಕ್ಕೆ. ಸಾಕಾರ ಮೂರ್ತಿಯ ಪೂಜೆಯ ಮೂಲಕ ನಿರಾಕಾರ ದೇವರನ್ನ ಗುರುತಿಸಲು ಹವಣಿಸಿದಂತೆ! ಮದುವೆಯ ಸಂಜೆ ವಧೂವರರಿಗೆ ಪುರೋಹಿತರು ಬಾಂಧಳದಲ್ಲಿ, ಸಪ್ತರ್ಷಿಮಂಡಲದಲ್ಲಿ ವಸಿಷ್ಠ-ಅರುಂಧತೀ ದರ್ಶನ ಮಾಡಿಸಿದಂತೆ!</p>
		<p>'ಬಂಡಿಯ ಕಣ್ಣು' ಎಂದರೆ ಅದು ಚಕ್ರದ ಅಕ್ಷ, ಇನ್ನು, ಪುಸ್ತಕದಲ್ಲಿಟ್ಟಿದ್ದರೆ ಮರಿ ಹಾಕೀತು ಎಂದು ಚಿಕ್ಕಂದಿನಲ್ಲಿ ಭ್ರಮಿಸಿದ್ದೆವಲ್ಲಾ ಆ ನವಿಲು ಗರಿಯ ಕಣ್ಣು ನೋಡಲು ಬಲು ಚೆಂದ. ಸೂಜಿಯಲ್ಲಿ ದಾರಹಾಕುವ ತೂತಿಗೆ 'ಸೂಜಿಯ ಕಣ್ಣು' ಎನ್ನುತ್ತಾರೆ. ಬಹಳ ವರ್ಷಗಳ ಹಿಂದಿನ ಮಾತು: ಕನ್ಯಾ ಅನ್ವೇಷಣೆಯಲ್ಲಿ ತೊಡಗಿದ ವರನ ಮಹಾತಾಯಿ ಒಬ್ಬರು ಭಾವೀ ವಧುವಿಗೆ "ಸ್ವಲ್ಪ ಈ ಹೂವನ್ನು ಪೋಣಿಸಿಕೊಂಡು ತಲೆಗೆ ಈಗ ಮುಡಿದುಕೊಳ್ಳಮ್ಮಾ" ಎಂದು, ಹೂವು, ದಾರ, ಸೂಜಿಯನ್ನ ಪ್ರತ್ಯೇಕವಾಗಿ ಕೊಟ್ಟು, 'ಕಣ್ಣು ಸರಿಯಾಗಿ ಕಾಣುತ್ತಾ' ಎನ್ನುವ ಪರೀಕ್ಷೆಗೆ ಅವಳನ್ನ ಗುರಿ ಮಾಡುತ್ತಿದ್ದರಂತೆ!</p>
		<p><strong>ಕಣ್ಣು ಇನ್ನು ಇಲ್ಲ!</strong></p>
		<p>ವಯಸ್ಸಾದ ಮೇಲೆ ಕಣ್ಣಿಗೆ ಪೊರೆ ಬರಬಹುದು. ಮಧುಮೇಹ (ಡಯಾಬಿಟಿಸ್) ಮುಂತಾದ ರೋಗಗಳು ಇನ್ನೂ ಚಿಕ್ಕವಯಸ್ಸಿಗೇ ಕಣ್ಣಿಗೆ ತೊಂದರೆ ತಂದೊಡ್ಡಬಹುದು. ಕಣ್ಣಿಗೆ ಅಡಕವಾಗಿ ಕನ್ನಡಕ ಬೇಕಾಗಬಹುದು. ಕಣ್ಣೇ ಕಾಣಿಸದಂತೆ ಆಗಿಯೂ ಬಿಡಬಹುದು. ಹಾಗಾದಾಗ, ಅಥವಾ ಹುಟ್ಟಿನಿಂದಲೇ ಕುರುಡರಾಗಿದ್ದಾಗ ಅವರ ದೌರ್ಭಾಗ್ಯಕ್ಕೆ ಎಷ್ಟು ಸಹಾನುಭೂತಿ ತೋರಿಸಿದರೂ ಸಾಲದು. ಬೆಳಕಿದ್ದರೂ ಅವರ ಪಾಲಿಗೆ ಅದು ವ್ಯರ್ಥ, ಹಗಲು ನಿಷ್ಪ್ರಯೋಜಕ. ಇದರಿಂದ ಬಂತು, 'ಬಾವಲಿಯಷ್ಟು ಕುರುಡ ಎಂಬ ಉಪಮೆ.' ಕಾವ್ಯ ಬರೆಯುವ ಕಬ್ಬಿಗರು ಕೊರೆಯತೊಡಗಿದರೆ, ಅವರು ಗಬ್ಬಿಲರು (ತೊಗಲು ಬಾವಲಿ, ಕುರುಡರು) ಆದಂತೆ. ಕಣ್ಣು ಇರಬಹುದು, ವಿಷಯವನ್ನು ಮನಗಾಣುವ ವಿವೇಚನಾ ಶಕ್ತಿ ಇಲ್ಲದೇ ಇದ್ದರೆ?</p>
		<p>ಅಂಥವರನ್ನೇ ಗಮನವಿರಿಸಿಕೊಂಡು ಸಂಚಿಯ ಹೊನ್ನಮ್ಮ ಹೀಗೆ ಹೀಗಳೆಯುತ್ತಾಳೆ: ಪೆಣ್ಣು(=ಹೆಣ್ಣು) ಪೆಣ್ಣೆಂದೇತಕೆ ಬೀಳುಗಳೆವರು(=ಜರೆಯುವರು), ಕಣ್ಣು ಕಾಣದ ಗಾವಿಲರು(=ದಡ್ಡರು, ಹೆಡ್ಡರು)!<sup><a epub:type="noteref" href="999-aside.xhtml#id-001.84">೨೪</a></sup></p>
		<p>ಇದೇ ನಿಟ್ಟಿನಲ್ಲಿ ಇಚ್ಛಾ-ಜ್ಞಾನ-ಕ್ರಿಯಾ ಶಕ್ತಿ ವಿಹೀನರನ್ನು ಕುರಿತು ಒಂದು ಸಂಸ್ಕೃತ ಸುಭಾಷಿತವಿದೆ:</p>
		<p class="myquote">ಎರಡು ಬಗೆ ಕುರುಡರಲಿ ಮೇಲಾರು? ಕೀಳಾರು?<br />ಕಣ್ಣಿರದ ಕುರುಡನೋ? ತಿಳಿವಿಗೇ ಕುರುಡಾದವನೋ?<br />ಕಣ್ಣಿಲ್ಲದವ, ಪಾಪ, ನೋಡಲಾರನು ಅಷ್ಟೆ;<br />ವಿಷಯಾಂಧನೋ ಕಣ್ಣಿದ್ದೂ ಏನೂ ಕಾಣನಲ್ಲ!<sup><a epub:type="noteref" href="999-aside.xhtml#id-001.85">೨೫</a></sup></p>
		<p>ನಾವು ಎಂದೂ ಆ ಸ್ಥಿತಿಗೆ ಇಳಿಯಬಾರದು, ಎಂಬುದು ಮಾತಿನ ಒಳತಿರುಳು.</p>
		<p class="vertical-delimiter" />
		<p>ಭರತನು ತನ್ನ<em>ನಾಟ್ಯಶಾಸ್ತ್ರ</em>ದಲ್ಲಿ ಮೂವತ್ತಾರು ಬಗೆಯ ಕಣ್ಣೋಟಗಳನ್ನು ಗುರುತಿಸುತ್ತಾ, ಅವುಗಳಲ್ಲಿ ರಸಪ್ರತಿಪಾದನೆಗೆ ಎಂಟು, ಸ್ಥಾಯೀಭಾವಗಳಿಗೆ ಎಂಟು ಮತ್ತು ಸಂಚಾರೀ ಭಾವಗಳಿಗೆ ಇಪ್ಪತ್ತು ಇನ್ನಿತರ ಬಗೆಗಳೆಂದು ಅವುಗಳನ್ನು ವಿವರಿಸುತ್ತಾನೆ.</p>
		<p><strong><u>ರಸಪ್ರತಿಪಾದನೆ</u>:</strong>೧) ಕಾಂತಾ ೨) ಭಯಾನಕಾ ೩) ಹಾಸ್ಯಾ ೪) ಕರುಣಾ ೫) ಅದ್ಭುತಾ ೬) ರೌದ್ರೀ ೭) ವೀರಾ ಮತ್ತು ೮) ಭೀಬತ್ಸಾ</p>
		<p><strong><u>ಸ್ಥಾಯೀಭಾª</u>À:</strong>೯) ಸ್ನಿಗ್ಧಾ ೧೦) ಹೃಷ್ಟಾ ೧೧) ದೀನಾ ೧೨) ಕ್ರುದ್ಧಾ ೧೩) ದೃಪ್ತಾ ೧೪) ಭಯಾನ್ವಿತಾ ೧೫) ಜಿಗುಪ್ಸಿತಾ ಮತ್ತು ೧೬) ವಿಸ್ಮಿತಾ</p>
		<p><strong><u>ಸಂಚಾರೀಭಾª</u>À:</strong>೧೭) ಶೂನ್ಯಾ ೧೮) ಮಲಿನಾ ೧೯) ಶ್ರಾಂತಾ ೨೦) ಲಜ್ಜಾನ್ವಿತಾ ೨೧) ಗ್ಲಾನಾ ೨೨) ಶಂಕಿತಾ ೨೩) ವಿಶಾದಿನೀ ೨೪) ಮುಕುಲಾ ೨೫) ಕುಂಚಿತಾ ೨೬) ಅಭಿತಪ್ತಾ ೨೭) ಜಿಹ್ಮಾ ೨೮) ಲಲಿತಾ ೨೯) ವಿತರ್ಕಿತಾ ೩೦) ಅರ್ಧಮುಕುಲಾ ೩೧) ವಿಭ್ರಾಂತಾ ೩೨) ವಿಪ್ಲುತಾ ೩೩) ಆಕೇಕರಾ ೩೪) ವಿಕೋಶಾ ೩೫) ತ್ರಸ್ತಾ ಮತ್ತು ೩೬) ಮದಿರಾ</p>
		<p class="vertical-delimiter" />
		<p>ಇದಲ್ಲದೆ ಭರತನು ಕಣ್ಣುಗುಡ್ಡೆಯ ಒಂಬತ್ತು ಚಲನಗಳನ್ನು ಹೆಸರಿಸುತ್ತಾನೆ. ಅವು ೧) ಭ್ರಮಣ ೨) ವಲನ ೩) ಪಾಟನ ೪) ಚಲನ ೫) ಸಂಪ್ರವೇಶಣ ೬) ವಿವರ್ತನ ೭) ಸಮುದ್‍ವೃತ್ತ ೮) ನಿಷ್ಕ್ರಾಮ ಮತ್ತು ೯) ಪ್ರಾಕೃತ.</p>
		<p>ರೆಪ್ಪೆಗಳ ಒಂಬತ್ತು ಚಲನೆಗಳನ್ನು ವಿವರಿಸುತ್ತಾನೆ. ಅವು ೧) ಉನ್ಮೇಷ ೨) ನಿಮೇಷ ೩) ಪ್ರಸೃತ ೪) ಕುಂಚಿತ ೫) ಸಮ ೬) ವಿವರ್ತಿತ ೭) ಸ್ಫುರಿತ ೮) ಪಿಹಿತ ಮತ್ತು ೯) ವಿತಾಡಿತ.</p>
		<p>ಮುಂದುವರಿದು ಅವನು ವಿವರಿಸುವ ಹುಬ್ಬುಗಳ ಏಳು ಚಲನಗಳು ಹೀಗಿವೆ ೧) ಉತ್‍ಕ್ಷೇಪ ೨) ಪಾಟನ ೩) ಭೃಕುಟಿ ೪) ಚತುರ ೫) ಕುಂಚಿತ ೬) ರೇಚಿತ ಮತ್ತು ೭) ಸಹಜ</p>
		<p><strong>ಕೊನೆಗೆ ಮುಚ್ಚುವ ಕಣ್ಣು:</strong></p>
		<p>ಹುಟ್ಟಿದಾಗ ನಾವು ಕಣ್ಣ ಮುಚ್ಚಿ ಈ ಲೋಕಕ್ಕೆ ಬಂದಂತೆ, ಈ ಭೌತಜಗತ್ತನ್ನ ಬಿಟ್ಟು ಅಗಲುವಾಗಲೂ ನಾವು ಕಣ್ಣ ಮುಚ್ಚಿಯೇ ಹೋಗುತ್ತೇವೆ. ಏನೋ ಕಾರಣಕ್ಕೆ ತೆರೆದ ಕಣ್ಣಲ್ಲೇ ಯಾರಾದರೂ ಅಸು ನೀಗಿದರೆ, ಹತ್ತಿರವಿದ್ದವರು ಆ ರೆಪ್ಪೆ ಕೂಡಿಸಿ, ಮುಚ್ಚಿಸುತ್ತಾರೆ. ಅಂತೂ ಕೊನೆಗೆ ನಾವು ಕಣ್ಣು ಮುಚ್ಚುತ್ತೇವೆ!<sup><a epub:type="noteref" href="999-aside.xhtml#id-001.86">೨೬</a></sup></p>
	</section>
	<section class="level1 numbered" epub:type="chapter" role="doc-chapter" id="id-P1.03">
		<p class="text-center"><strong>ನಮ್ಮ ಮಾತಲಿ ನೆಲಸು, ಹರಸು</strong></p>
		<p class="verse">ಯಾ ತೇ ರುದ್ರ, ಶಿವಾ, ತನೂರ್ ಅಘೋರಾ, ಅಪಾಪಕಾಶಿನೀ।<br />ತಯಾ ನಸ್ ತನುವಾ ಶಂ ತಮಯಾ ಗಿರಿಶಂತ, ಅಭಿಚಾಕಶೀಹಿ।।</p>
		<p class="verse-author"><strong><em>-ತೈತ್ತಿರೀಯ ಸಂಹಿತಾ ೪:೫:೩</em></strong></p>
		<p class="myquote">ಎಂಥ ಒಳಿತಿನ ಬೀಡು, ರುದ್ರ, ನೀನೆಷ್ಟು ಶಾಂತ ಚೆಲುವ,<br />ಸುಳಿದಾಡೆ ನೀ ಬಳಿ ಹೇಗೆ ಪಾಪ ಕರಗಿತು, ನೋಡು;<br />ನಾವಾಡುವೀ ಮಾತಿನೊಳು ನೀನಿರುತ, ಋತ ಹಿತಮಿತದ<br />ಸುಖ ತೋರು, ತಿಳಿವಿನ ಹರವ ನಭದಗಲ ಹರಡು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸಮಯ: ನೆನ್ನೆ, ಇಂದು, ನಾಳೆ</h1>
		<p>ಕನಕದಾಸರು ಉಡುಪಿಯ ಕೃಷ್ಣನನ್ನು ''ಬಾಗಿಲನು ತೆರೆದು ಸೇವೆಯನು ಕೊಡು'' ಎಂದು ಕಳಕಳಿಯಿಂದ ಕೇಳಿಕೊಳ್ಳುತ್ತಾ ಹಾಡಿರುವ ಆ ದೇವರನಾಮ ನಿಮಗೆ ನೆನಪಿದೆ ತಾನೆ? ಭಕ್ತರ ಮೊರೆ ಕೇಳಿ ಅವರ ನೆರವಿಗೆ ಬರಲು, ''ಇದು ಸರಿಯಾದ ವೇಳೆಯೋ, ಅಲ್ಲವೋ'' ಎಂದು ಯೋಚಿಸುತ್ತಾ ನೀನು ನಿಲ್ಲುವುದಿಲ್ಲ, ''ಕೂಡಲೇ ಆ ಆರ್ತನಾದಕ್ಕೆ ಓಗೊಡುವೆ''- ಎನ್ನುವ ಭಾವದಲ್ಲಿ, ''ಸಮಯ-ಅಸಮಯವುಂಟೆ, ಭಕ್ತವತ್ಸಲ, ನಿನಗೆ?'', ಎಂದು ಪ್ರಶ್ನಿಸುತ್ತಾರೆ, ದಾಸರು ಅಲ್ಲಿ. ಏನಿದು ಈ 'ಸಮಯ?'</p>
		<p>ಈ 'ಸಮಯ' ಎಂಬುದು ನಾವೇ ಕಲ್ಪಿಸಿಕೊಂಡಿರುವ, ಮುಟ್ಟಿ ಅನುಭವಿಸಲಾಗದ, ಆದರೆ, ನಮಗೆ ಅತಿ ಅವಶ್ಯಕವಾದ, ಬಾಳಿನುದ್ದಕ್ಕೂ ಇರುವ ನಮ್ಮೊಡ ನಾಟದ ಒಂದು ವಿಚಿತ್ರ 'ವಸ್ತು'!</p>
		<p><strong>ಸಂಸ್ಕೃತದಲ್ಲಿ 'ಸಮಯ':</strong></p>
		<p>ಸಂಸ್ಕೃತದಲ್ಲಿ 'ಸಮಯ'ಕ್ಕೆ ಕಾಲ, ವೇಳೆ - ಎಂಬ ಸಾಮಾನ್ಯ ಅರ್ಥವಿದೆ. ಅಮರಕೋಶದಲ್ಲಿ, 'ಕಾಲ'ಕ್ಕೇ ಮೀಸಲಾದ ಒಂದು ವರ್ಗ (ಅಧ್ಯಾಯ) ಇದೆ; ಅದರಲ್ಲಿ, ಪ್ರಾರಂಭದಲ್ಲೇ<sup><a epub:type="noteref" href="999-aside.xhtml#id-001.87">೧</a></sup>'ಕಾಲ'ಕ್ಕೆ ದಿಷ್ಟ, ಅನೇಹಸ್, ಮತ್ತು ಸಮಯಃ ಎಂಬ ಪರ್ಯಾಯ ಪದಗಳನ್ನು ಹೇಳಿದೆ. ವಿಶೇಷ ಅರ್ಥಗಳಲ್ಲಿ 'ಸಮಯ'ಕ್ಕೆ ಈ ಬೇರೆ ಬೇರೆ ಅರ್ಥಗಳೂ ಸಹ ಬಳಕೆಯಲ್ಲಿವೆ: (೧) ಕ್ಲುಪ್ತವಾದ ಕಾಲ, ಗೊತ್ತಾದ ವೇಳೆ (೨) ಗೊತ್ತು, ಗುರುತು. ಸಂಕೇತ (೩) ಪ್ರತಿಜ್ಞೆ, ಶಪಥ (೪) ಆಚಾರ, ಸಂಪ್ರದಾಯ, ನಡವಳಿಕೆ, ನಿಯಮ (೫) ಸಿದ್ಧಾಂತ (೬) ಅವಕಾಶ, ಅನುಕೂಲ -ಇತ್ಯಾದಿ.</p>
		<p><strong>ಸಮಯ ಪದ ಹುಟ್ಟಿ ಬಂದದ್ದು ಹೇಗೆ?</strong></p>
		<p>ಸಂಸ್ಕೃತ ಧಾತುಗಳಲ್ಲಿ 'ಇಣ್(= ಗತೌ)' ಎಂಬ ಒಂದು ಧಾತು, ಕ್ರಿಯಾಪದದ ಮೂಲ ವಸ್ತು ಇದೆ. ಈ 'ಇಣ್' ಎಂಬುದು ಹೋಗು, ಸೇರು, ತಲುಪು, ಹೊಂದು, ಪಡೆ - ಇತ್ಯಾದಿ ಅರ್ಥಗಳಲ್ಲಿ ಉಪಯೋಗವಾಗುತ್ತದೆ. ಅದು ಕ್ರಿಯಾಪದವಾದಾಗ, ಉದಾಹರಣೆಗೆ, 'ಏತಿ' ('ಹೋಗುತ್ತಾನೆ'); 'ಏತು' ('ಹೊಂದಲಿ') ಎಂಬಂಥ ರೂಪಗಳನ್ನು ಹೊಂದುತ್ತದೆ.<sup><a epub:type="noteref" href="999-aside.xhtml#id-001.88">೨</a></sup>'ಏತಿ'ಗೆ ಒಂದು ಸ್ವಾರಸ್ಯಕರವಾದ ಶ್ಲೋಕವನ್ನು ಉದ್ಧರಿಸಿ ಹೇಳಲು ಬಯಸುತ್ತೇನೆ:''ಎಲ್ಲಾ ತಿಳಿದವನೊಬ್ಬನ ಬಳಿಗೆ ಬಂದು, ವಿದ್ಯೆ ಕೇಳಿ ಕೊಳ್ಳುತ್ತದೆಯಂತೆ: ''ನಾನು ನಿನ್ನ ನಿಧಿಯಿದ್ದಂತೆ; ನನ್ನನ್ನು ಕಾಪಾಡು! ಅಸೂಯೆವುಳ್ಳವನಿಗೆ ನನ್ನನ್ನು ಕೊಡಬೇಡಯ್ಯಾ! ಹೀಗೆ ನೀನು ನನ್ನನ್ನು ನೋಡಿಕೊಂಡರೆ, ನಾನು ವೀರ್ಯವತಿಯಾಗಿ ಇರಬಲ್ಲೆ!''<sup><a epub:type="noteref" href="999-aside.xhtml#id-001.89">೩</a></sup>ಇಲ್ಲಿ 'ಏತಿ' ಎಂದರೆ, 'ಹತ್ತಿರ ಹೋಗುತ್ತದೆ' ಎಂದರ್ಥ.</p>
		<p>ಉಪಸರ್ಗದೊಡನೆ ಸೇರಿದಾಗ ಬಗೆ ಬಗೆಯ ಅರ್ಥಕ್ಕೆ ಈಡಾಗಿ, ಈ 'ಇಣ್' ಧಾತು ಬಣ್ಣ ಬದಲಾಯಿಸುತ್ತದೆ. ನಿದರ್ಶನಕ್ಕೆ: 'ಅನುಽಏತು=ಅನ್ವೇತು', ಅನುಸರಿಸುವಂತಾಗಲಿ<sup><a epub:type="noteref" href="999-aside.xhtml#id-001.90">೪</a></sup></p>
		<p>ಈ ದಿಕ್ಕಿನಲ್ಲಿ, ಧಾತುಗಳೊಂದಿಗೆ ಪ್ರತ್ಯಯಗಳು ಸೇರಿ ಹೊಸ ಪದಗಳು ರಚಿತವಾದ ದಾರಿಯಲ್ಲಿ, 'ಸಮ್ಯಕ್ ಽ ಇಣ್(ಏತಿ)' ಇದರಿಂದ 'ಸಮಯ' ಎಂಬ ಪದ ಬಂದಿದೆ, ಎಂದು ನಿಷ್ಪತ್ತಿಯನ್ನು ಹೇಳಬಹುದು.</p>
		<p><strong>'ಸಮಯ' ಎಷ್ಟು ಹಳತು?</strong></p>
		<p>ಸೋಜಿಗವೆಂದರೆ, ಕಾಲ-ಸೂಚಕವಾದ 'ಸಮಯ' ಎಂಬ ಪದ ವೇದಗಳಲ್ಲಿ ಬಂದಿಲ್ಲ; ಉಪನಿಷತ್ತುಗಳಲ್ಲಿ ಕಂಡುಬರುವುದಿಲ್ಲ; ಭಗವದ್ಗೀತೆಯಲ್ಲಿ ಕಾಣಿಸುವುದಿಲ್ಲ; ಬಹಳ ಪ್ರಾಚೀನವೆಂದು ಬಲ್ಲವರು ಒಪ್ಪುವ, ಆಚಾರ್ಯ ಶ್ರೀ ಶಂಕರರ ಗೀತಾ ಭಾಷ್ಯದಲ್ಲೂ ಈ 'ಸಮಯ' ಪದ ಗೋಚರಿಸುವುದಿಲ್ಲ. ಆದರೆ 'ಕಾಲ' ಇದೆ. ಹಾಗೆ ನೋಡಿದರೆ, 'ಕಾಲ' ಎಂಬ ಸಮಯಸೂಚಕ ಪದ ಸಹ ಮೊಟ್ಟ ಮೊದಲು ನಮಗೆ ಸಿಗುವುದು ಋಗ್ವೇದದ ಹತ್ತನೆಯ ಮಂಡಲದಲ್ಲಿ<sup><a epub:type="noteref" href="999-aside.xhtml#id-001.91">೫</a></sup></p>
		<p>ಇದು, ಈ 'ಕಾಲ' ಬರುವುದೂ ಅಲ್ಲಿ ಒಂದೇ ಸಲ. ನಂತರ ಅಥರ್ವವೇದದಲ್ಲಿ 'ವೇಳೆ' ಎಂಬರ್ಥದಲ್ಲೇ ಮತ್ತೆ 'ಕಾಲ' ಪ್ರತ್ಯಕ್ಷವಾಗುತ್ತದೆ.<sup><a epub:type="noteref" href="999-aside.xhtml#id-001.92">೬</a></sup>'ಒಂದು ಕುದುರೆಯಂತೆ 'ಕಾಲ'; ಅದಕ್ಕೆ ಏಳು ಲಗಾಮುಗಳು; ಸಹಸ್ರಾರು ಕಣ್ಣುಗಳು; ಮುಪ್ಪಿಲ್ಲ (ಮುಗಿವಿಲ್ಲ); ಸಮೃದ್ಧ ಬಲಶಾಲಿ ಇದು; ಇಡೀ ವಿಶ್ವವೇ ಇದರ ಗಾಲಿಗಳು; (ರಥವನ್ನು ಏರಿದಂತೆ) ಬಲ್ಲವರು, 'ಕವಿಗಳು' ಈ ಕಾಲವನ್ನು ಹತ್ತುತ್ತಾರೆ! ... ... ಕಾಲದಲ್ಲಿ ಮನವಿದೆ, ಕಾಲದಲ್ಲಿ ಪ್ರಾಣವಿದೆ, ಕಾಲದಲ್ಲಿಯೇ ಗುರುತಿಸುವ ಹೆಸರೂ ಒಳಗೊಂಡಿದೆ. ಎಲ್ಲರೂ ನಲಿಯುವದು 'ಕಾಲ ಬಂದಾಗಲೇ!'- ಇಂಥ ಮಾತುಗಳಿಂದ, 'ಕಾಲ'ವನ್ನು 'ವೇಳೆ'ಯ ರೂಪದಲ್ಲೂ, 'ಪರಮ ಶಕ್ತಿ'ಯೊಂದರ ಸಂಕೇತವಾಗಿಯೂ ವೈದಿಕ ಸಾಹಿತ್ಯ ಬಳಸಿತ್ತು.</p>
		<p>ಇವೆರಡರ ನಡುವೆ, ಋಗ್ವೇದೀಯ ಶತಪಥ ಬ್ರಾಹ್ಮಣದಲ್ಲಿ ಹಲವೆಡೆ<sup><a epub:type="noteref" href="999-aside.xhtml#id-001.93">೭</a></sup>'ಸಮಯ' ಬಂದು, ಇದಕ್ಕೆ ಹಿಂದೆ ಬಳಕೆಯಲ್ಲಿದ್ದ 'ಋತು'ವನ್ನು ಹಿಮ್ಮೆಟ್ಟಿಸುತ್ತದೆ. ಹಿಂದೆ, ಇಂದು, ನಾಳೆಗಳ ನಿರ್ದಿಷ್ಟ ಸೂಚನೆಗೆ, 'ಭೂತ', 'ಭವತ್' ಮತ್ತು 'ಭವಿಷ್ಯತ್' ರೂಪಗಳನ್ನು ಕಾಣಲು ನಾವು ಶಾಂಖ್ಯಾಯನ ಅರಣ್ಯಕಗಳ<sup><a epub:type="noteref" href="999-aside.xhtml#id-001.94">೮</a></sup>ಕಾಲದವರೆಗೆ ಕಾಯಬೇಕು. ಛಾಂದೋಗ್ಯ ಉಪನಿಷತ್ತಿನಲ್ಲಿ, ಬೃಹದಾರಣ್ಯಕದಲ್ಲಿ, ಮೈತ್ರಿ, ಶ್ವೇತಾಶ್ವತರ, ತೈತ್ತಿರೀಯ, ಮಹಾನಾರಾಯಣ ಮುಂತಾದ ಉಪನಿಷತ್ತುಗಳಲ್ಲಿ ಕಾಲದ ಪ್ರಸ್ತಾಪ ಬರುತ್ತದೆ. ವಿಪರ್ಯಾಸವೆಂದರೆ 'ಕಾಲ'ದ ವಿಚಾರ ಏನೂ ಇಲ್ಲದ 'ಕಾಲಗ್ನಿರುದ್ರ ಉಪನಿಷತ್' ಎಂಬ ಹೆಸರಿನ ಒಂದು ಶೈವ ಉಪನಿಷತ್ತೂ ಸಹ ಇದೆ.</p>
		<p>'ಕಾಲ'ದ ಸಂವಾದಿಯಾಗಿ, ವೇದ ವಾಙ್ಮಯದಲ್ಲಿ ಹಲವು ಪದಗಳಿವೆ.<sup><a epub:type="noteref" href="999-aside.xhtml#id-001.95">೯</a></sup>ಇವೆಲ್ಲಾ ಒಂದುಕಾಲದಲ್ಲಿ ಸಂಸ್ಕೃತದಲ್ಲಿ ಬಳಕೆಯಲ್ಲಿದ್ದ ಪದಗಳು. ಒಂದು ಭಾಷೆಯನ್ನಾಡುವ ಜನರು ತಮ್ಮ ಅವಶ್ಯಕತೆಗನುನುಣವಾಗಿ ಆ ಭಾಷೆಯಲ್ಲಿ ಹೊಸ ಹೊಸ ಪದಗಳನ್ನು ಸೃಷ್ಟಿಸಿಕೊಳ್ಳುತ್ತಾರೆ; ಅಲ್ಲಿ ಅದಕ್ಕೊಂದು ಪದ ಇಲ್ಲವೆಂದರೆ, ಅವರಿಗೆ ಅದು ಬೇಕಾಗಿರಲಿಲ್ಲ- ಎಂಬ ಭಾಷಾಶಾಸ್ತ್ರದ ಮೂಲನಿಯಮದ ಹಿನ್ನೆಲೆಯಲ್ಲಿ 'ಸಮಯ'ಕ್ಕೆ ಸಂಬಂಧಿಸಿದ ಈ ಮೇಲಿನ ಪದಗಳನ್ನು ಗಮನಿಸಬೇಕು.</p>
		<p>ಪಾಣಿನಿ ತನ್ನ ಸೂತ್ರಗಳಲ್ಲಿ 'ಕಾಲ'ದ ಬಗ್ಗೆ 'ಸಮಯ'ದ ಅರ್ಥದಲ್ಲಿ ಬಹಳೆಡೆ ಬಳಸುತ್ತಾನೆ. ಪತಂಜಲಿ ತನ್ನ ಭಾಷ್ಯದಲ್ಲಿ ಪಾಣಿನಿಯ ಕಾಲದ ಬಗ್ಗೆ ವ್ಯಾಖ್ಯಾನಿಸುತ್ತ, 'ಕಾಲ ಮಲಗಿದ್ದವನಲ್ಲೂ ಎಚ್ಚೆತ್ತಿರುತ್ತದೆ, ಕಾಲವನ್ನು ಗೆಲ್ಲಲಾಗದು' ಎಂಬ ಮಹಾಭಾರತದ ಮಾತುಗಳನ್ನು ಉದ್ಧರಿಸುತ್ತಾನೆ.<sup><a epub:type="noteref" href="999-aside.xhtml#id-001.96">೧೦</a></sup></p>
		<p>ಕಾಲಕ್ಕೂ ಬೆಳವಣಿಗೆಗೂ ಸಂಬಂಧವಿದೆ. ಈ ಚಟುವಟಿಕೆಗೆ ಮುಖ್ಯ ಕಾರಣ ಸೂರ್ಯನ ನಿರಂತರ ಚಲನೆ. ಅಂದರೇನು? ಕಾಲ ಎನ್ನುವುದು ಬೇರೇನೂ ಅಲ್ಲ; ನಮ್ಮ ಕಣ್ಣಿಗೆ ಗೋಚರಿಸುವ ಎಡೆಬಿಡದ ನಡೆಯುವ ಬದಲಾವಣೆಯನ್ನು ಗುರುತಿಸಲು, ಅಳೆಯಲು ಸಹಾಯಕವಾಗಿರುವ ಒಂದು ಅನುಕೂಲಕರ ಮಾನದಂಡ. ದಿಕ್ಕು (ಆಕಾಶ, ಸ್ಪೇಸ್) ಮತ್ತು ಕಾಲ (ಟೈಮ್) -ಮಾನವ ಜನಾಂಗದ ಎಲ್ಲಾ ಸಂಸ್ಕೃತಿಗಳಲ್ಲೂ ಬಹಳ ಹಿಂದಿನ ಕಾಲದಿಂದಲೂ ತುಂಬಾ ಚರ್ಚೆಗೊಳಗಾದ ವಿಷಯ. ನಮ್ಮ ಪುರಾಣಗಳಲ್ಲಿ<br />ಕಾಲದ ಚರ್ಚೆ ನಡೆದಿದೆ.<sup><a epub:type="noteref" href="999-aside.xhtml#id-001.97">೧೧</a></sup>ತನ್ನ ಇಪ್ಪತ್ತೈದು ತತ್ತ್ವಗಳಲ್ಲಿ ಕಾಲವನ್ನು ಒಂದೆಂದು ಪರಿಗಣಿಸದಿದ್ದರೂ, 'ಸಾಂಖ್ಯ ದರ್ಶನ' ಕಾಲವನ್ನು ಮರೆತಿಲ್ಲ. ಕಾಲವನ್ನು ತನ್ನ ಒಂಬತ್ತು 'ದ್ರವ್ಯ'ಗಳಲ್ಲಿ ಒಂದನ್ನಾಗಿ 'ವೈಶೇಷಿಕ ದರ್ಶನ' ಪರಿಗಣಿಸಿದೆ.</p>
		<p>ಶ್ರೀವಿಜಯನ 'ಕವಿರಾಜಮಾರ್ಗ'ದಲ್ಲಿ 'ಸಮಯ' ಮತ್ತು 'ಸಮಯ ವಿರುದ್ಧದ' ಹೇಳಿಕೆಯಿದೆ. ಸಾಂಖ್ಯ ದರ್ಶನಕಾರರಾದ ಕಪಿಲ, ಸುಗತರೆನಿಸಿದ ಗೌತಮ ಬುದ್ಧ, ವೈಶೇಷಿಕ ಸಿದ್ಧಾಂತದ ಕಣಾದ, ನಾಸ್ತಿಕಮತದ ಚಾರ್ವಾಕನ ಅನುಯಾಯಿ ಲೋಕಾಯತ -ಇವರುಗಳ ಮಾರ್ಗಭೇದಗಳು 'ಸಮಯ'ಗಳು; ಅವುಗಳ ತಪ್ಪು ತಿಳುವಳಿಕೆಯೇ 'ಸಮಯವಿರುದ್ಧ'; ಈ ದೋಷ ಕಾವ್ಯದಲ್ಲಿ ಸಲ್ಲ-ಎನ್ನುತ್ತದೆ, ನೃಪತುಂಗಾನುಮಪ್ಪ ಕವಿರಾಜಮಾರ್ಗಂ. (ಇಲ್ಲಿ, 'ಸಮಯ' ಧರ್ಮ, ಮತ ಎಂಬರ್ಥದಲ್ಲಿ, 'ಕಾಲ' ಎಂದಲ್ಲ! ಪರ-ಸಮಯಿಗಳು ಎಂದರೆ 'ಅನ್ಯಧರ್ಮೀಯರು' ಎಂದು.)<sup><a epub:type="noteref" href="999-aside.xhtml#id-001.98">೧೨</a></sup></p>
		<p>ವಿಷ್ಣುಸಹಸ್ರನಾಮದಲ್ಲಿ ಭಗವಂತನನ್ನು 'ಸಮಯ-ಜ್ಞ' ಎಂದು ಕರೆದೆವು.<sup><a epub:type="noteref" href="999-aside.xhtml#id-001.99">೧೩</a></sup>ನಮ್ಮ ಸರ್ವಜ್ಞ ''ಹುಟ್ಟು, ಇರುವು, ಅಳಿವು-ಇವುಗಳ 'ಸಮಯ'ವನ್ನ ಬಲ್ಲವನು''- ಎಂದು ಒಂದು ವ್ಯಾಖ್ಯೆಯಾದರೆ, ''ಆರೂ ಬಗೆಯ 'ಸಮಯ'ಗಳನ್ನು ಬಲ್ಲವನು''-ಎನ್ನುತ್ತದೆ ಶ್ರೀ ಶಾಂಕರ ಭಾಷ್ಯ.<sup><a epub:type="noteref" href="999-aside.xhtml#id-001.100">೧೪</a></sup>''ಅಗ್ನಿಯೇ ಮೊದಲಾದವರ 'ಸಮಯ' ಅಂದರೆ, ಅಧಿಕಾರವನ್ನು ಬಲ್ಲವನು''- ಎನ್ನುತ್ತಾರೆ ಶ್ರೀ ಪರಾಶರರು. ''ಭಕ್ತರಿಗೆ ಅಭೀಷ್ಟವನ್ನು ಅನುಗ್ರಹಿಸಲು ತಕ್ಕ ಕಾಲವನ್ನು ಬಲ್ಲವನು''- ಎನ್ನುತ್ತಾರೆ ಶ್ರೀ ಸತ್ಯಸಂಧರು.</p>
		<p>ಗಣಿತ ಮತ್ತು ಖಗೋಳಶಾಸ್ತ್ರೀಯ ಗ್ರಂಥಗಳಂತೂ ಈ 'ಕಾಲ', ಅದರ ಗಣನೆಯ ಬಗ್ಗೆ ವಿಪುಲ ಅಧ್ಯಯನ ಸಾಮಗ್ರಿ ಒದಗಿಸಿದೆ (ಇದು ಇನ್ನೊಂದು ಲೇಖನಕ್ಕೆ ಹೊಟ್ಟೆತುಂಬಾ ಆಹಾರ; ಇಲ್ಲಿ ಬೇಡ.)</p>
		<p><strong>ಕ್ರಿಯಾ-ವಿಶೇಷಣವಾಗಿ ಅವ್ಯಯಗಳು:</strong></p>
		<p>ನಾಮಪದಗಳಿಗೆ ವಿಶೇಷಣಗಳು ಬೇಕಾದಾಗ, ಸಂಸ್ಕೃತದಲ್ಲಿ ಒಂದು ವೈಶಿಷ್ಟ್ಯವಿದೆ: ನಾಮಪದದ ಲಿಂಗ. ವಚನ ಇತ್ಯಾದಿಗಳನ್ನೇ ಆ ವಿಶೇಷಣಗಳೂ ಮೈಯುಂಡಿರಬೇಕು- ಎಂಬುದು ಒಂದು ನಿಯಮ. 'ಸುಂದರಃ ಪುರುಷಃ, ಸುಂದರೀ ನಾರೀ, ಸುಂದರಂ ವನಮ್'- ಎಂಬಂತೆ.</p>
		<p>ಕನ್ನಡದಲ್ಲೂ ಹೆಚ್ಚೂ ಕಡಿಮೆ ಇಂಥದೇ ನಿಯಮವಿದೆ. ನೋಡಿ: 'ಸುಂದರನಾದ, ಸುಂದರಳಾದ, ಸುಂದರವಾದ...', ಹೀಗೆ. ಆದರೆ, 'ಅವ್ಯಯ'ಗಳಿಗೆ ಈ ನಿಯಮ ತಗಲುವುದಿಲ್ಲ. 'ಅವ್ಯಯ' ಎನ್ನುವುದು ಮೂರೂ ಲಿಂಗ, ವಚನಗಳಲ್ಲಿ, ಏಳೂ ವಿಭಕ್ತಿಗಳಲ್ಲಿ ಏನೂ ಬದಲಾಗದೇ ಇದ್ದಂತೆಯೇ ಇರುವ 'ದೇವರ'ಂಥಾ ಪದ! 'ಸಮಯ'ದ ವಿಚಾರ ಬಂದಾಗ, 'ಕಾಲ'ಕ್ಕೆ ಸಂಬಂಧಿಸಿದಂತೆ, ಕ್ರಿಯಾಪದಗಳ ವಿಶೇಷಣವಾಗಿ ಇರುವ 'ಅವ್ಯಯ'ಗಳ ಕಡೆ ಈಗ ಗಮನ ಹರಿಸೋಣ:'ಅದೇ ಸಮಯದಲ್ಲಿ' ಎಂಬ ಅರ್ಥದಲ್ಲಿ, 'ಸಾಕಮ್' ಎಂಬ ಸಮಯ ಸೂಚಕ ಸಂಸ್ಕೃತ ಪದವನ್ನ, ಬಹಳ ಬಹಳ ಹಿಂದೆಯೇ ನೋಡುತ್ತೇವೆ.<sup><a epub:type="noteref" href="999-aside.xhtml#id-001.101">೧೫</a></sup>ಇದರ ಹಿಂದೆ, ಮುಂದೆ ಇಲ್ಲಿ ಈ ಕ್ರಿಯಾ ವಿಶೇಷಣ ಅವ್ಯಯಗಳ ದೊಡ್ಡ ಸೈನ್ಯವೇ ಇದೆ.</p>
		<p>ಈ ಸೈನ್ಯದಲ್ಲಿ, ಸಂಸ್ಕೃತವನ್ನು ಸ್ವಲ್ಪ ಬದಿಗಿರಿಸಿ, ಕನ್ನಡದ ಕಾಲಸೂಚಕ ಸಾಮಾನ್ಯ ಅವ್ಯಯಗಳೆಂಬ ಪದಾತಿಗಳನ್ನು ಮಾತ್ರ ಪಟ್ಟಿ ಮಾಡೋಣ:</p>
		<p>ಕೂಡಲೇ, ಈಗಲೇ, ಒಡನೆ, ಬೇಗ, ವೇಗವಾಗಿ, ತ್ವರೆಯಿಂದ, ತ್ವರಿತವಾಗಿ; ಮೆಲ್ಲಗೆ, ಮೆಲ್ಲ ಮೆಲ್ಲಗೆ, ನಿಧಾನವಾಗಿ, ಸಾವಕಾಶವಾಗಿ; ಮೊದಲು, ಮುನ್ನ; ಇನ್ನು, ಬಳಿಕ, ತರುವಾಯ, ಅನಂತರ, ನಂತರ; ಈಗ, ಈವಾಗ, ಆಗ, ಆವಾಗ, ಯಾವಾಗ, ಎಂದು; ಇಂದು, ನಾಳೆ, ನಾಳಿದ್ದು, ನಾಡಿದ್ದು; ನೆನ್ನೆ, ಮೊನ್ನೆ; ಯಾವಾಗಲೂ, ಸದಾ, ನಿರಂತರ, ಚಿರಕಾಲ- ಮುಂತಾದವು.</p>
		<p>ಹಳೆಗನ್ನಡದಲ್ಲಿ ಕಾಲಸೂಚಕ ಪ್ರತ್ಯಯಗಳನ್ನು ಗಮನಿಸಿ: ಒಡೆ, ಎ, ಅಲ್, ಅಲ್ ಒಡಂ, ಅನ್ನಂ, ಅನ್ನೆಗಂ, ಇನಂ, ಇನೆಗಂ, ಉದುಂ- ಮುಂತಾದ ಪ್ರಯೋಗಗಳಿವೆ.<sup><a epub:type="noteref" href="999-aside.xhtml#id-001.102">೧೬</a></sup>ಇವೆಲ್ಲ ಪದಪುಷ್ಪಗಳು ನಮ್ಮ 'ಸಮಯ'ದ 'ಕಾಲ'ದ ದಾಯಾದಿಗಳು, ಒಂದಲ್ಲ ಒಂದು ತರಹಾ.</p>
		<p><strong>ವಿಶಿಷ್ಟ ಪಾರಿಭಾಷಿಕ ಪದವಾಗಿ 'ಸಮಯ':</strong></p>
		<p>ದೇವರನ್ನು 'ಶಕ್ತಿ'ಯನ್ನಾಗಿ, 'ದೇವಿ'ಯನ್ನಾಗಿ ಪರಿಭಾವಿಸಿಕೊಂಡು ಉಪಾಸನೆ ಮಾಡುವವರು, ಇದಕ್ಕೆ ಸಂಬಂಧಿಸಿದ 'ತಂತ್ರಶಾಸ್ತ್ರ' ಗ್ರಂಥಗಳನ್ನು ಆಧರಿಸಿ, ಪೂಜೆಮಾಡುತ್ತಾರೆ. ಇಂಥ ತಂತ್ರಶಾಸ್ತ್ರ ಗ್ರಂಥಗಳಲ್ಲಿ ಸಂಕೇತ ಮಯವಾದ ಮತ್ತು ಗುಪ್ತಸಂಜ್ಞೆಗಳಿಂದ ಕೂಡಿದ ಹಲವಾರು ತಾಂತ್ರಿಕ ಪಾರಿಭಾಷಿಕ ಪದಗಳು ಇವೆ. 'ಸಮಯ' ಎಂಬುದು ಅವುಗಳಲ್ಲಿ ಒಂದು.</p>
		<p>'ಲಲಿತಾ ಸಹಸ್ರನಾಮ' ಈ ಬಗೆಯ ಆರಾಧನೆಗೆ ಒಂದು ಸಾಧನ. ಬ್ರಹ್ಮಾಂಡಪುರಾಣದ ಆ ಭಾಗದಲ್ಲಿ, ಶ್ರೀಮಾತಾ-ಲಲಿತಾಂಬಿಕಾ 'ದೇವಿ'ಯ ಸಾವಿರ ಹೆಸರುಗಳಲ್ಲಿ 'ಸಮಯ ಅಂತಸ್ಥಾ' ಮತ್ತು 'ಸಮಯಾಚಾರ-ತತ್ಪರಾ' ಎಂಬ ಸ್ತುತಿಯೂ ಉಂಟು.<sup><a epub:type="noteref" href="999-aside.xhtml#id-001.103">೧೭</a></sup>'ಸಮಯ'ದ ಒಳಗಿರುವವಳು, 'ಸಮಯ'ಕ್ಕೆ ಒಳಗಾಗಿರುವವಳು- ಎಂದು ವಾಚ್ಯಾರ್ಥ.</p>
		<p>'ಸಮಯ' ಎಂದರೆ, ಹೃದಯಾಕಾಶದಲ್ಲಿ ಇರುವ ಚಕ್ರಕ್ಕೆ ಪೂಜೆಯನ್ನು ಸಲ್ಲಿಸುವುದು- ಎಂದು. 'ಸಮಯ'ದ ಇನ್ನೊಂದು ಅರ್ಥ: ವಸಿಷ್ಟ, ಶುಕ, ಸನಕ, ಸನಕನಂದನ, ಸನತ್ಕುಮಾರ- ಈ ಐವರ ತಂತ್ರಶಾಸ್ತ್ರಗ್ರಂಥಗಳಲ್ಲಿ ಹೇಳಿರುವ ಆಂತರಿಕ ಪೂಜಾ ವಿಧಾನ. 'ಸಮ' ಎಂದರೆ ಎಲ್ಲಾ ಬಗೆಯಲ್ಲಿ ಒಂದೇ ರೀತಿ, 'ಯ' ಎಂದರೆ 'ಆ' ಭಾವವನ್ನು ಹೊಂದುವವನು/ಳು- ಎಂಬ ವ್ಯಾಖ್ಯಾನವೂ 'ಸಮಯ'ಕ್ಕೆ ಉಂಟು. ತನ್ನ 'ವಾಸನಾ ಶುಭಗೋದಯ' ಸಂಸ್ಕೃತ ಭಾಷ್ಯ ಗ್ರಂಥದಲ್ಲಿ 'ಲೊಲ್ಲ' ಎಂಬ ವಿದ್ವಾಂಸ ಇನ್ನೊಂದು ರೀತಿ 'ಸಮಯ'ಕ್ಕೆ ವಿವರಣೆ ಕೊಡುತ್ತಾನೆ: ಶಿವ ಮತ್ತು ಶಕ್ತಿಯರಿಗೆ ಬಹಳ 'ಸಾಮ್ಯ' ಉಂಟು; ಅವರಿಬ್ಬರೂ ಒಂದೇ ರೀತಿಯಲ್ಲಿ ತೋರುವುದು.<sup><a epub:type="noteref" href="999-aside.xhtml#id-001.104">೧೮</a></sup></p>
		<p>ಶ್ರೀ ದೇವಿ 'ಸಮಯಾಚಾರ ತತ್ಪರಾ' ಎಂದರೆ, 'ರುದ್ರಯಾಮಳ' ಎಂಬ ತಾಂತ್ರಿಕ ಗ್ರಂಥದ ಹತ್ತೂ ಅಧ್ಯಾಯಗಳಲ್ಲಿ ಹೇಳಿದ ರೀತಿಯ ನಡವಳಿಕೆಗಳಲ್ಲಿ ತೊಡಗಿರುವವಳು- ಎಂದು ಒಂದು ವ್ಯಾಖ್ಯೆ.<sup><a epub:type="noteref" href="999-aside.xhtml#id-001.105">೧೯</a></sup>ಇನ್ನೊಂದು ವಿಶಿಷ್ಟ ಪೂಜಾ ವಿಧಾನದಲ್ಲಿ, ಮೂಲಾಧಾರದಲ್ಲಿ ಮಣಿಪೂರಚಕ್ರದಲ್ಲಿ 'ದೇವಿ'ಯನ್ನು ಕಂಡು, ವಿವಿಧ ಚಕ್ರಗಳಲ್ಲಿ ಪಾದ್ಯದಿಂದ ಹಿಡಿದು ನೀರಾಜನದ ವರೆಗೆ ಷೋಡಶ ಉಪಚಾರಗಳಿಂದ ಪೂಜಿಸಿ, ಕೊನೆಗೆ ಸಹಸ್ರದಳ ಕಮಲದಲ್ಲಿ, ಸರಘಾಮಧ್ಯದಲ್ಲಿ ಸದಾಶಿವನೊಡನೆ ಶಿವೆಯನ್ನು ಸಂಯೋಜಿಸುತ್ತಾರೆ. ಇದು 'ಸಮಯಾಚಾರ'.</p>
		<p>ಆಚಾರ್ಯ ಶ್ರೀ ಶಂಕರರ 'ಆನಂದ ಲಹರೀ' ಈ ಸಮಯಾಚಾರ ತತ್ತ್ವದ ಸಾರಸರ್ವಸ್ವವನ್ನು ಒಳಗೊಂಡಿದೆ- ಎಂದು ಅದಕ್ಕೆ ವ್ಯಾಖ್ಯಾನಿಸುವವರು ಅಭಿಪ್ರಾಯಪಡುತ್ತಾರೆ.</p>
		<p>ಈ 'ಸಮಯ ಕಾಲ ವೇಳೆ'ಯ ಹಾದಿಯಲ್ಲಿ ನಡೆದು, ನಾವು ಮೂರು ಮುಖ್ಯ ಘಟ್ಟಗಳನ್ನು ಮುಟ್ಟುತ್ತೇವೆ: ಅವೇನೇ, 'ನೆನ್ನೆ, ಇಂದು, ನಾಳೆ'.</p>
		<p>''ಸತ್ತು ಹೋಗಿಹ ನೆನ್ನೆಯ ಬಗ್ಗೆ, ಇನ್ನೂ ಹುಟ್ಟದಿಹ ನಾಳೆಯ ಬಗ್ಗೆ ಏಕೆ ಚಿಂತೆ ಮಾಡುತ್ತೀಯ; ಬಿಟ್ಟು ಬಿಡು. ಈಗ ಕಣ್ಣೆದುರಿಗಿರುವ ಈಗ ಅನುಭವಿಸುತ್ತಿರುವ 'ಇಂದಿ'ನ ಬಗ್ಗೆ ಯೋಚಿಸು''- ಎಂದು ಒಬ್ಬ ಕವಿ ಹೇಳುತ್ತಾನೆ. ಅವನ ಮಾತಿನಲ್ಲಿ ತುಂಬಾ ಅರ್ಥ ಇದೆ.</p>
		<p>ಹಾಗೆಂದಾಗ, 'ನೆನ್ನೆ'ಯನ್ನು ನಾವು ಪೂರಾ ಮರೆತು ಬಿಡಬೇಕೆಂದೇನಲ್ಲ. ನಮ್ಮ ಮತ್ತು ಅವರಿವರ 'ನೆನ್ನೆ'ಯಿಂದ ಎಲ್ಲರೂ ಕಲಿಯುವ ಪಾಠ ತುಂಬಾ ಇದ್ದೇ ಇದೆ. ನೆನ್ನೆ ಮತ್ತು ಅದರ ಹಿಂದಿನ ಹಲವು ನೆನ್ನೆಗಳ ಕತೆಯೇ ಅಲ್ಲವೇ 'ಇತಿಹಾಸ'; 'ಇತಿ ಹ ಆಸ, ಹೀಗೆ ಇತ್ತು, ಹೀಗೆ ಆಯಿತು' -ಎಂಬ ಘಟನಾವಳಿಗಳ ಸುತ್ತ ಮುತ್ತ ನಾವು ತಿಳಿಯ ಯತ್ನಿಸುವ ಚರಿತ್ರೆ ಅದೇ ಅಲ್ಲವೆ? ಅವುಗಳ ಮೇಲೆ ಕಣ್ಣು ಹಾಯಿಸಿದಾಗ, ಏನೇನೋ ಸೋಜಿಗ ನಮಗೆ ಎದುರಾಗಿಲ್ಲವೆ? ಕೆಲವರ ನಡವಳಿಕೆಗಳಂತೂ ನಂಬಲು ಸಾಧÀ್ಯವಾಗದಷ್ಟು ವಿಚಿತ್ರವಾಗಿದ್ದನ್ನು ನೋಡಿ, ನಾವು ಬೆಚ್ಚಿ ಬಿದ್ದಿಲ್ಲವೆ?</p>
		<p>ನಮ್ಮ ಜೀವನದಲ್ಲೇ ಒಮ್ಮೊಮ್ಮೆ ಹಿಂತಿರುಗಿ ನೋಡಿದಾಗ, ಆ 'ನೆನ್ನೆ' ಹಾಗೇಕೆ ನಾವು ವರ್ತಿಸಿದೆವು ಎಂದು ಕೈ ಕೈ ಹಿಚುಕಿಕೊಂಡ ಸಂದರ್ಭಗಳು ಇಲ್ಲವೇನು? ಆ ದಿನ ಮತ್ತೆ ಬಂದರೆ, ನಾನು ಬೇರೆ ರೀತಿಯಲ್ಲಿ ವರ್ತಿಸುತ್ತಿದ್ದೆ- ಎಂದುಕೊಂಡ ಕ್ಷಣಗಳು ಇಲ್ಲವೇನು?</p>
		<p>ಆದರೆ, 'ಹಕ್ಕಿ ಹಾರಿ ಹೋಗಿ ಬಿಟ್ಟಿದೆ', ನೋಡಿದಿರಾ? ಬರೆಯುವ ಕೈ ಬರೆದು, ಮುಂದೆ ಬಲು ದೂರ ಸಾಗಿ ಬಿಟ್ಟಿದೆ; ನಾನು ನೀವು ಏನೇನು ಮಾಡಿದರೂ ಮತ್ತೆ ಅದನ್ನು ಹಿಂದಕ್ಕೆ ತರಲಾರೆವು. ತರಲಾರೆವು.</p>
		<p>ಈ ಕಾರಣಕ್ಕಾಗಿಯಾದರೂ, ನಾವು 'ಇಂದಿ'ನ ಕಡೆ ಗಮನ ಕೊಡಬೇಕು.</p>
		<p>''ನಾಳೆ ಬರ್ಪುದು ನಮಗೆ ಇಂದೇ ಬರಲಿ!''- ಎನ್ನುವ ಒಂದು ಒಳ್ಳೆಯ ಮಾತು ಇದೆ. 'ನಾಳೆ'ಗಾಗಿ ಕಾಯಬೇಡ, ಕಾಯಿಸ ಬೇಡ. ಒಳ್ಳೆಯ ಕೆಲಸಗಳನ್ನು ಮಾಡಲು ವಿಳಂಬ ಮಾಡ ಬೇಡ, ಕಾಲ ಮುಂದೂಡ ಬೇಡ. ಈ ಹೊತ್ತೇ ಆ ಒಳ್ಳೆಯ ಕೆಲಸಗಳನ್ನೆಲ್ಲಾ ಮಾಡಿ ಮುಗಿಸಿ ಬಿಡು -ಇದು ಈ ವಚನಾಮೃತದ ಅಂತರಾರ್ಥ. 'ಹೊತ್ತು ಹೋಗದ ಮುನ್ನ' ಆ ಕೆಲಸಗಳನ್ನೆಲ್ಲಾ ಪೂರೈಸೋಣ ಇದು ಆಶಯ.</p>
		<p>ಸ್ವಲ್ಪ ಅತಿಯೆನಿಸಿದರೂ, ಚಾರ್ವಾಕರದೂ ಇದೇ ಅಭಿಪ್ರಾಯ. 'ಯಾವಜ್ಜೀವೇತ್ ಸುಖಂ ಜೀವೇತ್; ಋಣಂ ಕೃತ್ವಾ ಘೃತಂ ಪಿಬೇತ್!' ಇವತ್ತು ಚೆನ್ನಾಗಿ, ಸುಖವಾಗಿ ಬದುಕುವುದನ್ನು ಕಲಿಯಿರಿ; ನಾಳಿನ ಯೋಚನೆ ಬೇಡ! ಇದು ನಂಬದವರ ಮಾತಾಯಿತು.</p>
		<p>ಇನ್ನು ದೇವರನ್ನು ನಂಬಿದವರ ಮಾತನ್ನು ಕೇಳಿದರೆ, ಅವರು ಹೇಳಿದ್ದೂ ಅದೇ: 'ಇಂದು ಎನಗೆ ಗೋವಿಂದ ನಿನ್ನಯ ಪಾದಾರವಿಂದವ ತೋರೋ ಮುಕುಂದನೇ!' ಅವರು<sup><a epub:type="noteref" href="999-aside.xhtml#id-001.106">೨೦</a></sup>, 'ನಾಳೆ' ತೋರೋ -ಎಂದು ಕೇಳಿಕೊಳ್ಳಲಿಲ್ಲ. ''ಇಂದಿನ ದಿನವೇ ಶುಭದಿನವು, ಇಂದಿನ ವಾರವೇ ಶುಭವಾರ!'' ಎಂದು ಹಾಡಿದವರ ಗುಂಪಿಗೆ ಸೇರಿದವರು ಅವರು! ಹಾಗೆಂದ ಮಾತ್ರಕ್ಕೆ 'ನಾಳೆ'ಯನ್ನು ಪೂರ್ತಿಯಾಗಿ ನಿರಾಕರಿಸ ಬೇಕಿಲ್ಲ. ಮನುಷ್ಯನಿಗೂ ಪ್ರಾಣಿಗಳಿಗೂ ವ್ಯತ್ಯಾಸವಿರುವುದೇ ಅವನು 'ಕನಸು' ಕಾಣಬಲ್ಲ, 'ನಾಳೆ'ಯ ಬಗ್ಗೆ ಯೋಜನೆ ಹಾಕಿಕೊಳ್ಳಬಲ್ಲ, ಆ 'ಫಾ಼್ಯಂಟಸಿ'ಯಲ್ಲಿ ಇಂದು ಬದುಕಬಲ್ಲ -ಎಂದು ತಾನೆ?<br />ಅದೂ ಬೇಕು. ಸುಭದ್ರವಾದ ತಳಹದಿಯಮೇಲೆ 'ನಾಳೆ'ಗಾಗಿ ಇಂದಿನ ಸೌಧವನ್ನು ಕಟ್ಟುವುದು ಮುತ್ಸದ್ದಿತನ, ದೂರದೃಷ್ಟಿತ್ವ. ಸುಖ ಬಾಳ್ವೆಗೆ ಇದೂ ಅವಶ್ಯಕ!</p>
		<p><strong>ಎಲ್ಲರಿಗೂ ಬೇಕಾದ ಇಂದಿನ 'ಸಮಯಾಚಾರ':</strong></p>
		<p>'ಕಾಲ'ಕ್ಕೆ ಮಹತ್ವ ಏಕೆ ಕೊಡಬೇಕು? -ಎಂಬ ಪ್ರಶ್ನೆ ಕೇಳಿದರೆ, ಅದು ಮೂರ್ಖತನವೆಂದು ಯಾರೂ ಮೂಗು ಮುರಿದಾರು. ಆದರೆ, ಹಿಂದೆ, ಬಹಳ ದಿನಗಳ ಹಿಂದೆ, 'ಮಳೆಗಾಲ'ದಿಂದ 'ಮಳೆಗಾಲ'ಕ್ಕೆ ಇರುವ ಅವಧಿ ನಮಗೆ 'ವರ್ಷ'ವಾದರೆ ಸಾಕಿತ್ತು. ನಮಗೆ ಸಾಕಷ್ಟು 'ವೇಳೆ'ಯ ಶ್ರೀಮಂತಿಕೆ ಇತ್ತು; ವಿಳಂಬಿಸಿ ಕೆಲಸ ನಡೆಸಿದರೂ ತೊಂದರೆಯಿರಲಿಲ್ಲ; 'ತದ್ ಏವ ಲಗ್ನಂ, ಸುದಿನಂ ತದ್ ಏವ; ತಾರಾಬಲಂ ಚಂದ್ರಬಲಂ ತದ್ ಏವ; ವಿದ್ಯಾಬಲಂ ದೈವಬಲಂ ತದ್ ಏವ'- ('ಅವನನ್ನು ನೆನೆಯಲು ಹೊತ್ತೇನು, ಗೊತ್ತೇನು?') ಎಂಬುದು ಗೊತ್ತಿದ್ದರೂ, 'ಒಳ್ಳೆಯ ಕಾಲ ಅಥವಾ ಮುಹೂರ್ತ ಬರುವವರೆಗೂ ಕಾದೇವು!'- ಎಂದು, ಕೆಲಸ ಮಾಡುವದನ್ನ ಮುಂದೂಡುತ್ತಿದ್ದ ಜನ ನಾವು.</p>
		<p>'ನಾಳೆ ಬರ್ಪುದು ನಮಗೆ ಇಂದೇ ಬರಲಿ!' ಎಂದು ಹೇಳಿಕೊಳ್ಳುತ್ತಿದ್ದುದು ಕಡಿಮೆ. 'ಹೊತ್ತು ಹೋಗದ ಮುನ್ನ ಅಘ್ಘವಣಿ ಪತ್ರೆಯ ತಂದು ಲಿಂಗವ ಪೂಜಿಸಲು' ನಮಗೆ ಎಚ್ಚರಿಸುವವರು ಬೇಕಾಯಿತು. 'ಸಮಯವನರಿತು... ಅರ್ಚನೆಯ ಮಾಡಿಸಿ, ಒಕ್ಕುದ ಕೊಂಡು, ಓಲಾಡುತ್ತಿಪ್ಪುದೇ ಭಕ್ತಿ'- ಎಂದು ತಿಳಿಸುವವರು ಬೇಕಾಯಿತು. ಹೇಳಿ, ಕೇಳಿ ನಿಧಾನಸ್ಥರು ನಾವು, ನಮ್ಮಲ್ಲಿ ಬಹಳ ಮಂದಿ ಗಡಿಯಾರದ ಬದಲು ಕ್ಯಾಲೆಂಡರನ್ನು ಪ್ರೀತಿಸುವವರು, ಆಶ್ರಯಿಸುವವರು.</p>
		<p>ಕ್ಷಣಕ್ಕೇನು ಬೆಲೆ? ಸೆಕೆಂಡಿಗೇನು ಬೆಲೆ?- ಟಿ.ವಿ. ಜಾಹೀರಾತು ಕೊಡುವವರಿಗೆ ಕೇಳಿ; ಒಂದೆರಡು ನಿಮಿಷ ತಡವಾದರೇನಂತೆ? ವಿಮಾನ ತಪ್ಪಿಸಿಕೊಂಡವರನ್ನು ಕೇಳಿ; ಹೊತ್ತಾಗಿ ಹೋಗಿದ್ದು ಕಾಲು-ಅರ್ಧಗಂಟೆ ತಾನೆ? ನಿಗದಿತ ವೇಳೆಗೆ ಸಂದರ್ಶನಕ್ಕೆ ಹೋಗಲಾಗದೆ ಕೆಲಸ ಕಳೆದುಕೊಂಡವರನ್ನ ಕೇಳಿ; ಗಂಟೆ ವಿಳಂಬವಾದರೇನಂತೆ ಎನ್ನುವಿರಾ? ವಾಹನ ಸಂದಣಿಯಲ್ಲಿ ಸಿಕ್ಕಿಹಾಕಿಕೊಂಡು ತಡವಾಗಿ ಹೋಗಿ, ಪರೀಕ್ಷೆ ಬರೆಯಲಾಗದೇ ವರ್ಷವಿಡಿ ಒದ್ದಾಡಿದವರನ್ನು ಕೇಳಿ; ಅಂಚೆ ತಡವಾಗಿ ತಲುಪಿದ್ದು ಒಂದೇ ಒಂದು ದಿನ ತಾನೆ? ಅಸ್ವೀಕೃತವಾದಾಗ ವಿಳಂಬಶುಲ್ಕದ ದಂಡ ಕಟ್ಟಬೇಕಾದವರನ್ನ ಕರೆದು ಕೇಳಿ; ವೀಸಾ ಮುಗಿದರೂ ಒಂದೆರಡು ದಿನ ಹೊರದೇಶದಲ್ಲಿ ಇದ್ದರೇನಾಗುವುದು ಎನ್ನುತ್ತೀರಾ? ಗಂಟುಮೂಟೆ ಸಮೇತ ಹೊರದಬ್ಬಿಸಿಕೊಂಡವರನ್ನು ಕೇಳಿ; ಜನ್ಮದಿನಾಂಕದಲ್ಲಿ ಒಂದು ವರ್ಷ ಕಡಿಮೆಯಿದ್ದರೇನಂತೆ? ಎಷ್ಟೇ ಭಾರೀ ವಿದ್ಯಾರ್ಹತೆ ಇದ್ದರೂ ತಕ್ಕ ಸರ್ಕಾರಿ ಕೆಲಸಕ್ಕೆ ಸೇರಿಸಿಕೊಳ್ಳಲು ನಾಲಾಯಖ್ ಆದವರ ಹುಟ್ಟುಹಬ್ಬದ ಕತೆ ಕೇಳಿ- ಎಲ್ಲಕ್ಕೂ ಶಿಖರಪ್ರಾಯವಾಗಿ 'ಮೊದಲೇ ಬಂದಿದ್ದರೆ' ತುರ್ತು ಚಿಕಿತ್ಸಾ ಘಟಕದ ರೋಗಿಯ 'ಪ್ರಾಣವನ್ನು ಉಳಿಸಬಹುದಾಗಿತ್ತು' ಎಂಬ ಯಮರಾಜ ಸಹೋದರ ವೈದ್ಯ ಮಹಾಶಯರ ಮಾತನ್ನು ಮತ್ತೆ ಮತ್ತೆ ಮೆಲುಕುಹಾಕಿ.ಇಂಥ ನಾವು, ಧಿಡೀರನೆ 'ಸಮಯಾಚಾರ ತತ್ಪರ'ರಾಗಬೇಕಾಗಿದೆ. 'ಸಮಯ'ಕ್ಕೆ ಸರಿಯಾಗಿ ಹೋಗುವ, ಬರುವ, ತಲಪುವ, ಉಳಿಯುವ, ಉಣ್ಣುವ, ವಿಶ್ರಮಿಸುವ, ಮಲಗುವ, ಏಳುವ, ಬಾಳಿನೊಡನೆ ಒಡನಾಡುವ- ಪರಿಪಾಠವನ್ನು ಬೆಳಸಿಕೊಳ್ಳದೆ ವಿಧಿಯಿಲ್ಲ. 'ಸಮಯ-ಪ್ರಜ್ಞೆ, ಸಮಯ-ಪಾಲನೆ ಇಲ್ಲದವನ/ಳ ಬಾಳು ಬಲು ಗೋಳು!' ಇಂಥವರನ್ನು ನಂಬಿ ನಡೆಸುವ ಕಾರ್ಯಕ್ರಮಗಳಂತೂ ಅವ್ಯವಸ್ಥೆಯ ಹಳಸಿದ ತಂಗಳ ಕೂಳು! ಹುಳುಗಳು ಮುಕ್ಕಿ ಉಳಿಸಿದ ಜೊಳ್ಳು, ಮುರಿದು ಒಳಗೆ ಉಳಿದ ಮುಳ್ಳು! ಈ ನಾಲ್ಕನೆಯ ಆಯಾಮದ ಹಿನ್ನೆಲೆಯಲ್ಲಿ, ನಾನು ಹಿಂದೆ ಬರೆದ ಒಂದು ಕವನವನ್ನು ನೆನೆಸಿಕೊಳ್ಳುತ್ತಿದ್ದೇನೆ:</p>
		<p class="text-center"><strong>ಕಾಲಲಕ್ಷ್ಮಿ!</strong></p>
		<p class="myquote">ಚಿಲಿಪಿಲಿಯ ದನಿ ಕಣ್ಣ ಬಿಡಿಸಿತು, ಎದ್ದೆ;<br />ಎಂದೂ ನಿದ್ದೆ ಮಾಡದ ಹಕ್ಕಿ<br /><em>ಎಲ್ಲಿಯವರೆಗೆ ಹಾರಿದೆ</em>, ನೋಡಿ,<br />ಅಭ್ಯಾಸ-ಬಲ,<em>''ಅಂಗೈ ತುದಿಯಲ್ಲೇ ಇದ್ದಾಳೆ.. ..''</em><sup><a epub:type="noteref" href="999-aside.xhtml#id-001.107">೨೧</a></sup><br />ಗುನುಗುನಿಸುತ್ತಿದ್ದೆ;<br />ಆಗ ಹೊಳೆದದ್ದು ಇದು:<br />ಧನ ಲಕ್ಷ್ಮಿ, ವನ ಲಕ್ಷ್ಮಿ, ತೆನೆ ಲಕ್ಷ್ಮಿ, ಮನೆ ಲಕ್ಷ್ಮಿ,<br />ಹತ್ತಿ ಇಳಿಯುವ ಆನೆ ಕುದುರೆ ವಾಹನಗಳೆಲ್ಲವೂ<br />ಲಕ್ಷ್ಮಿ;<br />ಆಹಾ! ಓ ಕಮಲೆ, ಎಷ್ಟೊಂದು ಹೆಸರೆ ನಿನಗೆ?<br />ಲಕ್ಷ್ಮೀ ಪದ್ಮಾಲಯಾ ಪದ್ಮಾ<br />ಕಮಲಾ ಶ್ರೀರ್ ಹರಿ-ಪ್ರಿಯಾ;<br />ಇಂದಿರಾ ಲೋಕಮಾತಾ ಮಾ<br />ರಮಾ ಮಂಗಳದೇವತಾ,<br />ಭಾರ್ಗವೀ ಲೋಕಜನನೀ ಕ್ಷೀರಸಾಗರ-ಕನ್ಯಕಾ<br />ಬೆಳಕು, ಚೆಲುವು, ಗೆಲುವು, ಹೂವು, ಹಾವೂ ಲಕ್ಷ್ಮಿ;<br />ಮಜ್ಜಿಗೆಯೊಳಗಣ ಬೆಣ್ಣೆಯ ಭಾಗ್ಯ ದಾಸರ ಲಕ್ಷ್ಮಿ;<br />ಜೊತೆಗಿರೆ ಎಂಟೆದೆ'- ಎಂದಿರಾ?<br />ಅದಕ್ಕೇ ಇರಬೇಕು, ಎಂಟು ಬಗೆ ಇಂದಿರಾ!<br />ಹೆಸರ ಮೊದಲಿಗೇ ಹಾರಿ, ಪದದ ಬಾಲವ ಸೇರಿ,<br />ಅವಳ ನೆನಪಿನ ಹಗ್ಗ ಜಗ್ಗಿ ಜಗ್ಗಿ ಶ್ರೀಮುದ್ರೆ<br />ಸವಕಲು-ನಾಣ್ಯಶ್ರೀಯಾಗಿ ಹೋಯ್ತಲ್ಲ, ಇರಲಿ,<br />ಆದರೂ, ನಮ್ಮವರಾರೂ ಕರೆದಿಲ್ಲ - 'ಕಾಲಲಕ್ಷ್ಮಿ'!<br />ಅನ್ನ ನೆಮ್ಮದಿ ಸೌಖ್ಯ ಮನ್ನಣೆಯ ತಾವೇ ದುಡಿದು<br />ಗಳಿಸಲವಕಾಶವ ಅರಸಿ, ಹೊಸಿಲು ದಾಟಿದ ಜನಕ್ಕೆ<br />ಈ ನಾಲ್ಕನೆಯ ಆಯಾಮ, ಆರಾಧ್ಯಲಕ್ಷ್ಮಿ!</p>
	</section>
	<section class="level1 numbered" epub:type="chapter" role="doc-chapter" id="id-P1.04">
		<p class="text-center"><strong>ಏನು ವರ ಬೇಕು?</strong></p>
		<p class="verse">ಅಂಧಂ ದರಿದ್ರಂ ಅಪಿ ಪ್ರಿಯಯಾ ವಿಹೀನಂ,<br />ವೀಕ್ಷ್ಯ ಈಶ್ವರೋ ವದತಿ- ಯಾಚ ವರಂ ತ್ವಂ ಏಕಮ್।<br />ನೇತ್ರೇ ನ, ನ ಅಪಿ ವಸು, ನೋ ವನಿತಾಂ, ಸ ವವ್ರೇ;<br />ಛತ್ರ-ಅಭಿರಾಮ-ಸುತ ದರ್ಶನಂ-ಇತಿ ಉವಾಚ।।</p>
		<p class="verse-author"><strong><em>-ಸುಭಾಷಿತ ರತ್ನಾಕರ</em></strong></p>
		<p class="myquote">ಮನೆ, ಮಗನ ಹೆಂಡತಿಯ ಕಳಕೊಂಡ ಬಡ ಕುರುಡ</p>
		<p>ಕಡು ತಪವ ಮಾಡಿದನು; ಶಿವ ಅವನಿಗೊಲಿದ.<br />'ಒಂದು ವರವನು ಕೇಳು; ಬೇಡಿದ್ದ ಕೊಡುವೆ'-ಎನೆ,<br />ಸಂಪತ್ತ ಕೇಳದೆಯೇ, ಹೆಂಡತಿಯ ಬೇಕೆನ್ನದೆಯೇ,<br />ಕಣ್ಣನ್ನೂ ಬೇಡದೇ ಹೋದ ಆ ಜಾಣ ಹೈದ-<br />'ಮಗ ರಾಜನಾಗಿ ಮೆರೆವುದ ನಾ ಕಣ್ತುಂಬ ನೋಡಬೇಕೆಂದ'!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ವರ್ಷಕ್ಕೊಂದು ಒಳ್ಳೆಯ ಹೆಸರು</h1>
		<p>ಹಬ್ಬಗಳು ಸಾಮಾನ್ಯವಾಗಿ ವರ್ಷಕ್ಕೊಮ್ಮೆ ಬರುವ ಸಂಭ್ರಮ. ಇವುಗಳನ್ನು ಆಚರಿಸುವಂತೆ ಜನರನ್ನು ಪ್ರೇರೇಪಿಸಲು ಕೆಲವು ಕಾರಣಗಳು ಇರುತ್ತವೆ. ಉದಾಹರಣೆಗೆ: ಪರಮಾತ್ಮನ ಸೃಷ್ಠಿಗೆ ನಮ್ಮ ಕೃತಜ್ಞತೆಯನ್ನು ಸಲ್ಲಿಸುವುದು; ಅವನ ಗುಣಗಾನ ಮಾಡುವುದು; ಅವನ ಅನುಗ್ರಹವನ್ನು ಬೇಡುವುದು; ದಾನ ಮುಂತಾದ ಸತ್ಕಾರ್ಯಗಳನ್ನು ಮಾಡಿ, ದೇವರು ತನಗೆ ಕೊಟ್ಟದ್ದನ್ನು ಇತರರ ಜೊತೆ ಹಂಚಿಕೊಳ್ಳುವುದು; ನೆಂಟರ ಜೊತೆ ಸ್ನೇಹಿತರ ಜೊತೆ ಸೇರುವುದು; ದ್ವೇಷ, ಮಾತ್ಸರ್ಯ, ಲೋಭಗಳನ್ನು ಆದಷ್ಟು ಮರೆಯುವ ನಿರ್ಧಾರ ಮಾಡುವುದು; ಸಹಬಾಳ್ವೆಯನ್ನ ರೂಢಿಸಿಕೊಳ್ಳಲು ಮತ್ತೆ ನಿರ್ಧಾರಮಾಡುವುದು- ಈ ರೀತಿ ಹಲವು ಉದ್ದೇಶಗಳನ್ನು, ಅವು ಧಾರ್ಮಿಕ ಆಗಿರಬಹುದು ಅಥವಾ ಸಾಮಾಜಿಕವಾಗಿರಬಹುದು, ಅವುಗಳನ್ನು ಗುರಿಯಾಗಿಟ್ಟುಕೊಂಡು ಹಬ್ಬಗಳನ್ನು ಆಚರಿಸುವ ಸಂಪ್ರದಾಯ ಎಲ್ಲಾ ಜನಾಂಗಗಳಲ್ಲೂ ರೂಢಿಯಲ್ಲಿ ಇವೆ. 'ಯುಗಾದಿ' ಅಂತಹದೊಂದು ಹಬ್ಬ. ಹೊಸ ವರ್ಷದ ಪ್ರಾರಂಭದ ದಿನ ಇದು.</p>
		<p>ಪ್ರಪಂಚದಲ್ಲಿ ಬೇರೆ ಬೇರೆ ಜನಾಂಗದವರು ಕಾಲಗಣನೆಯ ಮಾಡುವ ವಿಧಾನದಲ್ಲಿ 'ವರ್ಷ'ವನ್ನು ತಮ್ಮ ತಮ್ಮ ರೀತಿಯಲ್ಲಿ ನೋಡುತ್ತಾರೆ. ಮೊದಲು ಭಾರತದಲ್ಲಿ ನೋಡೋಣ:</p>
		<p>ಭಾರತದಲ್ಲಿ ಕೆಲವೆಡೆ ಸೌರಮಾನ ಪದ್ಧತಿಯ ವರ್ಷ ಗಣನೆ ಇದೆ. ಭೂಮಿ ಸೂರ್ಯನ ಸುತ್ತ ಸುತ್ತುತ್ತಿದೆಯಲ್ಲಾ, ಅದನ್ನೇ ಆಧರಿಸಿ ಇರುವ ಗಣನೆ ಸೌರಮಾನ ಪದ್ಧತಿ. ತಮಿಳುನಾಡಿನಲ್ಲಿ ಇದು ಹೆಚ್ಚಾಗಿ ಬಳಕೆಯಲ್ಲಿದೆ. ದಕ್ಷಿಣ ಭಾರತದಲ್ಲಿ ಕರ್ನಾಟಕದಲ್ಲಿ, ಆಂಧ್ರಪ್ರದೇಶದಲ್ಲಿ ಮಹಾರಾಷ್ಟ್ರದಲ್ಲಿ ಇನ್ನೂ ಕೆಲವು ಕಡೆ ಚಾಂದ್ರಮಾನ ಪದ್ಧತಿಯಿದೆ. (ಇದು ನಿಜಕ್ಕೂ ಸೌರ-ಚಾಂದ್ರಮಾನ ಪದ್ಧತಿಯೇ.) ಇದನ್ನು ಅನುಸರಿಸುವ ಜನರು ವರ್ಷದ ಮೊದಲನೇ ದಿನಕ್ಕೆ 'ಯುಗಾದಿ' ಎಂದು ಕರೆಯುತ್ತಾರೆ. ವರ್ಷದ ಆರು ಋತುಗಳಲ್ಲಿ ಮೊದಲನೆಯದು 'ವಸಂತ ಋತು', ಅದರ ಎರಡು ತಿಂಗಳುಗಳಲ್ಲಿ ಮೊದಲನೆಯದು 'ಚೈತ್ರಮಾಸ', ಅದರ ಎರಡು ಪಕ್ಷಗಳಲ್ಲಿ ಮೊದಲನೆಯದು<em>ಶುಕ್ಲಪಕ್ಷ</em>, ಅದರ ಹದಿನೈದು ತಿಥಿಗಳಲ್ಲಿ ಮೊದಲ ತಿಥಿ<em>ಪ್ರಥಮಾ</em>ಅಥವಾ<em>ಪಾಡ್ಯ</em>-ಈ ರೀತಿ ಚಾಂದ್ರಮಾನ ಸಂವತ್ಸರದ ಮೊಟ್ಟ ಮೊದಲನೆಯ ದಿನ<em>ಯುಗಾದಿ</em>. (ಇದನ್ನೇ ಹಲವು ಜನ<em>ಉಗಾದಿ</em>ಎಂದು ತಪ್ಪಾಗಿ ಉಚ್ಚರಿಸುವುದೂ ಉಂಟು;<em>ಉಗಾದಿ</em>ಎಂಬುದಕ್ಕೆ ಅರ್ಥವಿಲ್ಲ!).</p>
		<p>ವರ್ಷಗಳ ಗಣನೆಗೆ ನಮ್ಮಲ್ಲಿ ಎಷ್ಟೊಂದು<em>ಶಕೆ</em>ಗಳಿವೆ ಗೊತ್ತಾ? ಅದರಲ್ಲಿ ಕೆಲವನ್ನೂ, ಈಗ ನಮಗೆ ಪರಿಚಿತವಿರುವ ಇಂದಿನ ಕ್ರಿಸ್ತಶಕೆ ೨೦೦೪ಗೆ ಹೊಂದಿಸಿ ಅದರ ವರ್ಷವನ್ನೂ ಹೇಳುತ್ತೇನೆ ಕೇಳಿ: ಯಹೂದೀ ಶಕೆ (೫೭೬೫), ಕಲಿಯುಗ ಶಕೆ (೫೧೦೫), ಮಹಾವೀರ ನಿರ್ವಾಣ ಶಕೆ (೨೫೩೧), ಬುದ್ಧ ನಿರ್ವಾಣ ಶಕೆ (೨೫೪೮), ವಿಕ್ರಮ ಶಕೆ (೨೦೬೧), ಶಾಲಿವಾಹನ ಶಕೆ (೧೯೨೬), ಮಹಮ್ಮದೀಯ ಹಿಜರೀ ಶಕೆ (೧೪೨೫), ಫ಼ಸಲೀ ಶಕೆ (೧೪೧೪), ಬೆಂಗಾಳಿ ಶಕೆ (೧೪೧೧), ಪಾರಸೀ ಶಕೆ (೧೩೭೪), ಕೊಲ್ಲಂ ಶಕೆ (೧೧೮೦), ಗೌರಾಬ್ದ ಶ್ರೀಚೈತನ್ಯ ಜನ್ಮ ಶಕೆ (೫೧೮)- ಇತ್ಯಾದಿ. ಸುಖವಿದ್ದಾಗ ಕೆಲವರಿಗೆ, ಕಷ್ಟ ಬಂದಾಗ ಹಲವರಿಗೆ<em>ಕ್ಷಣವೊಂದು ಯುಗ</em>ವಾಗುತ್ತದಲ್ಲ, ಆ ಅರ್ಥದಲ್ಲಿ ಒಂದು ವರ್ಷದ ಅವಧಿ<em>ಯುಗ</em>ವಾಗಿ ಪರಿಣಮಿಸುವುದು ಅಪರೂಪವೇನಲ್ಲ. ಅಂತಹ ವರ್ಷದ ಮೊದಲ ದಿನ ಯುಗಾದಿ.</p>
		<p>ಸಂವತ್ಸರ ಅಂದರೆ ವರ್ಷ. ಸಂವತ್ಸರಕ್ಕೆ ವತ್ಸರ, ಸಂವಥ್ಸರ, ಪರಿವತ್ಸರ, ಇದಾವತ್ಸರ, ಇದ್‍ವತ್ಸರ ಎಂದು ಬೇರೆ ಬೇರೆ ಹೆಸರುಗಳಿಂದ ಕರೆಯುವ ಪದ್ಧತಿಯೂ ವೇದದ ಕಾಲದಲ್ಲಿ ಇತ್ತು.<sup><a epub:type="noteref" href="999-aside.xhtml#id-001.108">೧</a></sup>ವರಾಹಮಿಹಿರ<em>ಬೃಹತ್‍ಸಂಹಿತೆ</em>ಬರೆಯುವ ವೇಳೆಗೆ ಈ ಹೆಸರುಗಳಿಗೆ ಪಾರಿಭಾಷಿಕ ಪದದ ಖಚಿತತೆ ಒದಗಿ ಬಂದುಬಿಟ್ಟಿತ್ತು.<sup><a epub:type="noteref" href="999-aside.xhtml#id-001.109">೨</a></sup></p>
		<p>ಸಂವತ್ಸರಗಳಿಗೆ ನಮ್ಮ ಪದ್ಧತಿಯಲ್ಲಿ ಯಾವುದೋ ಒಂದು ಕಾಲದಲ್ಲಿ ಯಾರೋ ಪುಣ್ಯಾತ್ಮರು ಒಂದೊಂದು ಹೆಸರುಗಳನ್ನು ಇಟ್ಟರು. ನೀವೇನಾದರೂ ಅದನ್ನು ಗಮನಿಸಿದ್ದೀರಾ? ಆ ಹೆಸರುಗಳ ಚಮತ್ಕಾರವನ್ನ, ಅರ್ಥದ ಸೊಬಗನ್ನ, ಕೆಲವು ಕಡೆ ಅದು ಸೂಚಿಸುವ ಭೀಕರ ಹಿನ್ನಲೆಯನ್ನ? ಅರವತ್ತು ವರ್ಷಗಳ ಈ ಕಾಲಪರಿಗಣನೆಯ ಚಕ್ರಕ್ಕೂ ಬೃಹಸ್ಪತಿಯ(ಅಂದರೆ, ಗುರು ಗ್ರಹದ) ಚಲನೆಗೂ ಸಂಬಂಧ ಇದೆ. ಇದಕ್ಕೆ<em>ಬಾರ್ಹಸ್ಪತ್ಯ ವರ್ಷಚಕ್ರ</em>ಎಂದು ಕರೆಯುವ ವಾಡಿಕೆ ಇದೆ. ವಿಷ್ಣುಧರ್ಮೋತ್ತರ ಪುರಾಣ, ಅಗ್ನಿಪುರಾಣ, ಬೃಹತ್‍ಸಂಹಿತಾ-ಮುಂತಾದುವುಗಳಲ್ಲಿ<sup><a epub:type="noteref" href="999-aside.xhtml#id-001.110">೩</a></sup>ಈ ಅರವತ್ತುವರ್ಷಗಳ ಚಕ್ರದ ಪ್ರಸ್ತಾಪವಿದೆ. ನಿದರ್ಶನಕ್ಕೆ ಒಂದು ಮುಖ್ಯ ಆಧಾರಗ್ರಂಥವಾದ, ಕಮಲಾಕರ ಭಟ್ಟನ<em>ನಿರ್ಣಯ ಸಿಂಧು</em>ವಿನಲ್ಲಿ<sup><a epub:type="noteref" href="999-aside.xhtml#id-001.111">೪</a></sup>ಬರುವ ಆ ಹೆಸರುಗಳ ಪಟ್ಟಿ ಹೀಗಿದೆ: (ಈ ಉದ್ದವಾದ ಪಟ್ಟಿಯನ್ನು ಯಥಾವತ್ತಾಗಿ ಇಲ್ಲಿ ಕೊಡಲು ಒಂದು ಮುಖ್ಯ ಕಾರಣವಿದೆ. ದಯವಿಟ್ಟು ತಾಳ್ಮೆಯಿಂದಿರಿ.)</p>
		<p class="verse">ಪ್ರಭವೋ ವಿಭವಃ ಶುಕ್ಲಃ ಪ್ರಮೋದೊಽಥ ಪ್ರಜಾಪತಿಃ ।<br />ಅಂಗೀರಾಃ ಶ್ರೀಮುಖೋ ಭಾವೋ ಯುವಾ ಧಾತೇಶ್ವರಸ್ ತಥಾ ।।<br />ಬಹುಧಾನ್ಯಃ ಪ್ರಮಾಥೀ ಚ ವಿಕ್ರಮೋಽಥ ವೃಷಸ್ ತಥಾ ।।<br />ಚಿತ್ರಭಾನುಃ ಸುಭಾನುಶ್ ಚ ತಾರಣಃ ಪಾರ್ಥಿವೋ ವ್ಯಯಃ ।।<br />ಸರ್ವಜಿತ್ ಸರ್ವಧಾರೀ ಚ ವಿರೋಧೀ ವಿಕೃತಿಃ ಖರಃ ।<br />ನಂದನೋ ವಿಜಯಶ್ ಚೈವ ಜಯೋ ಮನ್ಮಥ ದುರ್ಮುಖೀ ।।<br />ಹೇಮಲಂಬೋ ವಿಲಂಬೋಽಥ ವಿಕಾರೀ ಶಾರ್ವರೀ ಪ್ಲವಃ ।<br />ಶುಭಕೃಚ್‍ಛೋಭನಃ ಕ್ರೋಧೀ ವಿಶ್ವಾವಸು ಪರಾಭವೌ ।।<br />ಪ್ಲವಂಗಃ ಕೀಲಕಃ ಸೌಮ್ಯಃ ಸಾಧಾರಣ ವಿರೋಧಿಕೃತ್ ।<br />ಪರಿಧಾವೀ ಪ್ರಮಾದೀ ಚ ಆನಂದೋ ರಾಕ್ಷಸೋಽನಲಃ ।।<br />ಪಿಂಗಲಃ ಕಾಲಯುಕ್ತಶ್ ಚ ಸಿದ್ಧಾರ್ಥೋ ರೌದ್ರ ದುರ್ಮತಿ ।<br />ದುಂದುಭೀ ರುಧಿರೋದ್ಗಾರೀ ರಕ್ತಾಕ್ಷೀ ಕ್ರೋಧನಃ ಕ್ಷಯಃ ।।</p>
		<p>ಇದರ ಕನ್ನಡ ಅನುವಾದದಲ್ಲಿ ಈ ಹೆಸರುಗಳು ಹೀಗೆ ಆಗುತ್ತವೆ:</p>
		<p>ಪ್ರಭವ, ವಿಭವ, ಶುಕ್ಲ, ಪ್ರಮೋದ, (ಅಥ) ಪ್ರಜಾಪತಿ, ಅಂಗೀರ(ಸ), ಶ್ರೀಮುಖ, ಭಾವ, ಯುವ, ಧಾತಾ(ತು), ಈಶ್ವರ (ತಥಾ)।। ಬಹುಧಾನ್ಯ, ಪ್ರಮಾಥೀ (ಚ) ವಿಕ್ರಮ, (ಅಥ) ವೃಷ, (ತಥಾ), ಚಿತ್ರಭಾನು, ಸುಭಾನು, (ಚ) ತಾರಣ, ಪಾರ್ಥಿವ, ವ್ಯಯ।। ಸರ್ವಜಿತ್, ಸರ್ವಧಾರಿ, (ಚ) ವಿರೋದಿ, ವಿಕೃತಿ, ಖರ। ನಂದನ, ವಿಜಯ, (ಚೈವ) ಜಯ, ಮನ್ಮಥ, ದುರ್ಮುಖಿ।। ಹೇಮಲಂಬ, ವಿಲಂಬ, (ಅಥ) ವಿಕಾರಿ, ಶಾರ್ವರಿ, ಪ್ಲವ। ಶುಭಕೃತ್, ಶೋಭನ, ಕ್ರೋದಿ, ವಿಶ್ವಾವಸು, ಪರಾಭವ।। ಪ್ಲವಂಗ, ಕೀಲಕ, ಸೌಮ್ಯ, ಸಾಧಾರಣ, ವಿರೋಧಿಕೃತ್। ಪರಿಧಾವಿ, ಪ್ರಮಾದಿ, (ಚ) ಆನಂದ, ರಾಕ್ಷಸ (ಅ)ನಲ।। ಪಿಂಗಲ, ಕಾಲಯುಕ್ತ, (ಚ) ಸಿದ್ಧಾರ್ಥ, ರೌದ್ರ, ದುರ್ಮತಿ। ದುಂದುಭಿ, ರುಧಿರೋದ್ಗಾರಿ, ರಕ್ತಾಕ್ಷಿ, ಕ್ರೋಧನ ಮತ್ತು ಕ್ಷಯ।। (ಇಲ್ಲಿ ಬರುವ ಅಥ, ಚ, ಚೈವ, ತಥಾ-ಗಳು ಛಂದಸ್ಸಿನ ಪೂರೈಕೆಗಾಗಿ ಕವಿ ಬಳಸಿದ ಮಾತ್ರಾಪೂರಕಗಳು, ಅಷ್ಟೆ!)</p>
		<p class="vertical-delimiter" />
		<p>ಮೂಲವನ್ನು ಉಲ್ಲೇಖ ಮಾಡುವ ಉದ್ದೇಶವೇನೆಂದರೆ, ಸರಿಯಾದ ಹೆಸರಿನಿಂದ ಕರೆಯುವುದರ ಬದಲು ಕೆಲವನ್ನು ತಪ್ಪು ತಪ್ಪಾಗಿ ಲಾಗಾಯ್ತಿನಿಂದ ಹೇಳಿ, ಹೇಳಿ, ಅದೇ ಸರಿಯಾದ ರೂಪವೇನೋ ಎನ್ನುವ ಭ್ರಮೆಯಲ್ಲಿ ನಾವು ಕೆಲವರು ಬಿದ್ದಿದ್ದೇವೆ.<sup><a epub:type="noteref" href="999-aside.xhtml#id-001.112">೫</a></sup>ಗೊತ್ತಾದಮೇಲೆ, ಅರ್ಥಶೂನ್ಯವಾದ ಪದಪ್ರಯೋಗ ಯಾಕೆ ಬೇಕು ಹೇಳಿ?<sup><a epub:type="noteref" href="999-aside.xhtml#id-001.113">೬</a></sup></p>
		<p>ಈಗ ಈ ವರುಷಗಳ ಹೆಸರಿನ ಬಗ್ಗೆ ಸ್ವಲ್ಪ ಅರ್ಥ ಹುಡುಕೊಣ, ಹೆಸರಿಡಲು ಕಾರಣ ಊಹಿಸೋಣ: ಮೊದಲ ಹೆಸರು<strong><em>ಪ್ರಭವ</em></strong>. ಹುಟ್ಟು; ಮೂಲ ಕಾರಣ- ಅಂತ ಇದರ ಅರ್ಥ. ನಿಘಂಟುಕಾರ ಅಮರಸಿಂಹ ಹೇಳುವುದೂ ಅದೇ: 'ಸ್ಯಾತ್ ಜನ್ಮಹೇತುಃ ಪ್ರಭವಃ, ಸ್ಥಾನಂ ಚ ಆದ್ಯ ಉಪಲಬ್ಧಯೇ'<sup><a epub:type="noteref" href="999-aside.xhtml#id-001.114">೭</a></sup>ಅಂತ. ನೋಡಿ<em>ಪ್ರಭವ</em>ಅಂದ ಕೂಡಲೇ ಕಾಳಿದಾಸ ತನ್ನ<em>ರಘುವಂಶ</em>ದಲ್ಲಿ ಸೌಜನ್ಯದಿಂದ ಅಯ್ಯೋ, ಅಂಥ ವೈಭವಸಂಪನ್ನ ರಘುವಂಶವೆಲ್ಲಿ, ನಾನೆಲ್ಲಿ?" ಎನ್ನುವಾಗ ಹೇಳುವ 'ಕ್ವ ಸೂರ್ಯಪ್ರಭವೋ ವಂಶಃ' ನೆನಪಿಗೆ ಬರುತ್ತದೆಯೇ?<sup><a epub:type="noteref" href="999-aside.xhtml#id-001.115">೮</a></sup>'ಪ್ರಭವಃ ಸರ್ವಭಾವನಾಂ'<sup><a epub:type="noteref" href="999-aside.xhtml#id-001.116">೯</a></sup>ಇತ್ಯಾದಿ ಇತ್ಯಾದಿಗಳೂ ನೆನಪಿಗೆ ಬರುತ್ತವೆಯೇ?.<em>ಭವ</em>ಸಂಸಾರಸಾಗರದೊಳಗೆ ಕಾಲಿಟ್ಟಿದ್ದಾಯ್ತು, ಏನೇನೋ ಪ್ರಭಾವಗಳಿಗೆ ಸಿಲುಕಿದ್ದಾಯ್ತು, ಅನುಭವ ಗಳಿಸಿದ್ದಾಯ್ತು, ವೈಭವಗಳಲ್ಲಿ ಮೆರೆದಿದ್ದಾಯ್ತು, ಬಿಡುಗಡೆಯ ಸಂಭವವಿದೆಯೇ- ಎಂದು ಕೆಲವರು ಯೋಚಿಸುವುದುಂಟು.</p>
		<p>ಈ ವರ್ಷಚಕ್ರದಲ್ಲಿ ಕೊನೆಯ, ಅರವತ್ತನೆಯದರ ಹೆಸರು<strong><em>ಕ್ಷಯ</em></strong>(ಕೆಲವರ ಪ್ರಕಾರ ಇದು<em>ಅಕ್ಷಯ</em>). ಬಹಳ ಜನರಿಗೆ ದುರ್ಭಿಕ್ಷವಾಗಿ ಪರಿಣಮಿಸಿ ಕೆಲವರಿಗೆ ಸುಭಿಕ್ಷವಾಗಿ ಕಂಡಿದ್ದರಿಂದ ಇದಕ್ಕೆ ಈ ಕ್ಷಯ-ಅಕ್ಷಯ ಹೆಸರು ಬಂತೋ ಏನೋ.</p>
		<p>ಈಗ<em>ಪ್ರಜೆ</em>ಯೆಂದರೆ ರಾಷ್ಟ್ರದ ನಾಗರಿಕ ಎಂಬ ಸಾಮಾನ್ಯಾರ್ಥ ಬಳಕೆಯಲ್ಲಿದೆ; ಮೂಲದಲ್ಲಿ<em>ಪ್ರಜೆ</em>ಯೆಂದರೆ ಸಂತಾನ, ಮಗು ಎಂದು ಅರ್ಥ. ''ಕೌಸಲ್ಯಾ ಸುಪ್ರಜಾ ರಾಮ, ಪೂರ್ವಸಂಧ್ಯಾ ಪ್ರವರ್ತತೇ'' ಎಂದು, ಸುಪ್ರಭಾತ ಹೇಳಿ, 'ಕೌಸಲ್ಯೆಯ ಒಳ್ಳೆಯ ಮಗ' ಶ್ರೀರಾಮಚಂದ್ರನನ್ನು ಬೆಳಗಾಯಿತೆಂದು ಎಬ್ಬಿಸುವುದಿಲ್ಲವೇ? ಆ ಅರ್ಥದಲ್ಲಿ ಜಗತ್ತಿನ ಎಲ್ಲಾ ಮಕ್ಕಳಿಗೆ, ಜನರಿಗೆ ತಂದೆಯಾದವನು ಸೃಷ್ಟಿಕರ್ತ ದೇವರು, ಆ ಬ್ರಹ್ಮನೇ ಪ್ರಜಾಪತಿ. ಬಹಳ ಜನ ತಪ್ಪಾಗಿ ಹೆಸರಿಸುವ<strong><em>ಪ್ರಜೋತ್ಪತ್ತಿ</em></strong>ಸಂವತ್ಸರಕ್ಕೆ ಮೊದಲು<em>ಪ್ರಜಾಪತಿ</em>ಯೆಂದೇ ಇತ್ತು. (ಮೇಲೆ ಉಲ್ಲೇಖಿಸಿದ<em>ನಿರ್ಣಯಸಿಂಧು</em>ವಿನ ಶ್ಲೋಕಗಳ ಮೊದಲ ಸಾಲನ್ನು ನೋಡಿ.)<em>ಅಗ್ನಿಪುರಾಣ</em><sup><a epub:type="noteref" href="999-aside.xhtml#id-001.117">೧೦</a></sup>ದಲ್ಲಿ ''ಪ್ರಜಾಪತೌ ಪ್ರವೃದ್ಧಿಃ ಸ್ಯಾತ್''ಎಂದು ಬೆಳವಣಿಗೆ ಆಗುವ ಹಾರೈಕೆ ಇದೆ. ಇದು<em>ಪ್ರಜೋತ್ಪತ್ತಿ</em>ಆದಮೇಲೆ, ಬಹುಶಃ ಪ್ರಸೂತಿಜ್ಞರಾದ ಗೈನಕಾಲಜಿಸ್ಟ್ ವೈದ್ಯರುಗಳಿಗೆ ಸಾಮಾನ್ಯ ವರ್ಷಗಳಿಗಿಂತ ಹೆಚ್ಚಿನ ಕೆಲಸ ತಂದಿರಬಹುದು. (ಸಿಜೇ಼ರಿಯನ್ ಪ್ರಸವಗಳು ಹೆಚ್ಚಾಗಿದ್ದರೆ ಆ ವರ್ಷಕ್ಕೆ ಇನ್ನೊಂದು ಬೇರೆ ಹೆಸರನ್ನು ಹಚ್ಚಬೇಕೋ ಏನೋ!)</p>
		<p><strong><em>ಪ್ಲವ</em></strong>ಎಂದರೆ ಈಜುವಿಕೆ, ತೇಲುವಿಕೆ, ಆದ್ದರಿಂದ<em>ತೆಪ್ಪ</em>; ಮತ್ತು ಜಿಗಿತ, ಕುಪ್ಪಳಿಸಿಕೊಂಡು ಹೋಗುವುದು. ಕತ್ತೆಯನ್ನು ಕೋತಿಯನ್ನು ನಾವು ಮರೆತಿಲ್ಲ. ಆದ್ದರಿಂದ ಕತ್ತೆ, ಹೇಸರಗತ್ತೆಗಾಗಿ ಒಂದು ಸಂವತ್ಸರಕ್ಕೆ<em>ಖರ</em>ಅಂತಾನೂ ಹೆಸರಿಟ್ಟಿದ್ದೇವೆ -<em>ವಿಕೃತಿ</em>ಮತ್ತು<em>ನಂದನ</em>ವರ್ಷಗಳ ಮಧ್ಯೆ ಹಾಗೆಯೇ<em>ಪರಾಭವ</em>(=ಸೋಲು) ಮತ್ತು<em>ಕೀಲಕ</em>(=ಅಗುಳಿ, ಚಿಲಕ, ಗೂಟ) ದ ನಡುವೆ<em>ಪ್ಲವಂಗ</em>ಅಂದರೆ<em>ಕೋತಿ</em>ಯನ್ನ ಕುಪ್ಪಳಿಸಲು ಬಿಟ್ಟಿದ್ದೇವೆ. ಹಾಗೆ ನೋಡಿದರೆ, ಜಿಗಿಯುತ್ತಾ ಇಲ್ಲವೇ ಕುಪ್ಪಳಿಸಿಕೊಂಡು ಹೋಗುವ ಕಪ್ಪೆ, ಕೋತಿ ಮುಂತಾದ ಎಲ್ಲಾ ಪ್ರಾಣಿಗಳೂ<em>ಪ್ಲವಂಗ</em>ಗಳೇ.</p>
		<p>ಕನ್ನಡಿಗರು ಕನ್ನಡಿಯಲ್ಲಿ ತಮ್ಮನ್ನು ನೋಡಿಕೊಳ್ಳಬಹುದಾದ ಒಂದು ವರ್ಷವೆಂದೆರೆ<strong><em>ವಿಳಂಬಿ</em></strong>. ಹೇಳಿ ಕೇಳಿ, ನಾವು ನಿಧಾನಸ್ಥರು; ಯಾವುದಕ್ಕೂ ಬಲು ತಾಳ್ಮೆ; ಏನು ಮಾಡಿದರೂ, ಎಲ್ಲವನ್ನೂ ಮಾಡುವುದು ನಾವು ನಿಧಾನವಾಗಿಯೇನೇ. ಈ ಹೆಸರಿನ ಆ ವರ್ಷ ಅದಕ್ಕೆಲ್ಲಾ ಹೇಳಿ ಮಾಡಿಸಿದ ಹಾಗಿದೆ. ಈ ವರ್ಷಗಳಲ್ಲಿ ನಾವು ಪ್ರಾರಂಭಮಾಡುವ ಸಭೆ ಸಮಾರಂಭ ಕಾರ್ಯಕ್ರಮ ಎಲ್ಲಾ ಸ್ವಲ್ಪ ಲೇಟೇ! ನಮ್ಮ ಕನ್ನಡಕೂಟದ ಸಭೆಗಳಿಗೆ ಸ್ವಲ್ಪ<em>ಲೇಟಾಗಿಯೇ</em>ಸಾಮಾನ್ಯವಾಗಿ ಕೆಲವು ಪ್ರಭೃತಿಗಳು ಬರುತ್ತಾರಲ್ಲ, ಭಾಷಣಕ್ಕೆ ಬರಲು ಒಪ್ಪಿಕೊಂಡು, 'ಒಳ್ಳೆಯ ಕಾರಣಗಳಿಗಾಗಿಯೇ' ಬಹಳ ತಡವಾಗಿ ಬರುತ್ತಾರಲ್ಲಾ ಆ ರಾಜಕಾರಣಿಗಳೂ ಇವರೆಲ್ಲರೂ ಹುಟ್ಟಿರುವುದು, ನನ್ನ ಊಹೆಯ ಪ್ರಕಾರ, ಸಾಮಾನ್ಯವಾಗಿ ಈ<em>ವಿಳಂಬಿ</em>ಯಲ್ಲಿ. ಅಥವಾ ಆ ಸಂವತ್ಸರದಲ್ಲಿ ಹುಟ್ಟುವವರೆಲ್ಲಾ, ಅಮ್ಮನಿಗೆ ತುಂಬಾ ತೊಂದರೆ ಕೊಡುತ್ತಾ, ಒಂಬತ್ತು ತಿಂಗಳು ಒಂಬತ್ತು ದಿನ ಮೀರಿ, ಬಹಳ ಲೇಟಾಗಿ ಹುಟ್ಟುತ್ತಿರ ಬಹುದೇ? ಸಂಶೋಧನೆ ನಡೆಸಬೇಕು.</p>
		<p>ಇನ್ನೊಂದು ವಿಚಾರ,<em>ವಿಳಂಬಿ</em>ಯ ಹಿಂದಿನ ವರ್ಷದ ಹೆಸರನ್ನ<strong><em>ಹೇವಿಳಂಬಿ</em></strong>ಎಂದು ಹೇಳುವುದೇ ತಪ್ಪು ಅದನ್ನು<em>ಹೇಮಲಂಬ</em>ಅಥವಾ<em>ಹೇಮಲಂಬಿ(ನ್)</em>ಎಂದೇ ಕರೆಯಬೇಕು.<sup><a epub:type="noteref" href="999-aside.xhtml#id-001.118">೧೧</a></sup><em>ಹೇಮಲಂಬ</em>ಎಂದು<em>ನಿರ್ಣಯ ಸಿಂಧು</em>ವಿನಲ್ಲಿ ಮಹರ್ಷಿ ಗರ್ಗನ ಉಲ್ಲೇಖವಿದೆ;<em>ಬ್ರಹ್ಮಸ್ಫುಟ ಸಿದ್ಧಾಂತ</em>ದಲ್ಲಿಯೂ ಹಾಗೆಯೇ ಹೇಳಿದೆ.<sup><a epub:type="noteref" href="999-aside.xhtml#id-001.119">೧೨</a></sup><em>ಹೇಮಲಂಬೇನ ಸಂಪದಃ</em>ಎಂದು, ಈ ವರ್ಷ ಎಲ್ಲರಿಗೂ ಸಂಪತ್ಕಾರಕ ಎನ್ನುತ್ತದೆ<em>ಅಗ್ನಿಪುರಾಣ</em>.<sup><a epub:type="noteref" href="999-aside.xhtml#id-001.120">೧೩</a></sup></p>
		<p><em>ಲಂಬಣ</em>ವೆಂದರೆ ಕುತ್ತಿಗೆಯಿಂದ ನಾಭಿಯವರೆಗೂ ಜೋಲಾಡುತ್ತಿರುವ<br />ಹಾರ. ಕನ್ನಡದ ಆದಿಕವಿ ಪಂಪನಲ್ಲಿ<em>ಲಂಬಣ</em>ದ ಪ್ರಯೋಗವಿದೆ. (ಭಾನುಮತಿ ಯೊಂದಿಗೆ ಪಗಡೆಯಾಡುತ್ತಿದ್ದಾಗ ಗೆದ್ದ ಕರ್ಣ, ಮೈಮರೆತು, ತನ್ನ ಆಶ್ರಯದಾತನ ಪಟ್ಟದರಸಿಯ ಕುತ್ತಿಗೆಗೇ ಕೈಹಾಕಿ ಎಳೆದಾಗ, ಕತ್ತಿನಲ್ಲಿದ್ದ ಆ ಮುತ್ತಿನ ಸರ ಹರಿದು ಮುತ್ತುಗಳು ಚೆಲ್ಲಾಡಿದುವಂತೆ.)<sup><a epub:type="noteref" href="999-aside.xhtml#id-001.121">೧೪</a></sup>ಎಲ್ಲರ ಕೊರಳಲ್ಲೂ ಚಿನ್ನದ ಸರಗಳು ತೂಗಾಡುತ್ತಿರುವ ವರ್ಷವಾಗಿರಬೇಕು ಆ<strong><em>ಹೇಮಲಂಬ</em></strong>.</p>
		<p>ಸೂರ್ಯನಿಗೆ ಹಲವಾರು ಹೆಸರುಗಳು. ಬಾನ ಬೆಳಗುವ ದೀಪ, ಈ<em>ಭಾನು</em> <strong>ಚಿತ್ರಭಾನು,</strong>ಸ್ವಭಾನು,<strong> </strong>ಧಾತೃವೂ ಸಹ ಹೌದು. (ಆದರೆ<em>ಸ್ವರ್ಭಾನು</em>ಎಂದರೆ ರಾಹು!)<strong><em>ಸ್ವಭಾನು</em></strong>ವಿನ ಬದಲು<em>ಸುಭಾನು</em>ಎನ್ನುವುದೇ ಸರಿ- ಎಂದು, ಮೇಲೆ ಉಲ್ಲೇಖಿಸಿದ ಆಕರ ಗ್ರಂಥಗಳು ಹೇಳುತ್ತವೆ. ನಿಮಗೆ ಗೊತ್ತೇ? (ಆಕಾಶಕಾಯಗಳಾದ) ಶನಿ, ಕುಜಗಳಂತೆ, (ಲೆಖ್ಕಾಚಾರಕ್ಕಾಗಿ ಗುರುತಿಸಿಕೊಂಡ<em>ಬಿಂದು</em>ಗಳಾದ) ರಾಹು-ಕೇತುಗಳಂತೆ ಸೂರ್ಯನೂ ಜ್ಯೋತಿಷ್ಯದಲ್ಲಿ ಮಾತ್ರ ಒಬ್ಬ ಪಾಪ<em>ಗ್ರಹ</em>(ಅಲ್ಲಿ, ಬುಧನೋ, ನಮ್ಮ ಕೆಲವು ಬುದ್ಧಿಜೀವಿಗಳಂತೆ ಕೆಲವೊಮ್ಮೆ ಹಾಗೆ, ಕೆಲವೊಮ್ಮೆ ಹೀಗೆ- ಹೊತ್ತು ತಿರುಗಿದತ್ತ ಛತ್ರಿ ಹಿಡಿಯುವವನು!); ಆದರೆ, ಬೇರೆ ಎಲ್ಲಾ ಕಡೆಗಳಲ್ಲೂ ಸೂರ್ಯ ನಮಗೆ ಒಳ್ಳೆಯವನೇ. ಈ<em>ಸುಭಾನು</em>ವರ್ಷವೂ ಸಹ ಈ<em>ಒಳ್ಳೆ</em>ಸೂರ್ಯನಿಂದ ಸಕಾಲಕ್ಕೆ ಮಳೆ, ಬೆಳೆಗಳು ಆಗುತ್ತವೆ ಎಂದು ಆಶಿಸಿರಬೇಕು.<sup><a epub:type="noteref" href="999-aside.xhtml#id-001.122">೧೫</a></sup></p>
		<p><strong><em>ತಾರಣ</em></strong>ಹೆಸರು ಹೇಳಿದಾಗ ಒಬ್ಬೊಬ್ಬರಿಗೆ ಒಂದೊಂದು ವಿಚಾರ ನೆನಪಾಗಬಹುದು.<em>ಕೋ</em>ಅಂದರೆ ಕೊಡುವುದೇನೂ ಇಲ್ಲದೆ, ಯಾವಾಗಲೂ ಸ್ವೀಕರಿಸುತ್ತಲೇ ಇರುವ<em>ತಾ, ತಾರಣ್ಣ</em>ಗಳ ನೆನಪು ಕೆಲವರಿಗಾಗಬಹುದು. ಈ ವರ್ಷದಲ್ಲಿ ಏನೋ ಸಾಧಿಸಿ ದಡ ಮುಟ್ಟಿದೆವು ಎಂಬ ತೃಪ್ತಿ ಇನ್ನು ಕೆಲವರಿಗಾಗಿರಬಹುದು. ಇನ್ನು ಕೆಲವರಿಗೆ, ತಮ್ಮ ಜೀವನದಲ್ಲಿ ಬೇರೆಯವರನ್ನು ದಡ ಮುಟ್ಟಿಸುವ ವಿಚಾರದಲ್ಲಿ ತಾವು ಅಂಬಿಗರಾಗಿ ಹೋದ ಗಾದೆಯ ವಿಚಾರ ಹೊಳೆಯಬಹುದು; ಹಾಗೆ ದಾಟಿದವರೇಕೆ ದಾಟಿಸಿದವರನ್ನ ಮರೆತರು, ಕೃತಜ್ಞತೆ ತೋರಿಸಲಿಲ್ಲ, ಹತ್ತಿದ ಏಣಿಯನ್ನು ಕಾಲಿಂದ ತಳ್ಳಿ ಮೇಲೇರಿದವರ ಮರೆಯಬಹುದೇ- ಎಂಬುದೂ ಸಹ ಹುಳವಾಗಿ ಕೊರೆಯಬಹುದು. ''ಒಂದುಪಕ್ಷ ಈ<em>ಸುಭಾನು</em>ವಿನಲ್ಲಿ ರೋಗರುಜಿನಗಳು ತಲೆದೋರಿದರೂ, (ಹೆಚ್ಚು) ಪ್ರಾಣಹಾನಿಕಾರಕವಾಗಿರುವುದಿಲ್ಲ; ಅದರ ಮುಂಬರುವ<em>ತಾರಣ</em>ದಲ್ಲಿ ಯಥೇಚ್ಛವಾಗಿ ಮಳೆ ಸುರಿಯುತ್ತದೆ,<strong><em>ಪಾರ್ಥಿವ</em></strong>ದಲ್ಲಂತೂ ಸಸ್ಯ ಸಮೃದ್ಧಿಯಿಂದ ಜನರು ಸಂತೋಷವಾಗಿರುತ್ತಾರೆ''- ಎನ್ನುತ್ತದೆ ವರಾಹಮಿಹಿರನ ಬೃಹತ್ಸಂಹಿತಾ.<sup><a epub:type="noteref" href="999-aside.xhtml#id-001.123">೧೬</a></sup></p>
		<p><strong>ವ್ಯಯ, ಸರ್ವಜಿತ್, ಸರ್ವಧಾರಿ</strong>ಆದ ನಂತರ<strong>ವಿರೋದಿ</strong>ü,<strong>ವಿಕೃತಿ</strong>ಆಮೇಲೆ<strong>ಖರ</strong>- ಅಂತ ಅನುಕ್ರಮವಾಗಿ ಸಂವತ್ಸರಗಳು ಬರುತ್ತವೆ. ಇನ್ನೊಮ್ಮೆ ಹೇಳುತ್ತೇನೆ ಕೇಳಿ: ಎಲ್ಲಾ ಕಳೆದುಕೊಂಡೆ, ವ್ಯಯ ಮಾಡಿಕೊಂಡೆ; ಆದರೂ ಎಲ್ಲಾ ಗೆದ್ದೆ, ಸರ್ವಜಿತ್ ಆದೆ, 'ನನ್ನ ಕೋಳಿಯ ಕೂಗಿನಿಂದಲೇ ಎಲ್ಲರ ಬೆಳಗು ಆಗುವುದು', ನನ್ನ ಪ್ರಪಂಚದ ಹೊಣೆ ಎಲ್ಲಾ ನನ್ನ ಹೆಗಲ ಮೇಲೇನೇ, ನಾನೇ ಸರ್ವಧಾರಿ ಅಂತ ಇದ್ದೆ; ಹೀಗೆಂದುಕೊಂಡವರು ಬಹಳ ಜನರ ವಿರೋಧಿ ಆಗಿ ಜೀವನದಲ್ಲಿ ವಿಕೃತಿಗೊಂಡು ಜನ<em>ಕತ್ತೆ</em>ತರಹ ಆಗಿ ಬಿಡುತ್ತಾರೆ ಅಲ್ಲವೇ.<strong><em>ವಿಕಾರಿ</em></strong>ಯಲ್ಲಿ ಹೀಗೆ, ನಂಬಲಾಗದಂತೆ, ಜನ ತಿರುಗು ಮುರುಗು ಆಗಿಬಿಡುತ್ತರೋ ಏನೋ. ಬಲುಜಾಣತನದ ಕಾರಣ-ಕಾರ್ಯ-ಪರಿಣಾಮಗಳ ಸರಣಿ ಇದು.</p>
		<p>ಇನ್ನೊಂದು ಶ್ರೇಣಿ ಹೀಗಿದೆ, ಭಯಂಕರವಾಗಿದೆ:<strong>ರೌದ್ರ(ದ್ರಿ), ದುರ್ಮತಿ, ದುಂದುಭಿ, ರುಧಿರೋದ್ಗಾರಿ, ರಕ್ತಾಕ್ಷಿ, ಕ್ರೋಧ(ನ), ಕ್ಷಯ.</strong>ಅಬ್ಬಾ! ಎಲ್ಲಾ ಎದೆ ನಡುಗಿಸುವ ಹೆಸರುಗಳು.<em>ರುಧಿರ</em>ಅಂದರೆ ರಕ್ತ. ಅದಕ್ಕೆ ಆಹ್ವಾನ ಕೊಡುವ, ರಕ್ತವನ್ನು ಕಕ್ಕುವ, ಉಗುಳುವ, ಕಿರುಚಿ ಎರಚುವ<em>ರುಧಿರೊದ್ಗಾರಿ</em>ಇದೆ (ಇದನ್ನು ವರಾಹಮಿಹಿರ ಬರೀ<strong><em>ಉದ್ಗಾರಿ</em></strong>ಎನ್ನುತ್ತಾನೆ). ಕಣ್ಣೆಲ್ಲಾ ರಕ್ತದಂತೆ ಕೆಂಪು ಮಾಡಿಕೊಳ್ಳುವ<em>ರಕ್ತಾಕ್ಷಿ</em>ಯೂ, ಸಿಟ್ಟೇ ತಾಂಡವಾಡುವ<em>ಕ್ರೋಧನ</em>ವೂ ಇದೆ. ಒಮ್ಮೆ ಹಿಂದೆಯೇ ಬಂದ<em>ಕ್ರೋಧಿ</em>ಸಾಲದೇ? ಮತ್ತೆ ಇನ್ನೊಂದು ವರ್ಷಕ್ಕೂ ಸಿಟ್ಟಿಗೇ ಪಟ್ಟವೇ? ಎಲ್ಲೋ ಯುದ್ಧವೋ, ಮಹಾಯುದ್ಧವೋ ನಡೆದ, ಸರ್ವವೂ ಮಹಾನಾಶವಾದ ವರ್ಷಗಳು ಇರಬೇಕು ಇವು. ಅದಕ್ಕೇನೆ ಯಾರೋ ಬುದ್ಧಿವಂತರು ಈ ಹೆಸರುಗಳನ್ನು ಇಟ್ಟಿರಬೇಕು. ಆಳುವ ಅರಸರಿಗೆ ಭಾರೀ ಸೋಲಾದ, ಅದರಿಂದ ಪ್ರಜೆಗಳೆಲ್ಲರಿಗೆ ಬಿಸಿ ತಟ್ಟಿದ ವರ್ಷ ಇರಬೇಕು-<strong><em>ಪರಾಭವ</em></strong>.</p>
		<p>ಬೇಜಾರು ಮಾಡಿಕೊಳ್ಳ ಬೇಡಿ, ಒಳ್ಳೆಯ ಹೆಸರುಗಳೂ ಸಹ ಇವೆ. ಬೆಳದಿಂಗಳ ಹಾಗೆ ಆಹ್ಲಾದಕರವಾದ<strong><em>ಸೌಮ್ಯ</em></strong>, ನಿರ್ಮಲವಾದ ಬೆಳ್ಳಗೆ ಇರುವ<em>ಶುಕ್ಲ</em>, ಸಂತೋಷದ ಹೂದೋಟವಾದ ದೇವಲೋಕದ<strong><em>ನಂದನ</em></strong>. ಸಂತೋಷ ತರುತ್ತಾನೆಂದು<em>ಮಗ</em>ನೂ ನಂದನನೇ. (''ನಂದನಂದನನಿಲ್ಲಿಂದ ಸಂಧಿಗೈದನಲ್ಲವೇ?'' ಕೇಳುತ್ತಾರೆ, ಗೋವಿಂದ ಪೈಗಳು 'ತಾಯೆ, ಬಾರ, ಮೊಗವ ತೋರ'ದಲ್ಲಿ!) ಮಾಡಿದ್ದೆಲ್ಲಾ ಸಫಲವಾಗುವ<strong><em>ವಿಜಯ</em></strong>, ನೆಮ್ಮದಿ ಸಂತೋಷ ತುಂಬಿರುವ<em>ಆನಂದ</em>, ಒಳ್ಳೆಯದನ್ನೇ ಮಾಡುವ ಹರಸುವ ಆಶಯ ಎಲ್ಲಾ ಕಡೆ ಇರುವ<strong><em>ಶುಭಕೃತ್</em></strong>, ಮಂಗಳಕರವಾದದ್ದು<strong><em>ಶೋಭನ</em></strong>(ಕನ್ನಡದ<br /><em>ಸೋಬಾನೆ</em>ಬಂದಿರುವುದು ಈ<em>ಶೋಭನ</em>ದಿಂದಲೇ!); ಅಂತಹುದಕ್ಕೆ ನಾಂದಿಯಾಗುವ<em>ಶ್ರೀಮುಖ</em>,<em>ಭಾವ</em>,<em>ಯುವ</em>,<em>ವಿಕ್ರಮ</em>-ಹೀಗೆ.</p>
		<p>ಮಳೆ ಬೆಳೆ ಚೆನ್ನಾಗಿ ಇದ್ದು, ನಾಡಿನುದ್ದಕ್ಕೂ ಕಣಜಗಳು ತುಂಬಿ ತುಳುಕಾಡುತ್ತಿದ್ದ ಸಮೃದ್ಧಿಯ ವರ್ಷ<strong><em>ಬಹುಧಾನ್ಯ</em></strong>. ಆಡಂಬರ, ಉತ್ಸಾಹ, ಸೊಗಸು, ಪ್ರದರ್ಶನ ಇತ್ಯಾದಿ ಅರ್ಥದ<em>ವೈಭವ</em>ಇರುವ, ರಾಜ ಮಹಾರಾಜರುಗಳ ಪಟ್ಟಾಭಿಷೇಕವೋ ಏನೋ ಭಾರೀ ವಿಶೇಷ ಸಮಾರಂಭವೋ ಈ<strong><em>ವಿಭವ</em></strong>ವರ್ಷದಲ್ಲಿ ಹಿಂದೆ ನಡೆದಿರಬೇಕು.</p>
		<p>ವೇದಕಾಲೀನ<em>ಪಿಂಗಳ</em>ಋಷಿಯ ಗೋತ್ರದ ಶಿಷ್ಯರಾರೋ ಅವನ ಹುಟ್ಟಿದ ವರ್ಷವೆಂದು<em>ಪೈಂಗಳ</em>ವನ್ನು ಹೆಸರಿಸಿರಬೇಕು. ಹಾಗೆಯೇ, ಅಥರ್ವವೇದಿಗಳು ತಮ್ಮ ಗೋತ್ರಪ್ರವರ್ತಕ ಋಷಿವರೇಣ್ಯನನ್ನು ಏನೋ ವಿಶೇಷ ಕಾರಣಕ್ಕಾಗಿ ನೆನಪಿಸಿಕೊಳ್ಳಲು, ಹೆಸರಿಟ್ಟ ವರ್ಷ<strong><em>ಆಂಗೀರಸ</em></strong>. ಈ ಭಾಗ್ಯ ಸ್ವಾಯಂಭುವ ಮನ್ವಂತರದ ಇನ್ನುಳಿದ ಸಪ್ತರ್ಷಿಗಳಿಗೆ (ಮರೀಚ, ಅತ್ರಿ, ಪುಲಸ್ತ್ಯ, ಪುಲಹ, ಕ್ರತು, ವಸಿಷ್ಠ ಇವರಿಗೆ) ಇಲ್ಲ; ವೈವಸ್ವತ ಮನ್ವಂತರದ ಯಾವ ಸಪ್ತರ್ಷಿಗಳಿಗೂ (ವಿಶ್ವಾಮಿತ್ರ, ಜಮದಗ್ನಿ, ಭರದ್ವಾಜ, ಗೌತಮ, ಅತ್ರಿ, ವಸಿಷ್ಠ, ಕಶ್ಯಪರಿಗೂ) ಸಹ ಇಲ್ಲ. ಪಾಪ!</p>
		<p><strong><em>ವಿಕ್ರಮ</em></strong>: ವಿಷ್ಣುವಿನ ಹತ್ತು ಅವತಾರಗಳನ್ನು ಹೆಸರಿಸುವಾಗ ಬಹಳ ಜನ<em>ವಾಮನ</em>ಅವತಾರ-ಎಂದು ಸೂಚಿಸುತ್ತಾರೆ; ನನ್ನನ್ನು ಕೇಳಿದರೆ, ಆ ಅವತಾರಕ್ಕೆ<em>ತ್ರಿವಿಕ್ರಮ</em>ಎನ್ನುವುದೇ ಸೂಕ್ತವಾದ ಸೂಚ್ಯವಾದ ಹೆಸರು ಎನ್ನಿಸುತ್ತದೆ. ವಿಶೇಷವಾದ ನಡೆ, ಹೊಸ ಹೆಜ್ಜೆ; ಗಮನಾರ್ಹ ಸಾಧನೆ, ಅಪೂರ್ವವಾದ ದಾಖಲೆ- ಇವೆಲ್ಲ ಅರ್ಥಗಳನ್ನು ಸ್ಫುರಿಸುವ ಈ<em>ವಿಕ್ರಮ</em>ವರ್ಷದಲ್ಲಿ ಸಾಹಸಿಗಳು ಹೊಸ ಹೊಸ ದಿಗಂತಗಳನ್ನು ಮುಟ್ಟಿಬರುವ ಸಾಧ್ಯತೆ ಇದೆ. ಕೇಳಿಲ್ಲವೇ?</p>
		<p class="myquote">ಬೇರೆ ಯಾರು ಯಾರೋ ಪಟ್ಟಕಟ್ಟಿದ್ದಲ್ಲ;<br />ಇನ್ನು ಯಾರೋ ಬೇರೆ ಕಿರೀಟವಿಟ್ಟಿದ್ದಲ್ಲ;<br />ತಾನೇ ತನ್ನ ತೋಳ್ಬಲದಿಂದ ಆಗಿಲ್ಲವೇನಯ್ಯ<br />ಸಿಂಹ ಕಾಡಿನ ರಾಜ?<br />ಬೇರೆ ಯಾರು ತಾನೇ ಬೇಕು<br />ಹೆಪ್ಪುಗಟ್ಟಿರಲೊಳಗೆ ಎದೆಗಾರಿಕೆಯ ಕಸುವು?<sup><a epub:type="noteref" href="999-aside.xhtml#id-001.124">೧೭</a></sup></p>
		<p><em>ಧಾತೃ</em>ವನ್ನು<em>ಧಾತು</em>ಎಂದು ಕರೆಯುವುದೂ ಉಂಟಲ್ಲ; ಆಗ ದೇಹದ ಮೂಲವಸ್ತುಗಳಾದ ಸಪ್ತಧಾತು (ಚರ್ಮ, ರಕ್ತ, ಮಾಂಸ, ಮೇದಸ್ಸು, ಮಜ್ಜೆ, ಅಸ್ತಿ, ವೀರ್ಯ)ಗಳನ್ನೋ, ಕ್ರಿಯಾಪದಗಳ ಮೂಲರೂಪವನ್ನೋ ನೆನಪಿಸಿಕೊಳ್ಳುತ್ತಿರಬೇಕು.<em>ವಿಶ್ವಾವಸು</em>ಒಬ್ಬ ಗಂಧರ್ವ; ವಿಷ್ಣುವಿಗೂ ಈ ಹೆಸರುಂಟು.<em>ಸಿದ್ಧಾರ್ಥಿ</em>ಯಲ್ಲಿ ಇಷ್ಟಪಟ್ಟಿದ್ದೆಲ್ಲಾ ಕೈಗೂಡುವ ಸಂಭವವಿದೆಯೋ ಏನೋ. ಗೌತಮನು<em>ಬುದ್ಧ</em>ನಾಗುವ ಮುನ್ನ ಅವನ ಹೆಸರು ಸಿದ್ಧಾರ್ಥನೆಂದೇ ಇತ್ತು. ಸಾಂಪ್ರದಾಯಿಕರ ಪ್ರಕಾರ, ಈಗ ನಡೆಯುತ್ತಿರುವುದು ಬೌದ್ಧಾವತಾರವೇ. ಜಗತ್ತಿಗೆ ಶಾಂತಿದೂತನಾಗಿ ಬಂದ ಬುದ್ಧನನ್ನು ನೆನಸಿಕೊಳ್ಳಲು ಈ<em>ಸಿದ್ಧಾರ್ಥಿ</em>ವರ್ಷ ಒಂದು ಒಳ್ಳೆಯ ಅವಕಾಶ.</p>
		<p>ಸಂಸ್ಕೃತದಲ್ಲಿ ಶ್ಲೋಕರೂಪದಲ್ಲಿ ಹೇಳಿದಾಗ,<em>ಪ್ರಮಾಥೀ ಚ</em>ಎಂದು ಛಂದಸ್ಸಿನ ಪೂರೈಕೆಗಾಗಿ 'ಚ' (=ಮತ್ತು) ಎಂಬುದನ್ನು ಕವಿ ಉಪಯೋಗಿಸಿದ್ದಾನೆ. (<em>ಮಾತ್ರೆ</em>ಸಾಲದೆ ಬಂದಾಗ ಸಂಸ್ಕೃತದ ಕವಿಗಳ ಕೈಯಲ್ಲಿರುವ ಗುಳಿಗೆಗಳು ಇವು: ''ತು, ಹಿ, ಚ, ಸ್ಮ, ಹ, ವೈ -ಪದಪೂರಣೇ।।''- ಎನ್ನುತ್ತದೆ ಅಮರಕೋಶ<sup><a epub:type="noteref" href="999-aside.xhtml#id-001.125">೧೮</a></sup>.) ಇದರ ವಿಚಾರ ಗೊತ್ತಿಲ್ಲದೆ, ಮತ್ತು<em>ಪ್ರಮಾಥಿನ್</em>ಎಂಬುದರ ಅರ್ಥ ತಿಳಿಯದೇ, ಸಂವತ್ಸರಕ್ಕೆ<em>ಪ್ರಮಾಥೀಚ</em>ಎಂದು ಅರ್ಥವಿಲ್ಲದ ಹಾಗೆ ತಪ್ಪಾಗಿ ಜನ ಹೇಳುವುದೂ ಉಂಟು. ಉಚ್ಚಾರಣೆಯ ಸಾಮ್ಯದಿಂದಾಗಿ ಕೆಲವರ ಬಾಯಲ್ಲಿ ಇದು<em>ಪ್ರಮಾದಿ</em>ಆಗಿದೆ. ಆದರೆ, ಈ ಹೆಸರನ್ನು ಹೇಳುವಾಗಲೂ ಸಹ ಮೇಲೆ ಹೇಳಿದ ಹಾಗೆ<em>ಪ್ರಮಾದೀಚ</em>ಎಂದು ಹೇಳುವುದೂ ತಪ್ಪು.</p>
		<p>ಹಾಗೆಯೇ,<em>ಪ್ರಮೋದೂತ</em>ವೂ ಸಹ. ಮೂಲದಲ್ಲಿ<em>ಪ್ರಮಾದೋಽಥ</em>ಎಂದಿದೆ.<em>ಪ್ರಮಾದೋ ಅಥ</em>ಎಂಬುದು ಶ್ಲೋಕದ ಛಂದಸ್ಸಿನ ಮಾತ್ರಾ ನಿಯಮಕ್ಕಾಗಿ ಇದೆ. (ಸಾಮಾನ್ಯವಾಗಿ<em>ಅಥ</em>ಎಂದರೆ<em>ಇನ್ನು, ಇನ್ನುಮುಂದೆ</em>ಎಂದರ್ಥ).<em>ಪ್ರಮಾದ</em>: (ಕನ್ನಡದಲ್ಲಿ<em>ಪ್ರಮಾದ</em>) ಎನ್ನಬೇಕೇ ಹೊರತು ಅರ್ಥವಿಲ್ಲದ<em>ಪ್ರಮೋದೂತ</em>ಎಂದು ಇದನ್ನು ಹೇಳಬಾರದು. ಇಲ್ಲಿ ಯಾವ ದೂತನ<em>ಪ್ರಮೋ(ಟ)</em>ನ್ನೂ ಮಾಡಬೇಕಿಲ್ಲ! ಹಾಗೆಯೇ ಮೂಲದಲ್ಲಿ ''ರಾಕ್ಷಸೋಽನಲಃ''-ಎಂದಿದೆ. 'ಅ'ಎನ್ನುವುದು ಇಲ್ಲಿಯೂ ಸಹ ಅಧ್ಯಾಹಾರವೇ. ಆದ್ದರಿಂದ<em>ನಲ</em>ಅಥವಾ<em>ನಳ</em>ಎನ್ನುವುದು ಸರಿಯಾದುದಲ್ಲ. ವರ್ಷದ ಸರಿಯಾದ ಹೆಸರುಗಳೆಂದರೆ<strong><em>ಪ್ರಮಾದ, ಪ್ರಮಾಥಿ, ಪ್ರಮಾದಿ</em></strong>ಮತ್ತು<strong><em>ಅನಲ</em></strong>ಗಳು. ಅರ್ಥಗಳನ್ನು ಯೋಚಿಸೋಣ:<em>ಮಥನ</em>ಅಂದರೆ ಕಡೆಯುವುದು ಎಂದು. ಕಡೆಯುವ, ಸಂಕಟಪಡಿಸುವ, ಪೀಡಾಕಾರಿಯಾಗಿ ಕೊನೆಗೆ ಕೊಲ್ಲುವ ಗುಣ<em>ಪ್ರಮಾಥಿ</em>ಗೆ ಇದೆ.<sup><a epub:type="noteref" href="999-aside.xhtml#id-001.126">೧೯</a></sup> <em>ಪ್ರಮಾದ</em>ಅಂದರೆ ಆಗಬಾರದ್ದು ಆಗಿಹೋದಾಗ<em>ಪ್ರಮಾದ</em>ವಾಯಿತು ಎನ್ನುವ ಅರ್ಥ ನಿಮಗೆ ಗೊತ್ತಿದ್ದೇ. ಇದರಿಂದ ಬಂತು<em>ಪ್ರಮಾದಿ</em>.<em>ಅನಲ</em>ವೆಂದರೆ ಬೆಂಕಿ. ಅಗ್ನಿಶಾಮಕದಳದವರಿಗೆ ತುಂಬಾ ಕೆಲಸದ ವರುಷ ಅದು. ವರಾಹಮಿಹಿರನೂ ಹಾಗೆಯೇ ಎಚ್ಚರಿಕೆ ಕೊಡುತ್ತಾನೆ: ''ಬೆಂಕಿಯ ಕೋಪದಿಂದ ಭಾರೀ ನಷ್ಟಗಳು ಈ<em>ಅನಲ</em>ವರ್ಷದಲ್ಲಿ ಆದಾವು!''<sup><a epub:type="noteref" href="999-aside.xhtml#id-001.127">೨೦</a></sup>ಆದರೆ,<br /><em>ಅಗ್ನಿಪುರಾಣ</em>ದಲ್ಲಿನ<em>ಅನಲ</em>ಸುಭಿಕ್ಷಕರ!<sup><a epub:type="noteref" href="999-aside.xhtml#id-001.128">೨೧</a></sup>ಇನ್ನು,<strong><em>ಶಾರ್ವರಿ</em></strong>ಯ<em>ವಿಭಾವರಿ</em>(ಇರುಳು)ಗಳಲ್ಲಿ ಭಾರೀ ಕಗ್ಗತ್ತಲೇ ಕವಿದಿರಬೇಕು.</p>
		<p><strong><em>ವೃಷ</em></strong>ಕ್ಕೆ ಹಲವು ಅರ್ಥಗಳಿವೆ, ಬಳಕೆಯಲ್ಲಿ ಮುಖ್ಯವಾಗಿ<em>ಗೂಳಿ</em>ಎನ್ನುವುದು ಸಾಮಾನ್ಯ.<em>ವೃಷ</em>ವರ್ಷವನ್ನು<em>ವಿಷು</em>ಎನ್ನುವುದೂ ಉಂಟು.<em>ವಿಷು</em>ಎಂದರೆ ಸಾಮ್ಯ, ಸಮಾನತೆ, ಹೆಚ್ಚೂ ಕಡಿಮೆ ಇಲ್ಲದಿರುವುದು. ಇದರಿಂದಲೇ ಹಗಲೂ ಮತ್ತು ರಾತ್ರಿ ಸಮಾನ ಅವಧಿಯಿರುವ ದಿನಕ್ಕೆ<em>ವಿಷುವ</em>ಎನ್ನುತ್ತಾರೆ. (ಮೇಷ ಮತ್ತು ತುಲಾ ಸಂಕ್ರಮಣಗಳಲ್ಲಿ ಹಗಲು ಮತ್ತು ರಾತ್ರಿ ಹೀಗೆ ಸಮವಾಗಿರುತ್ತೆ.) ಪೃಥ್ವಿಗೆ, ಭೂಮಿಗೆ ಸಂಬಂಧಪಟ್ಟುದು ಎಂಬರ್ಥದಲ್ಲಿ<em>ಪಾರ್ಥಿವ</em>ವಾದರೆ, ಕಾಲದೊಡನೆ ಸೇರಿರುವುದು -ಎಂದು<em>ಕಾಲ(ಳ) ಯುಕ್ತ(ಕ್ತಿ)</em>ಸಂವತ್ಸರವಾಗಿದೆ.</p>
		<p>ಉಳ್ಳವರು ಇಲ್ಲದವರ ಮೇಲೆ ವಿನಾ ಕಾರಣ ಕಾಲು ಕೆರೆದುಕೊಂಡು ಹೋಗಿ ತಮ್ಮ ದುರ್ವರ್ತನೆಯಿಂದ ಹಗೆ ಸಾಧಿಸುವುದು<strong><em>ವಿರೋಧಿಕೃತ್</em></strong>ನಲ್ಲಿಯೇ ಇರಬೇಕು.<em>ಸಾಧಾರಣ</em>ದಲ್ಲಿ ಮೂರಕ್ಕೆ ಇಳಿಯದ ಆರಕ್ಕೆ ಏರದ, ಉಬ್ಬರ ಅಬ್ಬರಗಳಿಲ್ಲದ, ಕುಗ್ಗು ಹಿಗ್ಗುಗಳ ಉಬ್ಬುತಗ್ಗುಗಳಿಲ್ಲದ ಜನರ ಸಾಮಾನ್ಯ ಜೀವನ. ಆದರೆ, ಪ್ರೇಮಿಗಳ ಮನಸ್ಸನ್ನು ಮಥಿಸುವ, ಕಡೆದಾಡುವ, ಕೊನೆಗೆ ನಲ್ಲ ನಲ್ಲೆಯರನ್ನು ಕೂಡಿಸುವ ವರ್ಷ<strong><em>ಮನ್ಮಥ</em></strong>.</p>
		<p><em>ಪರಿಧಿ</em>ಎಂದರೆ ಸುತ್ತುಗೆರೆ.<em>ಧಾವ್ ಗತಿ ಶುದ್ಧಯೋ:</em>ಎಂಬುದರಿಂದ ವೇಗವಾದ ಓಟ ಅಥವಾ ತೊಳೆದು ಶುದ್ಧಮಾಡುವುದು<em>ಧಾವನ</em>ಬಂದಿದೆ. ಹಲ್ಲುಜ್ಜುವುದಕ್ಕೆ<em>ದಂತಧಾವನ</em>ಎನ್ನುವುದಿಲ್ಲವೇ?<strong><em>ಪರಿಧಾವಿ</em></strong>ಎಂದರೆ ಏನು? ಬೆನ್ನಟ್ಟಿ ಹೊಗುತ್ತಾ ಸುತ್ತುತ್ತಾ ಓಡುವುದು.</p>
		<p class="vertical-delimiter" />
		<p>ಸೂರ್ಯೋದಯದಿಂದ ಮರುದಿನದ ಸೂರ್ಯೋದಯದವರೆಗಿನ ಇಪ್ಪತ್ತನಾಲ್ಕು ಗಂಟೆಗಳ ಅವಧಿಯ ಒಂದು ದಿನದ ಪ್ರತಿ ಹೋರೆ (ಗಂಟೆ)ಗೆ ಯಾರು ಮೇಲ್ವಿಚಾರಕರು? ಒಂದು ವಾರದ ಏಳು ದಿನಗಳಲ್ಲಿ ಪ್ರತಿ ದಿನದ ಒಡೆಯರು ಯಾರು? ತಿಂಗಳಿನ ಸ್ವಾಮಿ ಯಾರು? ಋತುವಿಗೆ ಪ್ರಭುಗಳು? ಉತ್ತರ ಮತ್ತು ದಕ್ಷಿಣ ಅಯನಗಳನ್ನು ಆಳುವವರು ಯಾರು? ಆಯಾಯ ಚಾಂದ್ರಮಾನ ಸಂವತ್ಸರಗಳಿಗೆ ಅಧಿಪತಿ ಯಾರು? -ಈ ಬಗ್ಗೆ ನಮ್ಮ ಪೂರ್ವೀಕರು ಖಗೋಳಶಾಸ್ತ್ರಪರವಾಗಿ ಚಿಂತನೆ ನಡೆಸಿದ್ದರು.<sup><a epub:type="noteref" href="999-aside.xhtml#id-001.129">೨೨</a></sup></p>
		<p>ಅಂದಿನ ಅವರ ತಿಳಿವಳಿಕೆಯಂತೆ,<sup><a epub:type="noteref" href="999-aside.xhtml#id-001.130">೨೩</a></sup>ಆಕಾಶಕಾಯಗಳು ಭೂಮಿಯಿಂದ ಇರುವ ದೂರವನ್ನನುಸರಿಸಿ ಈ ಕ್ರಮದಲ್ಲಿ ಇದ್ದಾರೆ: ಶನಿ (ಅತಿ ದೂರ), ಗುರು, ಕುಜ, ಸೂರ್ಯ, ಶುಕ್ರ, ಬುಧ, ಮತ್ತು ಚಂದ್ರ (ಅತಿ ಹತ್ತಿರ). ಈ ಕ್ರಮದಲ್ಲೇ ಆ ಗ್ರಹಗಳು ದಿನದ ಒಂದೊಂದು ಗಂಟೆಗೂ ಅಧಿಪತಿಗಳು.<sup><a epub:type="noteref" href="999-aside.xhtml#id-001.131">೨೪</a></sup>ಈದಿನ ಭಾನುವಾದರೆ, ಸೂರ್ಯೋದಯದ ಮೊದಲ ಗಂಟೆಗೆ ಸೂರ್ಯನೇ ಅಧಿಪತಿ. ಮುಂದಿನ ಗಂಟೆಗೆ ಶುಕ್ರ ಅಧಿಪತಿ. ನಂತರ, ಬುಧ. ಹೀಗೆ ಮೇಲೆ ಹೇಳಿದ ಕ್ರಮದಲ್ಲಿ ಎಣಿಸಿದಾಗ, ಇಪ್ಪತ್ತೈದನೆಯ ಅಂದರೆ, ಮುಂದಿನದಿನದ ಸೂರ್ಯೋದಯದ ಮೊದಲ ಗಂಟೆಗೆ ಚಂದ್ರನೇ ಅಧಿಪತಿ.ಆಯಾಯ ದಿನದ ಸೂರ್ಯೋದಯದ ಕಾಲದ ಅವಧಿಯ ಅಧಿಪತಿಯೇ ಆಯಾಯ ದಿನಕ್ಕೆ ಸಾರ್ವಭೌಮ. ಆ ದಿನಕ್ಕೆ ಅವನದೇ ಹೆಸರು - ಹೀಗೆ ವಾರಗಳ ದಿನಗಳಿಗೆ ಹೆಸರುಗಳು ಬಂದವು.</p>
		<p>ಹಗಲು ರಾತ್ರಿಗಳ ಅಧಿಪತಿಗಳು ಕ್ರಮವಾಗಿ ಸೂರ್ಯ, ಚಂದ್ರ, ಕುಜ (ಮಂಗಳ), ಬುಧ, ಗುರು, ಶುಕ್ರ ಮತ್ತು ಶನಿ ವರ್ಷಗಳ ಅಧಿಪತಿಗಳು ಆಯಾಯ ವರ್ಷದ ಮೊದಲ ದಿನದ ಅಧಿಪತಿಗಳು ಯಾರೋ ಅವರೇ ಆಯಾಯ ವರ್ಷದ ಅಧಿಪತಿಗಳು. ಹಾಗೆಯೇ ಆಯಾಯ ಋತುಗಳ ಮೊದಲ ದಿನದ ಅಧಿಪತಿಗಳು ಯಾರೋ ಅವರೇ ಆಯಾಯ ಋತುಗಳಿಗೆ ಅಧಿಪತಿಗಳು.<sup><a epub:type="noteref" href="999-aside.xhtml#id-001.132">೨೫</a></sup></p>
		<p>ಯಾವಾಗಲೂ ಸಂವತ್ಸರಗಳ ಅಧಿಪತಿಗಳು ಈ ಕ್ರಮದಲ್ಲಿ ಇರುತ್ತಾರೆ. ಸೂರ್ಯ, ಬುಧ, ಶನಿ, ಕುಜ, ಶುಕ್ರ, ಚಂದ್ರ ಮತ್ತು ಗುರು. ಹಾಗೆಯೇ ಇವರುಗಳೇ ಮಾಸಗಳ ಅಧಿಪತಿಗಳಾಗಿಯೂ ಇರುತ್ತಾರೆ. ಆದರೆ ಒಂದು ವರ್ಷದ ಎರಡು ಅಯನಗಳಿಗೆ ಮಾತ್ರ ಸೂರ್ಯ ಆಮೇಲೆ ಚಂದ್ರ ಅಧಿಪತಿಗಳಾಗಿರುತ್ತಾರೆ.<sup><a epub:type="noteref" href="999-aside.xhtml#id-001.133">೨೬</a></sup></p>
		<p>ಸ್ಫುಜಿಧ್ವಜನು ಇದನ್ನೂ ಹೇಳುತ್ತಾನೆ: ಸೌರಯುಗವು ಪ್ರಾಗ್ ಋತುವಿನ (ವಸಂತ ಋತುವಿನ) ಚೈತ್ರ ಮಾಸದ ಶುಕ್ಲ ಪಕ್ಷದ ಮೊದಲ ತಿಥಿಯಿಂದ ಪ್ರಾರಂಭವಾಗುತ್ತದೆ. ಈ ದಿನ ಸೂರ್ಯ ಮತ್ತು ಚಂದ್ರ ಮೇಷ ರಾಶಿಯ ಆದಿ ಭಾಗದಲ್ಲಿ ಒಟ್ಟಿಗೇ ಇರುತ್ತಾರೆ ಮತ್ತು ಸೂರ್ಯೋದಯದಲ್ಲಿ ಮೇಷ ಲಗ್ನವಿರುತ್ತದೆ.<sup><a epub:type="noteref" href="999-aside.xhtml#id-001.134">೨೭</a></sup></p>
		<p class="vertical-delimiter" />
		<p>ಈಗ<em>ಬಾರ್ಹಸ್ಪತ್ಯ ವರ್ಷ</em>ಕಾಲಗಣನೆಯ ಬಗ್ಗೆ ಸ್ವಲ್ಪ ವಿಚಾರ ಮಾಡೋಣ. ಗುರುಗ್ರಹ ಹನ್ನೆರಡು ರಾಶಿಗಳ ಭಚಕ್ರದಲ್ಲಿ ಒಂದು ರಾಶಿಯಿಂದ ಮುಂದಿನ ರಾಶಿಗೆ ಹೋಗಲು ಸುಮಾರು ಒಂದು ವರುಷ ತೆಗೆದುಕೊಳ್ಳುತ್ತಾನೆ. ಇದು ಬಾರ್ಹಸ್ಪತ್ಯ ವರ್ಷ. (ಇದರ ಕಾಲಾವಧಿ ೩೬೫ ದಿನ ೬.೧೫ಗಂಟೆಗಳು.)<br />ಎಲ್ಲಾ ರಾಶಿಗಳಲ್ಲೂ ಇದ್ದು, ಮತ್ತೆ ಮೊದಲ ರಾಶಿಗೆ ಗುರು ಬರುವ ವೇಳೆಗೆ ಸುಮಾರು ಹನ್ನೆರಡು ವರುಷಗಳು ಕಳೆಯುತ್ತವೆ. (ಸೂರ್ಯನ ಸುತ್ತ ಒಂದು ಬಾರಿ ಸುತ್ತಿ ಬರಲು ಗುರು ಸುಮಾರು ೧೧.೮೬ ವರುಷ ತೆಗೆದುಕೊಳ್ಳುತ್ತಾನೆ.) ಹನ್ನೆರಡು ವರುಷಗಳ ಒಂದು ಪಂಚಕ<em>ಯುಗ</em>ಕ್ಕೆ ಅರವತ್ತು ವರುಷಗಳಾದವು. ಹಿಂದೆ ಐದು ವರ್ಷಗಳಿಗೆ ಒಂದು<em>ಯುಗ</em>ವೆನ್ನುವ ವಾಡಿಕೆಯೂ ಇತ್ತು. ಇದೇ ನಮ್ಮ<em>ಬಾರ್ಹಸ್ಪತ್ಯ ವರ್ಷಚಕ್ರ</em>ದ ಪರಿಮಾಣ.</p>
		<p>ಬೃಹಸ್ಪತಿ ಗ್ರಹದ ಗತಿಯನ್ನು ಅನುಸರಿಸಿ ಅರವತ್ತು ವರ್ಷಗಳ ಒಂದು ಚಕ್ರಕ್ಕೆ ಐದು ಯುಗಗಳು ಮತ್ತು ಈ ಒಂದೊಂದು ಯುಗದಲ್ಲೂ ಹನ್ನೆರಡು ವರ್ಷಗಳು ಎಂದು ವಿಂಗಡಿಸಿಕೊಂಡ ಮೇಲೆ ಈ ವರ್ಷಗಳಿಗೆ ಹೆಸರನ್ನು ಇಡುವ ಪದ್ಧತಿ ಬಂತು. ಗುರು ಧನಿಷ್ಠ ನಕ್ಷತ್ರದ ಪ್ರಥಮ ಚರಣಕ್ಕೆ ಪ್ರವೇಶಿಸಬೇಕು. ಅದೇ ಸಮಯದಲ್ಲಿ ಅವನು ಸೂರ್ಯನೊಡನೆ ಸೇರಿರಬೇಕು. ಮತ್ತು ಅದು ಮಾಘ ಮಾಸವಾಗಿರಬೇಕು. ಈಗ ಪ್ರಾರಂಭವಾಗುತ್ತದೆ ಈ ಅರವತ್ತು ವರ್ಷಗಳ ಚಕ್ರದ ಮೊದಲ ವರ್ಷ<em>ಪ್ರಭವ</em>ಎನ್ನುತ್ತಾನೆ ವರಾಹಮಿಹಿರನ<em>ಬೃಹತ್ ಸಂಹಿತೆ</em>ಯಲ್ಲಿ.<sup><a epub:type="noteref" href="999-aside.xhtml#id-001.135">೨೮</a></sup></p>
		<p>ಈ<em>ಪ್ರಭವ</em>ಸಂವತ್ಸರ ಆದ ಮೇಲೆ ಮುಂಬರುವ ಅರವತ್ತು ವರ್ಷಗಳ ಹೆಸರುಗಳನ್ನು ಬೃಹತ್ ಸಂಹಿತೆ ಪಟ್ಟಿಮಾಡಿಕೊಡುತ್ತದೆ. ಜೊತೆಗೆ ಆ ವರ್ಷಗಳ ಫಲವನ್ನೂ ಸಹ ವಿವರಿಸುತ್ತದೆ. ಬೃಹತ್ ಸಂಹಿತೆಯ ಪ್ರಕಾರ ಸಂವತ್ಸರಗಳ ಸರಿಯಾದ ಹೆಸರು ಇವು. ಪ್ರಮೋದ (ನಾಲ್ಕನೆಯ ವರ್ಷ), ಪ್ರಜಾಪತಿ (ಐದನೆಯದು), ಧಾತಾ (ಹತ್ತು), ಪ್ರಮಾಥಿನ್ (ಹದಿಮೂರು), ವೃಷ (ಹದಿನೈದು), ಸುಭಾನು (ಹದಿನೇಳು), ಹೇಮಲಂಬ (ಮೂವತ್ತೊಂದು), ವಿಳಂಬಿ (ಮೂವತ್ತೆರಡು), ರೋಧಕೃತ್ (ನಲವತ್ತೈದು), ಪ್ರಮಾದಿನ್ (ನಲವತ್ತೇಳು), ಅನಲ (ಐವತ್ತು), ಉದ್ಗಾರಿನ್ (ಐವತ್ತೇಳು), ಕ್ಷಯ (ಅರವತ್ತನೆಯದು).<sup><a epub:type="noteref" href="999-aside.xhtml#id-001.136">೨೯</a></sup></p>
		<p class="vertical-delimiter" />
		<p>ಉತ್ತರ ಭಾರತದಲ್ಲೂ ದಕ್ಷಿಣ ಭಾರತದವರ ರೀತಿಯಲ್ಲೇ ಸಂವತ್ಸರಗಳ ಹೆಸರನ್ನ<em>ಪ್ರಭವ, ವಿಭವ.. ..ಕ್ಷಯ</em>- ಎಂದೇ ಅರವತ್ತು ವರ್ಷಗಳ ಬಾರ್ಹಸ್ಪತ್ಯ ಚಕ್ರವನ್ನು ಅನುಸರಿಸಿಯೇ ಇಟ್ಟುಕೊಳ್ಳುತ್ತಾರೆ. ಆದರೆ, ಒಂದೇ ವ್ಯತ್ಯಾಸ. ದಕ್ಷಿಣದವರಿಗಿಂತ ಉತ್ತರದವರು ಹದಿಮೂರು ವರುಷ ಮುಂದು. ನಮಗೆ<em>ತಾರಣ</em>ಸಂವತ್ಸರವಾದಾಗ ಅವರಿಗೆ<em>ಹೇಮಲಂಬ</em>!</p>
		<p>ಊಹಿಸಿ, ಕಲಿಯುಗ ಪ್ರಾರಂಭವಾದದ್ದು ಯಾವಾಗ ಇರಬಹುದು? ಯಾವ ಸಂವತ್ಸರದಿಂದ ಇರಬಹುದು, ಊಹಿಸಿ. ಉಜ್ಜಯಿನಿಯಲ್ಲಿ ಕ್ರಿಸ್ತಪೂರ್ವ ೩೧೦೨ ರ ಫೆಬ್ರವರಿ ೧೭-೧೮ ರಂದು ಮಧ್ಯರಾತ್ರಿ ಆಗಿದ್ದಾಗ ಕಲಿಯುಗ ಪ್ರಾರಂಭವಾಯಿತು- ಎನ್ನುತ್ತಾರೆ.<sup><a epub:type="noteref" href="999-aside.xhtml#id-001.137">೩೦</a></sup>ಕಲಿಯುಗ ಪ್ರಾರಂಭವಾದದ್ದು<em>ಪ್ರಭವ</em>ದಿಂದ ಅಲ್ಲ;<em>ವಿಜಯ</em>ಸಂವತ್ಸರದಿಂದ ಎಂದೂ ಹೇಳುತ್ತಾರೆ.<sup><a epub:type="noteref" href="999-aside.xhtml#id-001.138">೩೧</a></sup>ಇದರ ಸಮರ್ಥನೆ ಇನ್ನೊಂದು ತರಹಾ ಮಾಡಬಹುದು. ಮುಂಬರುವ<em>ತಾರಣ</em>ಸಂವತ್ಸರವನ್ನೇ ತೆಗೆದುಕೊಳ್ಳಿ. ಇದರ ಶಾಲಿವಾಹನ ಶಕ ವರ್ಷ ೧೯೨೬. ಗತ ಕಲಿಯುಗ ವರ್ಷ ೫೧೦೫. ಕಲಿಯುಗ ಪ್ರಾರಂಭದಿಂದ ಇದರಲ್ಲಿ ಅರವತ್ತು ವರ್ಷಗಳ ಎಷ್ಟುಚಕ್ರಗಳು ಕಳೆದಿವೆ? ೮೫೦ ಚಕ್ರಗಳು ಕಳೆದು ೫ನೆಯ ಸಂವತ್ಸರ ನಡೆಯುತ್ತಿದೆ.<em>ವಿಜಯ</em>ದಿಂದ ಐದನೆಯ ವರುಷ<em>ಹೇಮಲಂಬ</em>.ಈ ಚಾಂದ್ರಮಾನ ಸಂವತ್ಸರಗಳ ಹೆಸರಿನ ಬಗ್ಗೆ ಇನ್ನೂ ಸಂಶೋಧನೆ ಮಾಡುವುದಕ್ಕೆ ತುಂಬಾ ವಿಷಯ ಇದೆ ಅಂತ ನನಗೆ ಅನ್ನಿಸುತ್ತದೆ.</p>
	</section>
	<section class="level1 numbered" epub:type="chapter" role="doc-chapter" id="id-P1.05">
		<p class="text-center"><strong>ಪರಿನ,ಒಂದೇ ಕಲ್ಲಿನಲ್ಲಿ ಮೂರೂ ಹಕ್ಕಿ </strong></p>
		<p class="verse">ತಪಃ ಕುರ್ವನ್ತೀಂ ಭಗವಾನ್ ಪಪ್ರಚ್ಛ,<br /><em>ತುಷ್ಟೋಽಸ್ಮಿ ಬಾಲೇ, ವರಂ ಏಕಂ ಯಾಚ।</em><br />ಪುತ್ರೈಶ್ ಚ ಪೌತ್ರೈಶ್ ಚ ಭರ್ತೃಸಮೇತಂ,<br />ಇಚ್ಛಾಮಿ ಭೋಜನಂ ಹಿರಣ್ಯಪಾತ್ರೇ।।</p>
		<p class="verse-author"><strong><em>-ಸುಭಾಷಿತ</em></strong></p>
		<p class="myquote">ಮದುವೆಯಾಗದೆ ಉಳಿದು, ಬೆಳೆದ ಹುಡುಗಿಯು ಕುಳಿತು,<br />ತಪಗೈದು ಕಣ್ದೆರೆಯೆ, ದೇವರೇ ಎದುರು ಬರೆ,<br /><em>ವರವನೊಂದನು ಬೇಡು, ಕೊಡುವೆ</em>-ಎಂದನಂತೆ;<br />ಜಾಣೆ, ಏನ ಕೇಳಿದಳಾಗ, ಊಹಿಸಿರಿ ಅವಳ ಮೊರೆ-</p>
		<p class="myquote"><em>ನನ್ನ ಮಕ್ಕಳ ಜೊತೆಗೆ, ಅನುದಿನವೂ ಇನಿಯನ ಕೂಡೆ,</em><br /><em>ಅನುಗ್ರಹಿಸು, ಬಂಗಾರ ಹರಿವಾಣದಿ ಅನ್ನ ತಿನ್ನುವಂತೆ!</em></p>
		<p class="quote-author"><em><strong>-ಶಿಕಾರಿಪುರ ಹರಿಹರೇಶ್ವರ</strong></em></p>
		<h1 class="level1-title" epub:type="title">ಅಮ್ಮ</h1>
		<p>'ಅಮ್ಮ' ಎಂಬ ಎರಡು ಮತ್ತೊಂದರ್ಧ ಅಕ್ಷರದ ಈ ಚಿಕ್ಕ ಕನ್ನಡ ಪದವೊಂದರಲ್ಲಿ ಏನೆಲ್ಲ ಅರ್ಥ ಭಾವನೆ ನೆನಪು ಅಕ್ಕರೆ ಹೊಣೆ ಗೌರವ ಋಣದ ಗುಣಗಳು, ಸಾಸಿವೆಯಲ್ಲಿ ಆನೆಯಂತೆ, ಅಡಗಿ ಕುಳಿತು ಸುರುಳಿ ಸುರುಳಿಯಾಗಿ ಅರಳಿ ಅರಳಿ, ಯೋಚಿಸಿದಷ್ಟೂ ಹೆಚ್ಚು ಹೆಚ್ಚಾಗಿ ಬಿಚ್ಚಿಕೊಳ್ಳುತ್ತಾ ಬೆರಗುಗೊಳಿಸುತ್ತದಲ್ಲವೇ? ಇದನ್ನು ಕುರಿತು ಸ್ವಲ್ಪ ಹೊತ್ತು ನಿಮ್ಮೊಂದಿಗೆ ಮಾತನಾಡುತ್ತಾ, ನನಗೆ ತಿಳಿದ ಕೊಂಚ ವಿಷಯಗಳನ್ನು ಹಂಚಿಕೊಳ್ಳುವ ಹಂಬಲ ನನ್ನದು.</p>
		<p>ಜೊತೆಗೆ, ನಮ್ಮನ್ನು ಹೊತ್ತಿರುವ ಈ ಭೂಮಿಗಿಂತ ಒಂದು ತೂಕ ಹೆಚ್ಚೆಂದು ಯಾವಳನ್ನು ಬಲ್ಲವರು ಬಣ್ಣಿಸಿದ್ದಾರೋ, ಆ ಹೊತ್ತು ಹೆತ್ತವಳನ್ನ ಕುರಿತು ತಿಳಿದವರು ಅಲ್ಲಲ್ಲಿ ಹೇಳಿರುವ ನಾಲ್ಕಾರು ಮಾತುಗಳನ್ನು ಉಪಯೋಗಿಸಿಕೊಂಡು ಈ ನುಡಿಮಾಲೆಯನ್ನು ಕಟ್ಟಿ, ಜಗತ್ತಿನ ಎಲ್ಲ ತಾಯಿಯರ ಕೊರಳಿಗೆ ಒಮ್ಮೆಲೇ ಹಾಕುವ ಕಿರು ಪ್ರಯತ್ನ ಇದು.</p>
		<p><strong><em>ತಾಯಿಯೇ ದೇವರು:</em></strong></p>
		<p>'ದೇವರು' ಅಂದಾಗ ಹುಟ್ಟು ಉಳಿವು ಅಳಿವು- ಈ ಮೂರೇ ಅಲ್ಲವೇ ಆ ಪರಮೋಚ್ಚ ಶಕ್ತಿಯ ಪ್ರಧಾನ ವೈಶಿಷ್ಟ್ಯಗಳು? ಹಾಗಾಗಿ, ಇಲ್ಲಿಗೆ ಬರಲು ಅವಳೇ ಕಾರಣ, ಇಲ್ಲಿರಲು ಎಡೆಕೊಟ್ಟಿದ್ದೂ ಸಹ ಮೊಟ್ಟ ಮೊದಲು ಅವಳೇ; ಯಾವುದು ಇರದೇ ಹೋಗಿದ್ದರೆ ಇದ್ದೂ ಇಲ್ಲದ ಹಾಗೆ ಬಾಳು ವ್ಯರ್ಥವಾಗಿ ಹೋಗುತ್ತಿತ್ತೋ ಆ ತಿಳಿವಳಿಕೆಯ ಬೆಳಕನ್ನು ಮಗುವಿದ್ದಾಗಿಂದಲೇ ಯಾರು ಮೂಡಿಸಿದರೋ - ಆ 'ಬೆಳಕ ಒಡಲ'ನ್ನ, ತಾಯಿಗಿಂತ ದೊಡ್ಡ ದೇವರಿಲ್ಲ -ಎನ್ನುವ ಮಾತಿನಿಂದ ಸೂಚಿಸಿದೆವು. ಇದನ್ನೇ ತೈತ್ತಿರೀಯ ಉಪನಿಷತ್ತಿನ ಗುರು ಶಿಷ್ಯನಿಗೆ ನೆನಪಿಸುವುದು: "ತಾಯಿಯೇ ದೇವರಾದವನು ನೀನಾಗು, ಅಥವಾ ನಿನಗೆ ತಾಯಿಯೇ ದೇವರಾಗಿರಲಿ- ಮಾತೃ-ದೇವೋ ಭವ"<sup><a epub:type="noteref" href="999-aside.xhtml#id-001.139">೧</a></sup>ಎಂದು.</p>
		<p>ಇಸ್ಲಾಂನಲ್ಲಿ ಏಕಮೇವಾದ್ವಿತೀಯನಾದ ಅಲ್ಲಾಹ್‍ಗೆ ಗುಣಗಳನ್ನು ಆರೋಪಿಸಿ ಸ್ತುತಿಸುವಾಗ ಹೇಳುತ್ತಾರೆ: 'ಅರ್-ರಹಮಾನ್'(ಪರಮ ಉದಾರಿ)<sup><a epub:type="noteref" href="999-aside.xhtml#id-001.140">೨</a></sup>, 'ಅರ್-ರಜಾ಼್ಜಕ್'(ಪರಮ ಪೋಷಕ)<sup><a epub:type="noteref" href="999-aside.xhtml#id-001.141">೩</a></sup>ಮತ್ತು 'ಅಲ್-ಗಫಾ಼್ಫರ್'(ಎಲ್ಲರನ್ನೂ ಕ್ಷಮಿಸು ವವ)<sup><a epub:type="noteref" href="999-aside.xhtml#id-001.142">೪</a></sup>-ಎಂದು. ಯಾವ ಮಗುವಿಗೆ ಆಗಲಿ, 'ಅರ್-ರಹಮಾನ್', 'ಅರ್-ರಜಾ಼್ಜಕ್' ಮತ್ತು 'ಅಲ್-ಗಫಾ಼್ಫರ್' ಆಗಿರುವ ಪವಿತ್ರಾತ್ಮವೆಂದರೆ, ತಾಯಿಯಲ್ಲದೆ ಬೇರೆ ಇನ್ನಾರು? ಈ ಕಾರಣಕ್ಕೆ ಅಲ್ಲೂ ತಾಯಿಯೇ ದೇವರು!ತಾಯ್ತನವನ್ನೇ ದೈವತ್ವವೆನ್ನುವುದು. ತಾಯ ತೋಳತೆಕ್ಕೆಯಲ್ಲಿ ನಿಶ್ಚಿಂತತೆಯ ಅನಿರ್ವಚನೀಯ ಸುಖ ಸಿಕ್ಕುವುದೆಂಬ ಕಾರಣಕ್ಕೇ ಅದನ್ನೇ 'ಸ್ವರ್ಗ'ವೆಂದು ಮಗು ಭಾವಿಸುವುದು. ಮಗುವಿನ ಮತ್ತು ಮಗುವಿನಂಥವರ ಮನಸ್ಸಿನಲ್ಲಿ ಸ್ವರ್ಗದ ಕಲ್ಪನೆ ಇನ್ನು ಏನಿದ್ದೀತು, ಹೇಳಿ. ಕೇಳಿಲ್ಲವೇ?-</p>
		<p class="myquote">"ಸ್ವರ್ಗ ಶಮನಗೊಳಿಸಲಾರದಂಥ,<br />ನೆಲದ ಮೇಲೆ ಏನಿಹುದು, ಎಲ್ಲಿಹುದು-<br />ಯಾವುದಿಹುದು ವ್ಯಥೆ ಕಷ್ಟ ದುಃಖ?''</p>
		<p>-ಎಂದಾಗ ತಾನೆ ತಾಯಿಯನ್ನೇ ಸ್ವರ್ಗವಾಗಿ, ಸ್ವರ್ಗಕ್ಕೆ ಏಕಮೇವಾ ದ್ವಿತೀಯ ಒಡತಿಯಾಗಿ, ದೇವರಾಗಿ ಕಂಡು ಹಾಡಿದ್ದು! ಜೊತೆಗೆ,</p>
		<p class="myquote">"ಎಲ್ಲೆಡೆಯಲೂ ಎಲ್ಲರೊಡನೆ<br />ಎಲ್ಲ ಸಮಯದಲ್ಲೂ ಇರಲು ನನಗೆ<br />ಅಲ್ಪ ಸ್ವಲ್ಪ ತೊಂದರೆ;<br />ಆದ್ದರಿಂದ ನಿಮ್ಮ ಯೋಗಕ್ಷೇಮ<br />ನೋಡಿಕೊಳ್ಳಲೆಂದೇ ನಾನು ನಿಮ್ಮ<br />ತಾಯಿಯನ್ನು ಕಳಿಸಿದೆ!''</p>
		<p>-ಎಂಬ, ದೇವರೇ ಆಡಿದ ಹಾಗಿರುವ, ಜಾಣಮಾತೊಂದಿದೆ.</p>
		<p>"ಆಕಾಶ(ದ್ಯೌ) ಮತ್ತು ಭೂಮಿ(ಪೃಥಿವೀ) ಇಬ್ಬರೂ ಮಹಾಮಾತೆಯರು, ಅವರು ಎಲ್ಲರ ತಂದೆತಾಯಿಗಳು; ಹಾಗಿರುತ್ತ, ಎಲ್ಲ ಜೀವಿಗಳನ್ನೂ ಅವರೇ ಕ್ಷೇಮವಾಗಿ ಇರಿಸಿರುವವರು" ಎನ್ನುತ್ತದೆ, ಋಗ್ವೇದ<sup><a epub:type="noteref" href="999-aside.xhtml#id-001.143">೫</a></sup>. ತಾಯಿಯಂತೆಯೇ ಕೇಳಿದ್ದ ಕೊಡುವವಳೆಂದೇ ಅಲ್ಲವೇ 'ಜನನೀ ಪೃಥ್ವೀ ಕಾಮ-ಧುಕ್ ಆರ್ತೇ'<sup><a epub:type="noteref" href="999-aside.xhtml#id-001.144">೬</a></sup>, ಹೊತ್ತ ನೆಲವೇ ನಿಜಕ್ಕೂ ಹೆತ್ತ ತಾಯಿಯಂತೆಯೇ- ಎಂದು ನಾವು ಹಾಡಿದ್ದು? ತಾಯಿ ನಮಗೆ ಮಾಡಿದ ಉಪಕಾರವನ್ನು ನಾವು ಹಿಂತಿರುಗಿಸಲು ಸಾಧ್ಯವೇ? ತಾಯಿಯು ಭೂಮಿಯ ಸಾಕ್ಷಾತ್ ರೂಪ<sup><a epub:type="noteref" href="999-aside.xhtml#id-001.145">೭</a></sup>ಎನ್ನುವ ಮನು ತನ್ನ ಸ್ಮೃತಿಯಲ್ಲಿ ಈ ಬಗ್ಗೆ ಹೇಳುವುದನ್ನು ಕೇಳಿ:</p>
		<p>"ಚಿಕ್ಕಂದಿನಲ್ಲಿ ಪಾಠ ಹೇಳಿಕೊಟ್ಟ ಉಪಾಧ್ಯಾಯ, ವಿಶೇಷ ಅಧ್ಯಯನ ವನ್ನು ಅನುಗ್ರಹಿಸಿದ ಗುರು, ಪಾಲಿಸಿದ ತಂದೆ- ಇವರೆಲ್ಲರಿಗಿಂತ ತಾಯಿ ನೂರಾರು ಪಟ್ಟು ಮಿಗಿಲು. ಮಗುವಿನ ಹುಟ್ಟಿನಿಂದ ಹಿಡಿದು ಕೊನೆಯವರೆಗೂ ತಂದೆತಾಯಿಗಳು ಪಡುವ ಪಾಡು, ಸಹಿಸುವ ನೋವನ್ನು 'ತೀರಿಸ'ಲೆನೆ ನೂರಾರು ವರ್ಷಗಳು ಸಾಲದು. ತಾಯಿ, ತಂದೆ ಮತ್ತು ಗುರುವಿಗೆ ನಿತ್ಯವೂ ಹಿತಕರ ವಾದುದನ್ನೇ ಮಾಡಿರಿ; ಇವರು ಮೂವರು ತೃಪ್ತರಾದರೆ ನೀವು ಎಲ್ಲ ಬಗೆಯ ತಪಸ್ಸನ್ನು ಮಾಡಿ ಮುಗಿಸಿದಂತೆಯೇ! ತಾಯಿ, ತಂದೆ ಮತ್ತು ಗುರುವಿಗೆ ಮಾಡುವ ಶುಶ್ರೂಷೆಯೇ ನಿಜವಾದ ತಪಸ್ಸು; ಇವರ ಅನುಮತಿಯಿಲ್ಲದೆ, ಸಮ್ಮತಿಯಿಲ್ಲದೆ ಇಲ್ಲವೇ ಇವರ ವಿರುದ್ಧವಾಗಿ ಯಾವ ಕೆಲಸದಲ್ಲೂ ತೊಡಗುವುದು ಬೇಡ! ಇವರ ಪ್ರತ್ಯಕ್ಷ/ಪರೋಕ್ಷ ಸಮ್ಮತಿಯಿಲ್ಲದೆ ನೀವು ನಡೆಸಿದುದೆಲ್ಲ ನಿಷ್ಫಲವೇ! ಸ್ವರ್ಗ ಮತ್ರ್ಯ ಪಾತಾಳವೆಂಬ ಮೂರು ಲೋಕಗಳು ಬೇರೆ ಎಲ್ಲೋ ಇಲ್ಲ ಕಾಣಿರೋ, ತಾಯಿ ತಂದೆ ಗುರುಗಳೇ ಅವು; ಇವರೇ ನಮ್ಮ ಜೀವನದ ನಿಜ ಮೈಲಿಗಲ್ಲುಗಳು, ಇವರೇ ನಿಮ್ಮ ಎಲ್ಲ ತಿಳಿವಳಿಕೆಯ ರಸಮೂಲಗಳು, ಇವರೇ ನಿಮ್ಮ ಬಾಳ ದೀವಿಗೆಗಳು! ನಿಮ್ಮ 'ಧರ್ಮ'ವೆಂದರೆ ಈ ಮೂವರೇ!<sup><a epub:type="noteref" href="999-aside.xhtml#id-001.146">೮</a></sup></p>
		<p>ಗೌತಮ ಬುದ್ಧ ಹೇಳುವುದೂ ಅದನ್ನೇ: "ಕೆಟ್ಟದನ್ನ ಬಿಟ್ಟುಬಿಡಿ; ಬಲ್ಲವರನ್ನು ಆಶ್ರಯಿಸಿ. ಪೂಜಾರ್ಹರನ್ನು ಗೌರವಿಸಿರಿ -ಇದು ನಿಮಗೆ ಕಲ್ಯಾಣಕರವಾದದ್ದು. ತಾಯಿ, ತಂದೆ, ಉಪಾಧ್ಯಾಯರು, ಮಕ್ಕಳು, ಹೆಂಡತಿ- ಇವರುಗಳನ್ನು ಪ್ರೀತಿಯಿಂದ ಒಳ್ಳೆಯ ಕೆಲಸಗಳಿಂದ ಕಾಪಾಡಿರಿ -ಇದೇ ನಿಮಗೆ ಶುಭಕರವಾದದ್ದು; ತಪಸ್ಸಿನ ಮಾರ್ಗ, ಇಂದ್ರಿಯ ನಿಗ್ರಹ, ಆರ್ಯ ಸಜ್ಜನರ ದರ್ಶನ, ನಿರ್ವಾಣದತ್ತ ಕೊಂಡೊಯ್ಯುವ ಸತ್ಕಾರ್ಯಗಳು -ಇವೇ ನಿಮಗೆ ಶಾಂತಿತರುವಂತಹವು. ಇದೇ ನಿಮಗೆ ನಾನು ಕೊಡಬಲ್ಲ ಮಂಗಳ ಶಾಸನ!"<sup><a epub:type="noteref" href="999-aside.xhtml#id-001.147">೯</a></sup></p>
		<p>"ಈ ಜಗತ್ತಿಗೆ ತಂದೆಯೂ ನಾನೇ, ತಾಯಿಯೂ ನಾನೇ"- ಎಂದು ಶ್ರೀ ಕೃಷ್ಣ ಹೇಳುವ ಸಂದರ್ಭದಲ್ಲಿ ತಾಯಿ(ತಂದೆ)ಯಾಗಿ ಏನೆಲ್ಲ ಜವಾಬ್ದಾರಿಯನ್ನು ನಿರ್ವಹಿಸುವೆ ಎಂದು ಪಟ್ಟಿ ಮಾಡುತ್ತಾನೆ.<sup><a epub:type="noteref" href="999-aside.xhtml#id-001.148">೧೦</a></sup>'ತಾಯಿಗಿಂತ ನೆರಳಿಲ್ಲ' ಎಂಬ ಮಾತನ್ನು ಚೆನ್ನಾಗಿ ಅನುಭವಿಸಿ ಹೇಳಬಲ್ಲವರೆಂದರೆ ಅದು ಇನ್ನೊಂದು ಹೆಣ್ಣು ಮಾತ್ರಾ -ಅದೇ 'ಮಗಳು'! ಅವಳೊಬ್ಬಳಿಗೇನೇ ಮಹಾಭಾರತದ ಈ ಮಾತು ಚೆನ್ನಾಗಿ ಗೊತ್ತು:</p>
		<p class="verse">ಆಶ್ರಯವೋ ಅಸದೃಶ, ಬೆಂಬಲವೋ ಅನುಪಮ;<br />ಕುಗ್ಗಿದೆದೆಗೆ ಧೈರ್ಯದ ಸೆಲೆ ಚಿಮ್ಮಿಸುವಳು ನಿರಂತರ,<br />ಪ್ರೀತಿಸುಧೆಯ ಆ ಬುಗ್ಗೆಗೆ ಎಣೆಯಿಹುದೆ ಸಮಸಮ?<br />ತಾಯಿ ಎಲ್ಲವನ್ನೂ ಮೀರಿ ಮೇಲೆ ನಿಂತಿಹಳು ಎತ್ತರ!<sup><a epub:type="noteref" href="999-aside.xhtml#id-001.149">೧೧</a></sup></p>
		<p>ಇದನ್ನೇ ಅನಾಮಕ ಜಾನಪದ ಕವಯಿತ್ರಿಯೊಬ್ಬಳು ತನ್ನ ಮನಸ್ಸಿನ ಮಾತುಗಳನ್ನು ಒಂದು ಶಬ್ದಚಿತ್ರದ ಪತ್ತಲವನ್ನಾಗಿ ನೇಯುವುದು, ಬಿಸುಸುಯ್ಯುವುದು:</p>
		<p class="myquote">"ಬ್ಯಾಸಗಿ ದಿವಸಕ ಬೇವಿನ ಮರ ತಂಪ<br />ಭೀಮರತಿಯೆಂಬ ಹೊಳಿತಂಪ। ಹಡೆದವ್ವ<br />ನೀತಂಪ ನನ್ನ ತವರೀಗಿ</p>
		<p class="myquote">"ತಾಯಿ ಮಕ್ಕಳ ದನಿಯು, ತಾಳ ಬಾರಿಸಿದಾಂಗ<br />ಜೋಡ ಕಿನ್ನುರಿ ನುಡಿದಾಂಗ। ಹಲಸಂಗಿ<br />ಹೊತ್ತೇರಿ ತಾಸೆ ಬಡೆದಾಂಗ</p>
		<p class="myquote">ತಾಯಿ ಕಾಣದ ಜೀವ ತಾವೂರಿ ಬಾವೂರಿ,<br />ಭಾಳ ಬಿಸಲಾನ ಅವರೀಯ। ಹೂವಿನ್ಹಾಂಗ<br />ಬಾಡತೀನಿ ತಾಯ ಕರಎದೊಯ್ಯ</p>
		<p class="myquote">ತಾಯಿಲ್ದ ತವರೀಗಿ ಹೋಗದಿರು ನನ ಮನವ<br />ನೀರಿಲ್ದ ಕೆರಿಗಿ ಕರ ಬಂದು। ತಿರುಗಾಗ<br />ಆಗ ನೋಡದರ ದುಃಖಗಳ</p>
		<p class="myquote">ತಾಯಿದ್ರ್ರ ತವರ್ಹೆಚ್ಚು, ತಂದಿದ್ರ ಬಳಗ್ಹೆಚ್ಚು<br />ಸಾವಿರಕೆ ಹೆಚ್ಚು ಪತಿಪುರುಷ। ಹೊಟ್ಟೀಯ<br />ಮಾಣಿಕದ ಹರಳು ಮಗ ಹೆಚ್ಚು।।''<sup><a epub:type="noteref" href="999-aside.xhtml#id-001.150">೧೨</a></sup></p>
		<p class="vertical-delimiter" />
		<p><strong>'ಅಮ್ಮ'ನಿಗೆ ಹಲವು ಹೆಸರುಗಳು:</strong></p>
		<p>'ಅಮ್ಮ'ನಿಗೆ ಅಕ್ಕರೆಯಿಂದ ಕವಿಗಳು ಕರೆದ ಹೆಸರುಗಳು ಹಲವು. ಮೊದಲು ಸಂಸ್ಕೃತದಲ್ಲಿ ನೋಡೋಣ: ಹೊಟ್ಟೆಯಲ್ಲಿ ಹೊತ್ತವಳೆಂದು ಅವಳು 'ಧಾತ್ರಿ'; ಜನ್ಮವಿತ್ತವಳೆಂದು ಅವಳು 'ಜನನೀ'; ಅಂಗಾಂಗಗಳ ಬೆಳವಣಿಗೆಗೆ ಕಾರಣಳು ಅವಳೆಂದು 'ಅಂಬಾ', ವೀರನನ್ನು ಹೆತ್ತಳೆಂದು ಆಕೆ 'ವೀರಸೂ', ಶುಶ್ರೂಷೆ ಮಾಡಿ ಬೆಳಸಿದಳೆಂದು 'ಶುಶ್ರೂ'- ಹೀಗೆ, ತನ್ನ ಮಗುವಿಗೂ ತನಗೂ ದೇಹದಲ್ಲಿ ಏನೂ ಅಂತರ ಇರಿಸಿಕೊಳ್ಳದೇ ಇರುವಾಕೆಯೇ 'ತಾಯಿ' -ಎಂದು ಜ್ಞಾನಮಯಪ್ರದೀಪವನ್ನು ಪ್ರಜ್ವಲಿಸಿದ ವ್ಯಾಸರು ನಿಷ್ಪತ್ತಿ ಹೇಳುತ್ತಾರೆ!<sup><a epub:type="noteref" href="999-aside.xhtml#id-001.151">೧೩</a></sup></p>
		<p>ಅಮರಕೋಶಕಾರ ಹೆತ್ತವಳನ್ನು 'ಜನಯಿತ್ರೀ, ಪ್ರಸೂ, ಮಾತೃ ಮತ್ತು ಜನನೀ' ಎಂದು ಹೆಸರಿಸುತ್ತಾನೆ<sup><a epub:type="noteref" href="999-aside.xhtml#id-001.152">೧೪</a></sup>. ವೈದಿಕ ವಾಂಙ್ಮಯದಲ್ಲಿ<sup><a epub:type="noteref" href="999-aside.xhtml#id-001.153">೧೫</a></sup>'ಮಾತೃ' ಶಬ್ದವೇ ಬಹುವಾಗಿ ಬಳಕೆಯಲ್ಲಿದ್ದ ಪದ. ಹಡೆದವಳೆಂದು 'ಪ್ರಸವಿತ್ರೀ, ಪ್ರಸವಿನೀ, ಜನೀ' ಎಂದೂ, ಮಕ್ಕಳುಳ್ಳವಳೆಂದು 'ಪುತ್ರವತೀ, ಅಪತ್ಯವತೀ' ಎಂಬುದೂ ಸಂಸ್ಕೃತದಲ್ಲಿ ಉಂಟು. ಅವಳಿಗೆ 'ಸವಿತ್ರೀ' ಒಂದು ಅಪರೂಪದ ಹೆಸರಿನ ಪ್ರಯೋಗವೂ<sup><a epub:type="noteref" href="999-aside.xhtml#id-001.154">೧೬</a></sup>ಉಂಟು. ಹಿಂದಿಯ ತಾಯಿ 'ಮಾ' ಪದ, ಸಂಸ್ಕೃತದಲ್ಲಿ ಎಲ್ಲ ವಿಧದ ಶ್ರೇಯಸ್ಸಿನ ಅಧಿಷ್ಠಾತ್ರೀ ದೇವಿ 'ಲಕ್ಷ್ಮೀ'<sup><a epub:type="noteref" href="999-aside.xhtml#id-001.155">೧೭</a></sup>ಆಗಿರುವುದು ಅರ್ಥಪೂರ್ಣ.</p>
		<p><strong>ಕನ್ನಡದಲ್ಲಿ:</strong>ಸಂಸ್ಕೃತದ 'ಅಮ್ಬಾ' ಕನ್ನಡದಲ್ಲಿ ಅಬ್ಬಾ, ಅಬ್ಬೆ, ಅವ್ವೆ, ಅವ್ವ, ಅಮ್ಮಾ, ಅಮ್ಮ, ಅಮ್ಮೆ, ಅಮ್ಮೈ, ಅಮ್ಮಣ್ಣಿ-ಗಳ ರೂಪ ತಳೆದವು, (ತಮಿಳಿನಲ್ಲಿ ಅಮ್ಮ ಅಮ್ಮೈ, ತೆಲುಗುವಿನಲ್ಲಿ ಮಲೆಯಾಳದಲ್ಲಿ ಅಮೆ, ತುಳುವಿನಲ್ಲಿ ಅಪ್ಪೆ- ಇದರ ರೂಪಾಂತರಗಳು). ಹಳೆಗನ್ನಡದಲ್ಲಿ 'ಅಬ್ಬೆ' ಎಂದಾಗ ತಾಯಿ. 'ನಿನ್ನ ಕೈಯಿಂದಂ ಕೊಳ್ಳೆ ಪೋಗ್ ಅಬ್ಬಾ', 'ನಿನ್ನಂ ಏಕೆ ಕಾಷ್ಠಕೂಟಂ ಬಡಿದನ್ ಅಬ್ಬಾ ಎಂದು ಬೆಸಗೊಂಡಡೆ', 'ಅರಸಿಗೆಂದರ್ -ಅಬ್ಬಾ ಇಂದೆಮಗೆ ಉಣ್ಕೆ ಬಗೆಯಿಲ್ಲ'<sup><a epub:type="noteref" href="999-aside.xhtml#id-001.156">೧೮</a></sup>-ಎಂದೆಲ್ಲಾ 'ಅಬ್ಬೆ'ಯನ್ನು ಗೋಳು ಹೊಯ್ದುಕೊಳ್ಳುತ್ತಿದ್ದರು ಆ ಕಾಲದಲ್ಲಿ! ಜಾಕಬ್ಬೆ, ದೇಕಬ್ಬೆ -ಎಂದು 'ಚಾರು ಚರಿತ್ರೆ, ಗೋತ್ರಪವಿತ್ರೆ, ಸುಶೀಲಯುಕ್ತೆ'ಯರಿಗೆ ಹೆಸರಿಡುತ್ತಿದ್ದ ಕಾಲವೊಂದಿತ್ತು<sup><a epub:type="noteref" href="999-aside.xhtml#id-001.157">೧೯</a></sup>. ಕುನ್ದಕಬ್ಬೆ, ಕೌಣ್ಡಿಕಬ್ಬೆ, ಪೋಳಕಬ್ಬೆಗಳು<sup><a epub:type="noteref" href="999-aside.xhtml#id-001.158">೨೦</a></sup>ಸಹ ಇದ್ದರು. ಈಗ 'ಅಬ್ಬೆ' ಮತ್ತು 'ಅಬೇ' ಹೀನಾರ್ಥದಲ್ಲಿ ಬಳಕೆಯಾಗುತ್ತಿದೆಯೆಂಬ ಮಾತು ಬೇರೆ<sup><a epub:type="noteref" href="999-aside.xhtml#id-001.159">೨೧</a></sup>. 'ಅಬ್ಬೆ' ಎಂಬುದು 'ಅವ್ವಾ' 'ಅವ್ವ' ಆಗಲು ತಡವಾಗಲಿಲ್ಲ: 'ಸತ್ಯವಾದಿಯೈ, ಪೋಗ್ ಅವ್ವಾ ಎಂದು ಪೇಳ್ದೊಡೆ'<sup><a epub:type="noteref" href="999-aside.xhtml#id-001.160">೨೨</a></sup>ಎಂಬ ಪ್ರಯೋಗಕ್ಕೆ ಎಡೆಮಾಡಿಕೊಟ್ಟಿತು.</p>
		<p>'ಅಮ್ಮ' ಎಂದರೆ 'ತಂದೆ' ಎಂದೂ ಅರ್ಥ ಒಂದು ಕಾಲದಲ್ಲಿತ್ತು. "ಮಗಳೆ, ಎಮ್ಮ ಕೊಟ್ಟ ಬ್ರತಂಗಳಂ ನಿಮ್ಮ ಅಮ್ಮಂ ಬಿಸುಡಲ್..' 'ನಾಗಶ್ರೀಯೆಂದಳ್ -ಅಮ್ಮಾ ವ್ರತಂಗಳಂ ಕೊತ್ತ ರಿಸಿಯರ್ಗೆ..'<sup><a epub:type="noteref" href="999-aside.xhtml#id-001.161">೨೩</a></sup>ನಂತರ ಬರುವ 'ಕೇಳ್ ಕರ್ಣ, ನಿನ್ನ್ ಆದಿಯೊಳ್ ಅಬ್ಬೆ ಕೊಂತಿ, ನಿನಗ್ ಅಮ್ಮನ್ ಅಹರ್‍ಪತಿ'<sup><a epub:type="noteref" href="999-aside.xhtml#id-001.162">೨೪</a></sup>, 'ಎಮ್ಮ್ ಅಮ್ಮನಿಗಪ್ಪ ಶಂತನುಗಂ ಯೋಜನಿಗಂಧಿಯೆನಿಸಿದ ಸತ್ಯವತಿಗಂ..'<sup><a epub:type="noteref" href="999-aside.xhtml#id-001.163">೨೫</a></sup>- ಎಂಬುವು ಆ ಕಾಲದಲ್ಲಿ 'ಅಬ್ಬೆ ಅಮ್ಮ' ಯಾವ ಯಾವ ಅರ್ಥದಲ್ಲಿ ಪ್ರಯೋಗವಾಗಿತ್ತಿತ್ತೆಂಬುದು ಸಿದ್ಧವಾಗುತ್ತದೆ. (ಚೇಷ್ಟೆಗಾಗಿ ಸ್ನೇಹಿತರಿಗೆ 'ಏನಮ್ಮಾ..' ಎಂದು ಹುಡುಗರು ಹುಡುಗರಿಗೆ ಹೇಳುವುದುಂಟು. ಆದರೆ, 'ಅಮ್ಮ' ಎಂಬ ಪದ ಕೆಲವು ಕಡೆ ಅವಹೇಳನಾರ್ಥದಲ್ಲಿ ಉಪಯೋಗ ವಾಗುವುದಕ್ಕೆ, ಮುತ್ತೈದೆಯರ ಕೆಂಗಣ್ಣ ಉರಿಗೆ, ಕಾರಣ ಹುಡುಕಬೇಕು!)</p>
		<p><strong>ಗಾದೆಗಳಲ್ಲಿ ತಾಯಿ:</strong></p>
		<p>ತಾಯಿ, ತಾಯಿಯೊಡನೆ ಮಕ್ಕಳು, ತಾಯಿ ಮತ್ತು ತಂದೆ-ಯನ್ನೇ ವಸ್ತುವಾಗುಳ್ಳ ಕನ್ನಡ ಸೂಕ್ತಿಗಳು, ನಾಣ್ಣುಡಿಗಳು ಮತ್ತು ಗಾದೆಗಳು ಹಲವಿವೆ. ಅರ್ಥಗರ್ಭಿತವಾದ ಈ ಗಾದೆಗಳು ತಾಯಿಯ-ಮಕ್ಕಳ ಸಂಬಂಧವನ್ನ, ಅವಳ ಅನನ್ಯವಾದ ಗುಣಸಾಮಗ್ರ್ಯವನ್ನ ಸೂತ್ರರೂಪದಲ್ಲಿ ಘನೀಕರಿಸಿವೆ:</p>
		<p>ತಾಯಂತೆ ಮಕ್ಕಳು, ನೂಲಂತೆ ಶಾಲೆ; ತಾಯಂತೆ ಕರು, ನಾಯಂತೆ ಬಾಲ; ತಾಯಿಗಿಂತಾ ಬಂಧುವಿಲ್ಲ, ಉಪ್ಪಿಗಿಂತಾ ರುಚಿಯಿಲ್ಲ; ತಾಯಿಗಿಂತಾ ಹಿತವರಿಲ್ಲ, ಸಕ್ಕರೆಗಿಂತಾ ಸವಿಯಿಲ್ಲ; ತಾಯಿದ್ದರೆ ತವರು ಮನೆ, ನೀರಿದ್ದರೆ ಕೆರೆ ಬಾವಿ; ತಾಯಿಯಿಲ್ಲದ ತವರು, ಕಾತಕರಿದ್ದ ಅಡವಿ; ತಾಯಿ ಒಂದಾದರೂ ಬಾಯಿ ಬೇರೆ; ತಾಯಿ ಕಲಿಸಿದ ಊಟ, ತಂದೆ ಕಲಿಸಿದ ಬುದ್ಧಿ; ತಾಯಿ ಮಾಡಿದ ಹೊತ್ತೆ, ಊರು ಮಾಡಿದ ಕೊಳಗ; ತಾಯಿಯ ಹತ್ತಿರ ತರ್ಕವಲ್ಲ, ಗುರುವಿನ ಹತ್ತಿರ ವಿದ್ಯೆಯಿಲ್ಲ; ತಾಯಿಯ ಕಂಡರೆ ತಲೆ ನೋವು; ತಾಯಿಗೆ ಕುಲವಿದ್ದರೆ ಅಷ್ಟೆ, ಮಗಳಿಗೆ ಕುಲ; ತಾಯಿಗೆ ಸೇರದ್ದು ನಾಯಿಗೂ ಸೇರದು; ತಾಯಿ ಬೇಕು, ಇಲ್ಲವೇ ನಾಲಗೆ ಬೇಕು; ತಾಯಿಯೇ ಮಾರಿಯಾದರೆ ತರಲನು ಇನ್ನೆಲ್ಲಿ ಹೋದಾನು?; ಹೆತ್ತ ತಾಯೀನೇ ತಿಂಬೋಳು ಅತ್ತೇನ ಬಿಟ್ಟಾಳೆ?; ತಾಯೀನ ನೋಡಿ ಮಗಳನ್ನ ತಕ್ಕೋ, ಹಾಲನ್ನು ನೋಡಿ ಎಮ್ಮೆಯನ್ನ ತಕ್ಕೋ! ಅಮ್ಮನ ಮನಸು ಬೆಲ್ಲದ ಹಾಗೆ, ಮಗಳ ಮನಸು ಕಲ್ಲಿನ ಹಾಗೆ; ಅಮ್ಮನವರು ಪ್ರಾಯಸಮರ್ಥೆ ಆಗುವಾಗ, ಅಯ್ಯನವರಿಗೆ ಕೈಲಾಸ ಯಾತ್ರೆ; ಅಬ್ಬೆ ಕಲಿಸಿದ್ದು ಠಕ್ಕು, ಗುರು ಕಲಿಸಿದ್ದು ವಿದ್ಯೆ.</p>
		<p>ಇದಲ್ಲದೆ, ಕನ್ನಡದ ಪ್ರಾಚೀನ ಸಾಹಿತ್ಯದಲ್ಲಿ ತಾಯಿಗೆ ಸಂಬಧಿಸಿದ ಸೂಕ್ತಿಗಳು ವಿಪುಲ. 'ತಾಯೊರ್ವಳೆ<sup><a epub:type="noteref" href="999-aside.xhtml#id-001.164">೨೬</a></sup>ತಂದೆ ಬೇರೆ'<sup><a epub:type="noteref" href="999-aside.xhtml#id-001.165">೨೭</a></sup>ಎಂಬ ಸೂಕ್ತಿಯಿದೆ. 'ಮಾತಾಪಿತೃ' ಎಂಬ ಜೋಡಿಪದವೇ ಹೆಚ್ಚು ಬಳಕೆಯಲ್ಲಿದ್ದಂತೆ ಕಾಣುತ್ತದೆ. 'ಮಾತಾ ಚ ಪಿತಾ ಚ ಪಿತರೌ' ಎಂಬ ನಿಷ್ಪತ್ತಿಯಿಂದ, 'ಪಿತರೌ' ಎಂದಾಗ ತಾಯಿತಂದೆಗಳು- ಎಂಬ ಸಾಮಾನ್ಯಾರ್ಥ ಒದಗಿಬರುತ್ತಿತ್ತು<sup><a epub:type="noteref" href="999-aside.xhtml#id-001.166">೨೮</a></sup>.</p>
		<p>ಆಚಾರ್ಯ ಶಂಕರರೇ ಹೇಳಿಲ್ಲವೇ?: ತಾಯಿಯ ಮಾತು ಕೇಳದೆ ಆಡಿ, ನಡೆದು, ಅವಳ ಮನ ನೋಯಿಸಿ ಮಗ ಅವಳ ಪಾಲಿಗೆ ಕೆಟ್ಟವನಾದರೂ ಆದಾನು; ನೊಂದರೂ ತಾಯಿ ಮಾತ್ರಾ ಮಕ್ಕಳ ವಿರುದ್ಧ ಏನೂ ಮಾಡ ಬಯಸಳು; ಕೆಟ್ಟವಳಾಗಳು!<sup><a epub:type="noteref" href="999-aside.xhtml#id-001.167">೨೯</a></sup></p>
		<p>ತಾಯಿ ಬಗ್ಗೆ ಇರುವ ಕೆಲವು ಉಲ್ಲೇಖಗಳನ್ನು ಮಾಹಿತಿಗಾಗಿ ತಮ್ಮ ಮುಂದೆ ಇಡಲಿಚ್ಛಿಸುತ್ತೇನೆ ದಯವಿಟ್ಟು ಸ್ವೀಕರಿಸಿ.</p>
		<p>ಹಾಲನು ಕೊಡುತೆನ್ನ। ಲೀಲೆಗೆ ನಲಿವಳು। ತಾಳಿದಾಳಾರ್? ಎನ್ನ ತಾಯಿ! ಲಾಲಿಸಿ ತೊಡೆಯ ಮೇಲ್। ಎನ್ನನು ಮಲಗಿಸಿ। ಪಾಲಿಸಿದವಳಾರ್? ಎನ್ನ ತಾಯಿ! ಪೊರೆದೆನ್ನ ತಾಯಿಯ। ಮರೆಯುವನಲ್ಲ ನಾ। ಹಿರಿಯೊಲುಮೆ ತೋರಿ ಬಾಳಿಸುವೆ- ಪರಮಾತ್ಮನ ಕೃಪೆಯಿಂ। ದೆನ್ನ ತಾಯಿಗೆ। ಕೊರಗು ತಟ್ಟದ ಪರಿ ನಡೆವೆ।। - ಜಯ ರಾಜಾಚಾರ್ಯರು, ಕನ್ನಡ ಬಾಲಬೋಧೆ ಮತ್ತು ಅನುಕರಣಗೀತೆಗಳು (೧೯೦೨)</p>
		<p class="vertical-delimiter" />
		<p>"ಕನ್ನಡ ಮಾತಿನ ತಂದೆ ತಾಯಿಗಳಿಂದ। ಚೆನ್ನ ಚೆನ್ನೆಯರೆಲ್ಲ ಹುಟ್ಟಿದಿರಿ। ಕನ್ನಡ ಮಾತಿನ ಜೋಗುಳವನು ಕೇಳಿ। ಕನ್ನಡ ತೊಟ್ಟಿಲೊಳಾಡಿದಿರಿ!'' -ಶಾಂತಕವಿಗಳು, ಸಾಹಿತ್ಯಸಮ್ಮೇಳನಕ್ಕೆ ಹಣಕೂಡಿಸಲು ಹಾಡುತ್ತಿದ್ದ ಕವಿತೆ, ೧೯೧೮</p>
		<p class="vertical-delimiter" />
		<p class="myquote">"ಮೊದಲ ತಾಯ ಹಾಲ ಕುಡಿದು<br />ಲಲ್ಲೆಯಿಂದ ತೊದಲಿ ನುಡಿದು,<br />ಕೆಳೆಯರೊಡನೆ ಬೆಳೆದು ಬಂದ<br />ಮಾತದಾವುದು-<br />ನಲ್ಲೆಯೊಲವ ತೆರೆದು ತಂದ<br />ಮಾತದಾವುದು?''</p>
		<p class="quote-author">ಬಿ.ಎಂ.ಶ್ರೀ., ಇಂಗ್ಲೀಷ್ ಗೀತಗಳು, ೧೯೪೮</p>
		<p class="vertical-delimiter" />
		<p class="myquote">"ಹೆತ್ತ ಮಕ್ಕಳ ಮೇಲೆ ಮಾತೆಗಿಹ ಮಮತೆಯನು<br />ಮನವೆಂಬ ಮಾನದಿಂದಳೆಯಬಹುದೇ?<br />ಕತ್ತಲೆಯ ಸೆರಗಿನಿಂದಿಡಿಕಿರಿಸಿ ತಾರೆಗಳ-<br />ನಡಗಿಸುವ ರಾತ್ರಿಗೇಂ ಲಾಭವಿಹುದೇ?''</p>
		<p class="quote-author">-ಕಡಂಗೋಡ್ಲು ಶಂಕರಭಟ್ಟ, 'ಕಾಣಿಕೆ', ೧೯೨೭, ಪುಟ ೬</p>
		<p class="vertical-delimiter" />
		<p class="myquote">ತೊಟ್ಟಿಲೊಳ್ ನಲಿವ, ನೆರವಿಲ್ಲದೆ ನಗುವ, ಬಾಯ್ಗೆ ಬೆಟ್ಟಿಕ್ಕಿ ಪೀರ್ವ,<br />ಪಸಿದೊಡೆ ಚೀರ್ವ, ಮೊಲೆಯುಂಬ, ಪತ್ತಿರಿಸೆ ಪೊರಳ್ವ,<br />ಅಂಬೆಗಾಲಿಡುವ, ಮೊಳೆವಲ್ಲ ಜೊಲ್‍ಗೆ ತೊದಳಿಸಿ ನುಡಿವ,<br />ದಟ್ಟಡಿಯಿಡುವ, ನಿಲ್ವ, ತೊಡರ್ವ, ಬೇಡುವ, ಪರಿವ,<br />ಬಟ್ಟೆಯೊಳ್ ಒರಗುವ, ಕಾಡುವ, ಕುಣಿವ -ಲೀಲೆಯಂ<br />ನೆಟ್ಟನೆ ಕುಮಾರಕರ್ ತೋರಿದರ್ ಜಾನಕಿಗೆ ವಾಲ್ಮೀಕಿ ಮುನಿವರಂಗೆ!<br />-ಲಕ್ಷ್ಮೀಶ, ಜೈಮಿನೀ ಭಾರತ, ೧೯:೫೦, (ಕ್ರಿ.ಶ. ಸುಮಾರು ೧೬೦೦)</p>
		<p class="vertical-delimiter" />
		<p>ಯೋ ವಃ ಶಿವತಮೋ ರಸಸ್, ತಸ್ಯ ಭಾಜಯತೇಹ ನಃ। ಉಶತೀರ್ ಇವ ಮಾತರಃ ।। -ಋಗ್ವೇದ ೧೦.೯.೨.</p>
		<p class="vertical-delimiter" />
		<p class="myquote">"ತಂದೆತಾಯಿಯು ನೀನೆ, ಬಂಧು ಬಳಗವು ನೀನೆ,<br />ಎಂದೆಂದಿಗೂ ನಿನ್ನ ನಂಬಿದೆನೋ ಕೃಷ್ಣ''<br />"ಬೇವು ಬೆಲ್ಲದೊಳಿಡಲೇನು ಫಲ? ಹಾವಿಗೆ ಹಾಲೆರದರೇನು ಫಲ?<br />.. .. ಮತಾಪಿತರನು ಬಳಲಿಸಿದಾತನು। ಯಾತ್ರೆಯ ಮಾಡಿದರೇನು ಫಲ?''</p>
		<p class="quote-author">ಪುರಂದರದಾಸರು, (ಕ್ರಿ.ಶ. ಸುಮಾರು ೧೫೪೦)</p>
		<p class="vertical-delimiter" />
		<p class="myquote">"ತಾಯ್ ಬಿಜಯಮಾಡುವಳು,<br />ದಾರಿ ಬಿಡಿ, ದಾರಿ ಬಿಡಿ, ಅಡ್ಡಬಾರದಿರಿ!<br />ಭಾರತಾಂಬೆಯ ಹಿರಿಯ ಹೆಣ್‍ಮಗಳೆ,<br />ದಾರಿ ತೋರುವ ಹಿರಿಯ ಸೊಡರೆ,<br />ಬಾಳಮ್ಮ ಬಾಳು! ನೀನ್ ಬಾಳೆ, ಏನ್ ಬಾಳು ಮಕ್ಕಳದು!<br />ಬಾನ್ ಬಾಳು ತಾಯೆ-<br />ಬಾಳಮ್ಮ ಬಾಳು!...<br />ಸಿರಿಗನ್ನಡಂ ಗೆಲ್ಗೆ, ಹಿರಿಗನ್ನಡಂ ಗೆಲ್ಗೆ,<br />ಸಿರಿಗನ್ನಡಂ ಗೆಲ್ಗೆ, ಬಾಳ್ಗೆ-<br />ಕನ್ನಡ ತಾಯ್ ಗೆಲ್ಗೆ, ಬಾಳ್ಗೆ!!''</p>
		<p class="quote-author">-ಬಿ.ಎಂ.ಶ್ರೀ, 'ಕನ್ನಡ ತಾಯ ನೋಟ', ೧೯೩೮</p>
		<p class="vertical-delimiter" />
		<p>ಯುದ್ಧ ಎಲ್ಲಾಮುಗಿದು, ರಾವಣನನ್ನು ಕೊಂದು, ಸೀತೆಯನ್ನು ಬಿಡುಗಡೆ ಮಾಡಿದಮೇಲೆ ಲಕ್ಷ್ಮಣನನ್ನು ಕುರಿತು ಶ್ರೀ ರಾಮ ಹೇಳಿದನೆಂಬ (ವಾಲ್ಮೀಕಿ ರಾಮಾಯಣದಲ್ಲಿ ಇಲ್ಲದ) ಒಂದು ಮಾತು ಇದೆ: "ಈ ಲಂಕೆ ಚಿನ್ನದಿಂದ ತುಂಬಿದ, ಐಶ್ವರ್ಯದಿಂದ ತುಂಬಿ ತುಳುಕಾಡುವ ದೇಶವೇ ಆಗಿದ್ದರೂ, ನನಗಿದು ಪ್ರಿಯವಲ್ಲ; ಜನನಿ ಮತ್ತು ಜನ್ಮಭೂಮಿಗಳೇ ಸ್ವರ್ಗಕ್ಕಿಂತ ಮಿಗಿಲು!" (ಅಪಿ ಸ್ವರ್ಣಮಯೀ ಲಂಕಾ, ನ ಮೇ, ಲಕ್ಷ್ಮಣ, ರೋಚತೇ। ಜನನೀ ಜನ್ಮ ಭೂಮಿಶ್ ಚ ಸ್ವರ್ಗಾದ್ ಅಪಿ ಗರೀಯಸಿ।।)</p>
		<p class="vertical-delimiter" />
		<p>"ಸರ್ವಭೂತಾನಾಂ ಮಾತಾ ಮೇದಿನೀ ಮಹತೀ ಮಹೀ" (ಮಹಾನಾರಾಯಣ ಉಪನಿಷತ್ ೨೮) ಎಲ್ಲಾಜೀವಿಗಳಿಗೂ ಭೂಮಿಯೇ ತಾಯಿ.</p>
		<p class="vertical-delimiter" />
		<p>ಹಸಿದ ಮಕ್ಕಳು ಹೇಗೆ ತಾಯಿಯನ್ನು ಸುತ್ತುವರಿದು ಕೈತುತ್ತಿನ ಊಟ ಕೊಟ್ಟಾಳೆಂಬ ನಿರೀಕ್ಷೆಯಲ್ಲಿ ಕುಳಿತಿರುತ್ತಾರೆ- ಎಂಬುದನ್ನ ಛಾಂದೋಗ್ಯ ಉಪನಿಷತ್ತಿನ ಋಷಿ ಗಮನಿಸಿದ್ದ! (ನೋಡಿ: "ಯಥಾ ಇಹ ಕ್ಷುಧಿತಾ ಬಾಲಾಃ ಮಾತರಂ ಪರ್ಯುಪಾಸತೇ। ಏವಂ ಸರ್ವಾಣಿ ಭೂತಾನಿ ಅಗ್ನಿ-ಹೋತ್ರಂ ಉಪಾಸತೇ।।" ಛಾಂದೋಗ್ಯ ಉಪ. ೫.೨೪.೫)</p>
		<p class="vertical-delimiter" />
		<p class="myquote">ಕನ್ನಡಿಗನ ಕೊರಗು<br />ಸೊಕ್ಕಿನಲಿ ತಲೆಯೆತ್ತಿ ಜೊತೆಯವರ ಕೂಟದಲಿ,<br />ನಾವು ಸಮ ನಿಮಗೆಂದು ನುಡಿವ ಬಲವಿಲ್ಲ!.. ..<br />ಅಕ್ಕ ತಂಗಿಯರೆಲ್ಲ ಮುಂದು ಮುಂದಾಗಿರಲು<br />ನಮ್ಮ ತಾಯೊಬ್ಬಳೇ ಸೊರಗಿರುವಳಲ್ಲ!<br />ಅಮ್ಮನನು ಕೈಬಿಡದೆ ಇನ್ನು ಮೆರೆಸುವೆವೆ?<br />ಹಿರಿಯ ಹೆಸರನು ತಿರುಗಿ ಗಳಿಸಿಕೊಳ್ಳುವೆವೆ?<br />ಸರಿಯವರ ತಲೆಮೆಟ್ಟಿ ಮುಂದೆ ನಿಲ್ಲುವೆವೆ?<br />ನೆಮ್ಮದಿಯ ಬೆಳಕಿನಲಿ ನಾವು ಬಾಳುವೆವೆ?</p>
		<p class="quote-author">ತೀ.ನಂ. ಶ್ರೀಕಂಠಯ್ಯ</p>
		<p class="vertical-delimiter" />
		<p class="myquote">ಕನ್ನಡಕೆ ಹೋರಾಡು ಕನ್ನಡದ ಕಂದ<br />ಕನ್ನಡವ ಕಾಪಾಡು ನನ್ನ ಆನಂದ<br />ಜೋಗುಳದ ಹರಕೆಯಿದು ಮರೆಯದಿರು ಚಿನ್ನ<br />ಮರೆತೆಯಾದರೆ ಅಯ್ಯೊ ಮರೆತಂತೆ ನನ್ನ.</p>
		<p class="myquote">ಮೊಲೆಯ ಹಾಲೆಂತಂತೆ ಸವಿಜೇನು ಬಾಯ್ಗೆ!<br />ತಾಯಿಯಪ್ಪುಗೆಯಂತೆ ಬಲುಸೊಗಸು ಮೈಗೆ!<br />ಗುರುವಿನೊಳ್ನುಡಿಯಂತೆ ಶ್ರೇಯಸ್ಸು ಬಾಳ್ಗೆ!<br />ತಾಯ್ನುಡಿಗೆ ದುಡಿದು ಮಡಿ ಇಹಪರಗಳೇಳ್ಗೆ!<br />..... ....</p>
		<p class="myquote">ನೆವವು ಏನಾದರೇನ್ ಹೊರನುಡಿಯು ಹೊರೆಯೆ...<br />ತಾಯ್ಗಾಗಿ ಹೋರಾಡು ತಾಯ್ನುಡಿಯ ಪೊರೆಯೆ</p>
		<p class="quote-author">ಕುವೆಂಪು</p>
		<p class="vertical-delimiter" />
		<p class="myquote">ಜೈ ಭಾರತ ಜನನಿಯ ತನುಜಾತೆ, ಜಯ ಹೇ ಕರ್ನಾಟಕ ಮಾತೆ!-ಕುವೆಂಪು<br />ಜೋಗದ ಸಿರಿ ಬೆಳಕಿನಲ್ಲಿ -ನಿಸ್ಸಾg ಅಹಮ್ಮದ್<br />"ಚೆಲುವ ಕನ್ನಡ ನಾಡು" ಧ್ವನಿಸುರಳಿಯಲ್ಲಿ<br />ಕನ್ನಡದ ಕುಲದೇವಿ, ಕಾಪಾಡು ಬಾ ತಾಯೆ! -ಜಿ.ವಿ. ಐಯ್ಯರ್<br />ನಾನಾಡುವ ನುಡಿಯೇ -ಚಿ. ಉದಯಶಂಕರ<br />ಬಾ ತಾಯಿ ಭಾರತಿಯೆ -ಜಿ.ವಿ. ಐಯ್ಯರ್<br />ಕನ್ನಡ ಮಾತೆಯ -ಅರ್.ಎನ್. ಜಯಗೋಪಾಲ</p>
		<p class="vertical-delimiter" />
		<p class="myquote">ತಾಯೆ ಬಾರ, ಮೊಗವ ತೋರ ಕನ್ನಡಿಗರ ಮಾತೆಯೆ!<br />ಹರಸು ತಾಯೆ ಸುತರ ಕಾಯೆ, ನಮ್ಮ ಜನ್ಮದಾತೆಯೆ!<br />ನಮ್ಮ ತಪ್ಪನೆನಿತೊ ತಾಳ್ವೆ,<br />ಅಕ್ಕರೆಯಿಂದೆಮ್ಮ ನಾಳ್ವೆ,<br />ನೀನೆ ಕಣಾ ನಮ್ಮ ಬಾಳ್ವೆ,<br />ನಿನ್ನ ಮರೆಯಲಮ್ಮೆವು-<br />ತನು ಕನ್ನಡ ಮನ ಕನ್ನಡ ಧನ ಕನ್ನಡವೆಮ್ಮವು.<br />-ಮಂ. ಗೋವಿಂದ ಪೈ, 'ಗಿಳಿವಿಂಡು' ೧೯೩೦, ಪುಟ ೬೮ (ಟಿಪ್ಪಣಿ: 'ಧನ' ಎನ್ನುವುದನ್ನು ಬಿಎಂಶ್ರೀ 'ನುಡಿ' ಎಂದಿ ತಿದ್ದಿರುವುದು ಸರಿಯಲ್ಲ)</p>
		<p class="vertical-delimiter" />
		<p class="myquote">ತನ್ನ ಮರೆಯ ತಂಪನರಿಯದದನೆ ಹೊರಗೆ ಹುಡುಕುವ<br />ಮೃಗದ ಸೇಡು ನಮ್ಮ ಪಾಡು ಪರರ ನುಡಿಗೆ ಮಿಡುಕುವ!<br />ಕನ್ನಡ ಕಸ್ತೂರಿಯನ್ನ<br />ಹೊಸತುಸಿರಿಂ ತೀಡದನ್ನ<br />ಸುರಭಿ ಎಲ್ಲಿ? ನೀನದನ್ನ<br />ನವಶಕ್ತಿಯನೆಬ್ಬಿಸು-<br />ಹೊಸ ಸುಗಂಧದೊಸಗೆಯಿಂದ ಜಗದಿ ಹೆಸರ ಹಬ್ಬಿಸು!<br />ಕುಗ್ಗದಂತೆ ಹಿಗ್ಗಿಪಂತೆ ನಿನ್ನ ಹೆಸರ ಟೆಕ್ಕೆಯಂ,<br />ನೀಗದಂತೆ ಸಾಗಿಪಂತೆ ನಿನ್ನ ನುಡಿಯ ಢಕ್ಕೆಯಂ,<br />ನಮ್ಮೆದೆಯೆಂ ತಾಯೆ ಬಲಿಸು,<br />ಎಲ್ಲರ ಬಾಯಲ್ಲಿ ನೆಲೆಸು,<br />ನಮ್ಮ ಮನವನೊಂದೆ ಕಲಸು!<br />ಇದನೊಂದನೆ ಕೋರುವೆ-<br />ನಿನ್ನ ಮೂರ್ತಿ ಜಗತ್ಕೀರ್ತಿ ಎಂದಿಗೆಮಗೆ ತೋರುವೆ?<br />ಬೇಡಲು ಕನ್ನಡ ದಾಸಯ್ಯ ಬಂದಿಹ<br />ನೀಡಿರಮ್ಮಾ! ತಡಮಾಡದಲೇ ।ಪ।</p>
		<p class="myquote">ಕನ್ನಡ ಮಾತಿನ ತಂದೆತಾಯಿಗಳಿಂದ<br />ಚೆನ್ನ ಚೆನ್ನೆಯರೆಲ್ಲ ಹುಟ್ಟಿದಿರಿ<br />ಕನ್ನಡ ಮಾತಿನ ಜೋಗುಳವನು ಕೇಳಿ<br />ಕನ್ನಡ ತೊಟ್ಟಿಲೊಳಾಡಿದಿರಿ.<br />ಅನ್ಯ ಭಾಷೆಗಳಂತೆ ಕನ್ನಡ ಭಾಷೆಗೆ<br />ಉನ್ನತಿಕೆಯ ತರಬೇಕೆಂದು<br />ಹೊನ್ನು ಕೂಡಿಸಲಿಕ್ಕೆ ಬಂದಿಹನಾತನು<br />ಮನ್ನಿಸಿ ಹಣವನು ಕೊಡಿರಮ್ಮ</p>
		<p class="myquote">ಹೊಟ್ಟೆಗಿಲ್ಲದೆ ಬಂದ ದಾಸಯ್ಯನಿವನಲ್ಲ<br />ಕೊಟ್ಟುದ ಬಿಟ್ಟು ಹೋಗುವನಲ್ಲವು<br />ದಿಟ್ಟಿಸಿ ದಿಟ್ಟಿಸಿ ಕೊಡಬಂದ ಕೈಗಳ<br />ನೊಟ್ಟುಗೂಡಿಸಿ ಪದ ಕಟ್ಟುವನು.<br />ಕೊಟ್ಟರೆ ಹಿಗ್ಗುವ ಕೊಡದಿರೆ ಕುಗ್ಗುವ<br />ಕೆಟ್ಟ ಮನದ ಗುರುತಿವಗಿಲ್ಲವು<br />ಕೊಟ್ಟ ಕಾಸುಗಳೆಲ್ಲ ಹೆಡಿಗೆ ತುಂಬುವ ಹೊನ್ನು<br />ಇಟ್ಟಂಥ ನಿಧಿ ಕೊಡದಿಹ ದ್ರವ್ಯವು.</p>
		<p class="myquote">ಕಾಸಿಗಲ್ಲವು ನಿಮ್ಮ ಸೋಸಿಗೆ ಬೆಲೆಯಿದೆ<br />ಕಾಸಲ್ಲವೇ ಕೋಟಿಯ ಮೂಲವು<br />ಈ ಶಾಸ್ತ್ರ ಶಾಂತವಿಠ್ಠಲನೋಲೆ ಕಲಿತನು<br />ಸಾಸಿರದಂತೆ ತಂದಿಹನು.</p>
		<p class="quote-author">- ಶಾಂತ ಕವಿ</p>
		<p class="vertical-delimiter" />
		<p>ಗೋರ್ಕಿ ಬರೆದ 'ಮದರ್' (ತಾಯಿ) ಪುಸ್ತಕ. ಬೇರೆಲ್ಲ ಬಿರುದು ಬಾವಲಿಗಳು, ಪ್ರಶಸ್ತಿ ಒಕ್ಕಣಿಕೆಗಳು, ಸಂತ ಪದವಿಗಳೂ ಅಪ್ರಸ್ತುತ; ತೆರೆಸಾಗೆ 'ಮದರ್' ಎಂದೇ ತಾನೆ ಜಗತ್ತು ಆ ಮಹಾತಾಯಿಯನ್ನು ಕರೆದು, ಅಕ್ಕರೆಯಿಂದ ನೆನೆದು ಗೌರವಿಸುವುದು?</p>
		<p class="vertical-delimiter" />
		<p>ಮಾತರ್ ಮೇದಿನಿ .. .. (ಎಲೈ ಭೂಮಿತಾಯಿಯೇ) ಭರ್ತೃಹರಿ, ವೈರಾಗ್ಯ ಶತಕ ೮೫ (ಸುಭಾಷಿತ ಮಜರೀ ಪುಟ ೩೨೫)</p>
		<p>ಮಾತಾ ಗುರುತರಾ ಭೂಮೇಃ .. .. ಸಮಯೋಚಿತ ಪದ್ಯಮಾಲಿಕಾ (ಸುಭಾಷಿತ ಮಂಜರೀ)</p>
		<p class="myquote">ಪಿತರೌ ವಿಕಲೌ ದೀನೌ ವೃದ್ಧೌ ದುಃಖಿತ ಮಾನಸೌಮಹಾಗದೇನ ಸಂತೃಪ್ತೌ ಪರಿತ್ಯಜತಿ ಪಾಪಧೀಃ<br />ಸ ಪುತ್ರೋ ನರಕಂ ಯಾತಿ ದಾರುಣಂ ಕೃಮಿ ಸಂಕುಲಮ್<br />ವೃದ್ಧಾಭ್ಯಾಂ ಯಃ ಸಮಾಹೂತೋ ಗುರುಭ್ಯಾಂ ಇಹ ಸಾಂಪ್ರತಮ್<br />ನ ಪ್ರಯಾತಿ ಸುತೋ ಭೂತ್ವಾ ತಸ್ಯ ಪಾಪಂ ವದಾಮಿ ಅಹಮ್<br />ವಿಷ್ಠಾಶಿ ಜಾಯತೇ ಮೂಢೋ ಗ್ರಾಮಗೋಣೀ ನ ಸಂಶಯಃ<br />ಯಾವತ್ ಜನ್ಮಸಹಸ್ರಂ ತು ಪುನಃ ಶ್ವಾ ಚ ಅಭಿಜಾಯತೇ<br />ಪಿತರೌ ಕುತ್ಸತೆ ಪುತ್ರಃ ಕಟುಕೈರ್ ವಚನೈರ್ ಅಪಿ<br />ಸ ಚ ಪಾಪೀ ಭವೇದ್ ವ್ಯಾಘ್ರಹ ಪಶ್ಚಾದ್ ಋಕ್ಷಃ<br />ಪ್ರಜಾಯತೆ ಮಾತರಂ ಪಿತರಂ ಪುತ್ರೋ ನ ನಮಸ್ಯತಿ ಪಾಪಧೀಃ<br />ಕುಂಭಿಪಾಕೆ ವಸೇತ್ ತಾವತ್ ಯಾವತ್ ಯುಗಸಹಸ್ರಕಮ್</p>
		<p class="quote-author">-ಪದ್ಮಪುರಾಣ, ಭೂಮಿಖಂಡ ೬೩:೪-೭, ೧೧-೧೨</p>
		<p>ನಿರ್ಬಲರಾದ, ರೋಗಗ್ರಸ್ಥರಾದ ತಾಯಿ ತಂದೆಗಳನ್ನ ನಿರ್ಲಕ್ಷ್ಯ ಮಾಡುವ ಮಕ್ಕಳು ತಮ್ಮ ಪಾಪದ ದೆಸೆಯಿಂದ ಜನ್ಮಜನ್ಮಾಂತರಗಳಲ್ಲಿ ಏನೇನು ಕಷ್ಟ ನಷ್ಟಗಳಿಗೆ ಗುರಿಯಾಗುತ್ತಾರೆ ಎಂಬುದನ್ನ ಪದ್ಮಪುರಾಣ ಭೀಕರವಾಗಿ ವರ್ಣಿಸುತ್ತದೆ.</p>
		<p class="vertical-delimiter" />
		<p>ಅಹೋ ದಿಕ್ ನ ಅರ್ಹಸೇ ದೇವಿ ವಕ್ತುಂ ಮಾಂ ಈದೃಶಂ ವಚಃ ಅಹಂ ಹಿ ವಚನಾದ್ ರಾಜ್ಞಃ ಪತೆಯಂ ಅಪಿ ಪಾವಕೆ ಭಕ್ಷ್ಯ ಏಯಂ ವಿಷಂ ತೀಕ್ಷ್ಣಂ ಪತೇಯಂ ಅಪಿ ಚ ಆರ್ಣವೇ (ದೇವಿ ಹೀಗೆಲ್ಲ ನೀವು ನನಗೆ ಹೇಳಬಾರದು. ಏಕೆಂದರೆ ತಂದೆ ಆಜ್ಞಾಪಿಸಿದರೆ ನಾನು ಏನೂ ಮಾಡಲು ಸಿದ್ಧನಿದ್ದೇನೆ. ಬೆಂಕಿಯಲ್ಲಿ ಬೀಳಬೇಕೇ? ತೀಕ್ಷ್ಣವಾದ ವಿಷವನ್ನ ಭಕ್ಷಿಸಬೇಕೇ? ಸಮುದ್ರಕ್ಕೆ ಜಿಗಿಯಬೇಕೇ? ಈ ಎಲ್ಲಕ್ಕೂ ನಾನು ಸಿದ್ಧ. ವಾಲ್ಮೀಕಿ ರಾಮಾಯಣ ೨:೧೮:೧೮-೧೯)</p>
		<p class="vertical-delimiter" />
		<p>ಪಿತ್ರರ್ಥೇ ಜೀವಿತಂ ದಾಸ್ಯೇ ಪಿಬೆಯಂ ವಿಷಂ ಉಲ್ಬಣಂ ಸೀತಾಂ ತ್ಯಕ್ಷ್ಯೇ ಅಥ ಕೌಸಲ್ಯಾಂ ರಾಜ್ಯಂ ಚ ಅಪಿ ತ್ಯಜಾಮಿ ಅಹಂ. ಅನಾಜ್ಞಪ್ತೋ ಅಪಿ ಕುರುತೇ ಪಿತುಃ ಕಾರ್ಯಂ ಸ ಉತ್ತಮಃ ಉಕ್ತಃ ಕರೋತಿ ಯಃ ಪುತ್ರಃ ಸ ಮಧ್ಯಮ ಉದಾಹೃತಃ ಉಕ್ತೋ ಅಪಿ ಕುರುತೇ ನ ಏವ ಸ ಪುತ್ರೋ ಮಲ ಉಚ್ಯತೇ ಅತಃ ಕರೋಮಿ ತತ್ ಸರ್ವಂ ಯನ್ ಮಾಂ ಆಹ ಪಿತಾ ಮಮ ಸತ್ಯಂ ಸತ್ಯಂ ಕರೋಮಿ ಏವ ರಾಮೋ ದ್ವಿರ್ ನ ಅಭಿಭಾಷತೇ।। -ಆಧ್ಯಾತ್ಮ ರಾಮಾಯಣ ೨:೧:೫೯-೬೨</p>
		<p>(ತಂದೆಗಾಗಿ ನಾನು ಅಸುನೀಗಲೂ ಸಿದ್ಧನಿದ್ದೇನೆ. ಅವನು ಹೇಳಿದನೆಂದರೆ ಘೋರ ವಿಷವನ್ನೂ ಕುಡಿದುಬಿಡುತ್ತೇನೆ. ಸೀತೆಯನ್ನಾಗಲೀ, ತಾಯಿ ಕೌಸಲ್ಯನ್ನಾಗಲಿ ಬಿಟ್ಟು ಬಿಡಲು ನಾನು ಸಿದ್ಧನಿರುವಾಗ ಈ ರಾಜ್ಯವನ್ನು ಬಿಟ್ಟು ಬಿಡು ಎಂದಾಗ ಅದನ್ನು ಬಿಡಲು ನನಗೆ ಯಾವ ಮುಜುಗರವೂ ಇಲ್ಲ. ತಂದೆ ಹೇಳುವ ಮೊದಲೇ ಅವನ ಇಂಗಿತವನ್ನು ಅರಿತುಕೊಂಡು ಕೆಲಸ ಮಾಡುವವನು ಉತ್ತಮ ಮಗ ತಂದೆ ಹೇಳಿದ ಮೇಲೆ ಆ ಕೆಲಸವನ್ನು ಅವನು ಮಾಡುವವನು ಮಧ್ಯಮ. ತಂದೆ ಹೇಳಿದರೂ ಆ ಕೆಲಸವನ್ನು ಮಾಡದವನು ಮಲ (ಯಾರಿಗೂ ಬೇಡವಾದ ಕೊಳೆಯ ಸಮಾನ) ಎನಿಸಿಕೊಳ್ಳುತ್ತಾನೆ. ನಾನಾದರೋ ನನ್ನ ತಂದೆ ಏನು ಹೇಳುತ್ತಾನೋ ಅದೆಲ್ಲವನ್ನು ಚಾ-ತು ತಪ್ಪದೇ ಮಾಡುತ್ತೇನೆ. ನಾನು ಸತ್ಯ ಹೇಳುತ್ತೇನೆ, ಸತ್ಯವನ್ನೇ ಹೇಳುತ್ತೇನೆ ಅದನ್ನೇ ಮಾಡುತ್ತೇನೆ. ರಾಮನು ಎಂದೂ ಇಬ್ಬಗೆಯ ಮಾತನ್ನು ಆಡುವುದಿಲ್ಲ.</p>
		<p class="vertical-delimiter" />
		<p>ಸರ್ವತೀರ್ಥಮಯೀ ಮಾತಾ ಸರ್ವದೇವಮಯಃ ಪಿತಾ ಮಾತರಂ ಪಿತರಂ ತಸ್ಮಾತ್ ಸರ್ವಯತ್ನೇನ ಪೂಜ್ಯಯೇತ್ ಮಾತರಂ ಪಿತರಂ ಚೈವ ಯಸ್ತು ಕುರಿಯಾತ್ ಪ್ರದಕ್ಷಿಣಂ ಪ್ರದಕ್ಷಿಣೀ ಕೃತಾ ತೇನ ಸಪ್ತದ್ವೀಪಾ ವಸುಂಧರಾ ಜಾನುನಿ ಚ ಕರೌ ಯಸ್ಯ ಪಿತ್ರೋಹೋ ಪ್ರಣಮತಃ ಶಿರಃ ನಿಪತಂತಿ ಪ್ರತಿವ್ಯಾಂ ಚ ಸೋ ಅಕ್ಷಯಾಂ ಲಭತೇ ದಿವಂ।। -ಪದ್ಮಪುರಾಣ ಸೃಷ್ಠಿ ಖಂಡ ೪೭:೧೧-೧೩</p>
		<p>(ತಾಯಿ ಎಲ್ಲಾ ತೀರ್ಥಗಳನ್ನು ಒಳಗೊಂಡವಳು ಹಾಗೆಯೇ ತಂದೆ ಎಲ್ಲಾ ದೇವದೇವತೆಗಳನ್ನ ಒಳಗೊಂಡವನು ಈ ಕಾರಣಕ್ಕೆ ಅವರಿಬ್ಬರನ್ನೂ ಪೂಜ್ಯ ಭಾವನೆಯಿಂದ ಕಾಣಬೇಕು. ಏಳು ಸಮುದ್ರಗಳುಳ್ಳ ಈ ಭೂಮಿಯನ್ನ ಸುತ್ತಿಬರುವುದೂ ಒಂದೇ ತಾಯಿಗೆ ಪ್ರದಕ್ಷಿಣೆ ಹಾಕುವುದೂ ಒಂದೇ. ನೆಲದ ಮೇಲೆ ಮಂಡಿಯೂರಿ ಕೈಗಳನ್ನ ತಲೆಯನ್ನ ನೆಲದ ಮೇಲಿಟ್ಟು ತಾಯಿತಂದೆಗಳೆದುರು ಸಾಷ್ಠಾಂಗ ನಮಸ್ಕಾರ ಮಾಡಿದರೆ ಅಕ್ಷಯವಾದ ಸ್ವರ್ಗ ಸಿಗುವುದರಲ್ಲಿ ಏನು ಸಂದೇಹವಿದೆ?</p>
		<p class="vertical-delimiter" />
		<p>ಪತಿತಂ ಕ್ಷುಧಿತಂ ವೃದ್ಧಂ ಅಶಕ್ತಂ ಸರ್ವಕರ್ಮಸು। ವ್ಯಾಧಿತಂ ಕುಷ್ಠಿನಂ ತಾತ ಮಾತರಂ ಚ ತತಾ ವಿಧಾಮ್। ಉಪಚರತಿ ಯಃ ಪುತ್ರಃ ತಸ್ಯ ಪುಣ್ಯಂ ವದಾಮಿ ಅಹಂ। ವಿಷ್ಣುಸ್ ತಸ್ಯ ಪ್ರಸನ್ನಾತ್ಮ ಜಾಯತೇ ನ ಅತ್ರ ಸಂಶಯಃ। ಪ್ರಯಾತಿ ವೈಷ್ಣವಂ ಲೋಕಂ ಯದ್ ಅಪ್ರಾಪ್ಯಂ ಹಿ ಯೋಗಿಭಿಃ -ಪದ್ಮಪುರಾಣ, ಭೂಮಿಖಂಡ ೬೩:೨</p>
		<p>(ಅಶಕ್ತರಾದ ರೋಗಿಗಗಳಾದ ತಂದೆ ತಾಯಿಗಳ ಸೇವೆ ಮಾಡಿದ ಮಕ್ಕಳಿಗೆ ದೇವರು ಅನುಗ್ರಹಿಸುತ್ತಾನೆ. ಯೋಗಿಗಳಿಗೂ ದುರ್ಲಭವಾದ ಸ್ವರ್ಗ ಪ್ರಾಪ್ತಿಯಾಗುತ್ತದೆ.)</p>
		<p class="vertical-delimiter" />
		<p>ಯಂ ಮಾತಾ ಪಿತರೌ ಕ್ಲೇಶಂ ಸಹೇತೇ ಸಂಭವೇ ನೃಣಾಮ್। ನ ತಸ್ಯ ನಿಷ್ಕೃತಿಃ ಶಕ್ಯಾ ಕರ್ತುಂ ವರ್ಷ ಶತೈರ್ ಅಪಿ।। -ಮನುಸ್ಮೃತಿ ೨:೨೨೭</p>
		<p>(ಮಗು ಹುಟ್ಟುವಾಗ ತಾಯಿ ಅನುಭವಿಸುವ ಆ ಹೆರಿಗೆಯ ನೋವಿನ ಋಣಕ್ಕೆ ಬದಲಾಗಿ ಅವಳ ಮಕ್ಕಳು ನೂರಾರು ವರ್ಷ ತಾಯಿಯ ಸೇವೆ ಮಾಡಿದರೂ ತೀರಿಸಲಾರರು.)</p>
	</section>
	<section class="level1 numbered" epub:type="chapter" role="doc-chapter" id="id-P1.06">
		<p class="text-center"><strong>ಇರುವುದಾದರೂ ಏಕೆ?</strong></p>
		<p class="verse">ವಿದ್ಯಾ ವಿವಾದಾಯ, ಧನಂ ಮದಾಯ,<br />ಶಕ್ತಿಃ ಪರೇಷಾಂ ಪರಿಪೀಡನಾಯ।<br />ಖಲಸ್ಯ; ಸಾಧೋಃ ವಿಪರೀತಂ ಏತತ್-<br />ಜ್ಞಾನಾಯ, ದಾನಾಯ ಚ ರಕ್ಷಣಾಯ।।</p>
		<p class="verse-author"><strong><em>ಭವಭೂತಿ, ಗುಣರತ್ನ ೭</em></strong></p>
		<p class="myquote">ಓದು ಒಣ ಜಗಳಕ್ಕೆ, ಹಣ ಸೊಕ್ಕಿ ಮೆರೆಯಲಿಕೆ,<br />ಶಕ್ತಿಯಿದೆ ಅಸಹಾಯಕರ ಪೀಡಿಸಲು- ಖಳಗೆ;<br />ಸಜ್ಜನರಿಗೋ ಉಪಯೋಗ ಇವುಗಳದೇ ಬೇರೆ-<br />ಜ್ಞಾನಕ್ಕೆ, ದಾನಕ್ಕೆ ಹಾಗೂ ರಕ್ಷಣೆಯ ಹೊಣೆಗೆ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ದೇಶ ಸುತ್ತು; ಕೋಶ ಓದು</h1>
		<p>ಕನ್ನಡದಲ್ಲಿ ಒಂದು ಪ್ರಸಿದ್ಧವಾದ ಗಾದೆ ಇದೆ: 'ದೇಶ ಸುತ್ತಬೇಕು, ಕೋಶ ಓದಬೇಕು' ಅಂತ. ಅಂದರೆ, ಇದರ ಅರ್ಥ, 'ನಾವು ನಿಂತ ನೀರಾಗದೇ, ಹರಿಯುವ ಝರಿಯಾಗಬೇಕು, ತೊರೆಯಾಗಬೇಕು, ಹೊನಲು, ಹೊಳೆಯಾಗಬೇಕು, ನದಿಯಾಗಬೇಕು'. ಹಾಗೆಯೇ ಓದಬೇಕು, ಓದುತ್ತಲೇ ಇರಬೇಕು; ಚಿಕ್ಕದುದರಿಂದ ಹಿಡಿದು ದೊಡ್ಡ ದೊಡ್ಡ ಪುಸ್ತಕಗಳನ್ನ ಓದುವ ಪರಿಪಾಠ ಬೆಳೆಸಿಕೊಳ್ಳಬೇಕು, ಹೆಚ್ಚು ಹೆಚ್ಚು ವಿಷಯಗಳನ್ನ ಮಾಹಿತಿಗಳನ್ನ, 'ಏನು? ಎಲ್ಲಿ? ಏಕೆ? ಎಂತು?' -ಎಂದೆಲ್ಲಾ ವಿವರಿಸುವ ಆಕರ ಗ್ರಂಥಗಳನ್ನ ಓದುತ್ತಲೇ ಇರಬೇಕು, ನಮ್ಮ ತಿಳಿವಳಿಕೆಯನ್ನ ಅನುದಿನವೂ ಹೆಚ್ಚಿಸಿಕೊಳ್ಳುತ್ತಾ ಇರಬೇಕು -ಅಂತ ಈ ನಾಣ್ಣುಡಿಯ ಆಶಯ.</p>
		<p>ಇದ್ದಲ್ಲೇ ಇದ್ದರೆ, ನಿಂತಲ್ಲೇ ನಿಂತುಬಿಟ್ಟರೆ ಅದು ಜೀವಂತಿಕೆಯ ಲಕ್ಷಣ ಅಲ್ಲ. ನೋಡಿ, ಜಗತ್ತಲ್ಲಿರುವ ಎಲ್ಲಾ ವಸ್ತುಗಳನ್ನ ಸ್ಥೂಲವಾಗಿ ಎರಡು ಬಗೆಗಳಾಗಿ ವಿಂಗಡಿಸುತ್ತಾರೆ: ಒಂದು ಸ್ಥಾವರ, ಇನ್ನೊಂದು ಜಂಗಮ. ಚಲಿಸದೇ ತಾನು ಇದ್ದಲ್ಲೇ ಇದ್ದಂತೆ ಇದ್ದು ಬಿಡುವ ಅಚರಗಳೆಲ್ಲ ಸ್ಥಾವರಗಳು; ಚಲನಶೀಲತೆ ಯುಳ್ಳವೆಲ್ಲವೂ ಜಂಗಮಗಳು. 'ಚಲಿಸುತ್ತಿದೆ' ಎಂದರೆ, ಅಲ್ಲಿ ಪ್ರಾಣ ಇದೆ ಎಂದೇ ಭಾವನೆ. ತದ್ವಿರುದ್ಧವಾಗಿ, ಓಡಾಟದ ಚಟುವಟಿಕೆ ಇಲ್ಲ -ಎಂದಾಗ ಅದಕ್ಕೆ ಪ್ರಾಣ ಇಲ್ಲ ಅದು ನಿರ್ಜೀವ ಅಂತ. ಹೀಗಾಗಿ, ಓಡಾಡದೇ ಸುತ್ತಾಡದೇ, ಒಂದೇ ಕಡೆಯಲ್ಲಿ ಇದ್ದಂತಹ ಮನುಷ್ಯ ಜೀವವಿಲ್ಲದ ಕಲ್ಲಿನಂತೆ. ಯಾರು ತಾನೇ ಕಲ್ಲಾಗ ಬಯಸುತ್ತಾರೆ, ಹೇಳಿ?</p>
		<p>ಬಹಳ ದಿನಗಳ ಹಿಂದೆ, ವೇದಗಳ ಕಾಲದಲ್ಲಿ, ಒಂದು ಕಥೆ ನಡೆಯಿತು. 'ರೋಹಿತ' ಎಂಬ ಒಬ್ಬ ರಾಜಕುಮಾರ ಇದ್ದನಂತೆ. ಏನೋ ಕಾರಣಕ್ಕೆ ಅವನು ಮನೆಯಿಂದ ಹೊರಬೀಳಬೇಕಾಗಿ ಬಂತಂತೆ. ಆಗ ಅವನ ಎದುರಿಗೆ ಇಂದ್ರ ಒಬ್ಬ ಮನುಷ್ಯನ (ಬಹುಶಃ ಒಬ್ಬ ಋಷಿಯ) ವೇಷದಿಂದ ಬಂದು ಏನು ಹೇಳುತ್ತಾನೆ ಗೊತ್ತಾ?: "ಮಗು ಆದದ್ದೆಲ್ಲಾ ಒಳ್ಳಿತೇ ಆಯಿತು. ನೀನು ದೇಶ ಸುತ್ತು, ಓಡಾಡು, 'ಚರ ಚರ ಚರ', ಓಡಾಡುತ್ತಲೇ ಇರು"- ಎಂದನಂತೆ.</p>
		<p>"ತನ್ನ ಜಡಭಾವವನ್ನು ಬಿಟ್ಟು, ಉದ್ಯೋಗಶೀಲನಾಗಿ ದೇಶವಿದೇಶಗಳನ್ನು ಸುತ್ತಿ ಸಂಚರಿಸುತ್ತಿದ್ದರೆ, ಅಂತಹ ಪ್ರವಾಸಿಗರ ಮನಸ್ಸು ವಿಕಸಿತಗೊಂಡು ಅವರು ಆರೋಗ್ಯವಂತರಾಗಿಯೂ, ಐಶ್ವರ್ಯವಂತರಾಗಿಯೂ ಆಗುವರು -ಎಂದು ಬಲ್ಲವರು ಹೇಳುವರು! ಆದ್ದರಿಂದ 'ಚರಸ್ವ', ಓಡಾಡುತ್ತಲೇ ಇರು!" -ಎಂದು ಹೇಳಿದನಂತೆ<sup><a epub:type="noteref" href="999-aside.xhtml#id-001.168">೧</a></sup>.</p>
		<p>ಇಲ್ಲಿ ಬರುವ 'ಚರೈವೇತಿ'ಯ ವೇದಘೋಷಣೆ ತುಂಬಾ ಅರ್ಥ ವತ್ತಾದದ್ದು; ಪರಿವ್ರಾಜಕ ಸ್ವಾಮಿ ವಿವೇಕಾನಂದರು ಹೆಚ್ಚಾಗಿ ಮೆಚ್ಚಿ ಕೊಂಡದ್ದು ಇದನ್ನೇ. ಮುಂದುವರಿದು, ಐತರೇಯ ಬ್ರಾಹ್ಮಣದ ಆ ಋಷಿ ವಿವರಿಸಿ ಹೇಳುತ್ತಾನೆ:</p>
		<p>"ಸಂಚಾರಿಯು ಒಂದು ದೊಡ್ದ ಮರವಿದ್ದಂತೆ; ತನ್ನ ಬಳ್ಳಿ ಚಿಗುರು ಹೂವು ಕಾಯಿ ಹಣ್ಣುಗಳ ಸೊಗಸಿನಿಂದ ಮರವು ಹೇಗೆ ನೋಡುಗ ಪಥಿಕರಿಗೆ ಸಂತಸವನ್ನುಂಟು ಮಾಡುತ್ತದೆಯೋ, ಹಾಗೆಯೇ ಶ್ರಮವನ್ನು ಲೆಕ್ಕಿಸದೆ ಸಂಚರಿಸುವ ಪ್ರವಾಸಿಗನನ್ನೂ ಎಲ್ಲರೂ ಪ್ರಶಂಸಿಸುವರು! ಅದು ನೆರಳು ಗಾಳಿ ಕಾಯಿ ಹಣ್ಣು ಹಂಪಲುಗಳಿಂದ ತನ್ನೆಡೆಗೆ ಬಂದವರನ್ನ ಪೋಷಿಸಿದಂತೆ, ಈ ಪ್ರವಾಸಿಗನೂ ತನ್ನ ಪ್ರವಾಸಾನುಭವವನ್ನು ತನ್ನವರೊಂದಿಗೆ ಹಂಚಿಕೊಂಡು ಅವರ ಮನೋವಿಕಾಸಕ್ಕೆ ಪೋಷಣೆಯೀಯುತ್ತಾನೆ. ಆದ್ದರಿಂದ, ನೀನು ಸಂಚರಿಸುತ್ತಲೇ ಇರು!"<sup><a epub:type="noteref" href="999-aside.xhtml#id-001.169">೨</a></sup>.</p>
		<p>"ಕೂಡಿಟ್ಟ ಕುಡಿಕೆ ಹಣ, ಇಟ್ಟಲ್ಲೇ ಅದು ಇಮ್ಮಡಿಸುವುದಿಲ್ಲ; ಮಲಗಿದಲ್ಲಿ ಮಲಗೀತು, ಕುಳಿತಲ್ಲಿ ಕುಳಿತೀತು ಅಷ್ಟೆ! ಚಲಾವಣೆಯಲ್ಲಿ ಉದ್ಯೋಗಶೀಲತೆಯಲ್ಲಿ ಅದು ಅಭಿವೃದ್ಧಿಹೊಂದೀತು. ಸುಮ್ಮನೆ ಕುಳಿತಲ್ಲೇ ಕುಳಿತು ಕಾಲಕಳೆಯುವ, ನಿದ್ದೆಹೋಗುವವರ ಸಂಪತ್ತು ಹೆಚ್ಚಾಗದು; ಹಾಗೆಯೇ ಅವರ ಜ್ಞಾನಸಂಪತ್ತೂ ಕೂಡ. ಆದ್ದರಿಂದ, ನೀನು ಸಂಚರಿಸುತ್ತಲೇ ಇರು!"<sup><a epub:type="noteref" href="999-aside.xhtml#id-001.170">೩</a></sup></p>
		<p>"ಕಲಿಯುಗ ಮಲಗಿ ಗೊರಕೆ ಹೊಡೆಯುವ ಸಮಯ; ದ್ವಾಪರ ಎಚ್ಚರವಿದ್ದವರ ಯುಗ; ತ್ರೇತಾಯುಗವಂತೂ ಮೈತಿಳಿದು ಎದ್ದು ನಿಂತವರ ಕಾಲ; ಕೃತಯುಗವೋ ಸನ್ನಡೆಯ ಸಂಚಾರಶೀಲತೆಯನ್ನ ಮೈಗೂಡಿಸಿಕೊಂಡಿದ್ದ ಉತ್ತಮತೆಯ ಸುವರ್ಣಯುಗ! ಏಕೆಂದರೆ, ಮಲಗಿ ನಿದ್ರಿಸುವವರಿಗಿಂತಲೂ ಎಚ್ಚರವಾಗಿ ಕುಳಿತಿರುವವ ಉತ್ತಮ; ಕುಳಿತಿರುವವರಿಗಿಂತಲೂ ಎದ್ದು ನಿಂತಿರುವವ ಮೇಲು; ಎದ್ದು ನಿಂತವರಿಗಿಂತಲೂ ಉದ್ಯೋಗಶೀಲನಾಗಿ ಸಂಚರಿಸುತ್ತಿರುವವನೇ ಶ್ರೇಷ್ಠ! ಆದ್ದರಿಂದ, ನೀನು ಸಂಚರಿಸುತ್ತಲೇ ಇರು!"<sup><a epub:type="noteref" href="999-aside.xhtml#id-001.171">೪</a></sup></p>
		<p>"ಪ್ರವಾಸಿಗನಿಗೆ ಮಾರ್ಗಮಧ್ಯದಲ್ಲಿ ಸಿಗುವ ಮಾಹಿತಿಗಳೇ ಇನಿ ಜೇನು, ಮನತಣಿಸುವ ತಿಳಿವಳಿಕೆಯೇ ಜೇನಿನಂತಹ ಸವಿಯಾದ ಹಣ್ಣುಹಂಪಲುಗಳು-		ಇದಕ್ಕಿಂತ ಇನ್ನೇನು ತಾನೇ ಪಥಿಕನಿಗೆ ಬೇಕು? ಶ್ರಮ, ಆಯಾಸದ ಮಾತನ್ನಾಡುವಿರೇನು? ಸದಾಕಾಲ ಸಂಚರಿಸುತ್ತಿರುವ ಸೂರ್ಯನನ್ನೇ ದೃಷ್ಟಾಂತವಾಗಿ ನೋಡಿ: ಎಲ್ಲಿದೆ ಅವನಿಗೆ ಶ್ರಮದ ಪರಿವೆ? ಈ ನಿರಂತರ ಸಂಚಾರ ಮಹಿಮೆಗೆಂದೇ ಅಲ್ಲವೇ ಈ ಸೂರ್ಯನನ್ನು ಶ್ರೇಷ್ಠನೆಂದು ಜಗದ್ವಂದ್ಯನೆಂದು ಜನ ಕೊಂಡಾಡುವುದು? ಆದ್ದರಿಂದ, ನೀನು ಸಂಚರಿಸುತ್ತಲೇ ಇರು!"<sup><a epub:type="noteref" href="999-aside.xhtml#id-001.172">೫</a></sup></p>
		<p>ಇದರಿಂದ ನಮಗೆ ಮನವರಿಕೆಯಾಗುವುದೇನು? ಹೆಚ್ಚುಹೆಚ್ಚಾಗಿ ತಿಳಿದುಕೊಳ್ಳಬೇಕೆಂದರೆ, ಒಂದು ಸುಲಭ ಮಾರ್ಗವಿದೆ. ಸುತ್ತಬೇಕು, ತಿರುಗಬೇಕು; ಆದರೆ, ಬುಗುರಿಯಂತಲ್ಲ! ಅವಕಾಶವಾದಾಗಲೆಲ್ಲಾ ಊರೂರು ಅಲೆಯುತ್ತಲೇ ಇರಬೇಕು. ಅಲ್ಲಿನ ವಿದ್ಯಮಾನಗಳನ್ನೆಲ್ಲಾ ನೇರವಾಗಿ ನಾವೇ ತಿಳಿದುಕೊಳ್ಳಲು ಇದು ಬಹಳ ಸಹಾಯಕ. ಚರಿತ್ರೆಯಲ್ಲಿ ಪ್ರಖ್ಯಾತರಾದ ಯಾವ ವ್ಯಕ್ತಿಯನ್ನೇ ತೆಗೆದುಕೊಳ್ಳಿ, ಅವರೆಲ್ಲರೂ ಊರೂರು ಸುತ್ತಿ ಬಂದವರೇ. ಉಡುತಡಿಯ ಅಕ್ಕ, ಕಲ್ಕತ್ತದ ನರೇಂದ್ರ, ಪೋರಬಂದರಿನ ಮೋಹನ ದಾಸ, ನಜ಼ರೇತಿನ ಜೀಸಸ್- ಇವರೆಲ್ಲಾ ಕೊನೆಗೆ ಮಹಾದೇವಿ, ವಿವೇಕಾನಂದ, ಮಹಾತ್ಮಾ ಗಾಂಧಿ, ಮತ್ತು ಕ್ರಿಸ್ತ ಆದದ್ದು ಯಾವಾಗ? ಜಗದಗಲ ಎಲ್ಲಾ ಸುತ್ತಿಬಂದು, ಊರಿಗೆ ಮರಳಿದ ಮೇಲೇನೆ!</p>
		<p>ನಾವು ಇತಿಹಾಸ ತಿಳಿದಿದ್ದೇ ಹಾಗೆ ಅಲ್ಲವೇ? ಹೆರೋದೊತ<sup><a epub:type="noteref" href="999-aside.xhtml#id-001.173">೬</a></sup>, ಮಾರ್ಕೋ ಪೋಲೋ<sup><a epub:type="noteref" href="999-aside.xhtml#id-001.174">೭</a></sup>, ಮೆಗಾಸ್ತನೀಸ್<sup><a epub:type="noteref" href="999-aside.xhtml#id-001.175">೮</a></sup>, ಆಲ್ಬರೂನಿ<sup><a epub:type="noteref" href="999-aside.xhtml#id-001.176">೯</a></sup>, ಅಲ್ ಮಸೂದಿ<sup><a epub:type="noteref" href="999-aside.xhtml#id-001.177">೧೦</a></sup>, ಚೀನೀ ಯಾತ್ರಿಕ ಫಾ಼ಹಿಯಾನ್<sup><a epub:type="noteref" href="999-aside.xhtml#id-001.178">೧೧</a></sup>, ಪುಲಿಕೇಶಿಯ ಸಾಮ್ರಾಜ್ಯವನ್ನು ಕಣ್ಣಾರೆ ಕಂಡ ಹ್ಯುಯನತ್‍ಸಾಂಗ್<sup><a epub:type="noteref" href="999-aside.xhtml#id-001.179">೧೨</a></sup>, ಮತ್ತು ಇನ್ನೊಬ್ಬ ಚೀನಾದ ಯಾತ್ರಿಕ ಇತ್ಸಿಂಗ್<sup><a epub:type="noteref" href="999-aside.xhtml#id-001.180">೧೩</a></sup>, ಇಬ್ನ ಬತೂತ<sup><a epub:type="noteref" href="999-aside.xhtml#id-001.181">೧೪</a></sup>, ಅಬ್ದುಲ್ ರಜಾ಼ಕ್<sup><a epub:type="noteref" href="999-aside.xhtml#id-001.182">೧೫</a></sup>, ವಿಜಯನಗರಕ್ಕೆ ಬಂದ ಪೋರ್ಚುಗೀಸ್ ಪ್ರವಾಸಿಗಳಾದ ನ್ಯೂನಿಜ಼್<sup><a epub:type="noteref" href="999-aside.xhtml#id-001.183">೧೬</a></sup>, ಎಡ್‍ನಾರ್ಡೊ ಬರ್ಬೋಸ<sup><a epub:type="noteref" href="999-aside.xhtml#id-001.184">೧೭</a></sup>ಮತ್ತು ಪಾಯಸ್<sup><a epub:type="noteref" href="999-aside.xhtml#id-001.185">೧೮</a></sup>, ಇಟಲಿ ಪ್ರ್ರವಾಸಿ ಪಿಯಟ್ರೆ ಡೆಲ್ಲಾ ವಾಲ್ಲೊ<sup><a epub:type="noteref" href="999-aside.xhtml#id-001.186">೧೯</a></sup>-ಒಬ್ಬರೇ ಇಬ್ಬರೇ, ಈ ಎಲ್ಲಾ ಪ್ರವಾಸಿಗರ ದಾಖಲೆಗಳ ಮೇಲೇನೆ ಅಲ್ಲವೇ ನಾವು ನಮ್ಮ ದೇಶದ, ಪ್ರಪಂಚದ ಚರಿತ್ರೆಯನ್ನ ಪುನಾರಚಿಸಿಕೊಂಡಿರುವುದು?</p>
		<p><strong>ಸಾರ್ಥ:</strong>ಜನರು ಬೇರೆ ಬೇರೆ ಕಾರಣಗಳಿಗಾಗಿ, ಉದ್ದೇಶಗಳಿಗಾಗಿ ಊರಿಂದ ಊರಿಗೆ ಸಂಚರಿಸುತ್ತಿದ್ದರು, ಎಂದೆನಲ್ಲ; ಪ್ರಾಚೀನಕಾಲದಿಂದಲೂ ಅಷ್ಟೆ, ಜ್ಞಾನಾರ್ಜನೆಗಾಗಿ, ಉದ್ಯೋಗವನ್ನರಸಿ, ವ್ಯಾಪಾರಕ್ಕಾಗಿ, ರಾಜಕೀಯ ಕಾರಣಗಳಿಗಾಗಿ ನಮ್ಮ ದೇಶದ ಜನ ಹೀಗೆ ನಡೆದಾಡುವುದರ ಬಗ್ಗೆ ಅಥರ್ವವೇದದಷ್ಟು ಹಿಂದೆಯೇ ಪ್ರಸ್ತಾಪ ಮಾಡಿದ್ದಾರೆ: ಪ್ರಾಚೀನ ಭಾರತದ ಪಥಪದ್ಧತಿಯಲ್ಲಿ ಮೊಟ್ಟ ಮೊದಲು ನಮಗೆ ವ್ಯಾಪಾರದ ಈ ವಾಹಿನಿಗಳ ಸಮಗ್ರ ಚಿತ್ರವು ದೊರೆಯುತ್ತದೆ; ಅಥರ್ವವೇದದ ಈ ಪೃಥ್ವೀ ಸೂಕ್ತದಲ್ಲಿಯೇ<sup><a epub:type="noteref" href="999-aside.xhtml#id-001.187">೨೦</a></sup>ನಮ್ಮ ದೇಶದ ಈ ವೈಶಿಷ್ಟ್ಯದತ್ತ, ಜನಾಯನ ಪಥ (ಹೈವೇ) ಗಳತ್ತ ನಮ್ಮ ಗಮನ ಸೆಳೆಯುವ ಮಾತು ಬರುತ್ತದೆ:</p>
		<p>ಭೂಮಿಯ ಮೇಲೆ ಹಲವು ಮಾರ್ಗಗಳಿವೆ; ಇವು ಜನಗಳ ಸಂಚಾರಕ್ಕೆ ಮುಖ್ಯ ಸಾಧನಗಳಾಗಿವೆ; ಇವುಗಳ ಮೇಲೆ ರಥಗಳೂ ಬೇರೆ ವಾಹನಗಳೂ ಓಡಾಡುತ್ತವೆ; ಇವೇ ಸಾಮಾನು ಸರಂಜಾಮುಗಳ ಸಾಗಣೆಗೂ ಸಾಧನಗಳಾಗಿವೆ; ಈ ಮಾರ್ಗಗಳ ಮೇಲೆ ಚಲಿಸಲು ಒಳ್ಳೆಯವರಿಗೂ ಕೆಟ್ಟವರಿಗೂ- ಸಕಲರಿಗೂ ಸಮಾನ ಅಧಿಕಾರವಿದೆ; ಆದರೆ, ಈ ದಾರಿಗಳ ಮೇಲೆ ಕಳ್ಳಕಾಕರಂಥ ಶತ್ರುಗಳು ದಾಳಿ ಮಾಡುವ ಸಂಭವವಿದೆ; ಹಾಗೇನೂ ತೊಂದರೆಯುಂಟಾಗದೆ, ಅಂತಹವರನ್ನು ಗೆದ್ದು, ಸುರಕ್ಷಿತವಾಗಿ, ಸಂತೋಷದಾಯಕವಾಗಿ ಪ್ರಯಾಣಮಾಡುವ ಪಥಗಳು ಇವು ಆಗಿರಲಿ- ಎಂಬುದೇ ಹಾರೈಕೆ!</p>
		<p>'ನಿಮ್ಮ ದಾರಿ ಸುಗಮವಾಗಿರಲಿ' (ಶಿವಾಸ್ ತೇ ಪಂಥಾನಃ ಸನ್ತು)<sup><a epub:type="noteref" href="999-aside.xhtml#id-001.188">೨೧</a></sup>- ಎಂಬುದೇ ಸಾಮಾನ್ಯವಾಗಿ ಬೀಳ್ಕೊಡುಗೆಯ ಶುಭಾಶಯವಾಗಿತ್ತು. ಇಂತಹ ಜನಾಯನ ರಾಜಪಥಗಳಲ್ಲಿ ಸಂಚರಿಸುವ ಪ್ರವಾಸಿಗರ ವಾಹಿನಿಗೆ 'ಸಾರ್ಥ' ಎಂದು ಕರೆದದ್ದುಂಟು. 'ಸಾರ್ಥ'ವೆಂದರೆ, ಪ್ರವಾಸ ಮಾಡುವ ದಾರಿಗರ ಸಮೂಹ<sup><a epub:type="noteref" href="999-aside.xhtml#id-001.189">೨೨</a></sup>. ನಿಜವಾಗಿಯೂ 'ಸಾರ್ಥ'ದ ಎಂದರೆ, ಸಾಮಾನು (ಅಥವಾ ಬಂಡವಾಳದ ಹಣ) ಉಳ್ಳ ವ್ಯಾಪಾರಿಗಳು ಎಂದಾಗುತ್ತದೆ. ತಮ್ಮೂರಿನ ಹೊರಗಿನ ಪೇಟೆಗಳೊಡನೆ ವ್ಯಾಪಾರವನ್ನು ಕೈಗೊಳ್ಳಲು ಸಾಲು ಸಾಲಾಗಿ ವಾಹನಗಳಲ್ಲಿ ಸಂಚಾರ ಹೊರಡುವವರು 'ಸಾರ್ಥ'ವೆನಿಸುತ್ತಾರೆ (ಇಂಗ್ಲಿಷಿನಲ್ಲಿ ಕಾರವಾನ್). ಅವರ ನಾಯಕನಾದ ಮುಖ್ಯವ್ಯಾಪಾರಿಗೆ 'ಸಾರ್ಥವಾಹ' ಎನ್ನುತ್ತಾರೆ<sup><a epub:type="noteref" href="999-aside.xhtml#id-001.190">೨೩</a></sup>. 'ಸಾರ್ಥ'ದಲ್ಲಿ ವರ್ತಕರೂ, ಬೇರೆ ಬೇರೆ ಜನರು ಸೇರಿ ಕೊಂಡಿದ್ದರೂ ಕೆಲವು ನಿಯಮಗಳನ್ನು ಅವರು ಪಾಲಿಸಬೇಕಾಗಿದ್ದಿತು.<sup><a epub:type="noteref" href="999-aside.xhtml#id-001.191">೨೪</a></sup></p>
		<p>ಮಹಾಭಾರತದ ವನಪರ್ವದ ನಲೋಪಾಖ್ಯಾನದಲ್ಲಿ ಮಹಾಸಾರ್ಥದ ವರ್ಣನೆಯೊಂದು ಇದೆ: ಆನೆ ಕುದುರೆ ರಥ ಮೊದಲಾದುವುಗಳ ಗದ್ದಲ ಇದ್ದಿತಂತೆ. ಅದರಲ್ಲಿ ಎತ್ತು ಕತ್ತೆ ಒಂಟೆ ಮತ್ತು ಕಾಲಾಳುಗಳ ಸಂಖ್ಯೆಯು ಹೆಚ್ಚಾಗಿದ್ದು, ಅದು ಮನುಷ್ಯರ ಕಡಲಿನಂತಿತ್ತಂತೆ. ಸಾರ್ಥದಲ್ಲಿ ಹಿರಿಯರು, ಮುದುಕರು, ಯುವಕರು, ಹುಡುಗರು ಹೀಗೆ ಎಲ್ಲಾ ವಯಸ್ಸಿನ ಸ್ತ್ರೀ ಪುರುಷರೂ ಇರುತ್ತಿದ್ದರು. ವರ್ತಕರೂ, ವೇಶ್ಯೆಯರೂ, ವೇದಪಟುಗಳಾದ ಬ್ರಾಹ್ಮಣರೂ ಇದ್ದ ಈ ದೊಡ್ಡ 'ಸಾರ್ಥ'ವು ಚೇದಿಯ ಜನಪದದತ್ತ ಹೊರಟು ನೇತ್ರಾವತಿ ನದಿಯನ್ನು ದಾಟುತ್ತದೆ; ನಳನನ್ನು ಹುಡುಕುತ್ತಿದ್ದ ದಮಯಂತಿಯು ಈ ಸಾರ್ಥದೊಂದಿಗೆ ಸೇರಿಕೊಂಡು ಇದ್ದು, ಮಾರ್ಗಮಧ್ಯೆ ಅರಣ್ಯದೊಳಹೊಕ್ಕು, ಕಾಡಿನಲ್ಲಿ ಯಕ್ಷರಾಜ ಮಣಿಭದ್ರನ ಅನುಗ್ರಹದಿಂದ, ಸುಬಾಹುವಿನ ರಾಜ್ಯವಾದ ಚೇದಿದೇಶವನ್ನು ತಲುಪುತ್ತಾಳೆ<sup><a epub:type="noteref" href="999-aside.xhtml#id-001.192">೨೫</a></sup>.ಶಾಸ್ತ್ರಾರ್ಥಕ್ಕಾಗಿ, ಮತಪ್ರಚಾರಕ್ಕಾಗಿ, ಈ ತುದಿಯಿಂದ ಆ ತುದಿಯವರೆಗೆ ಸಂಚರಿಸಿ ಶಿಷ್ಯವರ್ಗವನ್ನು ಅನುಯಾಯಿಗಳನ್ನು ಸಂಘಟಿಸಿದ ನಿದರ್ಶನಗಳಿಗೆ ನಮ್ಮ ದೇಶದ ಇತಿಹಾಸದಲ್ಲಿ ಕೊರತೆಯಿಲ್ಲ. ಬೌದ್ಧಸಾಹಿತ್ಯದಲ್ಲಿ, ಜಾತಕ ಕಥೆಗಳಲ್ಲಿ<sup><a epub:type="noteref" href="999-aside.xhtml#id-001.193">೨೬</a></sup>ಜನರು ಪ್ರವಾಸ ಹೋಗುವ ಹಲವಾರು ಪ್ರಸ್ತಾಪಗಳು ಬರುತ್ತವೆ. 'ಧಮ್ಮಪದ'ದಲ್ಲಿ ಹಲವೆಡೆ 'ಸಾರ್ಥ'ದಲ್ಲಿ ಪ್ರವಾಸಹೋಗುವದರ ಬಗ್ಗೆ ವಿಧಿನಿಷೇಧಗಳ ಸೂಚ್ಯ ಪ್ರಸ್ತಾಪವಿದೆ<sup><a epub:type="noteref" href="999-aside.xhtml#id-001.194">೨೭</a></sup>. ಕೌಟಿಲ್ಯನ 'ಅರ್ಥಶಾಸ್ತ್ರ'ದಲ್ಲಿ ರಾಜಕಾರ್ಯನಿರ್ವಹಣೆಗಾಗಿ ಸಂಚಾರಸ್ವರೂಪ<sup><a epub:type="noteref" href="999-aside.xhtml#id-001.195">೨೮</a></sup>, ವರ್ತಕರ ಮುಖ್ಯಸ್ಥರ (ಪಣ್ಯಾಧ್ಯಕ್ಷ<sup><a epub:type="noteref" href="999-aside.xhtml#id-001.196">೨೯</a></sup>)ರ ಹಕ್ಕುಬಾಧ್ಯತೆಗಳು, ವ್ಯಾಪಾರೋದ್ಯಮಕ್ಕಾಗಿ ಪ್ರವಾಸಗಳು ಇವುಗಳ ವಿಚಾರ ಬರುತ್ತದೆ. 'ಸಾರ್ಥ'ದ ಬಗ್ಗೆಯೇ ಸಮಗ್ರ ವಿಶೇಷ ಅಧ್ಯಯನದ ಫಲಶೃತಿಯಾಗಿ ಮೂಡಿಬಂದ ಡಾ। ಎಸ್.ಎಲ್. ಭೈರಪ್ಪನವರ ಅದೇ ('ಸಾರ್ಥ') ಹೆಸರಿನ ಕ್ರಿಸ್ತ ಶಕ ಎಂಟನೆಯಶತಮಾನದ ಹಿನ್ನೆಲೆಯ ವಸ್ತುವಿನ ಕಾದಂಬರಿ<sup><a epub:type="noteref" href="999-aside.xhtml#id-001.197">೩೦</a></sup>ಎಲ್ಲಾ ವಿವರಗಳನ್ನು ಮನೋಜ್ಞವಾಗಿ ಚಿತ್ರಿಸುತ್ತದೆ.</p>
		<p>ದೇಶ, ರಾಜ್ಯ ಸುತ್ತಿ, ನಡೆದ ಘಟನೆಗಳನ್ನು ಕಣ್ಣಾರೆ ನೋಡಿಯೇ ತಾನೇ ಕಾಶ್ಮೀರದ ಸಂಸ್ಕೃತ ಕವಿ ಕಲ್ಹಣ 'ರಾಜತರಂಗಿಣಿ'ಯನ್ನ, ಕಾಶ್ಮೀರದಿಂದ ಕರ್ನಾಟಕಕ್ಕೆ ಬಂದ ಬಿಲ್ಹಣ 'ವಿಕ್ರಮಾಂಕದೇವಚರಿತೆ'ಯನ್ನ, ಇತ್ತೀಚೆಗೆ ನಮ್ಮ ಲಿಂಗಣ್ಣಕವಿ ಕನ್ನಡದಲ್ಲಿ 'ಕೆಳದಿನೃಪ ವಿಜಯ'ವನ್ನು<sup><a epub:type="noteref" href="999-aside.xhtml#id-001.198">೩೧</a></sup>, ಗೋವಿಂದ ವೈದ್ಯ 'ಕಂಠೀರವ ನರಸರಾಜ ವಿಜಯ<sup><a epub:type="noteref" href="999-aside.xhtml#id-001.199">೩೨</a></sup>' ವನ್ನು ಬರೆದದ್ದು? ಭಾರತದ ಉದ್ದಗಲಕ್ಕೂ ಓಡಾಡಿದಕ್ಕೇ ತಾನೇ ಕಾಳಿದಾಸ 'ಮೇಘದೂತ'ನನ್ನು ನಮಗೆ ಕಳಿಸಿಕೊಟ್ಟದ್ದು?</p>
		<p>"ಓದಬೇಕು, ಓದಿದನ್ನ ನಾಲ್ಕಾರು ಜನರಿಗೆ ತಿಳಿ ಹೇಳಬೇಕು- ಇದನ್ನು ಕಡೆಗಣಿಸಬೇಡ". ('ಸ್ವಾಧ್ಯಾಯ ಪ್ರವಚನಾಭ್ಯಾಂ ನ ಪ್ರಮದಿತವ್ಯಂ') ಎಂಬುದು ಉಪನಿಷತ್ತಿನ ಸಂದೇಶ. ಅರಿವೇ ಗುರು. ಈ ಅರಿವು, ಜ್ಞಾನ ನಮ್ಮದಾಗ ಬೇಕಾದರೇ ಹೆಚ್ಚು ಹೆಚ್ಚು ಓದಬೇಕು. ತಿರುಗಾಡಿದವರ ಅನುಭವ ಇರುವ ಪುಸ್ತಕಗಳನ್ನ ಓದಿ, ನಮ್ಮ ತಿಳಿವಳಿಕೆಯ ದಿಗಂತಗಳನ್ನ ವಿಸ್ತರಿಸಿಕೊಳ್ಳಬೇಕು. ಕೈಗೆ ಸಿಕ್ಕಿದ್ದನ್ನೆಲ್ಲಾ ಓದಿ, ಪರವಾಗಿಲ್ಲ, ಆದರೆ ವಿಷಯಗಳ ಭಂಡಾರವಾದ ಆಕರ ಗ್ರಂಥಗಳನ್ನ, ಉತ್ತಮ ಸಾಹಿತ್ಯವನ್ನ, ಕಷ್ಟವಾದರೂ ಸಂಪಾದಿಸಿ ಓದಿ. ನೋಡಿ ನೋಡಿ ತಿಳಿಯುವುದು ಒಂದು ಬಗೆಯಾದರೆ, ಓದಿ ತಿಳಿದುಕೊಳ್ಳುವುದು ಇನ್ನೊಂದು ವಿಶಿಷ್ಟ ಬಗೆ. ಪುಸ್ತಕ ಓದುತ್ತಿದ್ದಾಗ ಅದನ್ನು ಬರೆದವರ ಮತ್ತು ನಿಮ್ಮದೇ ಆದ ಒಂದು ಕಲ್ಪನಾ ಲೋಕದಲ್ಲಿ ನೀವು ವಿಹರಿಸಬಲ್ಲಿರಿ. ಹೊರಗಣ್ಣಿನಿಂದ ನೋಡಲಾಗದ ಎಷ್ಟೋ ರಮ್ಯ ಭವ್ಯ ದಿವ್ಯ ಸನ್ನಿವೇಶಗಳನ್ನ ನಿಮ್ಮ ಮನೋಸಾಮಥ್ರ್ಯಕ್ಕೆ ಮನೋಭೂಮಿಕೆಗೆ ತಕ್ಕಂತೆ ಕಲ್ಪಿಸಿಕೊಳ್ಳಬಲ್ಲಿರಿ, ಆನಂದಿಸಬಲ್ಲಿರಿ. ಅಪಾರವಾದ ಆ ಕಾವ್ಯ ಸಂಸಾರದಲ್ಲಿ ಪುಸ್ತಕ ಬರೆದ ಕವಿಯೇ ಪ್ರಜಾಪತಿ ಬ್ರಹ್ಮ. ಅವನೊಂದಿಗೆ/ಅವಳೊಂದಿಗೆ ಓಡಾಡುವ ಓದುಗರಿಗೆ ಕಾಣುವ ಬೆಳಕು ಬೇರೆಲ್ಲೂ ಸಿಗದ ಮುತ್ತು ಮಾಣಿಕ್ಯ ವಜ್ರದ ಹೊಳಪು!</p>
		<p>ಇದು ಆ ನಮ್ಮ ಕನ್ನಡ ಜನಪ್ರಿಯ ಗಾದೆಯ ಒಂದು ವಿಶ್ಲೇಷಣೆ ಯಾಯಿತು; ಇಂತಹ ಪ್ರವಾಸದ ನೆನಪಿನ ನಿರೂಪಣೆಗಳಲ್ಲಿ ನಾವು ಏನು ನಿರೀಕ್ಷಿಸಬೇಕು ಎಂಬುದರ ಸೂಚ್ಯವಾಗಿ ಗುರುತಿಸಿದಂತಾಯಿತು. ಜೊತೆಗೆ, ನೀವು ಓದಲು ಕೈಗೆತ್ತಿಕೊಳ್ಳುವ ಪ್ರವಾಸಕಥನಕ್ಕೊಂದು, ಭೂರಿಭೋಜನದ ಮುನ್ನ ಗುಟುಕು ಹಾಕುವಂತಹ ಸಾರೋ, 'ಸೂಪೋ' 'ಅಪಟೈಸರೋ' ('ಕ್ಷುದುಪಶಾಮಕವೋ') ಈ ಪ್ರಾಸ್ತಾವಿಕ ಮಾತುಗಳು ಆಗಲಿ- ಎಂದು ಆಶಿಸಿದಂತೆಯೂ ಆಯಿತು, ಮುಂದುವರಿಯುತ್ತೇನೆ!</p>
		<p class="vertical-delimiter" />
		<p>ಹಿಂದೆ ಒಮ್ಮೆ ಬರೆದಿದ್ದೆ: ಸ್ವಾತಂತ್ರ್ಯಪೂರ್ವದಲ್ಲಿ ಸಾಮಾನ್ಯವಾಗಿ 'ವಿದೇಶ' ಎನ್ನುವಾಗ, 'ವಿಲಾಯಿತಿ' ಎಂದು ಹೇಳುವಾಗ, 'ಕಡಲಾಚೆ' ಎಂದು ಸೂಚಿಸಬೇಕಾದಾಗಲೆಲ್ಲಾ ನಾವು ಹೆಸರಿಸುತ್ತಿದ್ದುದು 'ರೋಂ-ಲಂಡನ್-ಪ್ಯಾರಿಸ್' ಎಂದೇ. ಅಂದರೆ, ಯೂರೋಪ್ ದೇಶವೇ ನಮಗೆ 'ಪರಂಗಿ', 'ಫಾ಼ರಿನ್'<sup><a epub:type="noteref" href="999-aside.xhtml#id-001.200">೩೩</a></sup>ಆಗಿತ್ತು. ಹೆಚ್ಚಿನ ವ್ಯಾಸಂಗಕ್ಕೋಸ್ಕರ, ವಾಣಿಜ್ಯವ್ಯವಹಾರಕ್ಕೆ, ಉದ್ಯೋಗಾರ್ಥಿಯಾಗಿ, ರಾಜಕೀಯ ಚಟುವಟಿಕೆಗಳ ನಿಮಿತ್ತ, ಐಷಾರಾಮದ ಪ್ರವಾಸದ ಸಲುವಾಗಿ, ಇಲ್ಲವೇ ಸುಮ್ಮನೇ ನೋಡಿ ಬರಲೆಂದೋ- ಹೀಗೆ ಅನ್ಯಾನ್ಯ ಕಾರಣಗಳಿಗೆ 'ಸೀಮೋಲ್ಲಂಘನ' ಮಾಡಿ ಹಿಂತಿರುಗಿ ಬಂದವರೆಂದರೆ, ಅವರು ಇಂಗ್ಲೆಂಡಿಗೋ, ಜರ್ಮನಿಗೋ, ಫಾ಼್ರನ್ಸ್‍ಗೋ, ಇಟಲಿಗೋ- ಅಂದರೆ ಯೂರೋಪಿಗೆ ಹೋಗಿ ಬಂದವರು, ಎಂದೇ ಅಂದುಕೊಳ್ಳುವ ಕಾಲ ಅದಾಗಿತ್ತು. ಆಮೇಲೆ, ಸುಮಾರು ಎಪ್ಪತ್ತರ ದಶಕದ ತರುವಾಯ, 'ಅಮೆರಿಕಾ' ಈ 'ವಿದೇಶ'ದ ಪಟ್ಟವನ್ನು ಅಲಂಕರಿಸ ತೊಡಗಿತು, ಆ ಮಾತು ಬೇರೆ!</p>
		<p>ಕಾಲಚಕ್ರ ಉರುಳಿತು! ಇಡೀ ವಿಶ್ವವೇ ಕುಗ್ಗ ತೊಡಗಿತು. ಏನೇನೋ ಕಾರಣಗಳಿಗಾಗಿ ಪ್ರಪಂಚ ಸುತ್ತಿ ಬರುವ ಜನರ ಸಂಖ್ಯೆ ಹಿಗ್ಗಲಾರಂಭಿಸಿತು. ವಿದೇಶ ಪ್ರವಾಸ ಮಾಡಿ ಬಂದವರು ತಾವು ನೋಡಿ ಬಂದ ಹೊಸ ತಾಣಗಳನ್ನು ನೆನೆಯುವುದು ಬಗೆ ಬಗೆಯಲ್ಲಿ. ಅವರವರ ಉದ್ದೇಶ, ದೊರಕಿದ ಕಾಲಾವಕಾಶ, ವ್ಯವಸ್ಥೆಯನ್ನ ಯೋಜಿಸಿದವರ ಮುಂದಾಲೋಚನೆ, ಜೊತೆಗೆ ಪ್ರವಾಸಿಯೊಂದಿಗೆ ಇದ್ದು ಓಡಾಡಿದವರ ಸಮಯಾನುಕೂಲ, ಪ್ರವಾಸಿಗಳು ತಾವು ಸಂಗ್ರಹಿಸಿದ ದಿನಚರಿಯಲ್ಲಿ ಬರೆದಿಟ್ಟುಕೊಂಡ ಮಾಹಿತಿ ಅಂಕಿ ಅಂಶಗಳು- ಪ್ರವಾಸಿಗರ ಬರಹಗಳನ್ನ ವಿಶಿಷ್ಟಗೊಳಿಸುತ್ತದೆ. ಕುಳಿತು ಬರೆಯ ತೊಡಗಿದಾಗ ಎಳೆಗಳನ್ನು ಎಳೆದು ಕಟ್ಟಿ, ಸೇರಿಸಿ, ಕತ್ತರಿಸಿ, ಕಸೂತಿಯನ್ನು ಹೆಣೆಯುವುದರಲ್ಲಿ ತೋರುವ ಜಾಣ್ಮೆ- ಇದು ಆಯಾಯ ಬರಹಗಾರರ ಸಾಮಥ್ರ್ಯವನ್ನು ಅವಲಂಬಿಸಿರುತ್ತೆ.</p>
		<p class="vertical-delimiter" />
		<p>ಶ್ರೀ ಬಿ ಪುಟ್ಟಯ್ಯ ಅವರ "ಅಭಿವೃದ್ಧಿ ಸಂದೇಶ" ಎಂಬುದು ಕನ್ನಡದಲ್ಲಿ ಬಂದ, ಪಶ್ಚಿಮದೇಶದಲ್ಲಿ ಮಾಡಿಬಂದ ಪ್ರವಾಸದ ಬಗ್ಗೆ ಬರೆದ ಪ್ರಥಮ ಗ್ರಂಥವೆನ್ನುತ್ತಾರೆ<sup><a epub:type="noteref" href="999-aside.xhtml#id-001.201">೩೪</a></sup>. ವಿದೇಶಪ್ರವಾಸ ಕಥನಗಳು ಹೇರಳವಾಗಿ ಕನ್ನಡದಲ್ಲಿ ಬಂದಿವೆ ಕೆಲವನ್ನು ಮಾತ್ರ ಇಲ್ಲಿ ಹೆಸರಿಸಬಹುದು. ಸರ್ವಶ್ರೀ ಬಿ.ಜಿ.ಎಲ್. ಸ್ವಾಮಿಯವರ 'ಅಮೆರಿಕದಲ್ಲಿ ನಾನು'(೧೯೬೨), ವಿ.ಕೃ.ಗೋಕಾಕರ 'ಇಂದಿಲ್ಲ ನಾಳೆ'(೧೯೬೫), ಕೃಷ್ಣಾನಂದ ಕಾಮತ ಅವರ 'ನಾನೂ ಅಮೇರಿಕೆಗೆ ಹೋಗಿದ್ದೆ'(೧೯೬೯), ಗೊರೂರು ರಾಮಸ್ವಾಮಿ ಅಯ್ಯಂಗಾರರ 'ಅಮೆರಿಕೆಯಲ್ಲಿ ಗೊರೂರು'(೧೯೭೯), ಎ.ಎನ್. ಮೂರ್ತಿರಾಯರ 'ಅಪರವಯಸ್ಕನ ಅಮೆರಿಕಾ ಯಾತ್ರೆ'(೧೯೭೯) -ಮುಂತಾದವುಗಳು ಬಹಳ ಹಿಂದೆಯೇ ಬಂದ ಪ್ರವಾಸಕಥನಗಳು. ಅನಂತರ ಬಂದವು ಹಲವಾರು. ಇತ್ತೀಚೆಗೆ ನಾಗತಿಹಳ್ಳಿ ಚಂದ್ರಶೇಖರ ಅವರ 'ಅಮೆರಿಕಾ ಅಮೆರಿಕಾ' (೧೯೯೭), ಡಾ। ಜೀವಿ ಕುಲಕರ್ಣಿ ಅವರ 'ಜೀವಿ ಕಂಡ ಅಮೇರಿಕಾ'(೨೦೦೨), ಎಸ್.ಪಿ. ಉಮಾದೇವಿ ಅವರ 'ಥೇಮ್ಸ್ ನದಿಯ ನಾಡಿನಲ್ಲಿ'(೨೦೦೫) -ಮುಂತಾದ ವಿದೇಶ ಪ್ರವಾಸಕಥನ ಗ್ರಂಥಗಳು ಹೊರಬಂದಿವೆ. ಪ್ರವಾಸಕಥನಗಳ ಬಗ್ಗೆ ಈ ಪಕ್ಷಿನೋಟವನ್ನ ಇಲ್ಲಿಗೆ ನಿಲ್ಲಿಸೋಣ. (ಕ್ಷಮಿಸಬೇಕು, ನನಗೆ ಗೊತ್ತು; ನಾನು ನೆನಸಿಕೊಳ್ಳುತ್ತಿರುವ ವಿದೇಶ ಪ್ರವಾಸ ಪುಸ್ತಕಗಳ ಈ ಪಟ್ಟಿ ಅಪೂರ್ಣ!)</p>
		<p>ಪ್ರವಾಸಕಥನ ಗ್ರಂಥಗಳನ್ನು ಓದಿದಾಗ ಸಾಮಾನ್ಯವಾಗಿ ಅನ್ನಿಸುವುದು ಹೀಗೆ: ಒಂದೇ ವಸ್ತುವನ್ನು ಬೇರೆ ಬೇರೆಯವರು ಹೇಗೆ ಬೇರೆ ಬೇರೆ ದೃಷ್ಟಿಕೋಣಗಳಿಂದ ನೋಡಿ, ತಮ್ಮ ಅನುಭವವನ್ನು ತಮ್ಮ ವಿಶಿಷ್ಟ ಶೈಲಿಯಲ್ಲಿ ವರ್ಣಿಸಬಲ್ಲರು -ಎಂದು! ಇನ್ನೊಂದು, ಆ ಪ್ರದೇಶದಲ್ಲಿಯೇ ಇರುವ ಹಲವರ ಕಣ್ಣಿಗೆ ತೋರದ, ಮನಸ್ಸಿಗೆ ತೋಚದ, ಬುದ್ಧಿಗೆ ಹೊಳೆಯದಿರುವ ಎಷ್ಟೊ ವಿಷಯಗಳನ್ನು ಅನೇಕ ಸಮರ್ಥ ಪ್ರವಾಸೀ ಲೇಖಕರು ಸೂಕ್ಷ್ಮಗ್ರಾಹಿಗಳಾಗಿ ಒಳಹೊಕ್ಕು ತಿಳಿದು, ಖಚಿತ ಮಾಹಿತಿಯನ್ನ ಸಂಗ್ರಹಿಸಿ ಬರಹಕ್ಕಿಳಿಸಿರುತ್ತಾರೆ; ಹೃದಯಂಗಮವಾಗಿ ಬಣ್ಣಿಸಿರುತ್ತಾರೆ. ವರದಿಯ ನೀರಸ ಪರಿಮಿತಿಗಳನ್ನು ಮೀರಿ, ಪ್ರವಾಸಿಗರೊಡನೆ ಬಣ್ಣಗಳ ಕಾಮನಬಿಲ್ಲನ್ನೇರಿ, ಬೆಟ್ಟದ ಆ ಬದಿಯ ಹಸಿರನ್ನು ತೋರುವುದೇ ಈ ಬಗೆಯ ಗದ್ಯಕಾವ್ಯದ ರೋಚಕತೆಯ ಲಕ್ಷಣ!</p>
		<p class="vertical-delimiter" />
		<p>ತಮ್ಮ ಬಂಧು ಬಾಂಧವರನ್ನ, ಪ್ರಿಯ ಸ್ನೇಹಿತರನ್ನ ಪ್ರವಾಸಿಗರು ಕಂಡಾಗ ಆದ ಸಂಭ್ರಮ ಮತ್ತು ಆನಂದ ಅಪಾರ, ಅನಿರ್ವಚನೀಯ, 'ಅದು ಅದನ್ನು ಅನುಭವಿಸಿದವರಿಗೇ ತಿಳಿಯಬಲ್ಲ ವಿಚಾರ'! ಆ ಮಿಲನದ ಮತ್ತು ತದನಂತರದ ದಿನಗಳಲ್ಲಿ ಆಯಾಯ ಪ್ರದೇಶದ ವಿಶೇಷಗಳತ್ತ ಯಾತ್ರಿಕರ ಗಮನ ಹರಿಯುತ್ತದೆ. ಅವುಗಳನ್ನು ಸಂದರ್ಶಿಸಿದಾಗ ಅನುಭವಿಸುತ್ತಿದ್ದ ಆ ಅಪೂರ್ವ ರಸನಿಮಿಷಗಳ ನಡುವೆಯೂ ಬಿಡುವು ಮಾಡಿಕೊಂಡು, ಪ್ರಶ್ನೆಗಳನ್ನು ಕೇಳಿ, ಮಾಹಿತಿ ಸಂಗ್ರಹಿಸಿ, ಟಿಪ್ಪಣಿಗಳನ್ನ ಅಂಕಿ-ಅಂಶಗಳನ್ನು ಕಲೆ ಹಾಕಿಕೊಂಡು, ತಾವು ಕಂಡ ಕಡಲಾಚೆಯ ಕಮನೀಯ ತಾಣಗಳ, ಸುಂದರ ಉದ್ಯಾನ ನದಿ ಬೆಟ್ಟ ಗುಡ್ಡ ಕೋಟೆ ಕೊತ್ತಲುಗಳ ಬಂಧುರ ಮನೋಹರ ನೋಟಗಳ ಶಬ್ದಚಿತ್ರವನ್ನು ಬರೆಯಬಲ್ಲವರು ಹೆಣೆದು ಓದುಗರ ಮುಂದಿರಿಸುತ್ತಾರೆ. "ಈ ದೇಶಗಳ ವಿಶೇಷವೆಂದರೆ ಎಲ್ಲಾ ಪ್ರದೇಶಗಳಲ್ಲೂ ಕೂಡ ಒಂದೊಂದು ಕೋಟೆ (ಕ್ಯಾಸಲ್), ಒಂದೊಂದು ವಸ್ತು ಸಂಗ್ರಹಾಲಯ (ಮ್ಯೂಜಿ಼ಯಂ) ಅಂತೂ ಇದ್ದೇ ಇರುತ್ತದೆ"- ಎನ್ನುತ್ತಾ, ತಾವು ಭೇಟಿಯಿತ್ತ ಪ್ರೇಕ್ಷಣಿಯ ಸ್ಥಳಗಳ ಅಕ್ಷೋಹಿಣಿಯನ್ನೇ ಪ್ರವಾಸ ಕಥನಕಾರರು ನಮ್ಮ ಮುಂದೆ ಕವಾಯತು ಮಾಡಿಸುತ್ತಾರೆ.</p>
		<p>ಅಲ್ಲಿದ್ದ ಪ್ರತಿದಿನವೂ ಬಂಧುಗಳು ಮತ್ತು/ಅಥವಾ ಆತಿಥೇಯರ ಗೆಳೆಯರು ಇವರನ್ನು ಒಂದಲ್ಲ ಒಂದು ಹೊಸ ಜಾಗಕ್ಕೆ ಕರೆದೊಯ್ದು ಖುಷಿಪಡಿಸುತ್ತಾರೆ; ಕವಿಹೃದಯದ ಮಾತುಗಾರರೊಬ್ಬರಾಗಿ ಲೇಖಕರು ಅದನ್ನು ನಮಗೆ ವೀಕ್ಷಕವಿವರಣೆಯೊಂದಿಗೆ ಚಿನ್ನದತಟ್ಟೆಯಲ್ಲಿ ಆರೋಗಣೆಗೆ ಸಿದ್ಧವಿರಿಸುತ್ತಾರೆ.</p>
		<p>ಒಂದು ಒಳ್ಳೆಯ ಪ್ರವಾಸ ಕಥನದ ಹೆಜ್ಜೆ ಗುರುತುಗಳನ್ನಷ್ಟೇ ಸಂಗ್ರಹಿಸ ಪ್ರಯತ್ನಿಸುತ್ತೇನೆ:</p>
		<p>"ವಿದೇಶ ಪ್ರವಾಸವೆಂಬುದು ಕೇವಲ ಮನರಂಜನೆಗಷ್ಟೇ ಅಲ್ಲ, ಅಲ್ಲಿಗೆ ಸಂಬಂಧಿಸಿದ ಸಂಸ್ಕೃತಿಯ ವೈಶಿಷ್ಟ್ಯಗಳು, ಅರಿವು, ಮಾಹಿತಿಗಳನ್ನು, ಕೆಲವಷ್ಟನ್ನಾದರೂ ಗ್ರಹಿಸಿಕೊಳ್ಳುವಲ್ಲಿ[ಯಾತ್ರಿಕರ] ಸಕ್ರಿಯ ಪಾತ್ರ ಎಷ್ಟಿದೆ"- ಎಂಬುದು ಕಥಕರಿಗೆ ಹೆಜ್ಜೆ ಹೆಜ್ಜೆಗೂ ಮನದಟ್ಟಾಗುತ್ತದೆ. ಆ ಕಾರಣಕ್ಕೇನೆ ಈ ಪ್ರವಾಸಿಯ ಅನುಭವದ ನಿರೂಪಣೆ ಶುಷ್ಕ ವರದಿಯಂತೆ ನೀರಸವಾಗಿರದೇ, ಖಚಿತ ಅಂಕಿಅಂಶಗಳೊಂದಿಗೆ ಪರಿಪ್ಲುತವಾಗುತ್ತದೆ.ರಮ್ಯ ಸನ್ನಿವೇಶವೊಂದಕ್ಕೆ ಭೇಟಿ ಇತ್ತಾಗ ತಮ್ಮ ಅನುಭವವನ್ನ, ಕಾವ್ಯಮಯವಾಗಿ ಬಣ್ಣಿಸುವುದನ್ನು ಈ ಕವಿಹೃದಯ ಮರೆಯುವುದಿಲ್ಲ. ಹಾಗೆ ಬರೆದ ಹೃದ್ಯವಾದ ವಿಚಾರತರಂಗಗಳು ಓದುಗರ ಮನಸೆಳೆಯುತ್ತವೆ. ಆತಿಥೇಯರ ನಡವಳಿಕೆಗಳು, ಅಪರಿಚಿತ ಪ್ರವಾಸಿಯ ಬಗೆಗೆ ಅವರು ತೋರಬಹುದಾದ ಸೌಜನ್ಯ ವಿಶ್ವಾಸ ಪ್ರೀತಿ-ಗಳೂ ಲೇಖಕರನ್ನು ಆಕರ್ಷಿಸಿಯಾವು.</p>
		<p class="vertical-delimiter" />
		<p>ಕನ್ನಡಿಗ ಪ್ರವಾಸಿಗರ ಅನುಭವದ ಬಗ್ಗೆ ಎರಡು ವಿಶೇಷ ಮಾತು ಹೇಳಿ ಈ ಪ್ರಬಂಧ ಮುಗಿಸ ಬಯಸುತ್ತೇನೆ. ಎಲ್ಲಿದ್ದರೂ ಮನಸ್ಸು ಕನ್ನಡವೇ- ಎಂಬುದನ್ನ ಕಡಲಾಚೆ ಹೋದ ಕನ್ನಡಿಗರು ತಾವು ಕಟ್ಟಿಕೊಂಡ ಸಂಘಸಂಸ್ಥೆಗಳ ಚಟುವಟಿಕೆಗಳ ಮೂಲಕ ತೋರುತ್ತಿದ್ದಾರೆ. 'ಊರಿ'ಂದ ಬಂದ ಕಲಾವಿದರನ್ನ, ಸಾಹಿತಿಗಳನ್ನ, ಗಣ್ಯರನ್ನ, ಅಷ್ಟೇ ಏಕೆ 'ಕನ್ನಡ ಮಾತನಾಡುವ ಜನ' ಅಂದರೆ ಸಾಕು, ಅಂಥಹ ಭಾಷಾ ಬಂಧುಗಳನ್ನ- ತುಂಬು ಹೃದಯದಿಂದ ಬರಮಾಡಿಕೊಂಡು ವಿದೇಶದ ಕನ್ನಡಿಗರು ಸತ್ಕರಿಸಿರುವ ಮಾತನ್ನ ಎಲ್ಲ ಆಗಂತುಕರು ನೆನೆಯುತ್ತಾರೆ. ವಿದೇಶದಲ್ಲಿ ಕನ್ನಡ ಉಳಿಯಲು, ಬೆಳೆಯಲು ಪೋಷಕವಾದ ಹಲವು ಪರಿಕರಗಳನ್ನು ಕೈಗೂಡಿಸಿಕೊಳ್ಳುವಲ್ಲಿ ವಿದೇಶದಲ್ಲಿ ವಾಸಿಸುತ್ತಿರುವ ಕನ್ನಡಿಗರು ಸಾಮಾನ್ಯವಾಗಿ ತೋರುವ ವರ್ತನೆಗಳಲ್ಲಿ ಇಂತಹ ಸತ್ಕಾರ ಸನ್ಮಾನಗಳು ಮುಖ್ಯವಾದವು. ತಾಯ್ನಾಡಿನಿಂದ ಬಂದ ಪ್ರತಿಭಾನ್ವಿತರನ್ನು ತಮ್ಮಲ್ಲಿಗೆ ಬರಮಾಡಿಕೊಂಡು, ತೌರಿನ 'ಅಲ್ಲಿ' ನಡೆಯುತ್ತಿರುವದೆಲ್ಲವನ್ನೂ 'ಇಲ್ಲಿ'ಯೇ ಕೇಳಿ, ನೋಡಿ, ತಿಳಿದು ಅನುಭವಿಸಲು ಮನಸಾರೆ ಪ್ರಯತ್ನಿಸುತ್ತಾರೆ. ಬಿಚ್ಚು ಮನಸ್ಸಿನಿಂದ, ಕೊಡುಗೈ ದಾನಿಗಳು ವಿದ್ವನ್ಮಣಿಗಳಿಗೆ, ಹೆಸರಾಂತ ಕಲಾವಿದರಿಗೆ ಯಥೋಚಿತ ಗೌರವ ಸಮರ್ಪಣೆ ಮಾಡಿರುವುದೂ ಸಹ ಅತ್ತ ಹೋಗಿ ಬಂದವರು ಕೊಂಡಾಡುವ ಮಾತುಗಳೇ. ಪ್ರವಾಸಿಗರು ಅಲ್ಲಿಯೂ, ಅಲ್ಲಿಂದ ಹಿಂದಿರುಗಿದ ಮೇಲೆ ಇಲ್ಲಿಯೂ ತಮ್ಮ ಮಾತು ಕತೆ ಉಪನ್ಯಾಸ ಬರಹಗಳಲ್ಲಿ ಈ ಅರ್ಥಪೂರ್ಣ ಸೌಜನ್ಯವನ್ನು ನೆನೆದಿದ್ದಾರೆ. 'ಅತಿಥಿ ದೇವೋ ಭವ' ಎಂಬ ತೈತ್ತಿರೀಯೋಪನಿಷತ್ತಿನ ಆದೇಶವನ್ನು ವಿದೇಶದ ಕನ್ನಡಿಗರು ಹೃತ್ಪೂರ್ವಕ ಪರಿಪಾಲಿಸುತ್ತಿರುವುದನ್ನ ಎಲ್ಲ ಪ್ರವಾಸ ಕಥನಕಾರರು ಸಂತೋಷದಿಂದ ಪ್ರಸ್ತಾಪಿಸುತ್ತಾರೆ.</p>
	</section>
	<section class="level1 numbered" epub:type="chapter" role="doc-chapter" id="id-P1.07">
		<p class="text-center"><strong>ಬೆಳಕನ್ನೇ ಕತ್ತಲಾಗಿಸಿದ ಭೂಪ</strong></p>
		<p class="verse">ವಿದ್ಯಾ ವಿವಾದಾಯ, ಧನಂ ಮದಾಯ,<br />ಪ್ರಜ್ಞಾ ಪ್ರಕರ್ಷಃ ಪರವಂಚನಾಯ।<br />ಅತ್ಯುನ್ನತಿರ್ ಲೋಕ ಪರಾಭವಾಯ,<br />ಏಷಾಂ ಪ್ರಕಾಶಸ್ ತಿಮಿರಂ ಹಿ ತೇಷಾಮ್।।</p>
		<p class="verse-author"><em>-ಕ್ಷೇಮೇಂದ್ರ ದರ್ಪದಲನಂ ೨:೯</em></p>
		<p class="myquote">ಕಲಿತ ವಿದ್ಯೆಯ ಬಳಕೆ ಬರಿ ಒಣ ಕಲಹಕೆ ಸೀಮಿತವಾಯ್ತೆ ನಿಮಗೆ?<br />ಇದ್ದ ಐಸಿರಿ ಸಂಪತ್ತೆಲ್ಲ ಮತ್ತೇರಿಸಲೊತ್ತೆ ಇಟ್ಟಾಯ್ತೆ ಈಪಾಟಿ?<br />ಅತಿಜಾಣ್ಮೆ ಕೀಳು ಸಾಧನವಾಯ್ತೆ ಮಂದಮತಿಗಳ ಮೋಸಗೊಳಿಸೆ?<br />ಮೇಲ್ಮೆ ಗಳಿಸಿದಿರಿ; ಲೋಕವನೇ ಮಣಿಸಿ ಸೋಲಿಸಿದಿರಿ, ಸ್ವಾಮಿ-<br />ಬೆಳಕನ್ನೇ ಕತ್ತಲಾಗಿಸಿದ ಭೂಪರು, ಬಿಡಿ ಬಿಡಿ, ನಿಮಗಿಲ್ಲ ಸಾಟಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಆಟಕ್ಕೇಕೆ ಇಷ್ಟೊಂದು ಮಹತ್ವ?</h1>
		<p>ಆಟ! ಜೀವನವೇ ಒಂದು ತರಹ ಆಟವಲ್ಲವೆ? ''ಬೊಂಬೆಯಾಟ ವಯ್ಯಾ'' ಅನ್ನುವ ಹಾಡಿನ ಬಗ್ಗೆ ಹೇಳಲು ಹೊರಟಿಲ್ಲ, ನಾನು. ಬಾಳಿನುದ್ದಕ್ಕೂ ನಮ್ಮ ಎಲ್ಲ ಚಲನವಲನಗಳನ್ನ ಚಟುವಟಿಕೆಗಳನ್ನ ಕ್ರೀಡಾಮನೋಭಾವದಿಂದ ನಡೆಸುವುದರಿಂದ ಏನೆಲ್ಲಾ ಎಷ್ಟೆಲ್ಲಾ ಪ್ರಯೋಜನವಿದೆ- ಎಂಬುದರ ಬಗ್ಗೆ ನಿಮ್ಮ ಗಮನ ಸೆಳೆಯಬಯಸುತ್ತಿದ್ದೇನೆ. ಕನ್ನಡದಲ್ಲಂತೂ ಬಹುತೇಕ ನಮ್ಮ ನಿತ್ಯ ಜೀವನದ ಎಲ್ಲಾ ಚಟುವಟಿಕೆಗಳು ಒಂದಲ್ಲ ಒಂದು ತರಹಾ 'ಆಟ'ವೇನೇ! ನಾವು 'ಮಾಡು'ವುದೆಲ್ಲವೂ 'ಆಟ'ದಲ್ಲೇ ಅಂತ್ಯವಾಗುವಂತಹವು! ಓಡಾಟ, ನಡೆದಾಟ, ಅಲೆದಾಟ, ತಿರುಗಾಟ, ಸುತ್ತಾಟ; ತಡಕಾಟ, ಕುಲುಕಾಟ, ಒದ್ದಾಟ, ತೊಳಲಾಟ, ಕೂಗಾಟ, ಕಿರುಚಾಟ, ಹೊಡೆದಾಟ, ಬಡಿದಾಟ, ಕಾದಾಟ, ಗುದ್ದಾಟ, ಬಿದ್ದಾಟ, ಕಚ್ಚಾಟ, ಕಿತ್ತಾಟ, ತಿಕ್ಕಾಟ, ನುಗ್ಗಾಟ; ಹಾರಾಟ, ತೂರಾಟ, ತೇಲಾಟ, ಓಲಾಟ, ಜೋಲಾಟ, ತುಂಟಾಟ, ಚಿನ್ನಾಟ, ಚಲ್ಲಾಟ-ಗಳೆಲ್ಲವೂ ಒಂದಲ್ಲ ಒಂದು ಬಗೆಯ ಚಿಕ್ಕಾಟ, ಸಣ್ಣಾಟ, ದೊಡ್ಡಾಟ ಇಲ್ಲವೇ ಬಯಲಾಟಗಳೇ.</p>
		<p>ನಾವು ಮಕ್ಕಳಾಗಿದ್ದಾಗಲೇ ಇದು ಶುರು<sup><a epub:type="noteref" href="999-aside.xhtml#id-001.202">೧</a></sup>. ''ನಮ್ಮ ಮಕ್ಕಳು ಚಿಕ್ಕಂದಿನಿಂದಲೇ ಕ್ರಮಬದ್ಧವಾದ ಕ್ರೀಡೆಗಳಲ್ಲಿ ಹೆಚ್ಚುಹೆಚ್ಚಾಗಿ ಭಾಗವಹಿಸಬೇಕು. ಏಕೆಂದರೆ, ಅವರ ಸುತ್ತಲೂ ಅಂತಹ ವಾತಾವರಣ ಇಲ್ಲದೇ ಹೋದರೆ ಅವರುಗಳು ಎಂದೂ ಸದ್ವರ್ತನೆಯ ಗುಣಶೀಲ ನಾಗರಿಕರಾಗಿ ಬೆಳೆಯಲಾರರು"-ಇದು ಗ್ರೀಕ್ ತತ್ವಜ್ಞಾನಿ ಸಾಕ್ರಟಿಸ್‍ನ ಅಭಿಪ್ರಾಯ.</p>
		<p>''ಮಕ್ಕಳ ಕ್ರೀಡೆಗಳ ಸಮರ್ಪಕ ನಿರ್ದೇಶನದಿಂದಲೇ ವಿದ್ಯಾಭ್ಯಾಸ ಆರಂಭವಾಗಬೇಕು. ಇದಕ್ಕೆ ಕಾರಣವಿದೆ ಬಾಲ್ಯದ ಆಟಗಳಿಗೂ, ಮುಂದೆ ಮಕ್ಕಳು ಬೆಳೆದು ದೊಡ್ಡವರಾದಾಗ ಅವರು ಅನುಸರಿಸಬೇಕಾದ ಕಾನೂನಿನ ಪಾಲನೆ ಅಥವಾ ಶಾಸನ-ಭಂಗಕ್ಕೂ ನಿಕಟ ಸಂಬಂಧ ಇದೆ." -ಹೀಗೆ ಹೇಳಿದ್ದು ಗ್ರೀಕ್ ದಾರ್ಶನಿಕ ಪ್ಲೇಟೊ.</p>
		<p>ಬೇಟೆಯೇ ಬಹುಶಃ ಮಾನವನ ಮೊದಲ ಆಟ ಆಗಿರಬಹುದು. ಓಡಿ ಬೆನ್ನಟ್ಟವುದು, ಜಿಗಿಯುವುದು, ನೆಗೆಯುವುದು, ನೀರಿನಲ್ಲಿ ಈಜುವುದು. ಹೀಗೆ ಜೀವನದ ಅನಿವಾರ್ಯ ಕ್ರಿಯೆಗಳೇ ಮುಂದೆ ಆಟದ ರೂಪ ಪಡೆದವು. ಆಮೇಲೆ ಬಂತು ಮಲ್ಲಯುದ್ಧ. ಸಾಹಸಿಗಳಿಗೇ ಉಳಿವು ಎಂಬ ಕಾಲವೊಂದಿತ್ತು. ಅಂದಿನ ಸಮಾಜದಲ್ಲಿ ಬಲಶಾಲಿಗಳಿಗೇ ಗೌರವ, ಶಕ್ತಿವಂತರಿಗೆ ಅವರ ಕ್ರಿಯಾಸಂಪನ್ನತೆಗೇ ಮನ್ನಣೆ ಸಹಜವಾಗಿತ್ತು.ಒಲಿಂಪಿಕ್ ಕ್ರೀಡೆಗಳು ಪ್ರಾರಂಭವಾದದ್ದು, ಗ್ರೀಕ್ ದಂತ ಕಥೆಗಳ ಪ್ರಕಾರ ಕ್ರಿ.ಪೂ. ೧೨೫೩. ಭಾರತದಲ್ಲೇ ನೋಡಿ, ಸಿಂಧೂ ನದಿ ಕಣಿವೆ ನಾಗರೀಕತೆಯಲ್ಲೂ, ಸುಮಾರು ೪೫೦ಂ ವರ್ಷಗಳ ಹಿಂದೆಯೂ ಸಹ ಈ ನೆಲದ ಮಕ್ಕಳು ಆಡುತ್ತಿದ್ದ ಆಟಿಕೆಗಳ ಅವಶೇಷÀಗಳು ಸಿಕ್ಕಿವೆ. ವೇದ ಕಾಲದಲ್ಲಿ ಜೂಜಾಟ, ಪಗಡೆಯಾಟ, ಧನುರ್‍ವಿದ್ಯೆ, ಬೇಟೆ, ಕುದುರೆ ಸವಾರಿ, ಅಂಗಸಾಧನೆ, ಓಟ, ಈಜು, ಮತ್ತಿತರ ಕ್ರೀಡೆಗಳಿಗೆ ಪ್ರಾಮುಖ್ಯವಿತ್ತು. ಭಾರತದ ಪ್ರಾಚೀನ ವಿಶ್ವವಿದ್ಯಾನಿಲಯ (ಉದಾಹರಣೆಗೆ ನಲಂದಾ ಮತ್ತು ತಕ್ಷಶಿಲಾ) ಗಳಲ್ಲಿ ಶರೀರ ಬಲ ಸಂವರ್ಧನೆಗೆ ಅಗತ್ಯವಾದ ಹಲವು ಕ್ರೀಡೆಗಳನ್ನು ದಿನನಿತ್ಯ ಕಲಿಸುತ್ತಿದ್ದರು ಎಂಬುದಕ್ಕೆ ಆಧಾರ ಇದೆ. ಬೆಳಗ್ಗೆ ಈಜು, ಪ್ರಾಣಯಾಮ, ಯೋಗಾಸನ, ಸೂರ್ಯನಮಸ್ಕಾರ ಅಮೇಲೆ ಜಿಗಿತ, ಚೆಂಡಾಟ ಕಹಳೆ ಊದುವುದು ನಕಲಿ ನೇಗಿಲು ಉಳುವ ಸ್ಪರ್ಧೆ, ಬಿಲ್ಲುಗಾರಿಕೆ, ಗೋಲಿ ಆಟ, ರಥ ಓಡಿಸುವುದು, ಆನೆ ಸವಾರಿ, ಕತ್ತಿವರಸೆ, ಕುದುರೆ ಹಾಗೂ ಇತರ ರಥಗಳ ಮುಂದೆ ಓಡುವುದು ಕುಸ್ತಿ, ಮುಷ್ಠಿಯುದ್ಧ- ಇವೆಲ್ಲಾ ಅಲ್ಲಿ ದಿನವೂ ವಿದ್ಯಾರ್ಥಿಗಳು ಆಡುತ್ತಿದ್ದ ಆಟಗಳು.<sup><a epub:type="noteref" href="999-aside.xhtml#id-001.203">೨</a></sup>ನಲಂದಾದಲ್ಲಿ ಸ್ಪರ್ಧೆಗಳಿಗಾಗಿಯೇ ಕ್ರೀಡಾಂಗಣ ಇತ್ತು- ಎನ್ನುತ್ತಾರೆ, ಸಂಶೋಧಕರು.</p>
		<p><em>ಜ್ಞಾನಗಂಗೋತ್ರಿ- ಕಿರಿಯರ ವಿಶ್ವಕೋಶ</em>ದ<em>ಕ್ರೀಡೆ ಮತ್ತು ಮನೋಲ್ಲಾಸ</em>ದ ಸಂಪುಟದಲ್ಲಿ<sup><a epub:type="noteref" href="999-aside.xhtml#id-001.204">೩</a></sup>ಸಮೀಕ್ಷಿಸಿರುವಂತೆ, ಮೇಲೆ ಹೇಳಿರುವುದೇ ನಮ್ಮ ಭಾರತೀಯ ಶರೀರ ಶಿಕ್ಷಣದ ಬುನಾದಿ ಎನ್ನಬಹುದು.</p>
		<p class="vertical-delimiter" />
		<p>ಕ್ರೀಡೆಗಳನ್ನು 'ಒಳಾಂಗಣ ಆಟ' ಮತ್ತು 'ಹೊರಾಂಗಣ ಆಟ' ಎಂದು ಸ್ಥೂಲವಾಗಿ ವಿಂಗಡಿಸಿಕೊಳ್ಳಬಹುದು. ಒಳಗೂ ಹೊರಗೂ ಆಡಬಹುದಾದ 'ಉಭಯಾಂಗಣ ಆಟ'ಗಳು ಹುಡುಗ-ಹುಡುಗಿ ಯಾರು ಬೇಕಾದರೂ ಉಡಬಹುದಾದ ಕೆಲವು ಮಾದರಿಯ ಉಡುಪುಗಳಂತೆ ಅಷ್ಟೆ!</p>
		<p>ಇನ್ನು, ಆಟಗಳಲ್ಲಿ ಒಬ್ಬರೇ ಆಡಬಹುದಾದದ್ದು ಕೆಲವೇ ಕೆಲವು: ಅಂಗಸಾಧನೆ, ಈಜು, ಉಯ್ಯಾಲೆ, ಕುದುರೆ ಸವಾರಿ, ಗಾಳಿಪಟ ಹಾರಿಸುವುದು, ಗೋಲಿಯಾಟ, ಚೆಂಡಾಟ, ಜಾವಲಿನ್ ಎಸೆತ, ಬಿಲ್ಲುಗಾರಿಕೆ, ಬುಗುರಿಯಾಟ, ಆಟಕ್ಕೇಕೆ ಇಷ್ಟೊಂದು ಮಹತ್ವ? ಬೇಟೆ, ಭಾರ ಎತ್ತುವಿಕೆ, ಮೀನುಹಿಡಿಯುವುದು, ಶಾಟ್‍ಪುಟ್, ಸ್ಕಿಪ್ಪಿಂಗ್, ಸ್ಕೇಟಿಂಗ್-ಮುಂತಾದವು.'ಅಂತ್ಯಾಕ್ಷರೀ' ಆಟವನ್ನ ಒಬ್ಬರೇ ಆಡಲಿಕ್ಕೆ ಸಾಧ್ಯವೇನು? ಇಬ್ಬರಾದರೂ ಬೇಕು, ಅದಕ್ಕೂ ಮತ್ತು ಈ ಆಟಗಳಿಗೂ: ಇಸ್ಪೀಟ್, ಕರಾಟೆ, ಕವಡೆ ಆಟ, ಕುಸ್ತಿ, ಕೇರಂ, ಚೌಕಾಭಾರ, ಚೆಸ್, ಟೆನಿಕಾಯ್, ಟೇಬಲ್ ಟೆನ್ನಿಸ್, ಪಗಡೆ, ಪದಜೋಡಣೆ, ಬ್ಯಾಡ್ಮಿಂಟನ್, ಮುಷ್ಠಿಯುದ್ಧ, ರನ್ನಿಂಗ್ ರೇಸ್, ಲಾನ್ ಟೆನ್ನಿಸ್, ಶÀಟಲ್ ಕಾಕ್- ಇತ್ಯಾದಿ.</p>
		<p>'ಇಷ್ಟಿಷ್ಟೇ ಮಂದಿ ಇರಬೇಕು' -ಎಂಬ ನಿಯಮವುಳ್ಳ ಆಟಗಳಲ್ಲಿ ಅವಕಾಶ ಸಿಗುವುದೇ ನಮ್ಮ ಪುಣ್ಯ: ಕ್ರಿಕೆಟ್, ಟೆನ್ನಿಸ್, ಥ್ರೋಬಾಲ್, ಫುಟ್‍ಬಾಲ್, ಪೋಲೋ, ವಾಲಿಬಾಲ್, ಸಾಕರ್, ಹಾಕಿ- ಹೀಗೆ ಕೆಲವು.</p>
		<p>ಎಷ್ಟೆಷ್ಟು ಜನವಿದ್ದರೆ ಅಷ್ಟಷ್ಟು ಚೆನ್ನ, ಈ ಆಟಗಳಿಗೆ: ಅವಧಾನ, ಆಕಾಶಬುಟ್ಟಿ ಆಟ, ಅಪ್ಪಾಲೆ-ತಿಪ್ಪಾಲೆ, ಕಣ್ಣಾಮುಚ್ಚಾಲೆ, ಕಬ್ಬಡ್ಡಿ, ಕಂಬಳ, ಜಲಕ್ರೀಡೆ, ಕೋಲಾಟ, ಖೋಖೋ, ಗಾಲ್ಫ್, ಜೂಟಾಟ- ಈ ರೀತಿಯವು ಹಲವು.</p>
		<p>ಕೆಲವು ಕೆಲವು ದೇಶಗಳಲ್ಲಿ ಪ್ರದೇಶಗಳಲ್ಲಿ ಕೆಲವು ಆಟಗಳಿಗೇ ಪ್ರಾಮುಖ್ಯತೆ, ಕೆಲವಕ್ಕೆ ಮಾನ್ಯತೆ; ಉಳಿದವಕ್ಕೆ ಅಷ್ಟಕ್ಕಷ್ಟೆ. 'ಆಟಕ್ಕುಂಟು ಲೆಖ್ಖಕ್ಕಿಲ್ಲ'. ಇಲ್ಲಿಯೂ 'ಹಾಕು ಮಣೆ, ನೂಕು ಮಣೆ, ತಕ್ಕೋ ಮಣೆ'-ಗಳು ಉಂಟು. ಅಲ್ಲಲ್ಲಿ ಆಟಗಳಲ್ಲಿ ನಿಯಮಗಳ ಅಲ್ಪಸ್ವಲ್ಪ ಬದಲಾವಣೆಯನ್ನೂ ಕಾಣಬಹುದು. ಆದರೆ, ಈಗಾಗಲೇ ಬಹುತೇಕ ಪ್ರಮುಖ ಆಟಗಳ ನಿಯಮಾವಳಿಗಳು ಅಂತರ್ರಾಷ್ಟ್ರೀಯ ಮಟ್ಟದಲ್ಲಿ ನಿಗದಿಯಾಗಿ ಹೋಗಿವೆ. ಇದನ್ನೆಲ್ಲಾ ಆಟಗಾರರು ಬಲ್ಲವರಾಗಿರಬೇಕು.</p>
		<p class="vertical-delimiter" />
		<p>ಯಾವುದೇ ಆಟವಾಗಿರಲಿ, ವಿನೋದ, ಚಿನ್ನಾಟಕ್ಕೇ ಆಗಿರಲಿ ಅದನ್ನು ಆಡುವುದರಲ್ಲಿ ಅಭಿರುಚಿ, ಇಷ್ಟ, ಉತ್ಸಾಹ ಇರಬೇಕು; ತೊಡಗಿದ ಮೇಲೆ ಮಧ್ಯೆ ಬಿಡದಿರುವಂಥ ದೃಢತೆ ಇರಬೇಕು. ಆಟವೆಂದೊಡನೆ ಸ್ಪರ್ಧಾ ಮನೋಭಾವ ಜೊತೆ ಜೊತೆಗೇ ನೆರಳಾಗಿ ಹಿಂಬಾಲಿಸಿ, ಇಲ್ಲ, ಒಡಗೂಡಿಯೇ ಬಂದಿರುತ್ತೆ. ಇದೇ 'ಗೆಲ್ಲುಗಾರಿಕೆ'ಯ ಹಂಬಲ ಮುಂದೆ ಬೆಳೆದು ಕೊಲ್ಲಣ, ಕೊಲ್ಲಣಿಗೆ, ಜೂಜು, ಪಂದ್ಯ, ಪಂತ, ಪಂಥ, ಪಣ, ಪರೀಕ್ಷೆ, ಪುರುಡು, ಪೈಪೋಟಿ, ಪೋಟಿ, ಬಾಜಿ, ಬಿಡಯ(ಸೆಣಸಾಟ), ಸ್ಪರ್ಧೆ, ಹುರುಡು, ಹೋರಾಟ; ಟೆಸ್ಟ್, ಸ್ಪೋಟ್ರ್ಸ್ ಮೀಟ್, ಅಥ್ಲೆಟಿಕ್ಸ್ ಮೀಟ್, ಮ್ಯಾಚ್, ಕಂಟೆಸ್ಟ್, ಕಾಂಪಿಟಿಷನ್, ಟೂರ್ನಮೆಂಟ್, ಡರ್ಬಿ, ಒಲಂಪಿಕ್ಸ್- ಇತ್ಯಾದಿ ರೂಪ ತಾಳುವಂತಹವು.</p>
		<p>ಈ ಕ್ಷೇತ್ರದಲ್ಲಿ ಆಸಕ್ತಿಯೊಂದಿದ್ದರೆ ಸಾಲದು. ಕೇವಲ ಆಸಕ್ತಿ ಮಾತ್ರ ಇದ್ದವರು ಆಟಗಳ ಬರೀ ನೋಡುಗರಾಗಿ, ಪ್ರೇಕ್ಷಕರಾಗಿ ಉಳಿಯಬೇಕಾಗುತ್ತೆ. ಭಾಗವಹಿಸುವವರಿಗೆ ಶ್ರದ್ಧೆ ಇರಬೇಕು; ಅಭ್ಯಾಸ, ತರಬೇತಿ ಸಖತ್ ಬೇಕು. 'ಅಭ್ಯಾಸ-ಅನುಸಾರಿಣೀ ವಿದ್ಯಾ' ಎಂಬ ಲೋಕೋಕ್ತಿ ಇಲ್ಲಿ ಶೇಕಡಾ ನೂರರಷ್ಟು ಸತ್ಯ. ಆತ್ಮವಿಶ್ವಾಸ ಬೆಳೆಯಲಂತೂ ಈ ಅಭ್ಯಾಸ ಬಹು ಮುಖ್ಯ.</p>
		<p>ಜೊತೆಗೆ, ಆಟಗಳಲ್ಲಿ ಮುಖ್ಯವಾದ ಹಲವು ಗುಂಪು ಗುಂಪಾಗಿ ಆಡುವ ತಂಡದ ಆಟಗಳು. ಆಟಗಾರನ ಸಾಮಥ್ರ್ಯವೆಂದಾಗ ಅದು ವೈಯಕ್ತಿಕ ಹೇಗೋ ಹಾಗೇ ಒಟ್ಟು ತಂಡದ್ದೂ ಹೌದು; ಮತ್ತು ತಂಡದೊಳಗಿನ ಒಬ್ಬನ/ಳ ಸಮನ್ವಯತೆಯ ಚಾತುರ್ಯವೂ ಹೌದು. ತನ್ನಲ್ಲಿ ಹೇಗೋ ಹಾಗೆಯೇ ತನ್ನ ತಂಡದ ಎಲ್ಲರಲ್ಲಿ ವಿಶ್ವಾಸ ಮೂಡಿಸಬಲ್ಲ ಕಾರ್ಯಕ್ಷಮತೆ ಆಟಗಾರರು ಬೆಳಸಿಕೊಳ್ಳಬೇಕಾಗುತ್ತದೆ. ತಯಾರಿ ಇದಕ್ಕೆ ಪೂರಕ ಮತ್ತು ಪೋಷಕ.</p>
		<p>ಒಬ್ಬ ಒಳ್ಳೆಯ ಆಟಗಾರನ/ಳಲ್ಲಿ ಇರಬೇಕಾದ ಪ್ರಮುಖ ಗುಣಗಳೆಂದರೆ ಯೋಜನಾ ಶಕ್ತಿ, ಮುಂದಾಗಬಹುದರ ಕಲ್ಪನೆ, ವಿವೇಚನೆ, ಕಟ್ಟೆಚ್ಚರ, ಏಕಾಗ್ರತೆ, ಸಮಯಸ್ಫೂರ್ತಿ, ಎದೆಗುಂದದೆ ಪ್ರತಿಕೂಲ ಪರಿಸ್ಠಿಯನ್ನು ಎದುರಿಸುವ ಮನೋಭಾವ, ತತ್‍ಕ್ಷಣ ಸೂಕ್ತ ಪ್ರತಿಕ್ರಿಯೆಯ ಪರಿಹಾರ ಒದಗಿಸುವ ಚಾಕಚಕ್ಯತೆಗಳು. ಇಲ್ಲಿ ವೈಯಕ್ತಿಕತೆಯ ಬಲ್ಮೆ (ಸಾಮಥ್ರ್ಯ) ಇದೆ; ಪಾಲುಗಾರಿಕೆಯ ಮೇಲ್ಮೆ (ಉನ್ನತಿ, ಏಳಿಗೆ) ಇದೆ; ಸಮಾನತೆಯ ನಲ್ಮೆ (ಸ್ನೇಹ, ಪ್ರೀತಿ) ಇದೆ, ಸಹಿಷ್ಣುತೆಯ ಒಳಸುಳಿ ಇದೆ, ತಾಳ್ಮೆಯ ಒಳಿತಿದೆ. 'ಒಬ್ಬರಿಗಾಗಿ ಎಲ್ಲರೂ, ಎಲ್ಲರಿಗಾಗಿ ಒಬ್ಬರು'- ಎಂಬ ನೀತಿಯ ಅನುಷ್ಠಾನ ದಿಂದ ವ್ಯವಸ್ಥಿತ ರೀತಿಯ ಒಗ್ಗಟ್ಟಿನಲ್ಲಿ ಎಷ್ಟು ಮತ್ತು ಎಂಥ ಬಲವಿದೆ ಎಂಬುದರ ಮನವರಿಕೆ ಆಟಗಾರನಿ/ಳಿಗೆ ಆಗಿರುತ್ತದೆ.</p>
		<p>ಸೋಲು ಅಥವಾ ಗೆಲುವು ಕಟ್ಟಿಟ್ಟ ಬುತ್ತಿ- ಎಂಬುದು ಆಟಗಾರರಿಗೆ ಗೊತ್ತಿದ್ದ ವಿಷಯ.. ಪ್ರಾಮಾಣಿಕತೆಯಿಂದ ಆಡಿದರೆ ಸಿಗುವ ಗೌರವ ಮತ್ತು ಮನ್ನಣೆ ಗೆಲುವಿಗಿಂತ ಮೇಲು ಎಂಬುದನ್ನ ಅವರು ಬಲ್ಲರು. ಪಾರಿತೋಷಕ, ಬಹುಮಾನ, ಪ್ರಶಸ್ತಿ, ಟ್ರೋಫಿಗಳನ್ನು ಗೆದ್ದರಂತೂ ಒಳ್ಳೆಯದೇ. ಹಣ ಗಳಿಸಿದರೆ ಇನ್ನೂ ಒಳ್ಳೆಯದು. ಆದರೆ, ''ಚೆನ್ನಾಗಿ ಆಟ ಆಡಿದರು''- ಎಂಬ ಹೊಗಳಿಕೆಗೆ ಇದಾವುದೂ ಸಮನಲ್ಲ, ಎಂಬುದನ್ನ ಎಲ್ಲಾ ಆಟಗಾರರೂ ಒಪ್ಪುತ್ತಾರೆ.</p>
		<p>ಈ ಕ್ರೀಡಾಮನೋಭಾವ ('ಸ್ಪೋಟ್ರ್ಸ್‍ಮನ್‍ಷಿಪ್') ವನ್ನೇ ಉನ್ನತ ವ್ಯಾಸಂಗಕ್ಕಾಗಿ ಹೊರಡುವ ಒಬ್ಬ ವಿದ್ಯಾರ್ಥಿಯ ಸರ್ವಾಂಗೀಣ ಬೆಳವಣಿಗೆಯ ಒಂದು ಒಳ್ಳೆಯ ಮಾನದಂಡವಾಗಿ, ಸಾಮಾನ್ಯ ದರ್ಶಕವಾಗಿ ಶಿಕ್ಷಣತಜ್ಞರು ಪರಿಗಣಿಸುವುದು. </p>
		<p class="vertical-delimiter" />
		<p><strong>ಕನ್ನಡದ ಪ್ರಾಚೀನ ಸಾಹಿತ್ಯದಲ್ಲಿ ಮಕ್ಕಳ ಆಟ:</strong>ಆಟದ, ಆಟಿಕೆಗಳ ಬಗ್ಗೆ ಕನ್ನಡದ ಕಾವ್ಯಗಳಲ್ಲಿ ಪ್ರಸ್ತಾಪಗಳು ವಿರಳವೇನಲ್ಲ. 'ಗೋಷ್ಠೀ ಮತ್ತು ಗೊಟ್ಟಿ' ಎಂಬ ಪದಗಳನ್ನೇ ಗಮನಿಸಿ. ''ಚಾಗದ (=ದಾನದ) ಭೋಗದ, ಅಕ್ಕರದ, ಗೇಯದ (=ಸಂಗೀತದ), ಗೊಟ್ಟಿಯ (=ಗೋಷ್ಠಿಗಳ) ಅಲಂಪಿನ (=ಸಂತೋಷದ), ಇಂಪುಗಳ್ಗೆ ಆಗರಂ (=ಆಕರ) ಆದ, ಮಾನಸರೇ ಮನಸರ್ ಇರುವ ಆ ಬನವಾಸಿ ದೇಶದೊಳ್ ನಂದನದೊಳ್, ಮರಿದುಂಬಿಯಾಗಿ ಮೇಣ್(=ಇಲ್ಲವೇ) ಕೋಗಿಲೆಯಾಗಿ ಪುಟ್ಟುವುದು''- ಎಂದು ಪಂಪ (ಕ್ರಿ.ಶ. ೯೪೧) ತನ್ನ ಉತ್ಕಟವಾದ ಬಯಕೆಯನ್ನು ತನ್ನ 'ಭಾರತ'ದಲ್ಲಿ ವಿವರಿಸುವ ಸಂದರ್ಭದಲ್ಲಿ<sup><a epub:type="noteref" href="999-aside.xhtml#id-001.205">೪</a></sup>ಹೇಳುವ ಆ 'ಗೋಷ್ಠಿ'ಗಳು ಪ್ರಾ। ಡಿ.ಎಲ್.ಎನ್. ಹೇಳುವ ಹಾಗೆ<sup><a epub:type="noteref" href="999-aside.xhtml#id-001.206">೫</a></sup>, ''ಸಮಾನ ಶೀಲ ವಯಸ್ಸು ವಿದ್ಯೆ ಐಶ್ವರ್ಯವುಳ್ಳವರು, ನಾಗರಿಕರು ಮತ್ತು ಸ್ನೇಹಿತರು ಆಗಾಗ ಒಬ್ಬರನ್ನೊಬ್ಬರು ಒಂದೆಡೆಯಲ್ಲಿ ಭೇಟಿಯಾಗಿ ಸುಖ ಸಂಕಥಾ ಸಲ್ಲಾಪ ಕ್ರೀಡೆಗಳಲ್ಲಿ ತೊಡಗಿ ಹರ್ಷದಿಂದ ಕಾಲ ಕಳೆಯುವ'' ಮಿತ್ರಮೇಳಗಳು. ಇಂಥ ಗೋಷ್ಠಿಗಳಲ್ಲಿ ಆಟಕ್ಕೇನೇ ಮಹತ್ವವಿತ್ತು<sup><a epub:type="noteref" href="999-aside.xhtml#id-001.207">೬</a></sup>. ಮೊದಲು 'ಕೊಟ್ಟಿಗೆ' ಇದ್ದದ್ದು, ಆಮೇಲೆ ಚಾವಡಿಯಲ್ಲಿ ನಡೆಯುವ ಮನೆಯಂಗಳದಲ್ಲಿ ಮರದ ನೆರಳ ಚಪ್ಪರದಡಿ ಈ 'ಗೋಷ್ಠಿ' ಸೇರತೊಡಗಿರಬೇಕು.</p>
		<p>ಆಟ, ವಿನೋದ, ಮನೋಲ್ಲಾಸ, ಕೇಳಿ-ಗಳ ಅರ್ಥದಲ್ಲಿ 'ಕ್ರೀಡೆ' ಬಳಕೆಯಾಯಿತು; ಆಟದ ಬಯಲು, ಆಡುಂಬೊಲ 'ಕ್ರೀಡಾಂಗಣ'ವಾಯಿತು. ಜಲಕ್ರೀಡೆಯಾಡಲು ಮಾಡಿದ ನೀರಿನ ಕುಳಿಗೆ, ಆಟವಾಡಲು ಇದ್ದ ಕೊಳ, ಕಲ್ಯಾಣಿಗೆ 'ಕ್ರೀಡಾಕುಳಿ' ಎನ್ನುತ್ತಿದ್ದರು<sup><a epub:type="noteref" href="999-aside.xhtml#id-001.208">೭</a></sup>. ಕನಕದಾಸರು(ಕ್ರಿ.ಶ. ೧೫೫೦) <em>ಮೋಹನ ತರಂಗಿಣಿ</em>ಯಲ್ಲಿ ಕ್ರೀಡಾಕುಳಿಯನ್ನು ಬಣ್ಣಿಸುತ್ತಾರೆ<sup><a epub:type="noteref" href="999-aside.xhtml#id-001.209">೮</a></sup>. ಚಿತ್ರಶಾಲೆ, ಗಾನಶಾಲೆ, ಚಂದ್ರಶಾಲೆಗಳಿದ್ದಂತೆ, ಲೀಲಾಸದನಕ್ಕೆ, ಆಟದ ಮನೆಗೆ 'ಕ್ರೀಡಾಗೃಹ', 'ಕ್ರೀಡಾಶಾಲೆ' ಎನ್ನುತ್ತಿದ್ದರು<sup><a epub:type="noteref" href="999-aside.xhtml#id-001.210">೯</a></sup>. 'ಆಟಗುಳಿ' ಎಂಬುದನ್ನ ಕ್ರೀಡನಶೀಲ, ಕ್ರೀಡಾಶೀಲ ಎಂಬರ್ಥದಲ್ಲಿ ಕಾಣುತ್ತೇವೆ<sup><a epub:type="noteref" href="999-aside.xhtml#id-001.211">೧೦</a></sup>. ಆಟದ ಚಂಡು ('ಕ್ರೀಡಾಗೋಳಕ') ವಿನ ಪ್ರಸ್ತಾಪ ಪಂಪನ ಆದಿಪುರಾಣ<sup><a epub:type="noteref" href="999-aside.xhtml#id-001.212">೧೧</a></sup>ದಲ್ಲೇ ಬಂದಿದೆ.</p>
		<p><strong>ಪಂಪ ಭಾರತದಲ್ಲಿ ಆಟಗಳು:</strong>ಬಾಲಕರ ಆಟಗಳನ್ನು ಆಡುತ್ತಲೇ ಕೌರವ ಪಾಂಡವರು ಜೊತೆ ಜೊತೆಯಾಗಿ ಸ್ನೇಹದಿಂದ ಬೆಳೆಯುತ್ತಲಿದ್ದರು<br />ಎಂದು ವರ್ಣಿಸುವಾಗ, ಪಂಪ ತನ್ನ<em>ವಿಕ್ರಮಾರ್ಜುನ ವಿಜಯ</em>ಭಾರತದಲ್ಲಿ ಅವರಾಡುತ್ತಿದ್ದ ಆಟಗಳನ್ನು ಪರಿಚಯಿಸುತ್ತಾನೆ: ''ಒಡನಾಡಿಯುಂ (=ಜೊತೆಗೆ ಆಟವಾಡಿಯೂ), ಒಡನೆ ಓದಿಯುಂ, ಒದವಳಿದುಂ (ಕೂಡಿಯೇ ಬೆಳೆಯುತ್ತಲೂ), ಗುಳ್ಳೆಗೊಟ್ಟಿ (=ಗುಳ್ಳೆಗೋಷ್ಠಿ), ಬಟ್ಟು (=ಬಿಲ್ಲೆಯಾಟ), ಉಳಿಸೆಂಡುಂ(=ಬಚ್ಚಿಟ್ಟ ಚೆಂಡಿನ ಆಟ), ಪೊಡೆಸೆಂಡು (=ಹೊಡೆಡಾಡುವ ಚೆಂಡಾಟ), ಎಂಬ ಇವಂ (=ಈ ಆಟಗಳನ್ನು) ಆಡುತ್ತೆ ಒಡವಳೆದರ್ (=ಜೊತೆಯಾಗಿ ಬೆಳೆದರು)।।''<sup><a epub:type="noteref" href="999-aside.xhtml#id-001.213">೧೨</a></sup>ಚೆಂಡಿಗೆ ಕಂದುಕ, ಗೇಂದುಕ- ಎಂದೂ ಕರೆಯುತ್ತಿದ್ದರು. ಮುಂದೆ, 'ಮರಗೆರಸಿ'ಯ ಆಟ (='ಮರಕೋತಿ'ಯ ಹೋಲಿಕೆಯ ಆಟ)ವನ್ನು ಭೀಮ ಆಡಿದ ಬಣ್ಣನೆ ಇದೆ. ಬಾಲ್ಯದಲ್ಲೇ ಇವರೆಲ್ಲ ಸಾಹಸಿಗಳಾಗಿ ತೋರುತ್ತಿದ್ದರೆಂಬ ಸೂಚನೆ ಸಹ ಇಲ್ಲಿದೆ.</p>
		<p><strong>ವ್ಯಾಸಭಾರತದಲ್ಲಿ:</strong>ಈ ಮಹಾಭಾರತವೆಂಬ ಸುದೀರ್ಘನಾಟಕದ ಮೊದಲಂಕದಲ್ಲಿ, ಪಾಂಡವರಿಗೂ ಕೌರವರಿಗೂ ಮುಂದೆ ಬಿಲ್ಲುವಿದ್ಯೆಯಲ್ಲಿ ಗುರುವಾಗುವ, ಆಳುವ ಪಕ್ಷಕ್ಕೆ ನೆರವಾಗುವ, ತಾನೂ ಮುಳುಗಿ ಚುಕ್ಕಾಣಿ ಹಿಡಿದ ತನ್ನ ಹಡಗನ್ನೂ ಮುಳುಗಿಸಿಬಿಡುವ ಆ ಆಚಾರ್ಯ ದ್ರೋಣನ ಪ್ರವೇಶವಾಗುವುದೇ ಒಂದು ಆಟದ ಸನ್ನಿವೇಶದಲ್ಲಿ. ಪಾಂಡವ ಕೌರವರಿನ್ನೂ ಬಾಲಕರು; ಆಟವಾಡುತ್ತಿದ್ದಾರೆ. ಚಿಣ್ಣಿಕೋಲಿನ ಆಟ. ಯಾವನೋ ರಾಜಕುಮಾರ ರಭಸದಿಂದ ಹೊಡೆದ ಚಿಣ್ಣಿಯು ಆಟದ ಮೈದಾನದ ಪಕ್ಕದಲ್ಲಿದ್ದ ಪಾಳು ಬಾವಿಯೊಳಕ್ಕೆ ಹೋಗಿ ಬಿದ್ದು ಬಿಟ್ಟಿತು. ಬಿದ್ದ ಚಿಣ್ಣಿಯನ್ನು ಹೊರತೆಗೆಯಲು ನಡೆಸಿದ ಹುಡುಗರ ಪ್ರಯತ್ನಗಳು ಸಫಲವಾಗಲಿಲ್ಲ; ಒದ್ದಾಡುತ್ತಿದ್ದಾರೆ.</p>
		<p>ಆಗ ಅಲ್ಲಿಗೆ ಬಂದರು, ದ್ರೋಣರು. ವಿಚಾರ ತಿಳಿದು ಹುಡುಗರನ್ನು ಹಂಗಿಸುತ್ತಾ ಹೇಳುತ್ತಾರೆ: ''ಛಿ! ನಿಮ್ಮ ಸಾಮಥ್ರ್ಯಕ್ಕಿಷ್ಟು ಬೆಂಕಿ ಹಾಕಿತು. ನಿಮಗೆ ಬಾಣಬಿಡುವುದಕ್ಕೂ ಬರುವುದಿಲ್ಲವೇ? ನಾಚಿಕೆಗೇಡು! ಬಾಣ ಬಿಟ್ಟು ಬಾವಿಯಲ್ಲಿ ಬಿದ್ದ ಚಿಣ್ಣಿತುಂಡನ್ನ ಮೇಲಕ್ಕೆ ಎತ್ತುವುದಕ್ಕೆ ನಿಮಗೆ ಯಾರಿಗೂ ಬರುವುದಿಲ್ಲವೇನು? ಎಂಥಾ ಹೇಡಿಗಳು ನೀವು! ಅದೂ ಭರತನ ವಂಶದ ಕುಡಿಗಳಾಗಿ ಹೀಗೇನು? ಈ ಚಿಣ್ಣಿಯನ್ನಷೇ ಅಲ್ಲ, ಅದಕ್ಕಿಂತ ಚಿಕ್ಕದಾದ ಈ ಉಂಗುರವನ್ನೂ ಬೇಕಾದರೆ ನಿಮ್ಮೆದುರಿಗೇ ಬಾವಿಯೊಳಕ್ಕೆ ಹಾಕಿ, ಇಲ್ಲಿರುವ ಈ ಬರೀ ದರ್ಭೆಗಳನ್ನೇ ಬಾಣಗಳಾನ್ನಾಗಿ ಶಸ್ತ್ರಪ್ರಯೋಗ ಮಾಡಿ, ಅದನ್ನೂ ಬಾವಿಯಿಂದ ಹೊರ ತೆಗೆಯಬಲ್ಲೆ. ಇದೋ ನೋಡಿ'' -ಎನ್ನುತ್ತಾ ದ್ರೋಣನು ತನ್ನ ಬೆರಳಿನಲ್ಲಿದ್ದ ಉಂಗುರವನ್ನು ಬಾವಿಯೊಳಕ್ಕೆ ಎಸದರಂತೆ. ನಂತರ ದರ್ಭೆಗಳನ್ನೇ ಬಾಣಗಳನ್ನಾಗಿ ತಮ್ಮ ಬಿಲ್ಲಿಗೆ ಹೂಡಿ,ಚಿಣ್ಣಿಯನ್ನೂ ಉಂಗುರವನ್ನೂ ಹೊರತೆಗೆದರಂತೆ. ಬಾಲಕರು ಆಶ್ಚರ್ಯಚಕಿತರಾದರಂತೆ.<sup><a epub:type="noteref" href="999-aside.xhtml#id-001.214">೧೩</a></sup></p>
		<p><strong>ಕುಮಾರವ್ಯಾಸ ಭಾರತದಲ್ಲಿ ಆಟಗಳು:</strong>ಹುಡುಗರಿದ್ದಾಗ ಪಾಂಡವರೂ ಕೌರವರೂ ಹಸ್ತಿನಾಪುರದ ಬಯಲುಗಳಲ್ಲಿ ಆಡುತ್ತಿದ್ದುದನ್ನು ಕುಮಾರವ್ಯಾಸ (ಕ್ರಿ.ಶ. ೧೪೩೦) ತನ್ನ ಭಾರತದಲ್ಲಿ ಹೇಳುವಾಗ ಕನ್ನಡನಾಡಿನ ಕೆಲವು ವಿಶಿಷ್ಟ ಆಟಗಳನ್ನು ಹೆಸರಿಸುತ್ತಾನೆ: ಆಳಿನೇರಿಕೆ, ಹಿಡಿಗವಡೆ, ಗುರಿಯಾಳು, ಚೆಂಡಿನ ಹೊಣಕೆ, ಚಿಣಿಕೋಲು, ಆಳು ಗೊತ್ತಿನ ದಂಡೆ, ಗುಡುಗು, ಗುತ್ತಿನ ಚೆಂಡು, ಗುಮ್ಮನ ಬಡಿವ, ಕತ್ತಲೆಗುದ್ದು, ಕಂಬದ ಗಡಣೆÂ, ಕಣ್ಮುಚ್ಚು, ಅಸಗವರಿ, ಹರಿ ಹಲಗೆ, ನಿಡುಗವಣೆÂ, ಕೆಡಹು, ಕುಟ್ಟಿಗೆ -ಮುಂತಾದ ಆಟಗಳಲ್ಲಿ ತೊಡಗಿದ್ದರಂತೆ<sup><a epub:type="noteref" href="999-aside.xhtml#id-001.215">೧೪</a></sup>.</p>
		<p>ಆಟಕ್ಕೂ ಶಸ್ತ್ರಾಸ್ತ್ರವಿದ್ಯೆಯ ಅಭ್ಯಾಸಕ್ಕೂ ಏನೋ ನಂಟು. ರಾಜಧಾನಿಯ ಹೊರವಲಯದಲ್ಲಿ ಶಸ್ತ್ರವಿದ್ಯೆಯ ಪ್ರದರ್ಶನ ಏರ್ಪಟ್ಟಾಗ, ನೆರೆದ ಜನರೆದುರು, ತಾವು ಕಲಿತದ್ದೆಲ್ಲವನ್ನೂ ಅವರು ತೋರಿಸಿದರೆಂದು ಕುಮಾರವ್ಯಾಸ<sup><a epub:type="noteref" href="999-aside.xhtml#id-001.216">೧೫</a></sup>ಬಣ್ಣಿಸುತ್ತಾನೆ: ಬಿಲ್ವಿದ್ಯೆಯನ್ನು ಮೆರೆದಮೇಲೆ ಸುರಗಿ, ಹಿರಿಯುಬ್ಬಣ, ಅಡಾಯುಧ, ಹರಿಗೆ, ಚಕ್ರ, ಮುಸುಂಡಿ, ಮುದ್ಗರ, ಪರಶು- ಮೊದಲಾದ ಅಖಿಳಾಯುಧಗಳಲ್ಲಿ ತನ್ನ ಪರಿಶ್ರಮವನ್ನೂ, ಕರಿ ತುರಗದಾಟವನ್ನೂ ಯುಧಿಷ್ಠಿರನು ತೋರಿದನು. .. .. ಕಠಾರಿ, ಬವರಿ, ಪಯಪಾಡು, ಮೈಲವಣಿ, ಬಿನ್ನಾಣ, ಭಾರವಣೆ, ದೆಖ್ಖಾಳ, ವೇಗಾಯ್ಲ ರೇಖೆ- ಇವುಗಳಲ್ಲಿ ಸುಯೋಧನ ತನ್ನ ಚಾತುರ್ಯವನ್ನು ಪ್ರದರ್ಶಿಸಿದನಂತೆ. ಸುರಗಿ, ಚಕ್ರ, ಹಲ, ಹರಿಗೆ, ಕಕ್ಕಡೆ, ಕತ್ತಿ, ಪರಿಘ, ಸಬಳ, ಗದೆ, ಭಿಂಡಿವಾಳ -ಈ ಆಯುಧಗಳಲ್ಲೂ ಪರಿಪರಿಯ ಚಿತ್ರ ಚಮತ್ಕೃತಿಗಳನ್ನು ಅವನೇ ತೋರಿದನು. ಜನ ಮೆಚ್ಚಿ ಹೊಗಳಿದರು. ಆಮೇಲೆ ಬಂದ ಭೀಮನು ಸುಯೋಧನನ ಈ ಎಲ್ಲ ಪ್ರದರ್ಶನವನ್ನೂ ಮೀರಿಸಿ ತನ್ನ ಸಾಮಥ್ರ್ಯವನ್ನು ತೋರಿದನಂತೆ. ನಂತರ ಭೀಮನು ಕೌರವಸೂನುವನ್ನು ಕೆಣಕಿ ಗದಾ-ಸ್ಪರ್ಧೆಗೆ ಕರೆದು, ಭಯಂಕರವಾಗಿ ಹೋರಾಡಿದಾಗ 'ಮಂಗಳದ ಬೆಳೆಗೆ ಇಂಗಳದ ಮಳೆ ಸುರಿದಂತಾಯ್ತು!' ಈಗ ಅರ್ಜುನ ಕ್ರೀಡಾಂಗಣಕ್ಕೆ ಬರುತ್ತಾನೆ, ತನ್ನ ಧನುರ್ವಿದ್ಯಾ ಪ್ರಾವೀಣ್ಯತೆಯನ್ನು ತೋರುತ್ತಾನೆ.</p>
		<p><strong>ಭಾಗವತದಲ್ಲಿ ಆಟ:</strong>ಕೆಲವು ಮಹಾಕಾವ್ಯಗಳಲ್ಲಿ ಕವಿಗೆ ಮಕ್ಕಳ ಆಟದ ಬಗ್ಗೆ ಬರೆಯಲು ವಿಪುಲವಾದ ಅವಕಾಶ ಒದಗಿ ಬಂದರೂ, ಅಲ್ಲಿ (ಮೂಲ ಸಂಸ್ಕೃತದಲ್ಲಿ ಮತ್ತು ಕನ್ನಡದ ಅವತರಣಿಕೆಗಳಲ್ಲಿ) ಸಿಗುವ ಆಟದ ಹೆಸರಿನ ವಿವರಗಳು ಅಲ್ಪ, ಅತ್ಯಲ್ಪ.</p>
		<p>ವ್ಯಾಸ ಬರೆದ<em>ಹರಿವಂಶ</em>ದಲ್ಲೂ ಬಲರಾಮಕೃಷ್ಣರ ಬಾಲಲೀಲೆಗಳ ಪ್ರಸಂಗದಲ್ಲಿ ಆಟಗಳ ವಿವರಗಳನ್ನು ಹುಡುಕಿದಾಗ ನಾವು ನಿರಾಶೆಯನ್ನೇ ಎದುರಿಸಬೇಕಾಗುತ್ತದೆ. ಅಲ್ಲಿ ಸಿಗುವ ಮಾಹಿತಿ ಇಷ್ಟು<sup><a epub:type="noteref" href="999-aside.xhtml#id-001.217">೧೬</a></sup>: ''ಬಾಲಕರು ಪರಸ್ಪರವಾಗಿ ಆಡಬಹುದಾದ ಆಟಗಳಲ್ಲಿಯೇ ಆಸಕ್ತರಾಗಿರುತ್ತಿದ್ದರು; ಮತ್ತು ಹಾಗೆ ಆಟ ಆಡುವಾಗ ಬಹಳ ಶೋಭಾಯಮಾನವಾಗಿ ಕಾಣುತ್ತಿದ್ದರು.'' ''ಗೋಪಬಾಲಕರು ಯಾವಾಗಲೂ ಆಟವಾಡುವುದರಲ್ಲಿಯೇ ಕುತೂಹಲ ವುಳ್ಳವರಾಗಿದ್ದರು.'' ''ಕೃಷ್ಣಬಲರಾಮರು ಚಂಚಲ ಸ್ವಭಾವದ ಕುದುರೆಮರಿಗಳಂತೆ ಅರಣ್ಯದ ಸುತ್ತಲೂ ಸಂಚರಿಸುತ್ತಾ ಆಟವಾಡುತ್ತಿದ್ದರು.'' ಯಮುನೆಯ ತಟದಲ್ಲಿ ''ಶ್ರೀಕೃಷ್ಣನು ನಿಂತು ನಿಂತು ಗಾನ ಮಾಡುತ್ತಲೂ, ಆಟವಾಡುತ್ತಲೂ ಕೆಲವು ಕಡೆಗಳಲ್ಲಿ ತಿರುಗಾಡುತ್ತಿದ್ದನು.'' ''ಗೋಪಾಲಕರು ಭಾಂಢೀರವಾಸಿಯಾದ ಶ್ರೀಕೃಷ್ಣನೊಡನೆ ಆಟವಾಡುತ್ತಿದ್ದರು; ಅರಣ್ಯದಲ್ಲಿ ಸಿಕ್ಕುವ ಆಟದ ಸಾಮಾನುಗಳಿಂದ ಸಂತೋಷಪಡಿಸುತ್ತಿದ್ದರು"- ಎಂಬ ಆಟದ ಬಗ್ಗೆ ಸಂಕ್ಷಿಪ್ತ ಮಾತುಗಳೇ ಇವೆ. ಆದರೆ ಒಮ್ಮೆ ಮಾತ್ರ 'ಹರಿಣಾಕ್ರೀಡನ' ಎಂಬ ಮಕ್ಕಳ ಆಟದ ಬಗ್ಗೆ ವಿವರವಾದ ವರ್ಣನೆಯಿದೆ. ಹರಿಣಾಕ್ರೀಡನೆಂಬ ಆಟದ ಬಗೆಗೆ ವ್ಯಾಖ್ಯಾನಕಾರರ ವಿವರಣೆ ಹೀಗಿದೆ:<sup><a epub:type="noteref" href="999-aside.xhtml#id-001.218">೧೭</a></sup>''ನಿರ್ದಿಷ್ಟವಾದ ಸ್ಥಳದಿಂದ ಇಬ್ಬಿಬ್ಬರು ಜಿಂಕೆಯಂತೆ ನೆಗೆಯುತ್ತಾ ಮತ್ತೊಂದು ನಿರ್ದಿಷ್ಟವಾದ ಸ್ಥಳಕ್ಕೆ ಹೋಗಬೇಕು. ಆ ಸ್ಥಳವನ್ನು ಇಬ್ಬರಲ್ಲಿ ಯಾರು ಮೊದಲು ತಲುಪುವರೋ ಅವರು ಗೆದ್ದಂತೆ. ಎರಡನೆಯ ಸಲ ತಲುಪಿದವನು ಅಥವಾ ಸೋತವನು ಗೆದ್ದವನನ್ನು ಬೆನ್ನುಮೇಲೆ ಹೊತ್ತುಕೊಂಡು ಮೊದಲು ಹೊರಟ ಸ್ಥಳಕ್ಕೇ ಬರಬೇಕು. ಈ ಆಟಕ್ಕೆ ಹರಿಣಾಕ್ರೀಡನವೆಂದು ಹೆಸರು.''</p>
		<p>ಕುಮಾರವಾಲ್ಮೀಕಿ ನರಹರಿಯ(೧೫೦೦) ತೊರವೆ ರಾಮಾಯಣದಲ್ಲೂ ಸಹ ಹೀಗೆಯೇ. 'ಚಲುವ ದೇವರದೇವನೆಸೆದನು ಬಾಲಕೇಳಿಯಲಿ!'<sup><a epub:type="noteref" href="999-aside.xhtml#id-001.219">೧೮</a></sup>ಅಷ್ಟೇ. ಲಕ್ಷ್ಮೀಶನ<em>ಜೈಮಿನೀ ಭಾರತ</em>ದಲ್ಲೂ ಅಷ್ಟೇ: 'ಓರಗೆ ಮಕ್ಕಳೊಡನೆ ಧೂಳಾಟ ಮೊದಲಾದ ಲೀಲೆಗಳ ಪರಿವಿಡಿಯಿಂದ ಎಸೆದ [ಲವ-ಕುಶ] ಕುಮಾರರ್ಗೆ ಮುನಿಪತಿ(=ವಾಲ್ಮೀಕಿ) ಚೌರಕರ್ಮಂಗಳ ಮಾಡಿಸಿ ತೊಡಗಿಸದನು; ಅಕ್ಷರಾಭ್ಯಾಸಮಂ ಬಳಿಕ..' ನಡೆಸುತ್ತಾನೆ; ''ಅಂದು ಮೊದಲಾಗಿ ತನ್ನಿಚ್ಚೆಯಿಂ ಚಂದ್ರಹಾಸಂ ದಾನವಾರಿಯಂ ಬಿಡದೆ, ಬಾಲಕ್ರೀಡೆಯಿಂದುತ್ಸವಂ ಮಾಡಿ, ಕೆಳೆಯರ್ವೆರಸಿ ಕೊಂಡಾಡಿ..'' ಇರುತ್ತಾನೆ<sup><a epub:type="noteref" href="999-aside.xhtml#id-001.220">೧೯</a></sup>.</p>
		<p>ಆ ಆಟಗಳ ವಿವರಗಳ ಕಡೆ ಕವಿಯ ಮನ ಏಕೋ ಒಲಿಯಲಿಲ್ಲ! ಭಾಗವತದ ಹತ್ತನೆಯಸ್ಕಂಧದಲ್ಲಿ ಬಲರಾಮ ಕೃಷ್ಣರ ಬಾಲಲೀಲೆಗಳನ್ನು ವರ್ಣಿಸುವಾಗಲೂ ಇದೇ ಆಗಿದೆ. ಉದಾಹರಣೆಗೆ, ''ಒಮ್ಮೆ ಬಲರಾಮ ಮತ್ತು ಗೋಪಬಾಲಕರು ಆಟವಾಡುತ್ತಿದ್ದರಂತೆ. ಮಕ್ಕಳು ಓಡಿಬಂದು ಅಮ್ಮನ ಬಳಿ ದೂರು ಹೇಳಿದರಂತೆ: 'ಕೃಷ್ಣ ಮಣ್ಣನ್ನು ತಿಂದ' ಅಂತ...... ನದಿ ತೀರದಲ್ಲಿ ಮಕ್ಕಳೊಂದಿಗೆ ಆಟವಾಡುತ್ತಿದ್ದ ಬಲರಾಮಕೃಷ್ಣರನ್ನ ರೋಹಿಣಿ ದೇವಿ ಕರೆದಳು.. .. .. ಇತ್ಯಾದಿ''<sup><a epub:type="noteref" href="999-aside.xhtml#id-001.221">೨೦</a></sup>ಎಂಬಲ್ಲಿ<em>ಕ್ರೀಡೆಯ</em>, ಆಟದ ಮಾತಷ್ಟೇ ಬರುತ್ತದೆ; ಯಾವ ಆಟ ಅಂತ ಹೇಳುವುದಿಲ್ಲ! ಕೊನೆಗೊಮ್ಮೆ<sup><a epub:type="noteref" href="999-aside.xhtml#id-001.222">೨೧</a></sup>ಮಾತ್ರ ನಿಲಾಯನ (=ಕಣ್ಣುಮುಚ್ಚಾಲೆ), ಸೇತುಬಂಧ (=ಮರಳ ಸೇತುವೆಯಾಟ), ಮತ್ತು ಮರ್ಕಟ-ಉತ್‍ಪ್ಲವನ (=ಮರಕೋತಿಯಾಟ)ಗಳ ಪ್ರಸ್ತಾಪ ಬರುತ್ತದೆ.''ಸಾಯಂಕಾಲ, ಸಂಜೆ ಬಿರಿಯುವ ಹೂಗಳು ಅರಳುವ ಸಮಯ, ನದಿತೀರ, ಮರಳ ದಂಡೆ, ಹರಡಿದ ಬೆಳದಿಂಗಳು -ಈ ಸನ್ನಿವೇಶದಲ್ಲಿ ಮೂಲೋಕದ ಸುರ, ನರರಲ್ಲಿ ಅತಿ ಸುಂದರ ಸ್ತ್ರೀಯರನ್ನೂ ಮೋಹಗೊಳಿಸುವ ಕುಡಿನೋಟವುಳ್ಳವ ಇಲ್ಲಿದ್ದಾನೆ. ನವರಸ ಭರಿತರಾದ ಗೋಪಕನ್ಯೆಯರು ತಮ್ಮ ಶೃಂಗಾರಭಾವಗಳಿಂದ ಇವನನ್ನು ಸುತ್ತುವರಿದಿದ್ದಾರೆ. ಮತ್ತು ರಾಸಕೇಳಿಯಲ್ಲಿ ತೊಡಗಿದ್ದಾರೆ. ಬೇಕೆಂದವರಿಗೆ ಅವರಿವರಿಗೆ ತಕ್ಕಹಾಗೆ ಸಿಗುವ ಈ ಚೆನ್ನಿಗ ಗೋಪಾಲಕೃಷ್ಣನಿಗೆ ನನ್ನ ನಮನ''.<sup><a epub:type="noteref" href="999-aside.xhtml#id-001.223">೨೨</a></sup>-ಎನ್ನುವಲ್ಲಿಯ, ಬೆಳೆದ ಮಕ್ಕಳ ರಾಸಕ್ರೀಡೆಯ ಮಾತು ಬೇರೆ!</p>
		<p><strong>ಪುರಂದರ ದಾಸರ ಕೀರ್ತನೆಗಳಲ್ಲಿ 'ಆಟ':</strong>ಈಗ ದಾಸ ಸಾಹಿತ್ಯದ ಕಡೆ ಸ್ವಲ್ಪ ತಿರುಗೋಣ. ಮಗುವಾಗಿ ಕೃಷ್ಣಯ್ಯನನ್ನು 'ಕಾಣು'ವ ಕವಿ ಹೃದಯಕ್ಕೆ ಆ ಮಗುವಿನ ಆಟಪಾಟಗಳೆಲ್ಲಾ ಸ್ವಾಭಾವಿಕವಾಗಿಯೇ ಸೊಗಸಾದ ಹಾಡಿನ ತಿರುಳು. 'ಆಟ'ದ ಸುತ್ತಲೇ ಹೆಣೆದ ಹರಿದಾಸರ, ಅದರಲ್ಲೂ ಪುರಂದರದಾಸರ (ಸು. ೧೫೪೦) ಕೀರ್ತನೆಗಳು<sup><a epub:type="noteref" href="999-aside.xhtml#id-001.224">೨೩</a></sup>ಹಲವಾರು. ಮನದೊಳಗೆ, ಮನೆಯೊಳಗೇ ರಂಗಯ್ಯ ಆಟವಾಡುತ್ತಿರಬೇಕೆಂಬ ಬಯಕೆ ತಾಯಿಯದು. ''ಮನೆಯೊಳಗಾಡೋ ಗೋವಿಂದ .. ..''<sup><a epub:type="noteref" href="999-aside.xhtml#id-001.225">೨೪</a></sup>ಎನ್ನುತ್ತಾ, ''ಹೊರಗ್ ಹೋಗಿ ಆಡದಿರ್ ಹರಿಯೇ.. ..''<sup><a epub:type="noteref" href="999-aside.xhtml#id-001.226">೨೫</a></sup>, ''ಆಡಹೋಗಲಿ ಬೇಡವೋ ರಂಗಯ್ಯಾ''<sup><a epub:type="noteref" href="999-aside.xhtml#id-001.227">೨೬</a></sup>ಎಂದು ಗೋಗರೆಯುತ್ತಾರೆ. ಹೊರಗಿಂದ ಬಂದರೆ, ''ಎಲ್ಯಾಡಿ ಬಂದೆ ಗೋವಿಂದ.. ..''<sup><a epub:type="noteref" href="999-aside.xhtml#id-001.228">೨೭</a></sup>-ಎಂದು ಪ್ರಶ್ನಿಸುತ್ತಾರೆ.</p>
		<p>''ಆಡಹೋದಲ್ಲೆ ಮಕ್ಕಳು ಆಡಿಕೊಂಬುವರು.. ..''<sup><a epub:type="noteref" href="999-aside.xhtml#id-001.229">೨೮</a></sup>-ಎಂಬ ಅನುಮಾನ ಕೂಡ ಅವರಿಗೆ. ''ಕೂಡಿ ಆಡಲೊಲ್ಲರೆ, ಅಮ್ಮಯ್ಯ, ಎನ್ನ''<sup><a epub:type="noteref" href="999-aside.xhtml#id-001.230">೨೯</a></sup>ಎಂದು ಅವನೇ ದೂರಿದ್ದನ್ನ ಕೇಳಿದ್ದಳು ಯಶೋದೆ. ಚೆನ್ನಾಗಿ ಆಟ ಆಡಲಿ ಎಂದೇ ಆಸೆ ಅವಳಿಗೆ. ''ಕುಣಿದಾಡೋ ಕೃಷ್ಣ, ಕುಣಿದಾಡೋ .. ..''<sup><a epub:type="noteref" href="999-aside.xhtml#id-001.231">೩೦</a></sup> <br />ಎಂದೇ ಅವಳ ಒತ್ತಾಸೆ. ಅವಳಾಸೆಗೆ ಮಣಿದು, ಆಟ ಆಡಿದಾಗ, ''ರಂಗನಾಡಿದ ರೂಡಿಯೊಳಗೆ.. ..''<sup><a epub:type="noteref" href="999-aside.xhtml#id-001.232">೩೧</a></sup>ಎಂಬ ಸಮಾಧಾನ. ''ಆಡಿದನೋ, ರಂಗ ಅದ್ಭುತದಿಂದಲಿ.. ..''<sup><a epub:type="noteref" href="999-aside.xhtml#id-001.233">೩೨</a></sup>ಎಂಬ ಹೆಮ್ಮೆ ಕೂಡ. ಬೇರೆ ಯಾರೂ ಬೇಡ, ತನ್ನ ಮುದ್ದು ಮಗುವಿನೊಂದಿಗೆ ತಾನೇ ಆಟವಾಡಬೇಕೆಂದು ''ಮಗನೆಂದಾಡಿ ಸುವಳು ಜಗದುದರನ್ನ ಆನಂದದಿ ಗೋಪಿ.. ..''<sup><a epub:type="noteref" href="999-aside.xhtml#id-001.234">೩೩</a></sup>ಕೊನೆಗೆ, ಪಾಪ ಗೊತ್ತಿಲ್ಲ, 'ಮಗನೆಂದು, ಮಗುವೆಂದು ತಿಳಿಯುತ' ''ಆಡಿಸಿದಳು ಯಶೋದೆ, ಜಗದುದ್ಧಾರನ, ಆಡಿಸಿದಳು ಯಶೋದೆ, .. ..''<sup><a epub:type="noteref" href="999-aside.xhtml#id-001.235">೩೪</a></sup>-ಎನ್ನುತ್ತಾರೆ ಪುರಂದರ ದಾಸರು.</p>
		<p><strong>ಜನಪದ ಸಾಹಿತ್ಯದಲ್ಲಿ ಮಕ್ಕಳ ಆಟ:</strong>ಕನ್ನಡದ ಜನಪದ ಸಾಹಿತ್ಯದಲ್ಲಿ ಮಕ್ಕಳಬಗ್ಗೆ ಮುಕ್ತಕಗಳು ವಿಪುಲ.</p>
		<p class="myquote">ಕೂಸು ಇದ್ದ ಮನಿಗಿ ಬೀಸಣಿಗೆ ಯಾತಕ<br />ಕೂಸು ಕಂದಯ್ಯ ಒಳಹೊರಗ -ಆಡಿದರ<br />ಬೀಸಕೆ ಗಾಳಿ ಸುಳಿದಾವ</p>
		<p>-ಎನ್ನುತ್ತಾಳೆ ಅವ್ವ; ಮಕ್ಕಳು ಮನೆಯೊಳಗೆ, ಹೊರಗೆ ಓಡಾಡುತ್ತಾ, ಕುಣಿದಾಡುತ್ತಾ, ಕುಪ್ಪಳಿಸಿತ್ತಾ ಆಟವಾಡಿಕೊಂಡಿದ್ದರೇನೇ ಮನೆಗೆ ಒಂದು ಶೋಭೆ- ಎಂದು ಉಲ್ಲಾಸದ ಬೀಸುಗಾಳಿಯನ್ನು ಮಕ್ಕಳ ತುಂಟಾಟದ ನಡೆದಾಟದಲ್ಲಿ ಆಟದಲ್ಲಿ ತಾಯಿ ಅನುಭವಿಸುತ್ತಾಳೆ. ಜೊತೆಯವರ ಕೂಟದಲ್ಲಿ ಆಡಿ, ಕೆಲವೊಮ್ಮೆ ಬಡಿದಾಡಿ, ಮಕ್ಕಳು ದೂರು ತರುವುದುಂಟು:</p>
		<p class="myquote">ಓಣ್ಯಾಗ ಅವಚಾರಿ, ಮನಿಯಾಗ ರಿಪಿಗೇಡಿ<br />ಆಡ ಹ್ವಾದಲ್ಲಿ ಕಿಡಿಗೇಡಿ -ಬಾಳ್ಯನ<br />ಹ್ಯಾಂಗೆ ಸಂಬಸಲೆ (=ಸಂಭಾಳಿಸಲೇ) ಹಡೆದವ್ವ</p>
		<p>-ಎಂದು ಬಿಸುಸುಯ್ವ ಪ್ರಸಂಗಗಳೂ ಉಂಟು. ಅಳುತ್ತಾ ಬಂದ ಮಗುವನ್ನು ರಮಿಸುತ್ತಾ, ಬುದ್ಧಿ ಹೇಳುತ್ತಾ</p>
		<p class="myquote">ಅತ್ತರೇ ಅಳಲಮ್ಮ, ಈ ಕೂಸು ನನಗಿರಲಿ<br />ಕೆಟ್ಟರೇ ಕೆಡಲಿ ಮನೆಗೆಲಸ- (ಈ) ಕಂದನಂಥ<br />ಮಕ್ಕಳಿರಲಮ್ಮ ಮನೆತುಂಬ</p>
		<p>-ಎಂದು ಸಮಾಧಾನ ಮಾಡಿಕೊಳ್ಳುತ್ತಾಳೆ. ಮಕ್ಕಳಿಗೆ ಆಟದಮೇಲೆ ಹೆಚ್ಚು ಮನಸ್ಸು, ಹುಚ್ಚು ಒಲವು. ಊಟವನ್ನೂ ಮರೆತು ಆಡುತ್ತಿರುತ್ತಾರಲ್ಲ, ಆಗ ಮಕ್ಕಳನ್ನು ಹುಡುಕುತ್ತಾ ತಾಯಿ ಹಲುಬುತ್ತಾಳೆ:</p>
		<p class="myquote">ತೋಟಕ್ ಹೋದ ಪುಟ್ ಹುಡುಗ, ಊಟಕ್ಕೆ ಬರಲಿಲ್ಲ<br />ತೋಟದ ಊವ (=ಹೂವ) ತಲೆ ತುಂಬ- ಮುಡಕೊಂಡು ಊಟದ್ ಹಂಬಲವ ಮರೆತಽನುಆಡುವ ಮಕ್ಕಳಿರ ನಮ್ಮರಗಿಣಿಯ ಕಾಣೀರ<br />ಕಂಡ ಮಕ್ಕಳಿರ ಕರೆತನ್ನಿ- ಕಂದಯ್ಯ<br />
		ಉಂಡಿಲ್ಲ, ಹೊಟ್ಟೆ ಹಸಿದಾವು</p>
		<p>ಚೆಂಡು ಎಸೆಯುವುದು, ಹಗ್ಗವಾಡುವುದು ಮುಂತಾದ ಆಟಗಳಿಗೆ ಪ್ರಾಸಪದ್ಯಗಳನ್ನು ಜನಪದ ಕವಿ ಹೊಸೆದಿರುವುದುಂಟು. ಇಂಥವುಗಳಲ್ಲದೆ, ''ಕೋಲು ಕೋಲಣ್ಣ ಕೋಲೆ.. ..'', ''ರನ್ನದ ಕೋಲು ಕೋಲೆನ್ನ ಕೋಲೆ'', (ಉತ್ತರ ಕರ್ನಾಟಕದ ಗೌಳಿಗರಲ್ಲಿ ವಿಶಿಷ್ಟವಾದ) 'ಕೋಟೆ ಹಾಕಿ' ಕೋಲಾಡುವ, ''ಕೋಲನಾಡುತ ಬಂದ। ಕಾವೇರಿ ರಂಗ.. .. ಗೋಪಿಯ ಕಂದ'' ಮತ್ತು ಇನ್ನಿತರ ಕುಣಿತದಾಟದ ಪದಗಳೂ ಜನಪ್ರಿಯವೇ.</p>
		<p>ದನ ಕುರಿ ಕಾಯುತ್ತಿದ್ದ ಹುಡುಗರ ಜೊತೆ ಮಲೆಯ ಮಾದೇಶ್ವರ ಚೆಂಡಿನ ಆಟ ಆಡಿದ್ದ ನೆನಪಿನಲ್ಲಿ 'ಮಕ್ಕಳಾಟಿಕೆಯ ಮಾದಯ್ಯನ ಹಬ್ಬ' ವನ್ನು ಪ್ರತಿವರ್ಷವೂ ಆಚರಿಸುವ ವಿಚಾರವನ್ನು<sup><a epub:type="noteref" href="999-aside.xhtml#id-001.236">೩೫</a></sup>ಹಳ್ಳಿಗಳಲ್ಲಿ ಮಕ್ಕಳ ಆಟಗಳಿಗೆ ಧಾರ್ಮಿಕತೆಯ ಬೆಸುಗೆಯನ್ನು ಹೊಂದಿಸುವದಕ್ಕೆ ಒಂದು ಉದಾಹರಣೆಯಾಗಿ ತೆಗೆದುಕೊಳ್ಳಬಹುದು.</p>
		<p>ಚಿಕ್ಕಮಕ್ಕಳು ದೊಡ್ಡವರನ್ನು ಅನುಕರಣೆಮಾಡಿ, ಅವರ ಕೆಲಸಗಳನ್ನೇ ತಾವೂ ಮಾಡುವ 'ಆಟ'ವಾಡುವಾಗಿನ ಹಾಡುಗಳಿಂದ ಮೊದಲುಗೊಂಡು, ''ಕದಲು ಬದಲು, ಕಂಚೀ ಬದಲು। ಇವರ ಬಿಟ್ಟು ಇವರ್ಯಾರು?.. .. ಬಿಟ್ಟು ಬಿಟ್ಟು ಬೆಳಗಾಯಿತು। ತಟ್ಟೀಮನಿ ಹಾಳಾಯಿತು। ಹಾಳುಗೋಡೆ ದೆವ್ವ ಬಂದು ಬಡೀತು।।'' -ಎಂದು ಹಾಡುವ 'ಕಣ್ಣಮುಚ್ಚಣಿಕೆ' ಆಟ, ಗಂಗಾಳಮುರಗಿ, ಇಬತಿ ಉದ್ದುದ್ದೌ, ಬಗಟಬಗರಿ, ಪಾಚಿಪೌ, ಗುಜುಗುಜುಮಾಪರೀ- ಆಟಗಳಿಗೆ ಸಂಬಧಿಸಿದ ಪದಗಳನ್ನು ಜಾನಪದ ಗೀತಗಳ ಮೇಲೆ ಸಂಶೋಧಕರು ಬೆಳಕು ಚೆಲ್ಲಿದ್ದಾರೆ<sup><a epub:type="noteref" href="999-aside.xhtml#id-001.237">೩೬</a></sup>. ಹಳ್ಳಿಗಳಲ್ಲಾಡುವ ಗಂಡುಮಕ್ಕಳಿಗೇ ಮೀಸಲಾದ ಕಾಣಕಾಣುತ್ತತ್ತಿ, ಕವಡಕಂಚಣ ಹೋರಿ ಮುಗುದಾಣ, ಹಂಡೋಲ ಮುಂಡೋಲ- ಮುಂತಾದ ಆಟಗಳನ್ನೂ ಅವರು ವಿವರಿಸುತ್ತಾರೆ. ಜಾನಪದ ಸಾಹಿತ್ಯದಲ್ಲಿನ ಈ ಎಲ್ಲಾ ಆಟಗಳ ಪದಗಳು ಕಾಲಕಳೆದಂತೆ ಪಳೆಯುಳಿಕೆಗಳಾಗಿ ಮುಸುಕೆಳೆದುಕೊಳ್ಳುವ ಶಂಕೆಮಾತ್ರ ವ್ಯಥೆಯ ಮಾತು.</p>
		<p>ಮರಕೋತಿ, ಬಳೆಗಾಜಿನ ಆಟ, ಕೊಕ್ಕೆ ಆಟ, ಸಿಗಿಯುವ ಆಟ, ಕುಂಟಾಟ, ನರಿಕೊಂತನ ಆಟ, ಬಟ್ಟೆ ಆಟ, ಕಣ್ಣುಮುಚ್ಚಾಲೆ, ಗುಲ್ಟಾರಿಯೋ, ಹುಣಸಪ್ಪನಾಟ, ರಾಜರಾಣಿ ಆಟ, ಹೆಂಚಿನ ಬಕ್ಕರೆ ಬಲ್ಲೆ ಆಟ, ಬಚ್ಚದ ಕಲ್ಲಿನ ಆಟ, ಗಣೇಶನ ಆಟ, ಕಲ್ಲುಮಣ್ಣು ಆಟ, ಸುರುಸುರಿಕೆ ಬತ್ತಿ ಆಟ,<br />ಉಪ್ಪುಪ್ಪು ಕಡ್ಡಿ ಆಟ, ಮೊಟ್ಟೆಯಿಕ್ಕುವ ಆಟ, ತೆಂಗಿನಕಾಯಿ ಜೂಜಾಟ, ಕೊಕ್ಕೊ, ಹಳೀರ್ ಗುಡುಗುಡು ಆಟ, ಕುಂಟೆಬಿಲ್ಲೆ ಆಟ, ಅಣ್ಣೆಕಲ್ಲಿನ ಆಟ, ಚಿನ್ನಿದಾಂಡಿನಾಟ, ಚೆಂಡಿನಾಟ, ಬುಗುರಿಯಾಟ, ಗೋಲಿಯಾಟ, ಉಪ್ಪಿನಕಾಯಿ ಆಟ, ಹಳ್ಳುಗುಳ್ಳಿ ಮನೆಯಾಟ, ಕಳ್ಳಪೋಲೀಸ್ ಆಟ, ಚೌಕಬಾರದಾಟ, ಆನೆಕಟ್ಟು ಆಟ, ಮೂಟೆಯಾಟ, ಗಾರಗೂರಗಸಿಕೋ ಆಟ, ಕುಕ್ಕರಬಸವಿ ಆಟ, ತ್ರಿರಂಗದಾಟ -ಮುಂತಾದ ಜಾನಪದ ಆಟಗಳ ಬಗ್ಗೆ ಅವುಗಳ ಸ್ವರೂಪ, ಲಕ್ಷಣ, ಮತ್ತು ಹೇಗೆ ಆಡುತ್ತಾರೆ ಎಂಬುದರ ಬಗ್ಗೆ ಪ್ರಾಧ್ಯಾಪಕ ಡಾ।। ರಾಮೇಗೌಡರ<em>ಜನಪದ ಆಟಗಳು</em>ಪುಸ್ತಕವನ್ನು<sup><a epub:type="noteref" href="999-aside.xhtml#id-001.238">೩೭</a></sup> ನೋಡಬಹುದು.</p>
		<p>ಇತ್ತೀಚೆಗೆ 'ಆಟೋಟ' ಎಂಬ ಕನ್ನಡ ಪದ ಇಂಗ್ಲೀಷಿನ 'ಸ್ಪೋಟ್ರ್ಸ್'ಗೆ ಸಂವಾದಿಯಾಗಿ ಚಲಾವಣೆಗೆ ಬರುತ್ತಿದೆ. ಉನ್ನತವ್ಯಾಸಂಗಕ್ಕೆಂದು ವಿಶ್ವವಿದ್ಯಾಲಯಗಳಿಗೆ ಪ್ರವೇಶಪತ್ರವನ್ನು ತುಂಬಿಸುವಾಗ ಅಭ್ಯರ್ಥಿಗಳಿಗೆ ಒಂದು ಕಡೆ ಪ್ರಶ್ನೆಯೊಂದು ಎದುರಾಗುತ್ತದೆ. ''ನಿಮ್ಮ ಕ್ರೀಡಾ ಚಟುವಟಿಕೆಗಳ 'ಆಟೋಟ'ಗಳ ಬಗ್ಗೆ ವಿವರ ತಿಳಿಸುವಿರಾ?" -ಎಂಬುದೇ ಆ ಪ್ರಶ್ನೆ. ''ನನ್ನ ಪಠ್ಯೇತರ ಹವ್ಯಾಸಗಳ ಕಡೆ ಇಷ್ಟೊಂದು ಕಾಳಜಿ ಇವರಿಗೇಕೆ?" -ಎಂದು ಕೆಲವರಿಗಾದರೂ ಅನ್ನಿಸಬಹುದು. ಅದಕ್ಕೆ ಉತ್ತರ ಇಲ್ಲಿದೆ.</p>
		<p>ಶಾಲೆಯಲ್ಲಿ ಮತ್ತು ಮನೆಯಲ್ಲಿ ಬರಿ ವ್ಯಾಸಂಗ ಮಾಡಿದರೆ ಮಾತ್ರ ಸಾಲದು; ಪರೀಕ್ಷೆಯನ್ನೇ ಮುಖ್ಯ ಉದ್ದೇಶವಾಗಿ ಇಟ್ಟುಕೊಂಡು, ಓದುಬರಹದಲ್ಲಿ ಹೆಚ್ಚುಗಾರಿಕೆ ಗಳಿಸಿದರೆ ಸಾಲದು. ಮಾನಸಿಕ ಬೆಳವಣಿಗೆಯ ಜೊತೆಜೊತೆಗೆ ಸಮಪರ್ಕವಾದ ದೈಹಿಕ ಬೆಳವಣಿಗೆಯೂ ವಿದ್ಯಾರ್ಥಿ/ವಿದ್ಯಾರ್ಥಿನಿಯರಿಗೆ ಇರಬೇಕೆಂಬ ಮಾತು; ಮತ್ತು ಸೋಲು ಗೆಲವು ಇವುಗಳನ್ನ ಸಮಭಾವದಿಂದ ಸ್ವೀಕರಿಸುವ ಮನೋಭಾವವನ್ನು ಮೈಗೂಡಿಸಿಕೊಳ್ಳಲೂ, ಗುಂಪಿನಲ್ಲಿ ಎಲ್ಲರೊಂದಿಗೆ ಒಂದಾಗಿ ತೊಡಗುವ ಪ್ರವೃತ್ತಿಯನ್ನು ಬೆಳೆಸಿಕೊಳ್ಳುವ ವಿಚಾರ- ಇವುಗಳಿಗಾಗಿ ಕ್ರೀಡಾಚಟುವಟಿಕೆಗಳಿಗೆ ಬಹಳ ಮಹತ್ವವಿದೆ. ಮಕ್ಕಳೂ ಮತ್ತು ಅವರ ಪೋಷಕರೂ ಇದನ್ನು ಮನಗಾಣುವುದು ಬಹಳ ಅವಶ್ಯಕ.</p>
	</section>
	<section class="level1 numbered" epub:type="chapter" role="doc-chapter" id="id-P1.08">
		<p class="text-center"><strong>ಇಂಥವರ ಮುಂದೆಯೇ ತಲೆ ಚಚ್ಚಿಕೊಳಲೇಕೆ ?</strong></p>
		<p class="verse">ಯಸ್ಯನ್ ನಾಸ್ತಿ ಸ್ವಯಂ ಪ್ರಜ್ಞಾ ಶಾಸ್ತ್ರಂ ತಸ್ಯ ಕರೋತಿ ಕಿಮ್।<br />ಲೋಚನಾಭ್ಯಾಂ ವಿಹೀನಸ್ಯ ದರ್ಪಣಃ ಕಿಂ ಕರಿಷ್ಯತಿ।।</p>
		<p class="verse-author"><strong><em>-ಹೀತೋಪದೇಶ, ವಿಗ್ರಹ ಅಧ್ಯಾಯ ೧೦೫; ೩:೧೧೯</em></strong></p>
		<p class="myquote">ತಾನೇ ವಿವೇಚಿಸಲಾರ, ತಿಳಿಹೇಳಿದರೆ? ಕಿಮ್ಮತ್ತು ಎಳ್ಳಷ್ಟಿಲ್ಲ;<br />ಆ ಶಾಸ್ತ್ರ, ಈ ಶಾಸ್ತ್ರ ಓದಿ ಬಂದ ಫಲವೇನು?<br />ನೆರವಿಗೇನೂ ಬರದು ಆ ಈ ಪುಸ್ತಕದ ಸೂತ್ರ ಪರಿಹಾರ-<br />ಕನ್ನಡಿಯಿಂದೇನುಪಯೋಗ ಕಣ್ಣಿಲ್ಲದವಗೆ, ಏನು?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಬುದ್ಧಿವಂತಿಕೆ</h1>
		<p>ನಾವು ಯಾರನ್ನಾದರೂ ಹೊಗಳುವಾಗ ಅವರು ಬಹಳ ಬುದ್ಧಿವಂತರು ಅಂತ ಹೇಳಿದಾಗ, ''ಅವರು ಯಾವ ರೀತಿಯ ಬುದ್ಧಿವಂತರು?'' -ಎಂದು ಮರು ಪ್ರಶ್ನೆ ಹಾಕಿದರೆ, ''ಇದೇನು ಹೀಗೆ ಕೇಳುತ್ತೀರಿ?" -ಎಂದು ಮೂಗು ಮುರಿಯುವವರು ಇದ್ದಾರೆ. ವಿಷಯ ಹೀಗಿದೆ: ಬುದ್ಧಿವಂತಿಕೆಯಲ್ಲಿ ಹಲವಾರು ಒಳಭೇದಗಳೂ ಇವೆ. ಓದು ಬೇರೆ, ವಿದ್ಯಾಭ್ಯಾಸ ಬೇರೆ, ತಿಳಿವಳಿಕೆ ಬೇರೆ. ಓದಿದವರೆಲ್ಲಾ ಜ್ಞಾನಿಗಳಲ್ಲ ತಿಳಿವಳಿಕೆಯುಳ್ಳವರೆಲ್ಲಾ ಓದಿರಲೇಬೇಕೆಂದಿಲ್ಲ. ಒಬ್ಬ ವ್ಯಕ್ತಿಯ ತಿಳಿವಳಿಕೆಯ ಮಟ್ಟವನ್ನ ಅಳೆಯಲು ಕೆಲವು ಸಾಧನಗಳಿವೆ. ಆದರೆ ಒಂದೇ ಮಾನದಂಡದಿಂದ ಎಲ್ಲರ ತಿಳುವಳಿಕೆಯ ಮಟ್ಟವನ್ನ ಅಳೆಯುವುದೂ ಸಾಧ್ಯವಿಲ್ಲ ಎಂಬುದು ತಜ್ಞರ ಮತ. ಒಬ್ಬ ಮನುಷ್ಯ ಎಷ್ಟು ಬುದ್ಧಿವಂತ ಅಂತ ತಿಳಿದುಕೊಳ್ಳಲು ಮನೋವಿಜ್ಞಾನ ಶಾಸ್ತ್ರಜ್ಞರು ಇಂಟೆಲಿಜೆಂಟ್ ಕೋಶಂಟ್ ಟೆಸ್ಟ್ ಅಂದರೆ ತಿಳಿವಳಿಕೆಯ ಸೂಚ್ಯಂಕ ಪರೀಕ್ಷೆ ನಡೆಸುತ್ತಾರೆ. ಕೆಲವೊಮ್ಮೆ ಇದು ತಪ್ಪು ದಾರಿಗೆ ಎಳೆಯುವುದೂ ಉಂಟು. ನಗರದಲ್ಲಿ ವಾಸ ಮಾಡುವ ವ್ಯಕ್ತಿಗೆ ಕೊಟ್ಟ ಪ್ರಶ್ನೆ ಪತ್ರಿಕೆ ಉಪಯೋಗಿಸಿ ಹಳ್ಳಿಯ ವಾತಾವರಣದಲ್ಲಿ ಬೆಳೆಯುತ್ತಿರುವ ವ್ಯಕ್ತಿಯನ್ನ ಪರೀಕ್ಷಿಸಿದರೆ ಏರುಪೇರಾಗಿ ಬಿಡುತ್ತದೆ. ಅವರಿಗೆ ಬೇರೆ ಇವರಿಗೆ ಬೇರೆ ಮಾಪನ ಯಂತ್ರಗಳೂ ಬೇಕು.</p>
		<p>ಬುದ್ಧಿವಂತರನ್ನು ಬಗ್ಗೆ ನಾವು ಬೇರೆ ಬೇರೆ ಪದಗಳನ್ನು ಉಪಯೋಗಿಸಿ ಅವರಲ್ಲಿ ತಾರತಮ್ಯವನ್ನು ಗುರುತಿಸುತ್ತೇವೆ. ಬಲ್ಲವ, ಅರಿತವ, ತಿಳಿದವ, ತಿಳಿವಳಿಕಸ್ಥ, ಜಾಣ, ಮತಿವಂತ; ವಿಚಾರಿ, ಚಿಂತಕ, ವಿವೇಕಿ, ಅರೋಚಿ; ತಜ್ಞ, ಅಭಿಜ್ಞ, ಸ್ವೋಪಜ್ಞ, ಪ್ರಾಜ್ಞ, ಪ್ರಜ್ಞಾವಂತ, ಜ್ಞಾನಿ; ಕ್ರಿಯಾಶೀಲ, ನಿಪುಣ, ಚತುರ, ಪಟು, ಪ್ರವೀಣ, ಚಾಣಾಕ್ಷ, ಸಮರ್ಥ, ಪೂಣಿಗ(=ಗಟ್ಟಿಗ, ಸಮರ್ಥ), ಕುಶಲ, ಚುರುಕು, ನಿಷ್ಣಾತ, ಪರಿಣತ, ಪಾರಂಗತ; ಸೂಕ್ಷ್ಮಮತಿ, ಕುಶಾಗ್ರಮತಿ, ತೀಕ್ಷ್ಣಮತಿ, ಪರಿಣತಮತಿ; ಶಿಕ್ಷಿತ, ಸುಶಿಕ್ಷಿತ, ಬಹುಶ್ರುತ, ಪಂಡಿತ, ಬುಧ, ವಿಬುಧ, ವಿದ್ವಾಂಸ, ಕೋವಿದ, ಸೂರಿ, ವಿಶಾರದ, ವಿದಗ್ಧ ಸಿದ್ಧಾಂತಿ, ತಾರ್ಕಿಕ, ಮೇಧಾವಿ, ಮನೀಷಿ, ಧೀಮಂತ, ಸರ್ವಜ್ಞ- ಹೀಗೆ.</p>
		<p>ಇಲ್ಲಿ ಕೆಲವಕ್ಕೆ ವಿವರಣೆ ಅವಶ್ಯಕವೆನಿಸಬಹುದು. 'ತಜ್ಞ' ಎಂದರೆ (ತತ್=)ಅದನ್ನು (ಜ್ಞ=)ತಿಳಿದವನು. 'ಅಭಿಜ್ಞಾ' ಎಂದರೆ 'ಸ್ಮರಣೆ, ನೆನಪು'; 'ಅಭಿಜ್ಞ'ನು 'ಅಭಿ ಜಾನಾತಿ, ಅಂದರೆ ಒಳಹೊರಗೆಲ್ಲವನ್ನೂ ವಿಷಯದ ಆಳ ಅಗಲವನ್ನು ಬಲ್ಲವನು' ಎಂದು. 'ಸ್ವೋಪಜ್ಞತೆ' ಎಂದರೆ ತನ್ನಿಂದ ತಾನೇ ಕಂಡುಕೊಳ್ಳುವುದು; 'ಸ್ವೋಪಜ್ಞ'ರು ಚಿಂತನಶೀಲರಾಗಿದ್ದು, ಅವರದ್ದು ಮೂಲಭೂತ ಆಲೋಚನೆಗಳಾಗಿರುತ್ತವೆ, ಅದವರ ಸ್ವಯಾರ್ಜಿತ ಸಂಪತ್ತು; ಅಪೂರ್ವವಿಚಾರಧಾರೆಗಳನ್ನು ಹೊಮ್ಮಿಸುವ ವಿಚಾರಬ್ರಹ್ಮರು ಇವರು. ಸೂಕ್ಷ್ಮಮತಿಗಳು ಸಂವೇದನಾಶೀಲರು; ಚಿಕ್ಕಪುಟ್ಟ ವಿಚಾರಗಳಿಗೂ ಪ್ರಭಾವಿತರಾಗಿ ಬಿಡುವವರು. (ಇವರು ಈ ಉತ್ತರ ಧ್ರುವದಲ್ಲಿದ್ದರೆ, ಏನೇ ಆದರೂ ವಿಚಲಿತರಾಗದ ಅತಿ ಮಂದಮತಿಯ 'ಜಡ'ರು ಆ ದಕ್ಷಿಣ ಧ್ರುವದಲ್ಲಿರುತ್ತಾರೆ!) 'ಅರೋಚಿ' ಎಂದರೆ ವಿವೇಚನಾಶೀಲರು, ಸರಿತಪ್ಪುಗಳನ್ನು ತೂಗಿನೋಡಬಲ್ಲವರು. ತೀಕ್ಷ್ಣ ಅಂದರೆ, ಹರಿತವಾದ ಬುದ್ಧಿಯುಳ್ಳವರು 'ತೀಕ್ಷ್ಣಮತಿ'ಗಳು. ಕುಶ ಅಂದರೆ, ದರ್ಭೆ ಹುಲ್ಲು; ಅದರ (ಅಗ್ರ=)ತುದಿಯಷ್ಟು ಚೂಪಾದ, ಹರಿತವಾದ ಬುದ್ಧಿಯುಳ್ಳವರು 'ಕುಶಾಗ್ರಮತಿ'ಗಳು.ಸಿದ್ಧಾಂತವೆಂದರೆ, ವಿಮರ್ಶಾಪೂರ್ವಕವಾಗಿ ಮಾಡಿದ ನಿರ್ಣಯ; ಹಾಗೆ ಮಾಡಬಲ್ಲವನೇ ಸಿದ್ಧಾಂತಿ. ಬಹಳ ಕಷ್ಟಪಟ್ಟು ಮೈಮನಗಳನ್ನು ಸುಟ್ಟುಕೊಂಡಷ್ಟು ತೊಂದರೆ ಅನುಭವಿಸಿ ಜ್ಞಾನ ಸಂಪಾದಿಸಿದ ಪಂಡಿತರೇ- 'ವಿದಗ್ಧ'ರು. 'ಪೂಣ್' ಅಂದರೆ ಪ್ರತಿಜ್ಞೆಮಾಡುವುದು, 'ಪೂಣಿಗ'ರು ಧೃಡನಿಶ್ಚಯ ಮಾಡುವ ಗಟ್ಟಿಗರು.<sup><a epub:type="noteref" href="999-aside.xhtml#id-001.239">೧</a></sup>ಕೆಲವು ಚದುರರ್, ಜಾಣರು ನಿಜದಿಂ, ತಾವು ಸಂಬಂಧಪಟ್ಟ ವಿಷಯವನ್ನು ಕುರಿತು ಓದದೆಯುಂ, ಅದರ ಬಗ್ಗೆ ಪುಸ್ತಕ ಬರೆಯುವ 'ಕಾವ್ಯಪ್ರಯೋಗ-ಪರಿಣತಮತಿಗಳ್' ಇದ್ದರು; ಇರುತ್ತಾರೆ.<sup><a epub:type="noteref" href="999-aside.xhtml#id-001.240">೨</a></sup></p>
		<p>''ಕೆಲವಂ ಬಲ್ಲವರಿಂದ ಕಲ್ತು, (ಶಿಕ್ಷಿತ, ಸುಶಿಕ್ಷಿತ ಆಗುತ್ತಾರೆ) ಕೆಲವಂ ಶಾಸ್ತ್ರಂಗಳಂ ಕೇಳುತಂ (ಬಹುಶ್ರುತ ಎನಿಸಿಕೊಳ್ಳುತ್ತಾರೆ), ಕೆಲವಂ ಮಾಳ್ಪವರಿಂದ ಕಂಡು (ಇವರು, ನೋಡಿಯೇ ತಿಳಿದುಕೊಳ್ಳಬಲ್ಲ ಸೂಕ್ಷ್ಮಬುದ್ಧಿಯ ಚಾಣಾಕ್ಷರು), ಕೆಲವಂ ಸುಜ್ಞಾನದಿಂ ನೋಡುತಂ (ಇಂಥವರದ್ದು ಒಳಗಣ್ಣ ನೋಟ, ಆ'ಲೋಚನೆ' ಮಾಡುವ ವಿಚಾರಿ, ಚಿಂತಕ, ಬೌದ್ಧಿಕರು ಇವರು), ಕೆಲವಂ ಸಜ್ಜನಸಂಗದಿಂದಲ್ ಅರಿಯಲ್(ತಿಳಿದುಕೊಳ್ಳಲು) 'ಸರ್ವಜ್ಞ'ನಪ್ಪಂ ನರಂ''- ಎಲ್ಲಾ ಬಲ್ಲವನೆನಿಸಿಕೊಳ್ಳುತ್ತಾನೆ; ಹೀಗೆ ಒಂದು ಸಾಗರವಾಗಬೇಕಾದರೆ ಹಲವು ಜಲಾಶಯ('ಪಳ್ಳ'=ಹಳ್ಳ)ಗಳಾದ ತೊರೆ, ಝರಿ, ಹೊಳೆ, ಹೊನಲು, ನದ, ನದಿ, ವಾಹಿನಿ, ಸರಿತ್ತುಗಳು ಸೇರಿದಾಗಲೇನೇ ಎನ್ನುತ್ತಾ, 'ಪಲವುಂ ಪಳ್ಳ ಸಮುದ್ರವೈ'- ಎನ್ನುತ್ತದೆ<em>ಸೋಮೇಶ್ವರ ಶತಕ</em>. 'ಎಲ್ಲ ಬಲ್ಲವರಿಲ್ಲ'; ಇದ್ದರೂ ಸಹ, ಅಂತಹ 'ಬಲ್ಲವರು ಬಹಳಿಲ್ಲ''-ಎಂದು ದನಿಗೂಡಿಸುತ್ತಾನೆ, ನಮ್ಮ ಸರ್ವಜ್ಞ!'ಅರಿವಿಗೆ ಎಣೆಯಿಲ್ಲ' (ನ ಹಿ ಜ್ಞಾನೇನ ಸದೃಶಂ।।)<sup><a epub:type="noteref" href="999-aside.xhtml#id-001.241">೩</a></sup>ಎಂಬುದನ್ನು ಮನಸ್ಸಿನ ಮೂಲೆಯಲ್ಲಿ ಇರಿಸಿಕೊಂಡೇ, ಬುದ್ಧಿವಂತಿಕೆಯ ಕೆಲವು ಪ್ರಭೇದಗಳ ಬಗ್ಗೆ ಈಗ ಕಣ್ಣಾಡಿಸೋಣ:</p>
		<p><strong>ದೈಹಿಕ ಸ್ಪರ್ಶಾತ್ಮಕ ಬುದ್ಧಿವಂತಿಕೆ:</strong>ಮನೆಯಲ್ಲಿ ಏನಾದರೂ ಯಂತ್ರೋಪಕರಣಗಳು ಕೆಲಸ ಮಾಡದೇ ಕೆಟ್ಟುಹೋದವು ಅನ್ನಿ, ಆಗ ಕೆಲವರಿಗೆ ಅದನ್ನು ಮುಟ್ಟಲು ಹೆದರಿಕೆ; ಇನ್ನು ಕೆಲವರಿಗೆ ಅದನ್ನು ಬಿಚ್ಚಿ, ಬಿಡಿಭಾಗಗಳ ಮೇಲೆ ಕಣ್ಣಾಡಿಸಿ, ಕೈಯಾಡಿಸಿ ಮತ್ತೆ ಜೋಡಿಸುವುದರಲ್ಲಿ ಏನೋ ಖುಷಿ. ಇಂಥವರಿಗೆ ಎಲ್ಲವನ್ನೂ ತಾವೇ ಕೈಯಾರೆ ಮುಟ್ಟಿ, ಬಿಡಿಸಿ, ಒಡೆದು ನೋಡಿ, ಅವುಗಳ ಕಾರ್ಯವಿಧಾನವನ್ನು ಅರಿತುಕೊಂಡು, ಮತ್ತೆ ಜೋಡಿಸಿ ಅವುಗಳಿಗೆ ಜೀವತುಂಬಿ ನಡೆದಾಡಿಸುವ ಅಭಿಲಾಷೆ. ಇಂಥವರು ಬೇರೆಯವರನ್ನ ಕಂಡಾಗ ಸುಮ್ಮನೇ ಕೈಮುಗಿಯುವುದಿಲ್ಲ. ಹತ್ತಿರ ಹೋಗಿ ಕೈ ಕುಲುಕುತ್ತಾರೆ. ಇಲ್ಲವೇ ತಬ್ಬಿಕೊಂಡು ಸ್ವಾಗತಿಸುತ್ತಾರೆ. ಇಂಥವರಿಗೆ ಕಂಡದ್ದನ್ನ ಮುಟ್ಟಿದರೆ ಆನಂದ. ಹಾಗೇ ಸ್ಪರ್ಶಿಸಿದಾಗ ಏನೋ ಅನಿರ್ವಚನೀಯ ಸುಖ. ಇಂಥವರಿಗೆ ಗೃಹಕೈಗಾರಿಕೆಗಳಲ್ಲಿ ಆಸಕ್ತಿ. ಸಣ್ಣ ಪುಟ್ಟ, ಕೆಲವೊಮ್ಮೆ ದೊಡ್ಡ, ಮನೆಗೆಲಸಗಳನ್ನ ಬೇರೊಬ್ಬರಿಗೆ ವಹಿಸದೆ ತಾವೇ ಮಾಡಿಬಿಡುವ ಹಂಬಲ.</p>
		<p><strong>ಕಲಾಭಿಜ್ಞತೆಯ ಬುದ್ಧಿವಂತಿಕೆ:</strong>ಕೆಲವರಿಗೆ ಹೀಗಾಗುತ್ತದೆ: ಅವರು ಒಮ್ಮೆ ಒಂದು ಹೊಸ ಜಾಗಕ್ಕೆ ಭೇಟಿ ಕೊಟ್ಟರೆ ಸಾಕು, ಅವರ ಮನಸ್ಸಿನಲ್ಲಿ ಆ ಹೊಸ ಜಾಗ ಚಿತ್ರೀಕೃತವಾಗಿ ನಿಂತು ಬಿಡುತ್ತದೆ. ಇಂಥವರಿಗೆ ತಾವು ನೋಡಿದ ಸ್ಥಳಗಳು, ಸಂಧಿಸಿದ ವ್ಯಕ್ತಿಗಳು, ಅನುಭವಿಸಿದ ಘಟನೆಗಳು ಎಲ್ಲವೂ ಸವಿವರವಾಗಿ ಒಂದು ದೊಡ್ಡ ಬಟ್ಟೆಯ ಪರದೆಯ ಮೇಲೆ ಕಲಾವಿದನೊಬ್ಬ ತನ್ನ ಕುಂಚಗಳಿಂದ ಬರೆದ ವರ್ಣಚಿತ್ರದೋಪಾದಿಯಲ್ಲಿ ಅವರ ಮನಸ್ಸಿನಲ್ಲಿ ಅಚ್ಚಳಿಯದೇ ಉಳಿದು ಬಿಟ್ಟಿರುತ್ತದೆ. ಇಂಥವರು ಏನಾದರೂ ಹೇಳಹೊರಟರೆ ಬೇರೆಯವರಿಗೆ ಹೆಚ್ಚೆನಿಸುವ ಸಣ್ಣ ಸಣ್ಣ ವಿವರಗಳನ್ನೂ ಹೇಳಬಲ್ಲರು. ಇಂಥವರ ಕನಸುಗಳೂ ವಿವರಣಾತ್ಮಕವೇ. ಮನೆ ಹುಡುಕಲು ಇವರು ನಕ್ಷೆಯೊಂದನ್ನ ಹರಡಿದರೆ ಇವರ ಕಣ್ಣು ಮೇಲಿಂದ ಕೆಳಗಿನವರೆಗೂ ಹರಿದಾಡುತ್ತದೆ. ಟಿ.ವಿ. ಯನ್ನೇ ನೋಡಲಿ, ಚಲನಚಿತ್ರವನ್ನೇ ನೋಡಲಿ ಅಥವಾ ಕೈಗೆ ಕೊಟ್ಟ ಫೋಟೋ ಆಲ್ಬಂನ್ನೇ ನೋಡಲಿ, ಇವರ ಕಣ್ಣುಗಳು ಕಥೆಯ ಜೊತೆ ಜೊತೆಗೆ ಪಾತ್ರಗಳ ಹಾವಭಾವಗಳ ಸುತ್ತ ಮುತ್ತ ಓಡಾಡುತ್ತಿರುತ್ತದೆ. ಇಂಥವರದು ಸಂವೇದನಾ ಶೀಲ ವ್ಯಕ್ತಿತ್ವ.</p>
		<p><strong>ಸಂಗೀತ ಸಂಬಂಧಿತ ಬುದ್ಧಿವಂತಿಕೆ:</strong>ನಾವು ಕೆಲವು ಕಥೆಗಳನ್ನ ಕೇಳಿದ್ದೇವೆ. ಬಾಲಪ್ರತಿಭೆಯ ಮಾತು ಬಂದಾಗ ಎಳೆಯ ವಯಸ್ಸಿನಲ್ಲೇ ಅಂತಹ ಕೆಲವು ಮಕ್ಕಳು ರಾಗ, ತಾಳ, ಲಯಗಳನ್ನ ಸಲೀಸಾಗಿ ಗುರುತಿಸಿಬಿಡುತ್ತಾರೆ. ರಾಗಬದ್ಧವಾಗಿ ಹಾಡುವುದು ಸಂಗೀತದ ಉಪಕರಣಗಳನ್ನು ಆಶ್ಚರ್ಯಕರವಾಗಿ ಬಳಸಿ ನುಡಿಸುವುದು, ಇತ್ಯಾದಿಗಳು ಈ ಪ್ರತಿಭೆಯ ವಿಸ್ಮಯಕಾರಿ ಅಂಶಗಳು. ಬೆಳೆದ ದೊಡ್ಡವರೂ ಅಷ್ಟೆ, ಕೆಲವರಿಗೆ ಸಂಗೀತದಲ್ಲಿ ಅಭಿರುಚಿ ಇರುತ್ತೆ, ಕಲವರು ತಾವೇ ಹಾಡಬಲ್ಲರು, ಇನ್ನು ಕೆಲವರು ಕೇಳಿ ಆನಂದಿಸಬಲ್ಲರು. ಇವರು ಕರ್ಕಶ ಶಬ್ದ ಮತ್ತು ಸಂಗೀತದ ವೈರುಧ್ಯಗಳನ್ನ ಗುರುತಿಸಬಲ್ಲರು. ನಾದದ ಸುಶ್ರಾವ್ಯತೆಗೆ ಪ್ರತಿಸ್ಪಂದಿಸುವ ಇಂಥವರ ಸಂವೇದನಾ ಶೀಲತೆ ಬೇರೆ ಬೇರೆ ಪ್ರಮಾಣಗಳಲ್ಲಿ ಇರುತ್ತದೆ. ಒಂದು ಮಾತಂತೂ ನಿಜ ತುಂಬಾ ಸಂತೋಷವಾಗಿರಲಿ ಅಥವಾ ತುಂಬಾ ಸಂಕಟವಾಗಿರಲಿ ಸಂಗೀತವನ್ನು ಆಶ್ರಯಿಸುವುದು ಬಹುತೇಕ ಎಲ್ಲರ ಲಕ್ಷಣ.</p>
		<p><strong>ಭಾಷೆಗೆ ಸಂಬಂಧಿಸಿದ ಬುದ್ಧಿವಂತಿಕೆ:</strong>ನಮ್ಮ ಹುಡುಗ ಅಥವಾ ಹುಡುಗಿ ಚಿಕ್ಕವಯಸ್ಸಿನಿಂದಲೇ ಓದು ಬರಹ ಮತ್ತು ಯಾರಾದರೂ ಮಾತನಾಡುತ್ತಿದ್ದರೆ ಅದನ್ನು ಕೇಳಿಸಿಕೊಳ್ಳಲು ಆಸಕ್ತಿ ತೋರುತ್ತಿದ್ದಾನೆ/ಳೆ ಅಂದುಕೊಳ್ಳಿ. ನಡೆದ ಘಟನೆಯನ್ನಾಗಲಿ ಒಂದು ಹಾಸ್ಯದ ತುಣುಕನ್ನಾಗಲಿ ವಿವರವಾಗಿ ತಮ್ಮದೇ ಆದ ಭಾಷೆಯಲ್ಲಿ ಅವನು/ಳು ಹೇಳಬಲ್ಲವರಾಗಿದ್ದಾರೆ ಎಂದುಕೊಳ್ಳಿ. ಇಂಥವರಿಗೆ ಈ ಬಗೆಯ ನುಡಿ ನೈಪುಣ್ಯ ಇರುತ್ತದೆ. ಇವರು ತಾವು ಕೇಳಿದ ನಗೆಹನಿಯನ್ನೇ ಇನ್ನೂ ಸ್ವಾರಸ್ಯಕರವಾಗಿ ಹೇಳಬಲ್ಲರು. ಹಾಗೇ ಹೇಳುವಾಗ ಅಥವಾ ಏನನ್ನಾದರೂ ವಿವರಿಸುವಾಗ ಅಥವಾ ಕತೆ ಹೇಳಿದಾಗ ಅವರುಗಳು ಗಳಿಸಿಕೊಂಡಿರುವ ಮತ್ತು ಉಪಯೋಗಿಸುವ ಶಬ್ದಸಂಪತ್ತು ಎದ್ದು ಕಾಣುತ್ತದೆ. ಓದಿದ್ದನ್ನ ಓದುತ್ತಿದ್ದಾಗಲೇ ಗ್ರಹಿಸಿಕೊಂಡು ತಮ್ಮದನ್ನಾಗಿ ಮಾಡಿಕೊಳ್ಳುವ ಶಕ್ತಿಯೂ ಅವರಲ್ಲಿ ಇರುತ್ತದೆ. ಓದಲು ಇವರಿಗೆ ಆಸೆ. ಇವರಲ್ಲಿ ಕೆಲವರು ಬರೆಯಲೂ ಬಲ್ಲರು. ಇಂಥವರಿಗೆ ಪತ್ರಿಕೆಗಳಲ್ಲಿ ಬರುವ ಚಕ್ರಬಂಧ ಸ್ಪರ್ಧೆಗಳನ್ನು</p>
		Line Missing
		<p><strong>ತರ್ಕಬದ್ಧ ಬುದ್ಧಿವಂತಿಕೆ:</strong>ಆಟಗಳಲ್ಲಿ ಹಲವು ಬಗೆಗಳಿವೆ. ಕೆಲವಕ್ಕೆ, ಚದುರಂಗದಾಟ ಮುಂತಾದವುಗಳಿಗೆ ಯೋಚನೆ ಮಾಡುತ್ತ ಮುಂದುವರಿ ಯುವುದು ಅವಶ್ಯಕ. ಇಂತಹ ಆಟಗಳಲ್ಲಿ ಅದೃಷ್ಟದ ಪಾತ್ರ ಸೀಮಿತ. ದೇಹದಾಢ್ರ್ಯವಂತೂ ಅಪ್ರಸ್ತುತ. ಇಲ್ಲಿ ಶಕ್ತಿಯದಕ್ಕಿಂತ ಯುಕ್ತಿಯದೇ ಮೇಲುಗೈ. ತಾನೂ ಯೋಚಿಸುವುದರ ಜೊತೆ ಜೊತೆಗೆ ಎದುರಾಳಿ ಏನು ಯೋಚಿಸುತ್ತಿದ್ದಾನೆ ಎಂದೂ ಸಹ ಊಹಿಸಿ ಅದಕ್ಕೆ ತಕ್ಕಂತೆ ಮುನ್ನಡೆಯುವುದು ಅವಶ್ಯಕವಾಗಿದೆ. ಗಣಿತದ ಕೆಲವು ಸಮಸ್ಯೆಗಳನ್ನ ಬಿಡಿಸುವಾಗಲೂ ಹೀಗೆ ತರ್ಕಬದ್ಧವಾಗಿ ವಿಚಾರಮಾಡಬೇಕಾಗುತ್ತದೆ. ಗೊತ್ತಿರುವ, ಈಗಾಗಲೇ ತಿಳಿದಿರುವ ವಿವರಗಳನ್ನೆಲ್ಲಾ ಮನಸ್ಸಿನಲ್ಲಿ ಕಲೆ ಹಾಕಿ, ಅಲ್ಲೆ ವಿಂಗಡಿಸಿಕೊಂಡು ಅವುಗಳ ಒಳಹೊರಗನ್ನು ವಿಶ್ಲೇಷಿಸುತ್ತಾ ಒಂದು ನಿರ್ಧಾರಕ್ಕೆ ಬರುವ ಏನೋ ವಿಧಾನ ಇದೆಯಲ್ಲಾ,ಅದು ಈ ತರ್ಕಬದ್ಧ ಬುದ್ಧಿವಂತಿಕೆಯ ಲಕ್ಷಣ. ಇಂಥವರು ಗಣಿತಪ್ರಿಯರು. ಇಂಥವರಿಗೆ ಸಮಸ್ಯೆಗಳು ಎದುರಾದಾಗ, ಬೇರೆ ಸಾಮಾನ್ಯರಿಗೆ ಮೇಲ್ನೋಟಕ್ಕೆ ಕಾಣದೆ ಒಳಗೇ ಹುದುಗಿರುವ ಅನೇಕ ಸುಪ್ತಾಂಶಗಳು ಗೋಚರವಾಗಿ ಬಿಟ್ಟಿರುತ್ತವೆ. ಆಶ್ಚರ್ಯಕರ ರೀತಿಯಲ್ಲಿ ಇವರು ಪರಿಹಾರಗಳನ್ನು ಹುಡುಕಬಲ್ಲರು. ಇವರ ಪ್ರಪಂಚದಲ್ಲಿ ಊಹೆಗೆ ಮತ್ತು ಆಲೋಚನೆಗೇ ಮುಂದಿನ ಮಣೆ.</p>
		<p><strong>ಪರಸ್ಪರ ವ್ಯಕ್ತಿಪರ ಬುದ್ಧಿವಂತಿಕೆ:</strong>ಹತ್ತಾರು ಜನಗಳ ಜೊತೆಗೆ ಕೆಲವರು ಇರಬಲ್ಲರು, ಇದ್ದಷ್ಟು ವೇಳೆ ಹೊಂದಿಕೊಂಡು ಬೆರೆಯ ಬಲ್ಲರು; ಇನ್ನೂ ಕೆಲವರಿಗೆ ಅದು ಸಾಧ್ಯವಿಲ್ಲ. ಹೊಂದಿಕೊಳ್ಳುವವರಿಗೆ ಹೋದಲ್ಲಿ ಬಂದಲ್ಲಿ ಕಲ್ಲನ್ನು ಮಾತನಾಡಿಸಬಲ್ಲ ಸ್ವಭಾವ. ಇಂತವರಿಗೆ ಸ್ನೇಹ ಸಂಪತ್ತು ಬಹಳ. ಇವರದು ಕೊಟ್ಟು ಕೊಳ್ಳುವ ಸ್ವಾಭಾವ. ನಾಟಕಗಳು, ಗುಂಪಾಗಿ ಆಡುವ ಆಟಗಳು, ಮತ್ತು ಸಭೆಗಳು ಇಂತಹವುಗಳಲ್ಲಿ ಭಾಗವಹಿಸುವುದೆಂದರೇ ಇವರಿಗೆ ಇಷ್ಟ. ಭಿನ್ನಾಭಿಪ್ರಾಯಗಳು ಬಂದಾಗ ಕದಡಿದ ನೀರೊಳಗೆ ತಾವೇ ಹಾರಿ ಕೊಳವನ್ನು ತಿಳಿಯಾಗಿಸುವ ಪ್ರವೃತ್ತಿ ಇಂಥವರದು. ಬೇರೆಯವರ ಒಳತೋಟಿಯನ್ನು ಅರ್ಥಮಾಡಿಕೊಂಡು ಸ್ಪಂದಿಸಬಲ್ಲ ಚಾಕಚಕ್ಯತೆ ಇಂಥವರದು.</p>
		<p><strong>ವೈಯಕ್ತಿಕ ಬುದ್ಧಿವಂತಿಕೆ:</strong>ಕೆಲವರಲ್ಲಿ ಅತೀವ ಆತ್ಮವಿಶ್ವಾಸಗಳನ್ನ ನಾವು ಕಾಣುತ್ತೇವೆ. ಇಂಥವರದು ವೈಯಕ್ತಿಕ ಪ್ರಪಂಚ. ಇವರ ಕ್ರಿಯಾಸಿದ್ಧಿಗೆ ಉಪಕರಣಗಳು ಕೇವಲ ನೆಪ ಮಾತ್ರ. ಕೆಲವೊಮ್ಮೆ ಇವರು ದುಸ್ಸಾಹಸಿಗಳು. ಸ್ವಾತಂತ್ರ್ಯದ ಸವಿ ಇಂಥವರಿಗೆ ಮತ್ತನ್ನೇರಿಸಿರುವುದೂ ಉಂಟು. ಆದರೆ ಇವರ ಮನೋದಾಢ್ರ್ಯ ಅಸಮಾನ್ಯ ಕೆಲಸಗಳನ್ನು ಇವರಿಂದ ಮಾಡಿಸಿಬಿಡುತ್ತದೆ. ಇಂಥವರಿಗೆ ಬೇರೆಯವರ ಸಹಾಯ ನೆಪ ಮಾತ್ರ. ಏಕಾಂಗಿತನ ಒಮ್ಮೊಮ್ಮೆ ಇವರಿಗೆ ಶಾಪವಾಗಿ ಪರಿಣಮಿಸಿದರೂ, ತಾವೊಬ್ಬರೇ ಕುಳಿತು ಇದರ ಬಗ್ಗೆ ಪರಿಶೀಲಿಸಿ ನಿರ್ಧಾರ ಕೈಗೊಳ್ಳುವಾಗ ಅತ್ಯಂತ ಜವಾಬ್ದಾರಿಯುತ ಪಾತ್ರವನ್ನ ಇವರು ವಹಿಸುತ್ತಾರೆ. ಗೆಲುವಿಗೂ ಸೋಲಿಗೂ ತಾವೇ ಹೊಣೆ ಎಂಬ ಅರಿವು ಇವರಿಗೆ ಇರುತ್ತದೆ.</p>
		<p class="vertical-delimiter" />
		<p>ಹೀಗೆ, ಬುದ್ಧಿವಂತಿಕೆಯಲ್ಲಿ ಬೇರೆ ಬೇರೆ ರೀತಿಗಳು ಇದ್ದರೂ ಅವುಗಳೆಲ್ಲದರ ಹಿತಮಿತ ಮಿಶ್ರಣ ಒಬ್ಬ ಜಾಣನಲ್ಲಿ ಇರಬಹುದು. ಕೆಲವು ಹೆಚ್ಚಾಗಿ ಕೆಲವು ಕಡಿಮೆಯಾಗಿ ಇರಲೂಬಹುದು. ಸನ್ನಿವೇಶಗಳನ್ನ ಅನುಸರಿಸಿ ಕೆಲವು ಬಗೆಯ ಬುದ್ಧಿವಂತಿಕೆ ಹಿಗ್ಗಿ ಹೆಚ್ಚಾಗಿ ತೋರಬಹುದು, ಇಲ್ಲವೇ ಕುಗ್ಗಿ ಕುಬ್ಜವಾಗಿ ಕಾಣದಿರಲೂಬಹುದು. ಮನೋವೈಶಾಲ್ಯತೆ ಬೆಳೆದಂತೆಲ್ಲಾ ಬುದ್ಧಿವಂತಿಕೆಯ ಪ್ರಮಾಣ ಮತ್ತು ಲಕ್ಷಣಗಳು ಬೇರೆ ರೂಪ ತಳೆಯಬಲ್ಲವು. ಶ್ರದ್ಧೆಯಿಂದ ಮಾತ್ರ ಕೈಗೂಡುವ ಸರಕು ಇದು; ಈ ಜ್ಞಾನಾಗ್ನಿಯಿಂದ ಸಂಶಯಗಳು ನುಚ್ಚುನೂರಾಗಿ, ಸಂಕುಚಿತತೆಯ ಸರ್ವವೂ ಸುಟ್ಟು ಬೂದಿಯಾಗಿ ಹೋಗುವುವು.<sup><a epub:type="noteref" href="999-aside.xhtml#id-001.242">೪</a></sup></p>
		<p>ತಮಗಿಂತ ಹೆಚ್ಚಿಗೆ ತಿಳಿದಿರುವರೆಂಬ ನಂಬಿಕೆಯ ಮೇಲೇ ನಮ್ಮ ಹಳೆಯ ಮೈಸೂರಿನ ಆಳುಗಳು ತಮ್ಮನ್ನಾಳುವ ದಣಿಗಳನ್ನು 'ಬುದ್ಧೀ' ಎಂದು ಕರೆದು ಗೌರವಿಸುತ್ತಿದ್ದುದು.</p>
		<p>ಬುದ್ಧಿವಂತಿಕೆಗೆ ನಮ್ಮವರು ಬಹಳ ಪ್ರಾಮುಖ್ಯತೆಯನ್ನು ಕೊಟ್ಟಿದ್ದರು. ವೈದಿಕ ವಾಙ್ಮಯದಲ್ಲಿ ಅದರ ಅಧಿಷ್ಠಾತ್ರಿ ದೇವಿಯನ್ನು 'ಮೇಧಾ' ಎಂದು ಕರೆದು, ಸ್ತುತಿಸುತ್ತಿದ್ದರು. ಅವಳು ಸುಪ್ರಸನ್ನಳಾಗಿ, ನಮ್ಮನ್ನು ಅನುಗ್ರಹಿಸಲಿ-ಎನ್ನುವ 'ಮೇಧಾ ಸೂಕ್ತ'ವು ಋಗ್ವೇದ<sup><a epub:type="noteref" href="999-aside.xhtml#id-001.243">೫</a></sup>, ತೈತ್ತಿರೀಯ ಅರಣ್ಯಕದ ಮಹಾನಾರಾಯಣ ಉಪನಿಷತ್<sup><a epub:type="noteref" href="999-aside.xhtml#id-001.244">೬</a></sup>ರಲ್ಲಿ ಮತ್ತು ಅಥರ್ವವೇದ<sup><a epub:type="noteref" href="999-aside.xhtml#id-001.245">೭</a></sup>ಗಳಲ್ಲಿ ನಾವು ಕಾಣುತ್ತೇವೆ. ಹುಟ್ಟಿದಮಗುವಿಗೆ 'ಮೇಧಾಜನನ' ಎಂಬ ಸಂಸ್ಕಾರವೂ ನಡೆಸಲೇ ಬೇಕೆಂಬ ನಿಯಮವೂ ಮೊನೆಮೊನ್ನೆಯವರೆಗೆ ಕಡ್ಡಾಯವಾಗಿತ್ತು.ವೇದಾಂತದ ಪರಿಭಾಷೆಯಲ್ಲಿ ಹೇಳುವುದದರೆ, ಬುದ್ಧಿ ಮನಸ್ಸು ಮತ್ತು ಅಹಂಕಾರ ಕರಣಗಣದ ರಿಂಗಣ.<em>ಅನುಭವಾಮೃತ</em>ದಲ್ಲಿ<sup><a epub:type="noteref" href="999-aside.xhtml#id-001.246">೮</a></sup>ಮಹಲಿಂಗರಂಗ ಹೇಳುವುದೂ ಇದೇ: ''ಬುದ್ಧಿ ಮನವೆಂಬೆರಡು ರೂಪನು। ಹೊದ್ದಿ ತೋರ್ಪುದು ಕರಣವೊಂದೇ। ಬುದ್ಧಿ ನಿರ್ಮಲವಹುದು ಮಲಿನಾಕಾರವಾ ಮನವು।। ಬುದ್ಧಿಯರಿವುದು ಮರೆವುದಾ ಮನ। ನಿರ್ಧರಿಸಲಾ ಮರೆವಯರಿವೆಯ। ಬದ್ಧರೂಪವನ್ ಅರಿವ್ ಅರಿವೆ ದೃಕ್ ಎನಿಸಿ ತೋರುವುದು।।''.</p>
		<p>ಒಟ್ಟಿನಲ್ಲಿ, ನಿಂತ ನೀರಾಗದೆ ಹಲವಾರು ಕಡೆ ಸುತ್ತಾಡಿ ಬೇರೆ ಬೇರೆ ಪರಿಸರಗಳಲ್ಲಿ ಇದ್ದು, ಮಿಂದು, ಮೆದ್ದು ಬಂದವರ ಬುದ್ಧಿವಂತಿಕೆಯಂತೂ ಬೆಳೆಯುತ್ತಲೇ ಇರುತ್ತೆ. ಇದನ್ನೇ ಅಲ್ಲವೇ ಎಲ್ಲರೂ ಅಪೇಕ್ಷಿಸುವುದು?</p>
		<p class="vertical-delimiter" />
		<p>ಮಹಾಭಾರತದಲ್ಲಿ ದಂಡಿಯಾಗುವಷ್ಟು ಒಂದು ದೊಡ್ಡ ಅಕ್ಷೋಹಿಣಿ ಯಷ್ಟು ಮೇಧಾವಿಗಳ ದಂಡೇ ಇದೆ. ಆಶ್ರಮವಾಸಿಗಳು ಧರ್ಮರಾಯನಿಗೋ ಅವನ ತಮ್ಮಂದಿರಿಗೋ ಅಥವಾ ತಮತಮಗೋ, ಸಂದರ್ಶನಕ್ಕೆ ಬಂದ ರಾಜರಿಗೋ ('ಕೇಳು ಜನಮೇಜಯ' ಅನ್ನುತ್ತಾ) ಬುದ್ಧಿಮಾತುಗಳನ್ನ ಹೇಳುತ್ತಾ ಬಂದರೆಂದು, ತಿಳಿದವರು ತಿಳಿಯಪಡಿಸಿದರೆಂದು ಕಥೆಯ ಮಧ್ಯೆ ಮಧ್ಯೆ ವ್ಯಾಸರು ತಮಗೆ ಬಿಡುವಾದಾಗಲೆಲ್ಲಾ ನಮಗೆ ಅಪ್ಪಣೆ ಕೊಡಿಸಿದ್ದಾರೆ, ಆಣಿಮುತ್ತುಗಳನ್ನು ಕೋದಿದ್ದಾರೆ. ಈ ಬುದ್ಧಿವಂತರಿಗೆಲ್ಲರಿಗೂ ಮೇರು ಪ್ರಾಯನಾಗಿ, ಮೀರಿಸುವವರಿಲ್ಲದವ, ಜಾಣರ ಜಾಣ ನಮ್ಮ ಗೀತಾಚಾರ್ಯ ಕೃಷ್ಣನಿದ್ದಾನೆ.</p>
		<p><em>ವಾಲ್ಮೀಕಿ ರಾಮಾಯಣ</em>ದಲ್ಲಿ<sup><a epub:type="noteref" href="999-aside.xhtml#id-001.247">೯</a></sup>ಒಬ್ಬ ಭಾರೀ ಬುದ್ಧಿವಂತನ ಗುಣಕಥನವನ್ನು ಕವಿ ವಾಲ್ಮೀಕಿಗಳು ಆಂಜನೇಯನನ್ನು ನೆಪಮಾಡಿಕೊಂಡು ನಮ್ಮ ಮುಂದಿಡುತ್ತಾರೆ. ಸಂದರ್ಭ ಹೀಗಿದೆ: ಸೀತೆಯನ್ನು ಕಳೆದುಕೊಂಡು, ಅವಳನ್ನು ಹುಡುಕುತ್ತಾ ಕಿಷ್ಕಿಂದಾ ಕಾಡಿನಲ್ಲಿ ಋಷ್ಯಮೂಕ ಪರ್ವತದ ಬಳಿ ಬಂದಿದ್ದಾರೆ. ಅವರು ಯಾರೆಂದು ತಿಳಿದು ಬರಲು ಸುಗ್ರೀವರಾಜನು ಆಂಜನೇಯನನ್ನು ಕಳಿಸಿದ್ದಾನೆ. ವಾಲ್ಮೀಕಿಗಳು ಹೇಳುತ್ತಾರೆ: ''ಹನುಮಂತನು ಅವರ ಬಳಿ ಹೋಗಿ, ವಿನೀತನಂತೆ ತಲೆ ಬಾಗಿ ನಮಸ್ಕರಿಸಿ, ಅವರೊಡನೆ ಮನೋಜ್ಞವಾದ ಮತ್ತು ಸುಮಧುರ ಮಾತುಗಳನ್ನಾಡಿದನು. ವೀರರಿಬ್ಬರ<br />ಪ್ರಶಂಸೆಯನ್ನು ಯಥಾವತ್ತಾಗಿ, ಯಥೋಚಿತವಾಗಿ ಮಾಡಿದನು. .. .. .. ಯಾರೊಡನೆ ಹೇಗೆ ಮಾತನಾಡಬೇಕು ಎಂಬುದನ್ನ ಚೆನಾಗಿ ತಿಳಿದಿದ್ದ, ಮತ್ತು ಸಂಭಾಷಿಸುವುದರಲ್ಲಿ ನಿಪುಣನಾಗಿದ್ದ ಹನುಮಂತನು ಸುಗ್ರೀವನು ಗೆಳೆತನವನ್ನು ಬಯಸಿ ತನ್ನನ್ನು ಅವರೆಡೆಗೆ ಕಳಿಸಿದ್ದಾನೆಂದು ರಾಮಲಕ್ಷ್ಮಣರಿಗೆ ತಿಳಿಸಿ ಮೌನವಾದನು." ಆಗ ರಾಮ ಲಕ್ಷ್ಮಣನಿಗೆ ಹೇಳುತ್ತಾನೆ: ''ಸೌಮಿತ್ರೇ, ಋಗ್ವೇದ ಯಜುರ್ವೇದ ಮತ್ತು ಸಾಮವೇದ- ಈ ಮೂರೂ ವೇದಗಳನ್ನು ಅಧ್ಯಯನಮಾಡಿ ಶಿಕ್ಷಣ ಪಡೆಯದವನಿಗೆ ಹೀಗೆ ಮಾತನಾಡಲು ಸಾಧ್ಯವಿಲ್ಲ.''<sup><a epub:type="noteref" href="999-aside.xhtml#id-001.248">೧೦</a></sup>ಕೆಲವು ಶಾಸ್ತ್ರಗ್ರಂಥಗಳನ್ನು ಅಧ್ಯಯನ ಮಾಡುವಾಗ ಮನೋನಿಯಮದಿಂದಲೂ, ಸಾವಧಾನದಿಂದಲೂ ವಿನಯಪೂರ್ವಕವಾಗಿ ಅಭ್ಯಸಿಸಬೇಕು. ಇನ್ನು ಕೆಲವಕ್ಕೆ ನೆನಪಿನಲ್ಲಿರಿಸಿಕೊಳ್ಳಲೇ ಬೇಕಾದ 'ಧಾರಣಪಟುತ್ವ' ಅನಿವಾರ್ಯ. ಮತ್ತು ಕೆಲವಾದರೋ 'ಊಹೆ' 'ರಹಸ್ಯ' ಒಳಸುಳಿಗಳಿಂದ ಪರಿವೃತವಾಗಿರುವ ಕಾರಣ ಅವುಗಳ ಒಳನೋಟಗಳನ್ನು ಚೆನ್ನಾಗಿ 'ತಿಳಿ'ದುಕೊಳ್ಳುವ ವಿದ್ವತ್ತು ಬೇಕಾಗುತ್ತೆ, ಇದನ್ನೇ ಮೂರು ವಿಶೇಷ ಪದಗಳಿಂದ ಕವಿ ಸೂಚಿಸುತ್ತಿರುವುದು.</p>
		<p>ಮುಂದುವರಿದು, ರಾಮ ಹೇಳುತ್ತಾನೆ: ''ಈ ಆಂಜನೇಯ ಇಷ್ಟುಹೊತ್ತು ಸುದೀರ್ಘವಾಗಿ ಮಾತನಾಡಿದನಲ್ಲ, ಒಂದಾದರೂ ಅಪಶಬ್ದ ಇವನ ಬಾಯಿಂದ ಹೊರಬರಲಿಲ್ಲವಲ್ಲ. ಮುಖ, ಕಣ್ಣು, ಹಣೆ, ಹುಬ್ಬು ಯಾವದೇ ಆಗಲಿ ತಿರುವುತ್ತ ಅನವಶ್ಯಕ ಅಂಗಚೇಷ್ಟೆ ಮಾಡುತ್ತ ಮಾತನಾಡಲಿಲ್ಲವಲ್ಲಾ'' ಎನ್ನುತ್ತಾನೆ. (ರಾಗವಾಗಿ ಮಾತನಾಡುವುದು, ಬೇಗಬೇಗ ಹೇಳುವುದು, ತಲೆಯಲ್ಲಾಡಿಸಿಕೊಳ್ಳುತ್ತಾ ಮಾತನಾಡುವುದು, ಬರೆದುಕೊಂಡಿದ್ದನ್ನ ಓದುವುದು, ತನಗೇ ಅರ್ಥವಾಗದ್ದನ್ನ ಬಡಬಡಿಸುವುದು, ಸಣ್ಣ ಕೀರಲು ದನಿಯಲ್ಲಿ ಕಿರುಚುವುದು- ಇವು ಕೀಳುದರ್ಜೆಯ 'ಪಾಠಕಾಧಮ'ರ ನಡವಳಿಕೆ ಎನ್ನುತ್ತಾರೆ ವಾಚನಶಾಸ್ತ್ರಜ್ಞರು)<sup><a epub:type="noteref" href="999-aside.xhtml#id-001.249">೧೧</a></sup>. ಎಣ್ಣೆತುಂಬಿದ ಕೊಡವೊಂದನ್ನು ತಲೆಯಮೇಲೆ ಹೊತ್ತಿರುವವರಂತೆ ನಿಶ್ಚಲರಾಗಿ ಸಾವಧಾನತೆಯಿಂದ ಸಂಭಾಷಿಸಬೇಕಂತೆ. ''ಇವನು ವಿಷಯನಿರೂಪಣೆ ಮಾಡುವಾಗ ವಿಸ್ತರಿಸದೆ, ಎಷ್ಟು ಬೇಕೋ ಅಷ್ಟನ್ನೇ ಸ್ಪಷ್ಟವಾಗಿ ಅವಸರ ಪಡದೆ, ಹೇಳಿದ. ಕೇಳುಗರ ಮನಸ್ಸಿಗೆ ಹರ್ಷತರುವ ರೀತಿ ಮಾತನಾಡಿದ" -ಎನ್ನುತ್ತಾನೆ, ಮೊದಲನೋಟದಲ್ಲೇ ಮಾರುಹೋದ ಶ್ರೀರಾಮ. ಅಪರಿಚಿತರೊಡನೆ ಸಂಭಾಷಿಸಿ, ಹೇಳಬೇಕಾದುದನ್ನೆಲ್ಲಾ ಸಮಯೋಚಿತವಾಗಿ ಹೇಳಿ, ಪ್ರತಿಪಕ್ಷದವರ ಇಂಗಿತ ಮನೋನುಕೂಲ ಅರಿತು, ತನ್ನ ಸ್ಥಾನಮಾನದ ಇತಿಮಿತಿಯೊಳಗೆ ಕಾರ್ಯಸಾಧನೆ ಮಾಡಿಕೊಳ್ಳುವ ದೂತನ ಚಾಕಚಕ್ಯತೆಯನ್ನು ಹನುಮಂತ ಹೇಗೆ ನಿರ್ವಹಿಸುತ್ತಿದ್ದಾನೆ -ಎಂಬುದನ್ನ ಕವಿ ವಾಲ್ಮೀಕಿಗಳು ನಿರೂಪಿಸುತ್ತಿದ್ದಾರೆ. ಇದನ್ನೇ ಮುಂದೆ, ಚಾಣಕ್ಯ ತನ್ನ<em>ಅರ್ಥಶಾಸ್ತ್ರ</em>ದಲ್ಲಿ<sup><a epub:type="noteref" href="999-aside.xhtml#id-001.250">೧೨</a></sup>ದೂತಕರ್ಮವೆಂದು ವಿವರಿಸಿರುವುದು.</p>
		<p>ಮುಂದೆ, ಸೀತಾನ್ವೇಷಣೆಯ ಸಂದರ್ಭದಲ್ಲಿ ಸುಗ್ರೀವನೂ ಈ ಹುರಿದುಂಬಿಸುವ ಮಾತುಗಳನ್ನೇ ತನ್ನ ಮೆಚ್ಚುಗೆಯ ಪ್ರಜೆಗೆ ಹೇಳುತ್ತಾನೆ: ''ಹನುಮ! ನೀನು ಬಲ, ಬುದ್ಧಿ, ಪರಾಕ್ರಮ, ದೇಶಕಾಲಕ್ಕನುಗುಣವಾದ ವ್ಯವಹಾರಚಾತುರ್ಯ, ನಯ, ವಿನಯ- ಎಲ್ಲ ಬಲ್ಲ ಪಂಡಿತ. ಆಗುವುದಾದರೆ ನಿನ್ನಿಂದಲೇ ಈ ಕಾರ್ಯಸಾಧನೆ ಸಾಧ್ಯ!'' ಹೀಗೆಂದಾಗ, ಶ್ರೀರಾಮನೂ ಯೋಚಿಸಿ, ದನಿಗೂಡಿಸುತ್ತಾನೆ: ''ನನಗೂ ನಂಬಿಕೆ ಇದೆ. ಕಾರ್ಯಸಾಧನೆಯಲ್ಲೇ ತತ್ಪರನಾಗುವಂಥವನು, ಇವನು. ನಿಶ್ಚಿತವಾದ ಪ್ರಯೋಜನವನ್ನು ಖಂಡಿತಾ ಹನುಮಂತನು ಸಾಧಿಸುತ್ತಾನೆ.''<sup><a epub:type="noteref" href="999-aside.xhtml#id-001.251">೧೩</a></sup></p>
		<p>ಇನ್ನೊಂದೆಡೆ, ಅಶೋಕವನದಲ್ಲಿ ಸೀತೆಯನ್ನು ಕಂಡಾಗ, ತಾನು ಬಂದ ಉದ್ದೇಶ, ತಾನು ತಂದ ಸಂದೇಶಗಳನ್ನು ಅವಳಿಗೆ ಅನುಮಾನ ಬಾರದ ರೀತಿಯಲ್ಲಿ ಸಮರ್ಪಕವಾಗಿ ಹೇಗೆ ತಿಳಿಸುವುದೆಂದು ಯೋಚಿಸುತ್ತಾ ಮರದ ಮೇಲೆ ಕುಳಿತ ಈ ಆಂಜನೇಯನ ಯೋಚನಾಲಹರಿಗಳನ್ನು ಬಣ್ಣಿಸುತ್ತಾ ಕೊನೆಗೆ ಕವಿ ವಾಲ್ಮೀಕಿ ಹೇಳುತ್ತಾರೆ: ''ಎಲ್ಲಾ ಸಾಧಕಬಾಧಕಗಳನ್ನು ತೂಗಿ ನೋಡಿ, ಇದೇ ಸರಿಯೆಂದು ನಿಶ್ಚಯಿಸಿ, 'ಮಹಾಮತಿ'ಯಾದ ಹನುಮಂತನು ತನ್ನ ಮಧುರ ಮಾತುಗಳಿಂದ ಸೀತೆಗೆ ಇಂತೆಂದನು.''<sup><a epub:type="noteref" href="999-aside.xhtml#id-001.252">೧೪</a></sup></p>
		<p>ಹೆಜ್ಜೆ ಹೆಜ್ಜೆಗೂ ತನ್ನ ನಡವಳಿಕೆಯಿಂದ ತಾನೆಷ್ಟು ತಿಳಿದವ, ತಿಳಿದು ನಡೆಯುವವ, ಮುಂದಾಲೋಚನೆಯಿಂದ ಕಾರ್ಯನಿರ್ವಹಿಸುವವ, ಶ್ರದ್ಧೆ ಧೃಡತೆ ನಂಬಿಕೆ ಸಾಹಸಗಳ ಮೂರ್ತರೂಪವಾದವ- ಎನ್ನುವ ಕಾರಣಕ್ಕೇ ರಾಮಾಯಣದಲ್ಲಿ 'ದಾಸರಲ್ಲಿ ವಿಶೇಷ'ನಾದ ಹನುಮಂತನಿಗೆ ಒಂದು ವಿಶಿಷ್ಟಸ್ಥಾನ. ''ನೀನು ಯಾರಪ್ಪಾ?" -ಎಂದು ಶ್ರೀರಾಮನೇ ಪ್ರಶ್ನಿಸಿದಾಗ,<em>ಆಧ್ಯಾತ್ಮ ರಾಮಾಯಣ</em>ದಲ್ಲಿ ಇವನು ಹೇಳುತ್ತಾನಂತೆ: ''ದೇಹ-ಬುದ್ಧಿಯಿಂದ ನಾನು ನಿನ್ನ ಸೇವಕ, ದಾಸ, ಭಂಟ; ಜೀವ-ಬುದ್ಧಿಯಿಂದ ಹೇಳುವುದಾದರೆ ನಾನು ನಿನ್ನ ಗುಣ-ದೋಷಗಳನ್ನೇ ಮೈವೆತ್ತ ನಿನ್ನದೊಂದು ಭಾಗ, ಅಂಶ ಮಾತ್ರ; ಆತ್ಮ-ಬುದ್ಧಿಯಿಂದ ನೋಡುವುದಾದರೆ ನಾನು ನೀನೇ!'' - ಎನ್ನುತ್ತಾನಂತೆ!<sup><a epub:type="noteref" href="999-aside.xhtml#id-001.253">೧೫</a></sup>ಇದಕ್ಕೇ ಅಲ್ಲವೇ, ಮೈ-ಮನಗಳಿಗೆ ಆರೋಗ್ಯಕೋರುತ್ತಾ, ಇಂತಹ ಪ್ರಾತಃಸ್ಮರಣೀಯ ವ್ಯಕ್ತಿಗಳನ್ನು ನೆನೆಸಿಕೊಳ್ಳುತ್ತಾ ಅವರ ಶಕ್ತಿ, ಸಾಮಥ್ರ್ಯ, ಹೆಗ್ಗಳಿಕೆ, ಎದೆಗಾರಿಕೆ, ಮಾತುಗಾರಿಕೆ ಎಲ್ಲಾಕ್ಕೂ ಮಿಗಿಲಾಗಿ ಬುದ್ಧಿವಂತಿಕೆಯ ವೈಶಿಷ್ಟ್ಯಗಳನ್ನು ಕೊಂಡಾಡುವುದು?<sup><a epub:type="noteref" href="999-aside.xhtml#id-001.254">೧೬</a></sup>ಬುದ್ಧಿವಂತನಾದ ಕಾರಣಕ್ಕೇ ಎಲ್ಲರೂ<br />ತಲೆಬಾಗಿ ನಮಸ್ಕರಿಸುವುದು.<sup><a epub:type="noteref" href="999-aside.xhtml#id-001.255">೧೭</a></sup>ಅಂದಿನಿಂದ ಇಂದಿನವರೆಗಿನ ಅಂತಹ ಎಲ್ಲ ವರಿಷ್ಠ ಬುದ್ಧಿವಂತರಿಗೆ ನನ್ನದೂ ನಮಸ್ಕಾರ!</p>
	</section>
	<section class="level1 numbered" epub:type="chapter" role="doc-chapter" id="id-P1.09">
		<p class="text-center"><strong>ಜಗವೆಲ್ಲ ಮಲಗಿರಲು ನೀನೆದ್ದು ಜಾಗು!</strong></p>
		<p class="verse">ಉತ್ತಿಷ್ಠತ, ಜಾಗ್ರತ, ಪ್ರಾಪ್ಯ ವರಾನ್ ನಿಬೋಧತ;<br />ಕ್ಷುರಸ್ಯ ಧಾರಾ ನಿಶಿತಾ ದುರತ್ಯಯಾ,<br />ದುರ್ಗಂ ಪಥಸ್ ತತ್ ಕವಯೋ ವದಂತಿ।।</p>
		<p class="verse-author"><strong><em>-ಕಠೋಪನಿಷತ್ ೩:೧೪</em></strong></p>
		<p class="myquote">ಏಳು, ಜಾಗ್ರತನಾಗು, ಎಚ್ಚರದಿಂದಿರುತಲೇ ಸಾಗು,<br />ಬಲ್ಲವರ ಬಳಿ ಸಾರಿ, ಮೇರು ತಿಳಿವಳಿಕೆ ಗಳಿಸು;<br />ಕತ್ತಿಯಲುಗಿನ ಮೇಲೆ ನಡೆವ ದಾರಿಯೋ ಕಡಿದು-<br />ಅಳಿವು ಉಳಿವಿನ ಪ್ರಶ್ನೆ ಎಂದೆದುರಿಸುತ ಸೆಣೆಸು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ತ್ರಿಶಂಕು ಕಥೆ :: ಒಂದು ಅಧ್ಯಯನ</h1>
		<p>ತ್ರಿಶಂಕುವಿನ ಕಥೆ<sup><a epub:type="noteref" href="999-aside.xhtml#id-001.256">೧</a></sup>ಯನ್ನ ನಾವು ರಾಮಾಯಣ<sup><a epub:type="noteref" href="999-aside.xhtml#id-001.257">೨</a></sup>ಮಹಾಭಾರತ<sup><a epub:type="noteref" href="999-aside.xhtml#id-001.258">೩</a></sup>, ಕೆಲವು ಪುರಾಣಗಳು<sup><a epub:type="noteref" href="999-aside.xhtml#id-001.259">೪</a></sup>ಮುಂತಾದ ಕಡೆಗಳಲ್ಲಿ<sup><a epub:type="noteref" href="999-aside.xhtml#id-001.260">೫</a></sup>ಕೇಳಿದ್ದೇವೆ. ವಿಶ್ವಾಮಿತ್ರನು ತನ್ನ ಛಲ ಸಾಧಿಸಿಕೊಳ್ಳುವುದಕ್ಕೋಸ್ಕರ ಮಾಡಿದ ಹಲವು ದುಸ್ಸಾಹಸದ, ಹಠಸಾಧನೆಯ ಕೆಲಸದ ಕತೆಗಳಲ್ಲಿ ಈ<em>ತ್ರಿಶಂಕು ಉಪಾಖ್ಯಾನ</em>ಬಹಳ ಪ್ರಸಿದ್ಧವಾದುದು. ಅದರ ಮುಖ್ಯ ಭಾಗ ಹೀಗಿದೆ:</p>
		<p>ಒಬ್ಬ ರಾಜ ಇದ್ದನಂತೆ. ಅವನ ಹೆಸರು ತ್ರಿಶಂಕು ಅಂತ. ಅವನ ಮೊದಲ ಹೆಸರು ಹಾಗಿರಲಿಲ್ಲ;<em>ಸತ್ಯವ್ರತ</em>ಅಂತ ಇತ್ತು. ಅವನು ಒಳ್ಳೆಯವನು; ಆದರೆ ಸ್ವಚ್ಛಂದ ಪ್ರವೃತ್ತಿಯವನು. ಸತ್ಯವಾದಿ, ಜಿತೇಂದ್ರಿಯ; ಆದರೆ, ದುಡುಕು ಸ್ವಲ್ಪ ಜಾಸ್ತಿ. ಇಂಗ್ಲೀಷಿನಲ್ಲಿ<em>ಮ್ಯಾವರಿಕ್</em>ಅನ್ನುತ್ತಾರಲ್ಲ ಹಾಗೆ. ಎಲ್ಲರ ಹಾಗೆಯೇ ಇದ್ದು ಬಿಡುವ ಸಂಪ್ರದಾಯ- ಶರಣ ಅವನಾಗಿರಲಿಲ್ಲ. ರಾಜನಾಗಿದ್ದರೂ, ಜಗಳ ಆಡಿಕೊಂಡು ಅರಮನೆ ಬಿಟ್ಟುಹೊಗಿದ್ದ; ಕಾಡಿಗೆ ಹೋಗಿ ಅಲ್ಲಿ ಅಲೆಯುತ್ತಿದ್ದಾಗ, ಊರ ಹೊರಗಿನ ಜನಗಳ ಜೊತೆಯೇ ಅವರಂತೆಯೇ ಇದ್ದು ಜೀವನ ಮಾಡುತ್ತಾ ಇದ್ದ. ಬೇಡಿದವರಿಗೆ ಸಹಾಯ ನೀಡುತ್ತಲ್ತೂ ಇದ್ದ<sup><a epub:type="noteref" href="999-aside.xhtml#id-001.261">೬</a></sup>. ಭಾರೀ ಕನಸುಗಳನ್ನೂ ಕಾಣುತ್ತಲೂ ಇದ್ದ.</p>
		<p>ಅವನದು ಬಲು ಆತ್ಮವಿಶ್ವಾಸ. ಹೇಳುತ್ತಿದ್ದ: ''ಜನರನ್ನ ಪ್ರೇರೇಪಿಸುವುದು ಹಾಗಿರಲಿ, ಚೈತನ್ಯವನ್ನ ತುಂಬಿ, ಮರಗಿಡಗಳನ್ನೂ ಕಲ್ಲನ್ನೂ ನಾನು ಕುಣಿಸಾಡಿಸಬಲ್ಲೆ! ಪರ್ವತ ಶಿಖರದಷ್ಟು ಎತ್ತರ ಎತ್ತರಕ್ಕೆ ನನ್ನ ಕೀರ್ತಿ ಏರಬೇಕು! ಸೂರ್ಯನೇ ನನಗೆ ಆದರ್ಶ, ಅವನಂತೆಯೇ ನಾನು ಆತ್ಮಸ್ವರೂಪಿ! ನನಗೆ ಸಾಕಷ್ಟು ವರ್ಚಸ್ಸಿದೆ, ನಾನು ಓದಿ ಬರೆದು ನೋಡಿ ಕೇಳಿ ಕಲಿತು- ತಿಳಿದಿದ್ದೇನೆ, ಜಾಣನೂ ಆಗಿದ್ದೇನೆ, ನಾನು ಮೇಧಾಸಂಪನ್ನ! ನಾನು ಅಮೃತನಾಗಬೇಕು, ನಾನು ಹುಟ್ಟು ನೋವು ನಲಿವು ಸಾವು ಹೀಗೆ ಬದಲಾವಣೆಗಳಿಂದ ದೂರವಾಗಬೇಕು, ಅವ್ಯಯನಾಗಬೇಕು; ಆಗುತ್ತೀನಿ!''<sup><a epub:type="noteref" href="999-aside.xhtml#id-001.262">೭</a></sup></p>
		<p>ಇಷ್ಟಿದ್ದರೂ, ಮೂರು ಮಹಾ ತಪ್ಪುಗಳನ್ನ ಮಾಡಿ, ಈ 'ತ್ರಿಶಂಕು' ಅಂತ ಅಡ್ಡ ಹೆಸರನ್ನ ನಮ್ಮ ಸತ್ಯವ್ರತ ಗಳಿಸಿಕೊಂಡಿದ್ದ. ಚಿಕ್ಕಂದಿನಲ್ಲೇ ಅಮ್ಮ ಅಪ್ಪ ಹೇಳಿದ ಹಾಗೆ ಕೇಳದೆ, ಬೈಯಿಸಿಕೊಂಡು, ಅಪ್ಪನೇ ಮಗನಿಗೆ ಶಾಪ ಹಾಕಿದ್ದ; ಅದು ಒಂದು ತಪ್ಪು. ಯುವಕನಾಗಿದ್ದಾಗ, ಯಾವುದೋ ಒಬ್ಬಳು ಹುಡುಗಿಯನ್ನ ಪ್ರೇಮಿಸಿದ್ದ. ಅವಳ ಒಪ್ಪಿಗೆ ಇಲ್ಲದೆ, ಅವಳನ್ನ ಯಾರಿಗೋ ಕೊಟ್ಟು ಮದುವೆ ಮಾಡಬೇಕು ಅಂತ ಇದ್ದಾಗ, ಮದುವೆ ಮಂಟಪಕ್ಕೇ ಹೋಗಿ, ಅವಳನ್ನ ಹಾರಿಸಿಕೊಂಡು ಬಂದು ಲಗ್ನವಾಗಿ<sup><a epub:type="noteref" href="999-aside.xhtml#id-001.263">೮</a></sup>, ಎರಡೂಕಡೆಯ ನೆಂಟರಿಷ್ಟರ ಕೋಪಕ್ಕೆ ಗುರಿಯಾಗಿದ್ದ; ಇದು ಎರಡನೆಯ ಅಪರಾಧ. ಹಸಿವು-ಕೋಪ ತಡೆಯಲಾರದೆ ಕ್ಷಾಮ ಬಂದ ಯಾವುದೋ ಒಂದು ಕಷ್ಟಕಾಲದಲ್ಲಿ, ಕೆಟ್ಟ ಘಳಿಗೆಯಲ್ಲಿ ಮೂರ್ಖತನದಿಂದ ಗೋ-ಮಾಂಸ ತಿಂದುಬಿಟ್ಟಿದ್ದ, ಬೇರೆಯವರಿಗೂ ತಿನ್ನಿಸಿದ್ದ- ಇದು ಮೂರನೆಯ ಪಾಪ. ಇಂತಹ ಮೂರು ಕಳಂಕಗಳನ್ನು ಹೊತ್ತ ಈ ಸೂರ್ಯವಂಶದ ತ್ರಯ್ಯಾರುಣ<sup><a epub:type="noteref" href="999-aside.xhtml#id-001.264">೯</a></sup>ನ ಮಗ ಸತ್ಯವ್ರತನನ್ನ 'ತ್ರಿ-ಶಂಕು' ಅಂತ ಜನ ಕರೆಯುತ್ತಿದ್ದರು. ('ಶಂಕು' ಅಂದರೆ ದುಷ್ಕೃತ್ಯ, ಪಾಪ ಎಂದರ್ಥ.)</p>
		<p>ತ್ರಿಶಂಕುವಿಗೆ ಏನೇನೋ ಅಕಾಕ್ಷೆ. ಎಲ್ಲರೂ ತಪಸ್ಸು ಮಾಡಿ, ಯಜ್ಞ ಯಾಗ ನಡೆಸಿ, ಪುಣ್ಯ ಸಂಪಾದಿಸಿ, ಸ್ವರ್ಗಕ್ಕೆ ಹೋಗ್ತಾರೆ- ಇದನ್ನ ಅವನು ಓದಿದ್ದ, ಕೇಳಿದ್ದ. ಆ ರೀತಿ ಪುಣ್ಯ ಮಾಡಿದವರು, ತಾವು ಇಲ್ಲಿ, ಈ ಭೂಮಿನಲ್ಲಿದ್ದಾಗ ಒಳ್ಳೊಳ್ಳೆ ಕೆಲಸಗಳನ್ನೆಲ್ಲಾ ಮಾಡಿ, ಆಮೇಲೆ ಅವರು ನಿಧನರಾದ ಮೇಲೆ, ತಮ್ಮ ಪುಣ್ಯ-ಪಾಪದ ಫಲವಾಗಿ ಅವರಿಗೆ ಸ್ವರ್ಗ ಸಿಗುತ್ತೆ. ಅಥವಾ ನರಕಕ್ಕೆ ಹೋಗ್ತಾರೆ, ಅಥವಾ ಅವರು ಪುನರ್ಜನ್ಮ ಪಡೆದು, ಇದೇ ಭೂಮಿಯಲ್ಲೇ ಮನುಷ್ಯರಾಗೋ ಮತ್ತೆ ಹುಟ್ಟುತ್ತಾರೆ. ಅಥವಾ ಪ್ರಾಣಿಗಳಾಗೋ ಪಕ್ಷಿಗಳಾಗೋ ಹುಟ್ಟುತ್ತಾರೆ- ಅಂತ ಅವನು ತಿಳಿದುಕೊಂಡಿದ್ದ. ಹಾಗೇ, ಇನ್ನೊಂದು ಜನ್ಮದಲ್ಲಿ ಸುಖ ಪಡೆಯೋದು ಅಥವಾ ಆ ಪುನರ್ಜನ್ಮ ಏನೂ ಇಲ್ಲದೇ ತುಂಬಾ ಪುಣ್ಯ ಮಾಡಿ ಸ್ವರ್ಗಕ್ಕೆ ಹೋಗಿ ಸೇರೋದು- ಈ ವಿಚಾರ ಅವನಿಗೆ ಗೊತ್ತಿತ್ತು. ಆದರೂ ಅವನಿಗೊಂದು ಆಕಾಂಕ್ಷೆ ಇತ್ತು. ಏನಪ್ಪಾ ಅಂದ್ರೆ, ಹೌದು, ನಾವು ನಿಧನರಾದ ಮೇಲೆ ನಾವು ಸ್ವರ್ಗಕ್ಕೆ ಹೋಗ್ತಿವೋ ನರಕಕ್ಕೆ ಹೋಗ್ತಿವೋ ಆ ವಿಚಾರ ನಮಗೆ ಹೇಗೆ ಗೊತ್ತಾಗುತ್ತೆ. ನಾವು ಈ ಮನುಷ್ಯ ಜನ್ಮದಲ್ಲಿ, ಜೀವ ಇರುವಾಗಲೇ ಸ್ವರ್ಗಕ್ಕೆ ಹೋಗಲು ಸಾಧ್ಯವೇ?- ಅಂತ ಅವನು ಅಗಾಗ್ಗೆ ಯೋಚನೆ ಮಾಡ್ತಾ ಇದ್ದ.</p>
		<p>ಒಮ್ಮೆ ಅವನಿಗೂ ಗಾದಿಪುತ್ರ ಕೌಶಿಕ ವಿಶ್ವಾಮಿತ್ರನಿಗೂ ಭೇಟಿಯಾಯ್ತು. ಹಿಂದೆ, ವಿಶ್ವಾಮಿತ್ರರು ತಪಸ್ಸು ಮಾಡಲು ಮನೆಯಿಂದ ದೂರ ಎಲ್ಲೋ ಹೋಗಿ ಬಲು ಕಾಲ ಇದ್ದಾಗ, ಕಷ್ಟದಲ್ಲಿದ್ದ ಅವರ ಮನೆಯವರಿಗೆ ಈ ರಾಜ ಅಲ್ಪಸ್ವಲ್ಪ ಸಹಾಯಾನೂ ಮಾಡಿದ್ದ. ಜೊತೆಗೆ, ಅವನು ವಿಶ್ವಾಮಿತ್ರರ ತಪಃಶಕ್ತಿಯ ಸಾಧನೆಗಳನ್ನೆಲ್ಲ ಕೇಳಿದ್ದ. ಅವರಿಗೆ ನಮಸ್ಕಾರ ಮಾಡಿದ. ಉಭಯಕುಶಲೋ ಪರಿಗಳೆಲ್ಲಾ ಆದಮೇಲೆ, ಈ ರಾಜ ತನ್ನ ಅಹವಾಲುಗಳನ್ನೆಲ್ಲಾ ಅವರಿಗೆ ಹೇಳಿಕೊಂಡ.''ನೀವು ಇಷ್ಟೊಂದು ತಪಃಶಕ್ತಿಯಿಂದ ಏನೋನೋ ಸಾಧನೆಗಳನ್ನು ಮಾಡಿದ ಕತೆಗಳನ್ನೆಲ್ಲಾ ಕೇಳಿದ್ದೀನಿ. ನಿಮ್ಮ ಬಗ್ಗೆ ನನಗೆ ತುಂಬಾ ಗೌರವ. ನನಗೊಂದು ಉಪಕಾರ ಮಾಡ್ತೀರಾ?'' -ಅಂತ.</p>
		<p>''ಆಗಲಪ್ಪ, ನಿನಗೆ ಏನು ಬೇಕು?'' -ಅಂತ ವಿಶ್ವಾಮಿತ್ರ್ರರು ಕೇಳಿದರು.</p>
		<p>ಆವಾಗ ಅವನು, ''ನಿಜವಾಗಲೂ ನೀವು ಮಾತು ಕೊಡ್ತೀರಾ? ತಪ್ಪೊದಿಲ್ಲಾ ತಾನೇ? ನನ್ನ ಅಕಾಂಕ್ಷೆಯನ್ನ ಈಡೇರಿಸುತ್ತೀರಿ ತಾನೇ?"- ಅಂತ ಅವನು ವಿಶ್ವಾಮಿತ್ರರನ್ನ ಕೇಳಿದ.</p>
		<p>ವಿಶ್ವಾಮಿತ್ರರು, ''ಹೇಳಪ್ಪ ಪರ್ವಾಗಿಲ್ಲ, ನನ್ನ ಕೈಲಾದ್ರೆ ಖಂಡಿತ ಮಾಡ್ತೀನಿ" -ಅಂತ ಹೇಳಿದರು.</p>
		<p>''ನಿಮ್ಮ ಕೈಲಾಗದೇ ಇರುವುದು ಏನಿದೆ ಹೇಳಿ. ಖಂಡಿತ ನೀವು ಮಾಡೆ ಮಾಡ್ತೀರಿ ಅಂತ ನನಗೆ ಗೊತ್ತು, ನೀವು ಮಾತು ಕೊಟ್ಟರೆ ಮಾತ್ರಾ ನಾನು ಹೇಳ್ತೀನಿ'', ಅಂತ ತ್ರಿಶಂಕು ತನ್ನ ಕೋರಿಕೆಯನ್ನ ಹೇಳಿದ. ''ನನ್ನ ಆಕಾಂಕ್ಷೆ ಇದು, ಸ್ವಾಮಿ. ನಾನು ಒಳ್ಳೆ ಮನುಷ್ಯ, ನಾನೊಬ್ಬ ರಾಜ. ಈಗೇನೋ ನಾನು ಏನೋ ಕಾರಣಕ್ಕಾಗಿ ಕಾಡಲ್ಲಿ ಅಲೀತಾ ಇದೀನಿ. ಹಿಂದೆ, ನನ್ನ ರಾಜ್ಯದಲ್ಲಿ ಪ್ರಜೆಗಳಿಗೆಲ್ಲಾ ಏನೇನು ಒಳ್ಳೇದು ಮಾಡಬೇಕೋ, ಅದನ್ನೆಲ್ಲಾ ಮಾಡಿಕೊಟ್ಟಿದ್ದೀನಿ. ಸಾಕಷ್ಟು ಪುಣ್ಯಾನೂ ಗಳಿಸಿದ್ದೀನಿ- ಅಂತ ನನಗೆ ನಂಬಿಕೆ ಇದೆ. ಧರ್ಮಬೀರು ನಾನು. ಆದರೆ ನನ್ನ ಆಸೆ ಒಂದಿದೆ. ಏನಪ್ಪ ಅಂದ್ರೆ- ನಾನು ಈ ಜನ್ಮದಲ್ಲಿ, ಹೀಗಿದ್ದಾಗಲೇ ಸ್ವರ್ಗವನ್ನು ಹೋಗಿ ನೋಡ್ಕೊಂಡು ಬರಬೇಕು!''</p>
		<p>''ಅಯ್ಯೋ ಹುಚ್ಚ!'', ಅಂತ ವಿಶ್ವಾಮಿತ್ರರು ಹೇಳಿದರು. ''ಯಾಕಯ್ಯ ಈ ತರಹದ ಆಸೆ ಇಟ್ಕೊಂಡಿದ್ದೀಯಾ? ನೀನು, ಈ ಜನ್ಮದಲ್ಲಿ ಒಳ್ಳೆ ಕೆಲಸಗಳನ್ನು ಮಾಡಿದ್ರೆ, ಪುಣ್ಯದ ಕೆಲಸಗಳನ್ನು ಮಾಡಿದ್ರೆ, ಆ ಪುಣ್ಯದ ಫಲವಾಗಿ, ನೀನು ಕೊನೆಯುಸಿರೆಳೆದ ಮೇಲೆ ಅಂದರೆ ಸತ್ತ ಮೇಲೆ ನೀನು ಸ್ವರ್ಗ ಸೇರೇ ಸೇರ್ತೀಯಾ" -ಅಂತ ವಿಶ್ವಾಮಿತ್ರ ಹೇಳಿದರು.</p>
		<p>ಆವಾಗ ತ್ರಿಶಂಕು ಹೇಳಿದ- ''ಸ್ವಾಮಿ ನಾನು ಮೊದಲೇ ಹೇಳಲಿಲ್ವಾ? ನೀವು ಮಾತೂ ಕೊಡಲಿಲ್ವಾ? ನಾನು ಈ ಜನ್ಮದಲ್ಲೇ ಸ್ವರ್ಗ ಸೇರಬೇಕು; ಅದಕ್ಕೋಸ್ಕರ ನಿಮ್ಮನ್ನು ಆಶ್ರಯಿಸ್ತಾ ಇದೀನಿ. ಇದಕ್ಕಾಗಿ ನೀವು ಏನು ಹೇಳಿದರೂ ಅದನ್ನೆಲ್ಲಾ ಖಂಡಿತಾ ನಾನು ಮಾಡುತ್ತೀನಿ'' -ಅಂತ, ಅವನು ದುಂಬಾಲು ಬಿದ್ದ. ಏನೇನೋ ಮಾತುಕತೆಗಳು ನಡೆಯಿತು. ತ್ರಿಶಂಕು ತನ್ನ ಪಟ್ಟನ್ನು ಬಿಡಲಿಲ್ಲ. ''ನೀವು ಮಾತು ಕೊಟ್ಟಿದ್ದೀರಿ; ನಿಮ್ಮ ಕೈಲಿ ಇದು ಸಾಧ್ಯ; ಇದನ್ನು ನೀವು ನಡೆಸಿಕೊಡಲೇಬೇಕು." -ಅಂತ ಅಲ್ಲೇ ಅವರ ಕಾಲು ಹಿಡಿದು, ಈ ಇಕ್ಷ್ವಾಕುಕುಲವರ್ಧನ ಕುಳಿತ.</p>
		<p>ವಿಶ್ವಾಮಿತ್ರರು ಯೋಚನೆ ಮಾಡ ತೊಡಗಿದರು. ಹೌದು, ಅವರು ಏನೇನೋ ಸಾಧನೆಗಳೆಲ್ಲಾ ಮಾಡಿದ್ದರು. ತಾವು ಛಲ ತೊಟ್ಟು ಅಪೂರ್ವವಾದ ವಿಕ್ರಮಗಳನ್ನೆಲಾ ಸಾಧಿಸಿದ್ದರು. ಹಿಂದೆ ಒಬ್ಬ ಸಾಮಾನ್ಯ ರಾಜ ಆಗಿದ್ದೋರು, ಸಾಧನೆ ಮಾಡಿ ರಾಜರ್ಷಿಗಳಾದರು. ಅಮೇಲೆ ಇನ್ನೂ ವಿಶೇಷ ಸಾಧನೆಗಳನ್ನು ಮಾಡಿ ಬ್ರಹ್ಮರ್ಷಿಗಳಾದರು. ತಮಗಾಗದವರೂ ಸಹ ಮೆಚ್ಚಿ 'ಭೇಷ್' ಅನ್ನೋ ಹಾಗೆ, ವಿಶೇಷ ಕೆಲಸಗಳನ್ನು ಮಾಡಿದರು. ದುಷ್ಟರನ್ನ ಸದೆ ಬಡಿದರು. ಮಂದೆ, ತಮ್ಮ ತಪಸ್ಸಿನ ಎಲ್ಲಾ ಸಿದ್ಧಿಗಳನ್ನ 'ಬಲ ಅತಿಬಲ'ಗಳನ್ನ ತನ್ನ ಪಟ್ಟ ಶಿಷ್ಯರಿಗೆ ಧಾರೆ ಎರೆದು, ಅವರ ಮುಖಾಂತರ ಕೆಟ್ಟ ಕೆಟ್ಟ ಜನಗಳ ಹುಟ್ಟಡಗಿಸಿದರು ಇವರೇ. ಅವರಿಗೆ ಗುರಿನೂ ಮುಖ್ಯ, ಮಾರ್ಗಾನೂ ಮುಖ್ಯ; ಕೆಲವು ಸರಿ ಮಾರ್ಗಕ್ಕಿಂತ ಗುರೀನೇ ಮುಖ್ಯ. ಜಗತ್ತಿಗೇ ಕಲ್ಯಾಣವಾಗುವಂಥ 'ಗಾಯತ್ರಿ ಮಂತ್ರ'ದ ದೃಷ್ಟಾರರೂ ಅವರೇ. ಎಲ್ಲರಿಗೂ ಆ ಮಂತ್ರಾನ ಕೊಟ್ಟ ಬ್ರಹ್ಮರ್ಷಿಗಳೂ ಅವರೇ ಆಗಿದ್ದರು. ''ಈ ತ್ರಿಶಂಕುವಿನ ಈ ಆಸೆ ಆಕಾಂಕ್ಷೆ ಇನ್ನೊಂದು ಛಲಕ್ಕೆ, ಇನ್ನೊಂದು ಹೊಸ ಪ್ರಯೋಗಕ್ಕೆ ಅವಕಾಶ ಮಾಡಿಕೊಡ್ತಾ ಇದೆಯೇನೋ" -ಅಂತಾ ಅನ್ನಿಸ್ತು, ಅವರಿಗೆ. ''ಈ ಹೊಸ ಪ್ರಯೋಗ ಯಾಕೆ ಮಾಡಿ ನೋಡಬಾರದು" -ಅಂತಾನೂ ನಿರ್ಧರಿಸಿದರು.</p>
		<p>''ಆಗಲಿ''- ಅಂತ ತ್ರಿಶಂಕುಗೆ ಹೇಳಿದರು. ಅದಕ್ಕೆ ಸಂಬಂಧಪಟ್ಟಂತಹ ತಪಸ್ಸನ್ನು ಮಾಡೋದಕ್ಕೆ ಪ್ರಾರಂಭಮಾಡಿದರು. ಸಂಬಂಧಪಟ್ಟ ಧಾರ್ಮಿಕ ಕ್ರಿಯೆಗಳನ್ನೆಲ್ಲಾ ನಡೆಸೋದಕ್ಕೆ ಆರಂಭಿಸಿದರು<sup><a epub:type="noteref" href="999-aside.xhtml#id-001.265">೧೦</a></sup>. ಒಂದು ದೊಡ್ಡ ಯಜ್ಞವನ್ನೇ ಮಾಡಿದರು. ಆ ಯಜ್ಞ ಇನ್ನೇನು ಮುಗೀತಾ ಬಂತು. ಆ ಯಜ್ಞದಿಂದ ಬಂದ ತಮ್ಮ ತಪಶ್ಯಕ್ತಿಯ ಎಲ್ಲಾ ಫಲಗಳನ್ನು ಅವನಿಗೆ ಧಾರೆ ಎರೆದರು. ಕೊನೆಗೆ, ಅವನನ್ನ ಕರೆದು ಹೇಳಿದರು: ''ತ್ರಿಶಂಕು ಬಾ, ನೀನು ಇಲ್ಲಿ ನಿಂತುಕೋ. ಈಗ ನೀನು ಸ್ವರ್ಗಕ್ಕೆ ಸ-ಶರೀರನಾಗಿ ಹೋಗಬಹುದು!''<sup><a epub:type="noteref" href="999-aside.xhtml#id-001.266">೧೧</a></sup>ಅಂತ ಹೇಳಿದರು. ತ್ರಿಶಂಕು ಮೆಲ್ಲ ಮೆಲ್ಲನೆ, ಭೂಮಿಯಿಂದ ಮೇಲಕ್ಕೆ ಮೇಲಕ್ಕೆ ಏರುತ್ತಾ, ಸ್ವರ್ಗಕ್ಕೆ ಹೋಗಿ ಸೇರೋ ಹಾಗೆ ಆಯ್ತು.<sup><a epub:type="noteref" href="999-aside.xhtml#id-001.267">೧೨</a></sup></p>
		<p>ಹಾಗೇ ಸ-ಶರೀರನಾಗಿ ಸ್ವರ್ಗಕ್ಕೆ ಹೋಗಿ ತಲುಪಿದಾಗ ಅಲ್ಲಿದ್ದ ದೇವೆಂದ್ರ ಇವನನ್ನು ನೋಡಿದ. ''ಇದೇನಯ್ಯ, ಇದ್ಯಾರೋ ಒಬ್ಬ ವ್ಯಕ್ತಿ ಭೂಲೋಕದಿಂದ, ಅಲ್ಲಿದ್ದ ಹಾಗೇನೇ ಇಲ್ಲಿಗೆ ಬರ್ತಾ ಇದ್ದಾನಲ್ಲ!"- ಅಂತ ಅವನು ಗಾಭರಿ ಪಟ್ಟುಕೊಂಡ. ಆ ಸ್ವರ್ಗಕ್ಕೆ ಪ್ರವೇಶ ಮಾಡಬೇಕಾದರೇ ಏನೇನೋ ನಿಯಮಗಳು ಇದೆಯಲ್ಲಾ ಆ ನಿಯಮಗಳನ್ನೆಲಾ ಮೀರಿ, ಅವುಗಳನ್ನು ಒಂದನ್ನೂ ಪಾಲಿಸದೇ, ಅವುಗಳನ್ನೆಲ್ಲಾ ಮುರಿದು, ಹೀಗೆ ಧಿಡಿರನೇ ಸ್ವರ್ಗ ಪ್ರವೇಶ ಮಾಡ್ತಾ ಇದ್ದಾನಲ್ಲಾ ಇವನು -ಅಂತ, ದೇವೇಂದ್ರನಿಗೆ ಕೋಪ ಬಂತು.ಅಲ್ಲಿ ತ್ರಿಶಂಕುವಿಗೂ ಮತ್ತು ದೇವೇಂದ್ರನಿಗೂ ಏನೇನೋ ವಾದ ವಿವಾದಗಳು ನಡೆಯಿತು. ತ್ರಿಶಂಕು ಬಗ್ಗಲಿಲ್ಲ. ತ್ರಿಶಂಕು ಹೇಳಿದ: ''ಸ್ವಾಮೀ ದೇವೇಂದ್ರರೇ, ನಿಮ್ಮ ಕಷ್ಟ ನನಗೆ ಗೊತ್ತಾಗುತ್ತೆ. ಆದರೆ, ನೋಡಿ, ನನಗೆ ವಿಶ್ವಮಿತ್ರರ ಸಹಾಯ ಇದೆ. ಅವರ ಬೆಂಬಲದಿಂದ ನಾನು ಇಲ್ಲಿಗೆ, ಮೇಲಕ್ಕೆ ಬಂದಿದ್ದೇನೆ. ಅಷ್ಟೆ!'' ಇದನ್ನು ಕೇಳಿ ದೇವೇಂದ್ರನಿಗೆ ಸಹಿಸಿಕೊಳ್ಳಕ್ಕೆ ಆಗಲಿಲ್ಲ. ''ಇದು ಸಾಧ್ಯವಿಲ್ಲ. ನೀನು ಮತ್ತೆ ಭೂಮಿಗೆ ಹೋಗು!" -ಅಂತ ಹೇಳುತ್ತಾ, ತನ್ನ ಸಾಮಥ್ರ್ಯವನ್ನು ಉಪಯೋಗಿಸಿಕೊಂಡು, ದೇವೇಂದ್ರ ತ್ರಿಶಂಕುವನ್ನು ಭೂಮಿಗೆ ತಳ್ಳಿದ. ತ್ರಿಶಂಕು ಮೇಲುಗಡೆಯಿಂದ ಕೆಳಗಡೆ ಬೀಳೋದಕ್ಕೆ ಪ್ರಾರಂಭ ಮಾಡಿದ.</p>
		<p>ಆವಾಗ, ಅಲ್ಲಿಂದಾನೇ ಅವನು ಕೂಗಿಕೊಳ್ಳೋದಿಕ್ಕೆ ಶುರು ಮಾಡ್ತಾನೆ. ''ಸ್ವಾಮಿ ವಿಶ್ವಾಮಿತ್ರರೇ, ನಾನು ಬೀಳ್ತಾ ಇದ್ದೀನಿ! ನಿಮ್ಮ ತಪಶ್ಯಕ್ತಿಯ ಪ್ರಭಾವದಿಂದ ನಾನೇನೋ ಇಲ್ಲಿಗೆ ಬಂದೆ. ಆದರೆ, ನನ್ನನ್ನು ಇಲ್ಲಿ ಇರೋದಿಕ್ಕೆ ಇವರು ಬಿಡ್ತಿಲ್ಲಾ. ನನ್ನನ್ನು ಭೂಮಿಗೆ ಮತ್ತೆ ವಾಪಸ್ ಕಳಿಸ್ತಾ ಇದ್ದಾರೆ. ತಳ್ತಾ ಇದ್ದಾರೆ. ನಾನು ಏನ್ ಮಾಡ್ಲಿ, ಎನ್ ಮಾಡ್ಲಿ? ಬೀಳ್ತಾ ಇದ್ದೀನಿ, ಬೀಳ್ತಾ ಇದ್ದೀನಿ! ಕಾಪಾಡಿ, ಕಾಪಾಡಿ!'' ಅಂತ ಕೂಗಿಕೊಂಡ.</p>
		<p>ಆವಾಗ ವಿಶ್ವಾಮಿತ್ರರು ಕೆಳಗಿನಿಂದಲೇ ತಲೆ ಕೆಳಗಾಗಿ ತ್ರಿಶಂಕು ಬೀಳ್ತಾ ಇರೋದನ್ನ ನೋಡಿದರು. ಅವರಿಗೆ ಮೈತುಂಬಾ ಕೋಪ, ಕೆಂಡದಂಥ ಕೋಪ ಬಂತು. ಅವಾಗ ರೋಷದಿಂದ ತ್ರಿಶಂಕುವಿಗೆ ಕೂಗಿ ಹೇಳಿದರು: ''ನಿಲ್ಲು ನಿಲ್ಲು! ನೀನು ಬೀಳಬೇಡ! ನೀನು ಅಲ್ಲೇ ನಿಲ್ಲು! ಅಲ್ಲೇ ಇರು!'' ಹಾಗೆ ಬರೀ ಹೇಳಿದರೆ ಸಾಕೆ? ಅವನು ಬೀಳ್ತಾನೇ ಇದ್ದ. ಆವಾಗ ವಿಶ್ವಾಮಿತ್ರರು ಏನು ಮಾಡಿದರು ಗೊತ್ತೆ? ತಮ್ಮ ತಪಶ್ಯಕ್ತಿಯ ಪ್ರಭಾವದಿಂದ ಮಧ್ಯದಲ್ಲಿ ಅಂದರೆ, ಸ್ವರ್ಗ ಮತ್ತು ಭೂಮಿ ಮಧ್ಯದಲ್ಲಿ ಇರುವ ಆ ಜಾಗದಲ್ಲೇ ಅವನನ್ನ ''ಅಲ್ಲೇ ಇರು" -ಅಂತ ಹೇಳಿ, ಅವನು ಅಲ್ಲೇ ಇರುವ ಹಾಗೆ ಮಾಡಿ,<br />''ಅನ್ಯಂ ಇಂದ್ರಂ ಕರಿಷ್ಯಾಮಿ<sup><a epub:type="noteref" href="999-aside.xhtml#id-001.268">೧೩</a></sup>ನಿನ್ನನ್ನು ಇನ್ನೊಬ್ಬ ಇಂದ್ರನನ್ನಾಗಿ ಮಾಡಿಬಿಡ್ತೀನಿ. ಇಲ್ಲವೇ ಯಾರೂ ಇಂದ್ರಾನೇ ಈ ಲೋಕದಲ್ಲಿ ಇರೋದು ಬೇಡ! ನೀನು ಇರೋ ಜಾಗವನ್ನೇ ಇನ್ನೊಂದು ಸ್ವರ್ಗವನ್ನಾಗಿ ನಾನು ಮಾಡ್ತೀನಿ. ನೋಡು, ಈಗ ದೇವೆಂದ್ರ ಎಲ್ಲಿದ್ದಾನೆ ಅದೊಂದೇ ಸ್ವರ್ಗ ಅಲ್ಲ. ನೀನು ಎಲ್ಲಿದ್ದೀಯೋ ಅದೇ ನಿನಗೆ ಸ್ವರ್ಗವಾಗಿ ಬಿಡಲಿ! ಅಂತ ಕೂಗಿ ಹೇಳಿದರು. ಸ್ವರ್ಗಕ್ಕೂ ಭೂಮಿಗೂ ಇರೋ ಆ ಅಂತರಿಕ್ಷದ ಮಧ್ಯದ ಪ್ರದೇಶದಲ್ಲಿಯೇ, ಅಲ್ಲೇ ಅವನು ಇರೋಹಾಗೆ ಮಾಡಿ, ಅವನಿಗಾಗಿ ಇನ್ನೊಂದು ಸ್ವರ್ಗವನ್ನು ಅವರು ತಯಾರು ಮಾಡಿದರು.</p>
		<p>ಹಾಗೆ ಮಾಡಿ ಅವನನ್ನ ಅಲ್ಲಿ ಪ್ರತಿಷ್ಠಾಪನೆ ಮಾಡಿದರು ಅನ್ನೋ ಮಾತನ್ನ ನಾವು ಪುರಾಣದಲ್ಲಿ ಕಾಣ್ತೀವಿ. ತ್ರಿಶಂಕು, ಅವನು ಸ್ವರ್ಗವನ್ನ ತಲುಪಿದರೂ, ಅಲ್ಲಿಯೇ ಉಳಿಯಲಿಲ್ಲವಂತೆ; ಭೂಮಿಗೂ ಬೀಳಲಿಲ್ಲವಂತೆ. ಭೂಮಿ ಮತ್ತು ಸ್ವರ್ಗದ ಮಧ್ಯದಲ್ಲಿ ಅಂತರಿಕ್ಷದ ಪ್ರದೇಶದಲ್ಲಿ ಇನ್ನೊಂದು ಸ್ವರ್ಗವನ್ನೇ ನಿರ್ಮಾಣಮಾಡಿ, ಅವನನ್ನು ವಿಶ್ವಾಮಿತ್ರರು ಅಲ್ಲಿ ಇಟ್ಟರಂತೆ- ಇದು ಪುರಾಣದ ಕತೆ.</p>
		<p>ಈ ಕಥೆಯಿಂದ ನಾವು ಏನು ಏನೇನು ತಿಳಿದುಕೊಳ್ಳಬಹುದು? ತಮ್ಮ ತಮ್ಮ ತಪಶ್ಯಕ್ತಿಯ ಪ್ರಭಾವದಿಂದ ಒಬ್ಬ ವ್ಯಕ್ತಿ ಏನನ್ನ ಬೇಕಾದರೂ ಸಾಧಿಸಬಹುದು- ಅನ್ನೋದು ಒಂದು ವಿಚಾರ. ಆಮೇಲೆ, ಆಸೆ ಆಕಾಂಕ್ಷೆಗಳು ಸೀಮಿತ ಪರಿಧಿಯೊಳಗೆ, ಪರಿಮಿತಿಯೊಳಗೆ ಇರಬೇಕು ಅನ್ನೋದು- ಎರಡನೆಯ ವಿಚಾರ. ನಮಗೆ ಬೇರೆಯವರ ಸಹಾಯದ ಬೆಂಬಲ ಬೇಕು; ಆದರೆ ನಮ್ಮ ನಮ್ಮ ಶಕ್ತಿ ಸಾಮಥ್ರ್ಯ ಮುಖ್ಯ ಅನ್ನೋದು ಮೂರನೆಯ ವಿಚಾರ. ಕೊನೆಯಲ್ಲಿ, ನಾವು ಎಲ್ಲಿದ್ರೂ ಅಲ್ಲೇ ನಾವಿದ್ದಲ್ಲೇ ಸ್ವರ್ಗವನ್ನು ಕಲ್ಪಿಸಿಕೊಂಡು ನಾವು ಇರಬಹುದು- ಎನ್ನೋದು ನಾಲ್ಕನೆಯ ವಿಚಾರ. ಇವುಗಳನ್ನ ಈ ಕಥೆಯಿಂದ ನಾವು ತಿಳಿದುಕೊಳ್ಳಬಹುದು. ಹೀಗೆ, ಹಲವು ವಿಚಾರಗಳಿಗೆ, ವಿಶ್ಲೇಷಣೆಗೆ ಆಹಾರವಾಗುವಂಥ ವಸ್ತು, ಇದು ಅಲ್ಲವಾ?</p>
		<p class="vertical-delimiter" />
		<p>ಈಗ ಈ ತ್ರಿಶಂಕುವಿನ ಕಥೆಯನ್ನು ನಾಲ್ಕಾರು ದೃಷ್ಟಿಕೋಣಗಳಿಂದ ನೋಡೋಣ:</p>
		<p>ಮೊದಲು: ಬೆಂಬಲ ಬೇಕಾದಷ್ಟಿರಬಹುದು; ಸ್ವ-ಸಾಮಥ್ರ್ಯ ಇಲ್ಲದಿದ್ದರೆ, ಬುಡ ಭದ್ರವಿಲ್ಲದಿದ್ದರೆ, 'ಅತ್ಯುನ್ನತ: ಪತನ-ಹೇತು:'' ಮೇಲೆ ಹೋದದ್ದೆಲ್ಲಾ ಕೆಳಗೆ ಬಿದ್ದೇ ಬೀಳುವುದು ಪ್ರಕೃತಿ ನಿಯಮ. ಮಲಗಿದವರು ಮೊದಲು ಏಳಬೇಕು; ಕುಳಿತುಕೊಳ್ಳಬೇಕು; ನಿಂತುಕೊಳ್ಳಬೇಕು; ನಡೆಯಬೇಕು- ನಂತರ ಓಡಬೇಕು. ಜಿಗಿಯುವುದು, ಹಾರುವುದಂತೂ ಆಮೇಲಿನ ಮಾತು. ಮಲಗಿದ್ದಂತೆಯೇ ಅಥವಾ ಕುಳಿತಿದ್ದಂತೆಯೇ ಮೇಲೆ ಹಾರಲು ಪ್ರಯತ್ನಿಸಿದವರ ಪಾಡೆಲ್ಲಾ ಹಾಗೇನೇ, 'ತ್ರಿಶಂಕು'ವಿನಂತೆಯೇ!ಎರಡನೆಯದಾಗಿ: ಹುಟ್ಟೂರಿನಿಂದ ದೂರ ಹೋಗಿ, ವಿಭಿನ್ನ ಪರಿಸರದಲ್ಲಿ ಉಳಿಬಾಳುವೆಗೊಳಗಾದ ಪರದೇಶಿಗಳ 'ತ್ರಿಶಂಕು'ತನದ ಬಗ್ಗೆಯೂ ಸ್ವಲ್ಪ ಆಲೋಚನೆ ಮಾಡೋಣ. ವಿದೇಶಕ್ಕೆ ಹೋಗಿ ಬರುವ, ಅಥವಾ ಅಲ್ಲೇ ಉಳಿದುಬಿಡುವ, ಅಥವಾ ಅಲ್ಲಿಯೂ ಸಲ್ಲಲಾಗದೇ ಇಲ್ಲಿಯೂ ಸಲ್ಲಲೊಲ್ಲದೇ ಮಧ್ಯ ನಿಂತುಬಿಡಬೇಕಾದ- 'ತ್ರಿಶಂಕು'ವಿನಂತೆ ಅತಂತ್ರತೆಯನ್ನ ಈಗ ಈ ಕತೆಯ ಹಿನ್ನೆಲೆಯಲ್ಲಿ ಸ್ವಲ್ಪ ಗಮನಿಸೋಣ:</p>
		<p>ನಾನು ಸ್ವಲ್ಪ ದಿನಗಳ ಹಿಂದೆ ಒಂದು ಕವನವನ್ನ ಬರೆದಿದ್ದೆ. ಅದರ ಹೆಸರು<em>ವಿದೇಶಕ್ಕೆ ಬಂದವರು</em><sup><a epub:type="noteref" href="999-aside.xhtml#id-001.269">೧೪</a></sup>. ಏನೇನೋ ಕಾರಣಗಳಿಗಾಗಿ ವಿದೇಶಕ್ಕೆ ಹೋಗಿಬರುತ್ತಾರಲ್ಲಾ, ಅವರ ಬಗ್ಗೆ ಬರೆದದ್ದು ಈ ಕವನ. (ಅಲ್ಲಿದ್ದಾಗ ಬರೆದದ್ದು; ಆದ್ದರಿಂದ ಈ ಕವನದ ಶೀರ್ಷಿಕೆ<em>ವಿದೇಶಕ್ಕೆ ಬಂದವರು</em>. ಇಲ್ಲಿದ್ದಾಗ ನಾನು ಬರೆದಿದ್ದರೆ ಬಹುಶಃ ಆ ಕವನದ ತಲೆಬರಹ<em>ವಿದೇಶಕ್ಕೆ ಹೋಗಿ ಬಂದವರು</em>' ಅಂತ ಇರುತ್ತಿತ್ತೋ ಏನೋ, ಇರಲಿ.)</p>
		<p>ಹೀಗೆ ಸೀಮೋಲ್ಲಂಘನ ಮಾಡಿ ಬರುವವರು ನನ್ನ ದೃಷ್ಟಿಯಲ್ಲಿ ಮೂರು ಬಗೆ ಜನಗಳು: ದೂರದ ಊರಿಗೆ ಹೋಗಿ ಬರೋದು ಕೆಲವರಿಗೆ 'ಸಂತೆ' ಥರ. ಇನ್ನೂ ಕೆಲವರಿಗೆ ವಿದೇಶಕ್ಕೆ ಹೋಗಿ ಬರೋದು ಒಂಥರ 'ಜಾತ್ರೆ' ಇದ್ದ ಹಾಗೆ. ಅದೋ ನೋಡಿ ಅಲ್ಲಿ ಅವಕಾಶಗಳ ಅಮರಾವತಿ. ಅಲ್ಲಿ ನಡೆಯುತ್ತಿದೆ ಆರ್ಥಿಕೋತ್ಸವ! ಅಂತಹ ಕಡೆ ಹೋಗಿ ಬರೋದಕ್ಕೆ, ಸ್ವಲ್ಪ ಸಿದ್ಧತೆ ಮಾಡಿಕೊಂಡೋರು ಯಾರು ಬೇಕಾದರೂ ಹೋಗಿಬರಬಹುದು. ಅದೋ ನಾಲ್ಕು ದಿನದ ಮೇಳ. ಬಗೆ ಬಗೆಯ ಸೇವೆ ಸಾಧನೆ ಸಿದ್ಧಿಗೆ ಅದು ಅಕ್ಷಯ ಪಾತ್ರೆ. ಇಂಥವರಿಗೆ ಕಬ್ಬಿನ ಹಾಲಿನ ಚಪಲ, ಅಲ್ಲೋ ಕುದುರೆಗಳು ಬಲು ಅಗ್ಗ! ಕಣ್ಣು, ನೆತ್ತಿ ತಂಪಾಗಿಸುವುದರ ಸುಗ್ಗಿ ಹಿಗ್ಗಾ ಮುಗ್ಗಿ! ಮತ್ತೆ ಬರುವ ಆಸೆ ಹೊತ್ತು ಏನೇನೋ ಬಣ್ಣದ ಉಡುಗರೆಗಳನ್ನ ತೆಗೆದುಕೊಂಡು ಹೋಗುವ ಪರದಾಟ. ಇವರಿಗೆ ಅದೊಂದು ಜಾತ್ರೆ ಅಷ್ಟೇ.</p>
		<p>ಇನ್ನೂ ಕೆಲವರು ಕೆಲವರಿಗೆ ವಿದೇಶಕ್ಕೆ ಹೋಗಿಬರೋದು ಅಂದರೆ ಒಂದು 'ಯಾತ್ರೆ' ಥರ. ಆ ಪದ್ಯದ ಕೊನೆಯ ಈ ಭಾಗವನ್ನ, ಅದು ಇದ್ದ ಹಾಗೆಯೇ, ಹೇಳುತ್ತೀನಿ, ಕೇಳಿ:</p>
		<p class="myquote">ಕೆಲವರಿಗೆ ಇದು ಯಾತ್ರೆ!<br />ಒಮ್ಮೆಯಾದರೂ ಹೋಗಿ, ನೋಡಿ ಬರುವ ಅಭೀಪ್ಸೆ<br />ಸುತ್ತಿ ಬರುವ ಹಂಬಲದವರಿಗೆ ಈ ತೋಟ<br />ನೋಟದ ಹಸಿ ಬಿಸಿ ರಸದೂಟ.<br />ಒಲ್ಲದ ಗಂಡನಲ್ಲಿಲ್ಲದ ಕಾವಿನ ನಲ್ಲನಿಗೆ ತಪಿಸಿ<br />ಬೃಂದಾವನದಲ್ಲೆಲ್ಲ ಅಲೆಯುವ ರಾಧೆಯರು,<br />'ನೀವು ಕಾಣಿರೆ, ನೀವು ಕೇಳಿರೆ' ಚಡಪಡಿಸಿ<br />ನೆಮ್ಮದಿಯ ಸೌಗಂಧಿಕವು ಬೆನ್ನಟ್ಟಿ ಹೊರಟವರು,<br />ಅದೂರ-ದೃಷ್ಟಾರರ ಸಂಗಕ್ಕೆ ಕುತ್ತಾಗಿ ಹೆತ್ತಮ್ಮ<br />ಬೇನೆಯರಿಯದ ಬಂಜೆಯಾದಳೆ ಎಂದು ನೊಂದವರು,<br />ಗುರು ಬೇಡಿದಾಗಲೆಲ್ಲ ಹೆಬ್ಬರಳನ್ನು ಇತ್ತು ಇತ್ತವರು,<br />'ಯಥಾರ್ಥ ಭಾಷಣ ಭೀತ ಚೇತನ'ರೂ<br />ಬಂದಾರು.<br />ಇನ್ನು ಬೆರಳೆಣಿಕೆಯಷ್ಟು ಜನರಿಗೆ,<br />ಅಲ್ಲಿ ಸಲ್ಲದ, ಇಲ್ಲಿ ಅಂಗರಾಜ್ಯಾಭಿಷೇಕಕ್ಕೆ ಸಂದ<br />ಸಮರ್ಥ ಸೂತಪುತ್ರರಿಗೆ<br />ಗೆದ್ದೂ ಬರುವ ಬಾರಳ ಹೆಗ್ಗುರಿ.<br />ಇಂಗಿದ ಸರಸ್ವತಿಯನ್ನರಸಿ ಸಂಗಮದಲ್ಲಲೆತ,<br />ಇವರ<br />ಈ ಕಾಶಿಯವರೆಗಿನ ಜೈತ್ರಯಾತ್ರೆ;<br />ನಿಂತಲ್ಲಿ ಹೊರೆಗೆಲ್ಲು, ಅಲ್ಲಲ್ಲಿ ಒರೆಗಲ್ಲು,<br />ದಿಗ್ವಿಜಯ;<br />ಸ್ವೀಡನ್ನಿನ ಸರ್ವಜ್ಞ-ಪೀಠ ಹತ್ತುವ ಆಕಾಂಕ್ಷೆ!<br />ಇವರ ನೆನಪು ಉಳಿದೀತು-<br />ಅಳಿಯದು.</p>
		<p class="vertical-delimiter" />
		<p>ಮೂರನೆಯದಾಗಿ: ಇನ್ನೊಂದು ವೈಜ್ಞಾನಿಕ ವಿಚಾರದ ಬಗ್ಗೆ ಯೋಚನೆ ಮಾಡಲು ಈ 'ತ್ರಿಶಂಕು'ವಿನ ಕಥೆ ನಮಗೆ ಸ್ವಲ್ಪ ಆಹಾರ ಒದಗಿಸಬಹುದು: ಈಗಿನ ದಿನಗಳಲ್ಲಿ ಗಾಳಿಯಲ್ಲಿ ದಟ್ಟವಾಗಿ ಹಬ್ಬಿರುವ 'ಪ್ರತಿ ಸೃಷ್ಟಿ'ಯ ಅಂದರೆ ಕ್ಲೋನಿಂಗ್ ವಿಚಾರ ಏನಿದೆ, ಅದರ ಕಲ್ಪನೆ ವಾಲ್ಮೀಕಿ ರಾಮಾಯಣದಷ್ಟು ಹಿಂದಿನ ಕಾಲದಲ್ಲೇ ಕವಿಗಳಿಗೆ ಇತ್ತೆಂಬುದು ವಿಚಾರಣೀಯ ಅಂಶ. ಇಲ್ಲಿ, ಕೋಪಗೊಂಡ ವಿಶ್ವಾಮಿತ್ರರು, 'ಅನ್ಯಂ ಇಂದ್ರಂ ಕರಿಷ್ಯಾಮಿ' ಎಂದು ಪಣ ತೊಟ್ಟಾಗ, ಮಾಡತೊಡಗಿದ್ದೇನು? ಅಭಿನವ ಬ್ರಹ್ಮನ ರೀತಿಯಲ್ಲಿ ('ಅಪರ: ಪ್ರಜಾಪತಿರ್ ಇವ') ಪ್ರತಿಸೃಷ್ಟಿ ಮಾಡ ಹೊರಟರು. ಆ ತ್ರಿಶಂಕು-ಸ್ವರ್ಗದಲ್ಲಿ ಹೊಸ ದೇವತೆಗಳನ್ನೇ ಹುಟ್ಟಿಸ ತೊಡಗುತ್ತಾರಂತೆ.<sup><a epub:type="noteref" href="999-aside.xhtml#id-001.270">೧೫</a></sup>ಈ 'ಪ್ರತಿ ಸೃಷ್ಟಿ'ಯ ಕಲ್ಪನೆ 'ಪುಷ್ಪಕವಿಮಾನ'ದ ಕಲ್ಪನೆಯಂತೆ, ಕವಿ ವಾಲ್ಮೀಕಿಯದ್ದಷ್ಟೇ ಇದ್ದಿರಬಹುದು. ಅವಶೇಷಗಳು ಇಲ್ಲವೆಂಬ ಕಾರಣಕ್ಕೆ ಈ ಸೋಜಿಗಗಳು ಅವಾಸ್ತವಿಕ ಎಂದೇ ಇಟ್ಟುಕೊಳ್ಳೋಣ. ಆದರೆ ಎಲ್ಲಾ ವೈಜ್ಞಾನಿಕ ಸಾಧನೆಗಳು ಮೊದಮೊದಲು ಕವಿ ಮನಸ್ಸಿನ ವಿಜ್ಞಾನಿಗಳ ಕಲ್ಪನೆಯಲ್ಲೇ ಹುದುಗಿರುತ್ತವೆ- ಎಂಬ ಮಾತಂತೂ ವೈಜ್ಞಾನಿಕ ಸತ್ಯ.</p>
		<p class="vertical-delimiter" />
		<p>ನಾಲ್ಕನೆಯದಾಗಿ: ಕವಿ ವಾಲ್ಮೀಕಿ ಇನ್ನೊಂದು ವಿಚಾರವನ್ನ ಪ್ರಾಸಂಗಿಕವಾಗಿ ಇಲ್ಲಿ ಹೇಳುತ್ತಾನೆ.<sup><a epub:type="noteref" href="999-aside.xhtml#id-001.271">೧೬</a></sup>ಕೋಪಗೊಂಡ ಕೌಶಿಕ ವಿಶ್ವಾಮಿತ್ರ ಬೀಳುತ್ತಿರುವ ತ್ರಿಶಂಕುವಿಗೆ ''ನಿಲ್ಲು, ನಿಲ್ಲು" -ಎಂದು ಕೂಗಿ ಹೇಳಿ, ತ್ರಿಶಂಕುವನ್ನು ಅಂತರಿಕ್ಷದಲ್ಲಿ ನಿಲ್ಲಿಸಿದರಲ್ಲ, ಆವಾಗ ಹೀಗೆ ಮಾಡಿದರಂತೆ: ಉತ್ತರ ದಿಕ್ಕಿನಲ್ಲಿ ಧ್ರುವ ನಕ್ಷತ್ರ ಇರುವಂತೆ, ದಕ್ಷಿಣ ದಿಕ್ಕಿನಲ್ಲಿ ತ್ರಿಶಂಕವನ್ನು ಶಾಶ್ವತವಾಗಿ ಪ್ರತಿಷ್ಠಾಪನೆ ಮಾಡಿದರಂತೆ. ಅವನ ಸುತ್ತಲೂ ಅಭಿನವ ಸಪ್ತರ್ಷಿ ಮಂಡಲವನ್ನೇ ಸೃಷ್ಟಿ ಮಾಡಿದರಂತೆ. ಈ ಹೊಸ ನಕ್ಷತ್ರಮಂಡಲ ದಕ್ಷಿಣ ಮಾರ್ಗಾನುವರ್ತಿ ಯಾಗಿತ್ತಂತೆ ಇದರ ಸುತ್ತಲೂ ಮತ್ತೆ ಒಂದು ನಕ್ಷತ್ರಮಾಲೆಯನ್ನೇ ಸೃಷ್ಟಿಸಿದರಂತೆ. ಮಹಾಭಾರತದಲ್ಲಿ<sup><a epub:type="noteref" href="999-aside.xhtml#id-001.272">೧೭</a></sup>ಕವಿ ವ್ಯಾಸರೂ ಹೀಗೇ ಹೇಳುತ್ತಾರೆ: ''ಶ್ರವಣ ನಕ್ಷತ್ರವನ್ನು ಮೊದಲು ಮಾಡಿಕೊಂಡು ನಕ್ಷತ್ರಗಳ ರಾಶಿಯನ್ನೇ ಸೃಷ್ಟಿಸಿದರು"-ಅಂತ.</p>
		<p>'ಸೃಷ್ಟಿಸಿದರು', 'ಹೊಸದಾಗಿ ರಚಿಸಿದರು', 'ದೃಷ್ಟಾರರಾದರು', 'ಕಂಡು ಕಾಣಿಸಿದರು' -ಹೀಗೆ ಉತ್ಪ್ರೇಕ್ಷೆಯ ಮಾತುಗಳನ್ನ ಕಾವ್ಯದಲ್ಲಿ ಆಲಂಕಾರಿಕವಾಗಿ ಹೇಳುವುದುಂಟು (ಈಗ ವೇದಮಂತ್ರಗಳನ್ನ ರಚಿಸಿದರು ಎನ್ನುವುದರ ಬದಲು, ಆ ಋಷಿಗಳು ಅವನ್ನು ಕಂಡುಕೊಂಡವರು 'ದರ್ಶನ ಮಾಡಿದವರು', 'ದೃಷ್ಟಾರರು' -ಎನ್ನುವುದಿಲ್ಲವೇ ಹಾಗೆ). ಅಂದರೆ ಉತ್ತರದ ಧ್ರುವ ನಕ್ಷತ್ರದಂತೆ, ಅಂತರಿಕ್ಷದ ದಕ್ಷಿಣ ದಿಶೆಯ ಈ 'ತ್ರಿಶಂಕು ನಕ್ಷತ್ರ' ಯಾವುದು? ಅದರ ಸುತ್ತಮುತ್ತಣ ಇನ್ನೊಂದು ಸಪ್ತರ್ಷಿ ಮಂಡಲ ಅದಾವುದು? ಉತ್ತರ ದಿಕ್ಕಿನ ಧ್ರುವನಕ್ಷತ್ರ ಮಾತ್ರ ಪರಿಚಿತರಾಗಿದ್ದ ಅಂದಿನ ಜನರಿಗೆ ಮೊಟ್ಟಮೊದಲು, ದಕ್ಷಿಣದ ಈ ಇನ್ನೊಂದು 'ಧ್ರುವನಕ್ಷತ್ರ'ವನ್ನ ತೋರಿಸಿದ (ಅವರ ಪಾಲಿಗಂತೂ ಸೃಷ್ಟಿಸಿದ?) ದೃಷ್ಟಾರರು ನಮ್ಮ ವಿಶ್ವಾಮಿತ್ರರೇ?</p>
		<p>ಈಗ ನಾವು ಇಪ್ಪತ್ತೇಳು ನಕ್ಷತ್ರಗಳನ್ನು ಗುರುತಿಸುತ್ತೇವಲ್ಲ, ಅಶ್ವಿನಿಯಿಂದ ಹಿಡಿದು ರೇವತಿಯ ವರೆಗೆ, ಮಂಚೆ ಹಾಗಿರಲಿಲ್ಲ; ಗಣನೆ ಕೃತ್ತಿಕಾದಿಂದ ಹಿಡಿದು ಭರಣಿಯವರೆಗೆ ಇತ್ತು, ಅದಿರಲಿ. ಒಟ್ಟು ನಕ್ಷತ್ರಗಳ ಲೆಖ್ಕಾಚಾರ ಇಪ್ಪತ್ತೇಳು ಇರಲಿಲ್ಲ, ಇಪ್ಪತ್ತೆಂಟು ಇತ್ತು. ಈಗ ಬಳಸದ ಆ ಒಂದು ನಕ್ಷತ್ರದ ಹೆಸರು 'ಅಭಿಜಿತ್' ಅಂತ. ಅದು ಈಗಿನ ಶ್ರವಣ ನಕ್ಷತ್ರದ ಹಿಂದೆ ಇತ್ತು. ಆಗ ಕಾಣುತ್ತಿದ್ದ ಈ ಮಧ್ಯೆ ಮಾಯವಾದ, ವೇದ ವಾಙ್ಮಯದಲ್ಲಿ ಅಲ್ಲಲ್ಲಿ ಬರುವ ಈ ಅಭಿಜಿತ್ ಮಹತ್ವವೇನು, ವಿಶ್ವಾಮಿತ್ರರ ಶ್ರವಾಣಾದಿ ನಕ್ಷತ್ರಗಳ 'ಪ್ರತಿಸೃಷ್ಟಿ' ಯ ಪ್ರಕ್ರಿಯೆಯಲ್ಲಿ ಈ 'ಅಭಿಜಿತ್'ನ ಪಾತ್ರವೇನು?</p>
		<p>ಇವೆಲ್ಲಾ ಖಗೋಳಶಾಸ್ತ್ರ ವಿಜ್ಞಾನಿಗಳಿಗೆ ಸಂಶೋಧನೆ ಮಾಡಲು ಬಿಡಬಹುದಾದ ವಿಷಯಗಳು.</p>
	</section>
	<section class="level1 numbered" epub:type="chapter" role="doc-chapter" id="id-P1.10">
		<p class="text-center"><strong>ನಾಳೆ ಬಪ್ಪುದು ನಮಗಿಂದೇ ಬರಲಿ! </strong></p>
		<p class="verse">ಪ್ರಾಪ್ಸ್ಯಾಮಿ ಯಾನ್ ಅದ್ಯ ಗುಣಾನ್<br />ಕೋ ಮೇ ಶ್ವಸ್ತಾನ್ ಪ್ರದಾಸ್ಯತಿ।<br />ಅಪಕ್ರಮಣಂ ಏವ ಅತಃ ಸರ್ವಕಾಮೈರ್ ಅಹಂ ವೃಣೇ ।।</p>
		<p class="verse-author"><strong><em>-ವಾಲ್ಮೀಕಿ ರಾಮಾಯಣ, ಅಯೋಧ್ಯಾಕಾಂಡ ೩೪:೪೦</em></strong></p>
		<p class="myquote">ಇಂದು ನನಗನಿಸುದುದೇನೆ ನಾಳೆಯೂ ಅನಿಸುವ ಹಾಗೆ</p>
		<p>ಮನದ ನೆಲೆ ಒದಗಿಸಿಕೊಡುವವರಾರು? ನಾನರಿಯೆನೆ;<br />ನನ್ನ ಆಶಯವೆಲ್ಲ ಇಂದೇ ಈಗಲೇ ಹಣ್ಣಾಯ್ತೆಂದು-<br />ಮುನ್ನಡೆದು ಸಾಗುವುದೊಳಿತು; ಆರಯಿಸಿಹೆನು ಅದನೆ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಮನುಕುಲೋದ್ಧಾರಕರು</h1>
		<p>ಬಹಳದಿನಗಳ ಹಿಂದೆಯೇ ನಾನು ಓದಿದ ಕೆಲವು ಪುಸ್ತಕಗಳನ್ನು ಕವನಗಳನ್ನು ಆಗಾಗ್ಗೆ ಮೆಲುಕು ಹಾಕುತ್ತಿರುತ್ತೇನೆ. ಅವುಗಳಲ್ಲಿ ಮಂಜೇಶ್ವರ ಗೋವಿಂದ ಪೈಗಳ 'ಗಿಳಿವಿಂಡು' ಕವನ ಸಂಕಲನದಲ್ಲಿನ 'ಯೇಸು ಮತ್ತು ಕೃಷ್ಣ' ಪದ್ಯ; ಅವರದೇ ಆದ 'ಗೋಲ್ಗೋಥಾ' ಖಂಡಕಾವ್ಯ; ಜಿ.ಪಿ.ರಾಜರತ್ನಂ ಅವರ 'ಮಹಾತ್ಮರ ಮರಣ' ಪುಸ್ತಕ ಮತ್ತು ಕುವೆಂಪು ಅವರ 'ಯಾವ ಕಾಲದ ಶಾಸ್ತ್ರವೇನು ಹೇಳಿದರೇನು?' ಕವನ- ಇವುಗಳ ಬಗ್ಗೆ ನಾಲ್ಕು ಮಾತು ಬರೆಯಬೇಕೆನಿಸುತ್ತಿದೆ.</p>
		<p>ಈ ಭೂಮಿಯ ಮೆಲೆ ಬೇರೆ ಬೇರೆ ಮೂಲೆಗಳಲ್ಲಿ, ಬೇರೆ ಬೇರೆ ಕಾಲಗಳಲ್ಲಿ ಅವತರಿಸಿ, ಜನರನ್ನು ಉದ್ಧರಿಸಿದ ಪುರುಷೋತ್ತಮರ ಕತೆಗಳನ್ನ ನಾವು ಕೇಳಿಬಲ್ಲೆವು. ಈ ಜಗದೋದ್ಧಾರಕರು ಕಲ್ಪನೆಯ ಕೂಸಾಗಿರಬಹುದು, ಜನರ ನಂಬಿಕೆಯ ಪೌರಾಣಿಕ ಮಹಾಪುರುಷರಾಗಿರಬಹುದು, ಇಲ್ಲವೇ ಐತಿಹಾಸಿಕ ವ್ಯಕ್ತಿಗಳೂ ಆಗಿರಬಹುದು. ಚಾರಿತ್ರಿಕ ವ್ಯಕ್ತಿಗಳಾಗಿದ್ದರೂ ಅವರ ಸುತ್ತ ಮುತ್ತ ಏನೋ ಒಂದು ಅಮಾನುಷ ಪ್ರತಿಭೆಯ ಪ್ರಭಾವಳಿಯನ್ನ ಅನುಯಾಯಿಗಳು ಹೆಣೆದು, ಉತ್ಪ್ರೇಕ್ಷಿಸಿ, ಸಿಂಗರಿಸಿರಲೂ ಬಹುದು. ಕಾಲಕಾಲಕ್ಕೆ ಸಂಶೋಧಕರ ಅವಿರತ ಶ್ರಮದ ಫಲವಾಗಿ ಹೊಸಬೆಳಕು ಕಗ್ಗತ್ತಲೆಯ ಗವಿಗಳ ಮೇಲೆ ಬಿದ್ದು, ಒಂದು ಅಂದಾಜಿನ ನಿಜಸ್ವರೂಪ ಗೋಚರಿಸಲೂ ಬಹುದು.</p>
		<p>ಇವು ಏನೇ ಇರಲಿ, ಜನ ಒಪ್ಪಿದ ಆ ಮಹಾಪುರುಷರ ಹೆಸರಿನಲ್ಲಿ ತಲೆತಲಾಂತರದಿಂದ ಚಲಾವಣೆಯಲ್ಲಿರುವ ದೃಷ್ಟಾಂತಗಳು, ಪವಾಡಗಳು, ಸಂದೇಶಗಳು, ಹಿತವಚನಗಳು, ಜಾಣ್ಣುಡಿಗಳು ಕೆಳಗೆ ಬೀಳುತ್ತಿರುವ ಹಲವರನ್ನು ಕೈಹಿಡಿದು ಮೇಲಕ್ಕೆ ಎತ್ತಿರುವುದು ಸತ್ಯ; ಸರಿದಾರಿಯಲ್ಲಿ ಕೈ ಹಿಡಿದು ನಡೆಸಿಕೊಂಡು ಹೋಗಿರುವುದೂ ಸತ್ಯ; ಮತ್ತು ನೆಮ್ಮದಿಯ ಬಾಳಿಗೆ ದಾರಿದೀವಿಗೆ ಆಗಿರುವುದೂ ಸತ್ಯ. ಈ ಕಾರಣಕ್ಕಾಗಿಯೇ ಇವರೆಲ್ಲರನ್ನು ಮನುಕುಲೋದ್ಧಾರಕ ರೆಂದು ನಾವು ಗುರುತಿಸುವುದು, ಕೊಂಡಾಡಿ ಗೌರವಿಸುವುದು, ಆದಷ್ಟು ಅನುಕರಿಸುವುದು.</p>
		<p>ಈ ಬೆರಗಿನ ವೇದಿಕೆಯ ಮೇಲೆ ರಾರಾಜಿಸುತ್ತಿರುವ ಪುಣ್ಯಜೀವಿಗಳಲ್ಲಿ ರಾಮ, ಕೃಷ್ಣ, ಬುದ್ಧ, ಸಾಕ್ರಟಿಸ್, ಯೇಸು, ಜಾ಼ರತುಷ್ಟ್ರ, ಬಸವಣ್ಣ, ಗುರುನಾನಕ್, ಮಹಮದ್ ಪೈಗಂಬರ್, ಗಾಂಧಿ ಮುಂತಾದವರು ಮುಖ್ಯರು. ಈ ಮಹಾತ್ಮರುಗಳ ಜೀವನ ಪ್ರಗಾಥೆಯ ಮೇಲೆ ಕಣ್ಣಾಡಿಸಿದಾಗ, ಪ್ರವಾದಿಗಳ ಚಿಂತನೆಗಳನ್ನು ಅಧ್ಯಯನ ಮಾಡಿದಾಗ ನಮಗೆ ಹಲವಾರು ಸಾಮ್ಯ, ವೈಷಮ್ಯಗಳು ಎದುರಾಗುತ್ತವೆ; ಸಾಮ್ಯಗಳು ಸೋಜಿಗವನ್ನು ಉಂಟುಮಾಡುತ್ತವೆ. ವೈರುಧ್ಯಗಳು ದೇಶ-ಕಾಲದ ಹಿಡಿತಕ್ಕೆ ಒಳಪಟ್ಟವು. ಮೊದಲು ಕೃಷ್ಣ ಮತ್ತು ಯೇಸು ಅವರಿಬ್ಬರನ್ನು ಬಳಿಗೆ ಬರಮಾಡಿಕೊಳ್ಳೋಣ.</p>
		<p>'ಯೇಸು ಮತ್ತು ಕೃಷ್ಣ' ಶೀರ್ಷಿಕೆಯ ಕವನದಲ್ಲಿ ಮಂಜೇಶ್ವರ ಗೋವಿಂದ ಪೈಗಳು ಕಾಣಿಸುವ ಹೋಲಿಕೆಗಳಿಗೆ ರೆಕ್ಕೆ ಪುಕ್ಕ ಸೇರಿಸಿ, ವಿಸ್ತರಿಸಿ ಇಬ್ಬರನ್ನೂ ಅರ್ಥಮಾಡಿಕೊಳ್ಳಲು ನಾನು ಇಲ್ಲಿ ಪ್ರಯತ್ನಿಸುತ್ತಿದ್ದೇನೆ.</p>
		<p>ಮಾನವ ಜನ್ಮವನ್ನೆತ್ತಿದಾಗ, ತಾವು ಆಡಿದ ಲೀಲಾನಾಟಕದ ಅಂಕಗಳಲ್ಲಿ ಅವರಿಬ್ಬರೂ ಸಾಮಾನ್ಯರಂತೆ ಹುಟ್ಟಿ, ಸಾಮಾನ್ಯರಂತೆ ಬೆಳೆದು, ನುಡಿದಂತೆ ನಡೆದು, ಒಳ್ಳಿತನ್ನೇ ಹೊಳೆದು, ಎತ್ತರಕ್ಕೆ ಏರಿದರು. ಲೋಕದ ಜನರಿಗಾಗಿ ಬಳಲಿದರು, ನೋವುಂಡರು. ಅವರಿಬ್ಬರದೂ ಅವತರಣಕ್ಕಿಂತ ಅವರ ಉತ್ಥಾನವೇ ನಮಗೆ ಮುಖ್ಯವಾದದ್ದು.ಶುಭಜನನಕ್ಕೆ ಒಬ್ಬರಿಗೆ ಕಡುಗತ್ತಲೆಯ ಸೆರೆಮನೆಯ ಕೋಣೆಯ ಮೂಲೆಯೇ ಸುಖತಾಣವೆನಿಸಿದರೆ, ಕಸ ಕಡ್ಡಿಗಳ ನಡುವಣ ಕುರಿ ಮಂದೆಯ ಗೋದಲೆಯೇ ಇನ್ನೊಬ್ಬರಿಗೆ ಹಿತವಾಯ್ತು.</p>
		<p>ಆಳುವ ರಕ್ಕಸನ ಕ್ರೌರ್ಯಕ್ಕೆ ಬೆದರಿ, ಶಿಶುವಾಗಿದ್ದ ಇವನನ್ನ ಕೊಂಡೊಯ್ದು, ಯಮುನೆಯನ್ನ ಈಸಿ ದಾಟಿ, ಆ ದಡಕ್ಕೆ ಸುರಕ್ಷಿತ ಜಾಗವೊಂದಕ್ಕೆ ತಲುಪಿಸುವ ಸಾಹಸವನ್ನ ಒಬ್ಬನ ತಂದೆ ಮಾಡಿದ; ಆಳುವ ಅರಸನೇ ಕೊಂದು ಹಾಕಿಯಾನೆಂಬ ಭಯಕ್ಕೆ ಮಣಿದು, ಶಿಶುವಿನ ತಲೆ ಕಾಯಲು ದೂರದ ಈಜಿಪ್ಟಿನತ್ತ ಅವನನ್ನು ಕೊಂಡೊಯ್ಯುವ ಪ್ರಮೇಯ ಇನ್ನೊಬ್ಬನ ತಂದೆಗಾಯ್ತು.</p>
		<p>ಕೊಳಲ ನುಡಿಸಿ, ಪಶುಗಳನ್ನೂ ಹಸುವಿನ ಮನಸ್ಸಿನ ಮುಗುದೆಯರನ್ನೂ ಹಳ್ಳಿಗರನ್ನೂ ಹುಲ್ಲುಗಾವಲುಗಳಲ್ಲಿ ಒಬ್ಬ ಕುಣಿಸಿದ ತಣಿಸಿದ; ತಂದೆಯ ಕೂಡೆ ಬಡಗಿಯ ಹಿಡಿ ಹಿಡಿದು, ಶ್ರದ್ಧೆಯಿಂದ ದುಡಿ ದುಡಿದು, ನೆರೆಹೊರೆಯ ಜೊತೆ ಹಿಡಿದು, ನೆರವೀವ ನಡೆ ನಡೆದು ಇನ್ನೊಬ್ಬನು ಕಾಯಕದಲ್ಲಿ ಕೈಲಾಸ ತೋರಿದ. ರಕ್ಕಸ ದುರುಳನ ಬಾಧೆ ತಾಳಲಾರದೆ ಹುಟ್ಟೂರು ಮಥುರೆಯನ್ನು ಬಿಟ್ಟು, ದೂರದ ದ್ವಾರಕೆಯನ್ನು ವಾಸಕ್ಕಾಗಿ ಆರಿಸಿಕೊಂಡವ ಒಬ್ಬನಾದರೆ, ತೌರಿಗೆ ಹಿಂತಿರುಗಲಾರದೆ ಪರಊರಿನಲ್ಲೇ ಶೈಶವವನ್ನ ಕಳೆಯುವಂತಾಯ್ತು ಇನ್ನೊಬ್ಬನಿಗೆ. ಗೋಪಿಕೆಯರ ನಿವ್ರ್ಯಾಜ ಪ್ರೇಮದ ಉತ್ಕಟತೆಯ ಬಿಗಿಪಟ್ಟಿನ ತೋಳ್‍ಬಂಧದ ಬಂದಿಯಾಗಿದ್ದ ಒಬ್ಬ; ಪರಿಮಳದ್ರವ್ಯಗಳಿಂದ ಪೂಜಿಸಿ, ತನ್ನ ಕೇಶರಾಶಿಯಿಂದ ಒರೆಸಿ, ಚರಣಕಮಲಗಳಿಗೆ ಮುತ್ತಿಟ್ಟ ಅನುಯಾಯಿಯ ಭಕ್ತಿಯ ಒತ್ತುಗಳು ಇನ್ನೊಬ್ಬನನ್ನು ಅಷ್ಟೇ ಬಿಗಿಯಾಗಿ ಕಟ್ಟಿಹಾಕಿದ್ದವು.</p>
		<p>ಮಹಾಸಮರ ಸೆಣೆಯುವ ಮುನ್ನಿನ ಸಂದರ್ಭ; ಸಂಧಾನಕ್ಕೆ ಹೋದ, ಒಲಿದವರನುಜ್ಜೀವಿಸುವ ಸ್ವಭಾವದ ಮುರವೈರಿಗೆ, ಕುರುರಾಯ ಇತ್ತ ಬಳುವಳಿಯೆಂದರೆ- ಹೆಡೆಮುರಿಯ ಕಟ್ಟುಗಳ ಕೇಯೂರ; ನಿಷ್ಪಕ್ಷಪಾತದ ವಿಚಾರಣೆ ನಡೆಸಬೇಕಾಗಿದ್ದ ಆಳುವ ಅರಸನ ಕಡೆಯಿಂದ ಯೇಸುವಿಗೆ ದೊರೆತ ಬಳುವಳಿ ಏನು? ಒಂದು ಮುಳ್ಳಿನ ಕಿರೀಟ ಧಾರಣೆ!</p>
		<p>ಅತ್ತ, ಬಿಲ್ಲಿನ ಹಬ್ಬದಲ್ಲಿ ಪಾಲ್ಗೊಳ್ಳಲು, ಸೋದರ ಮಾವನ ಅರಮನೆಗೆ ಕರೆದೊಯ್ಯಲು ರಥವೇನೋ ಬಂದಿತ್ತು, ಆದರೆ, ಗೋಪಾಲ ಹತ್ತಿ ಹೋದದ್ದು ಅದನ್ನು ಹಿಂಬಾಲಿಸಿದ, ಹಾಲು ಮೊಸರಿನ ತುಪ್ಪದ ಗಡಿಗೆಗಳೂ, ಕಪ್ಪಕಾಣಿಕೆಗಳೂ ತುಂಬಿದ ಎತ್ತಿನ ಬಂಡಿಯಲ್ಲಿ, ಗೊಲ್ಲ ಗೆಳೆಯರ ತಂಡದೊಡನೆ; ಇತ್ತ ಮರಿಗತ್ತೆಯ ಮೇಲೆ ನಡೆದಿತ್ತು ದೇವಪುತ್ರನ ಮೆರವಣಿಗೆ.</p>
		<p>ಸುತ್ತಮುತ್ತ ಇಂತಹ ಮಿತ್ರರೇ ಇರುವಾಗ ಇನ್ನು ಶತ್ರುಗಳು ಬೇರೆ ಬೇಕೇನು? ಹಿಂದೆ ತನ್ನ ಸಹಾಯವನ್ನು ಪಡೆದು ನಿರಾಳವಾಗಿ ಉಸಿರಾಡು ವಂತಾಗಿದ್ದರೂ ಅದನೆಲ್ಲ ಮರೆತು ಕೃಷ್ಣನಿಗೆ ಎರಡು ಬಗೆದವರಿಗೇನು ಕಡಿಮೆಯಿರಲಿಲ್ಲ, ಬೇಕಾದರೆ ಸ್ಯಮಂತಕ ಮಣಿಯ ಉಪಾಖ್ಯಾನವನ್ನು ನೆನಪಿಸಿಕೊಳ್ಳಿ; ಕೊನೆಯ ದಿನಗಳ ಸನಿಹದಲ್ಲಿ, ಯೇಸುವಿಗೆ ಮುತ್ತಿಟ್ಟು ಹಂತಕರಿಗೆ ಪರಿಚಯಿಸಿದವನು ಬೇರೆ ಯಾರಲ್ಲ, ಯೇಸುವಿನ ಆಪ್ತ ಶಿಷ್ಯನೊಬ್ಬನೇ.</p>
		<p>ಕಡುಬಡವನಾದರೇನಂತೆ ಕುಚೇಲ ನೆಚ್ಚಿನ ಗೆಳೆಯ ತಾನೆ. ಆ ಸುದಾಮನಿತ್ತ ಅವಲಕ್ಕಿಯ ಪಾರಣೆಯೇ ಇವನಿಗೆ ಮೃಷ್ಟಾನ್ನ ಭೋಜನ; ರಾಜವೈಭೋಗಗಳ ಅರಮನೆಯನ್ನು ಧಿಕ್ಕರಿಸಿ ರಾಜದೂತ ಹೋಗುವುದು ತನ್ನನ್ನು ಗೌರವದಿಂದ ಕಾಣುವ ದಾಸೀಪುತ್ರ ವಿದುರನ ಮನೆಗೆ; ಅಲ್ಲಿ ಅವನಿಂದ ಪಡೆದು ನೀರು ಕುಡಿದು ತೇಗಿದಂತೆಯೇ, ಇಲ್ಲಿ ನೀರಡಿಕೆಯಾದಾಗ ಬೇಡಿ ಕಾಡಿಕೊಂಡು ಕುಡಿದು ತಣಿಯುವುದು ಅಸ್ಪೃಶ್ಯ ಸಮೇರಿಯಾದ ಹೆಂಗಸು ಕೊಟ್ಟ ಬಾವಿನೀರಿನಿಂದ.</p>
		<p>ಅಲ್ಲಿ ಬೆಂಕಿಯ ಮಗಳ ಆರ್ತದನಿಯ ಕೂಗಿಗೆ ಕರಗಿದ ಎದೆಯವನೇ, ಇಲ್ಲಿ ಲಜಾ಼ರಸ್‍ನಿಗಾಗಿ ಮಾರ್ಥಳ ಕರೆಗೆ ಓಗೊಟ್ಟು ತ್ವರೆಯಿಂದ ಬಂದವ. ಧರ್ಮಜನ ರಾಜಸೂಯ ಯಾಗಾರ್ಥವಾಗಿ ಬಂದ ಋತ್ವಿಕರ ಪಾದಪ್ರಕ್ಷಾಳನವನ್ನೇನೊ ಮಾಡಿದ; ಆದರೆ ಸಮರದಲ್ಲಿ ಸಖ ಅರ್ಜುನ ಬಿಟ್ಟ ಕೂರಂಬುಗಳ ಪೆಟ್ಟಿನಿಂದ ಭೀಷ್ಮನ ಎದೆಯಿಂದ ಚಿಮ್ಮುತ್ತಿದ್ದ ರಕ್ತವನ್ನ ಒರೆಸದೆ ಬಿಟ್ಟ ತಪ್ಪಿಗೇ ಇರಬೇಕು, ಇಲ್ಲಿ ತನ್ನ ಹನ್ನೆರಡು ಶಿಷ್ಯರ ಕಾಲ್ತೊಳೆದು ತನ್ನ ಮೇಲುವಸ್ತ್ರದಿಂದ ಒರೆಸಿದನೆ ಆ ಸದ್ಗುರು? ಅರಸಾಗ ಬಯಸುವವನು ಆಳಾಗಬಲ್ಲನೂ ಆಗಬೇಕೆಂದು ತೋರಿದನೇ? ಸಮಾನತೆಯನ್ನೂ ಸೂಚ್ಯವಾಗಿ ಬೋಧಿಸಿದನೇ?</p>
		<p>ಭಕ್ತಜನಾಶ್ರಯ, ಶಿಷ್ಟಜನ ಪರಿಪಾಲಕ, ಕಷ್ಟತಂದೊಡ್ಡುವವರನ್ನ ತಡೆಯುವವ, ಹಿತದ ಮಾತು ಕೇಳದಿದ್ದರೆ ಮುಗಿಸಿಯೂ ಬಿಡುವಾತ ಒಬ್ಬ; ನಂಬಿದವರನ್ನ ಕೈಹಿಡಿದೆತ್ತಿದವ, ನೊಂದವರ ಕಣ್ಣೀರನೊರಸಿದವ, ದಾರಿ ತಪ್ಪಿದವರ ತಪ್ಪನ್ನ ಮನಗಾಣಿಸಿ ಕೈಹಿಡಿದು ನಡೆಸಿದವ ಇನ್ನೊಬ್ಬ.</p>
		<p>ಕೆಣಕಿದರೂ, ನೂರು ತಪ್ಪಾಗುವವರೆಗೂ ಶಿಕ್ಷಿಸದೆ ಕ್ಷಮಿಸುವ ಪ್ರವೃತ್ತಿ; ತನ್ನ ಅವತಾರದ ಕೊನೆಯ ಅಂಕಕ್ಕೆ ಪರದೆಯೆಳೆಯುವ ಸಂದರ್ಭದಲ್ಲೂ, ತನ್ನನ್ನು ಕೊಲ್ಲುವ ಉದ್ದೇಶವಿಲ್ಲದೇ, ಬೇಟೆಯಾಟದ ಬಾಣ ಬಿಟ್ಟ ಆ ಬೇಡ ಬಂದು ಮನ್ನಿಸಲು ಬೇಡಿಕೊಂಡಾಗ, ಕ್ಷಮಿಸಿದವ ಒಬ್ಬ; ''ತಾವೇನು ಮಾಡುತ್ತಿದ್ದೇವೆಂಬ ಅರಿವಿಲ್ಲದ ಮುಗ್ಧರು ಇವರು; ಪ್ರಭುವೇ ಇವರನ್ನು ಕ್ಷಮಿಸು'' ಎಂದು ತನ್ನನ್ನು ಕೊಲ್ಲ ಬಂದವರನ್ನೂ ಕ್ಷಮಿಸ ಹೊರಟ ದಯಾಸಿಂಧು ಇನ್ನೊಬ್ಬ.</p>
		<p>ಅಲ್ಲಿ ಅವ ಯದುನಾಥ; ಇಲ್ಲಿ ಇವ ಯೂದನಾಥ! ಆ ದಿನಗಳೆರಡಿರಬಹುದು; ಆದರೆ, ಮೂಡಿದ ಭಾಸ್ಕರನೊಬ್ಬನೆ!! ಎನ್ನುತ್ತಾರೆ ಗೋವಿಂದ ಪೈಗಳು ತಮ್ಮ ಕವನದ ಭರತವಾಕ್ಯದಲ್ಲಿ.</p>
		<p>ಸಾಕ್ರಟಿಸ್, ಯೇಸು ಮತ್ತು ಗಾಂಧಿ- ಇವರುಗಳ ಬಾಳನ್ನು ತೌಲನಿಕವಾಗಿ ಅಧ್ಯಯನ ಮಾಡುವಾಗ, 'ಶರಣರ ಗುಣವನ್ನು ಮರಣದಲ್ಲಿ ನೋಡು'- ಎಂಬ ಒಂದು ಅರ್ಥವತ್ತಾದ ಗಾದೆ ನೆನಪಾಗುತ್ತದೆ.</p>
		<p>ಸುಮಾರು ಎರಡೂವರೆ ಸಾವಿರ ವರ್ಷಕ್ಕೂ ಮುಂಚೆ ಇದ್ದ ಸಾಕ್ರಟಿಸ್ ಸದಾ ಸತ್ಯದ ಶೋಧನೆಯಲ್ಲಿ ತೊಡಗಿದ್ದವ; ಚಿಕ್ಕಂದಿನಿಂದಲೂ ತಾನು ಗುರುಹಿರಿಯರ ಬಳಿ ಓದಿ ಕಲಿತ ತಿಳಿದ ಧರ್ಮಗ್ರಂಥಗಳ ಸಾರಸರ್ವಸ್ವವೇ ಸತ್ಯ ಎಂದು ಬಗೆದವನು ಯೇಸು. ಜೊತೆಗೆ, ತನ್ನ ಅನುಯಾಯಿಗಳಿಗೆ ಅದರ ಒಳತಿರುಳಿನ ದರ್ಶನ ಮಾಡಿಸಲು ಉಪದೇಶಿಸುತ್ತಿದ್ದವನು ಈ ಸತ್ಯಾಶ್ರಯ ಯೇಸು. ಈ ಬಗೆಯ ಸತ್ಯಶೋಧನೆಯ ಕಾರ್ಯದಲ್ಲಿ ತಿಳಿದವರ ಸ್ನೇಹವನ್ನೂ, ತಿಳಿಯದವರ ದ್ವೇಷವನ್ನೂ ಗಳಿಸಿಕೊಂಡು ಮುಂದುವರೆದವನು ಸಾಕ್ರಟಿಸ್; ಯೇಸುವೂ ಅದೇ ಹಾದಿಯ ಪಯಣಿಗ. ಅಷ್ಟಲ್ಲದೇ ಹೇಳುವರೇ? ಬರಲಿರುವ ಮರಣವನು ಅತಿಥಿಯೊಲು ಕಾಯುವರು।</p>
		<p>ಮಾಡಬೇಕಾದುದನೆಲ್ಲ ಮಾಡಿ ಮುಗಿಸಿದವರು! ಸಾಕ್ರಟಿಸ್ ಮತ್ತು ಯೇಸು ಇಬ್ಬರಿಗೂ ಬರಲಿರುವ ಮರಣದ ಬಗ್ಗೆ ನಿಶ್ಚಿತ ಮುನ್ಸೂಚನೆಯಿತ್ತು. ಅವರಿಬ್ಬರೂ ಅವಿಚಲರಾಗಿ, ನಿಶ್ಚಿಂತರಾಗಿ ಸಾವನ್ನು ಎದುರುಗೊಂಡರು.</p>
		<p>ಯೇಸುವನ್ನು ಅವನ ಜನಾಂಗದ ಬಂಧುಗಳೇ ಶಿಲುಬೆಗೆ ಏರಿಸಿ ಕೊನೆಗಾಣಿಸಲು ಷಡ್ಯಂತ್ರ ಮಾಡಿದಂತೆ, ಸಾಕ್ರಟಿಸ್‍ನಿಗೂ ಅವನ ಪ್ರಿಯ ಅಥೆನ್ಸ್‍ನ ಜನರೇ ವಿಷವಿಕ್ಕಿ ಸೆರೆಮನೆಯಲ್ಲೇ ಕೊಂದರು. ವಿಷಪಾತ್ರೆಯನ್ನ ಸಿದ್ಧಪಡಿಸಿದ ಯೋಧ ಅದನ್ನು ತಂದು ಸಾಕ್ರಟಿಸ್‍ಗೆ ಕೊಟ್ಟಾಗ, ಅದನ್ನು ಕುಡಿಯುವ ವಿಧಾನ ಹೇಗೆಂಬುದನ್ನ ಅವನಿಂದಲೇ ಕೇಳಿ ಸಾಕ್ರಟಿಸ್ ತಿಳಿದುಕೊಂಡನಂತೆ. ಶಾಂತಚಿತ್ತನಾಗಿ ಬಟ್ಟಲನ್ನೆತ್ತಿ ಕುಡಿಯತೊಡಗಿದಾಗ, ಸಾಕ್ರಟಿಸ್‍ನ ಸುತ್ತಮುತ್ತ ಇದ್ದವರು ಅಳಲು ತೊಡಗಿದರಂತೆ. ಯೇಸುವಂತೆ ಅವನೂ ತನ್ನ ಮರಣಕ್ಕೆ ಯಾರನ್ನೂ ದೂಷಿಸಲಿಲ್ಲ. ಯೇಸುವಂತೂ ''ತನ್ನನ್ನು ಜನ ಅರ್ಥಮಾಡಿಕೊಳ್ಳಲಿಲ್ಲವಲ್ಲ; ಅವರೇನು ಮಾಡುತ್ತಿದ್ದಾರೆಂದು ಅವರಿಗೇ ಗೊತ್ತಾಗುತ್ತಿಲ್ಲ''ಎಂದು ತಪ್ಪು ಮಾಡಿದ ಹಗೆಗಳ ಬಗ್ಗೆ ಆಗಲೂ ಅನುಕಂಪದ ಮಾತುಗಳನ್ನಾಡುತ್ತಾನೆ.</p>
		<p>ಗೀತೆಯಲ್ಲಿ ಶ್ರೀಕೃಷ್ಣ ಸ್ಥಿತಪ್ರಜ್ಞನೊಬ್ಬನ ಲಕ್ಷಣಗಳನ್ನು ಪಟ್ಟಿಮಾಡುತ್ತಾನೆ. ಆ ಬಗೆಯ ಸಮಚಿತ್ತನಾದವನು ಜೀವನವನ್ನೂ ಮರಣವನ್ನೂ ಹೇಗೆ ಅವಲೋಕಿಸುತ್ತಾನೆ ಎಂಬುದರ ಬಣ್ಣನೆ ಅಲ್ಲಿದೆ. ಆ ಮಾತುಗಳಿಗೆ ಬೆಲೆಕೊಟ್ಟವರು, ಸಾವಿನ ಬಗ್ಗೆ ತಮ್ಮ ನಿರ್ದಿಷ್ಟ ಅಭಿಪ್ರಾಯಗಳನ್ನು ಬರೆದಿಟ್ಟವರು, ''ಸಾವು ಒಂದು ವರ. ಸತ್ಯಕ್ಕಾಗಿ ಹೋರಾಟ ಮಾಡುತ್ತಿರುವಾಗ ಅದು ಬಂದರಂತೂ ಆ ವೀರನಿಗೆ ಅದು ಎರಡರಷ್ಟು ವರ'' ಎಂದು ಹೇಳಿದವರು ಮಹಾತ್ಮಾ ಗಾಂಧಿ. ಬಹಳ ಹಿಂದೆಯೇ, ಆ ಮಾತಿನಂತೆ ನಡೆದು ತೋರಿಸಿಕೊಟ್ಟವನು ಗಾಂಧಿ ಮೆಚ್ಚಿದ ಯೇಸು.</p>
		<p>ಯೇಸು ಕೊನೆಯುಸಿರೆಳೆದನು; ಅವನು ಗತಿಸಿದೊಡನೆ ಕತ್ತಲು ಕವಿಯಿತು, ಭೂಮಿ ನಡುಗಿತು, ಬಂಡೆಗಳು ಬಿರಿದವು, ಮೇಘಗಳು ಗುಡುಗಿದವು, ಸಿಡಿಲುಗಳು ಕಿಡಿಕಾರಿದವು, ಮುಗಿಲು ಮಳೆಗರೆಯಿತು, ಕಡಲು ಉಕ್ಕಿತು, ಚಂಡಮಾರುತ ಸೊಕ್ಕಿತು, ಮರಗಿಡಗಳು ತತ್ತರಿಸಿದವು, ಅವು ಉರುಳುರುಳಿ ಬುಡಮೇಲಾದವು, ಸಮಾಧಿಗಳು ಬಾಯ್ದೆರೆದವು, ಲೋಕದಲ್ಲೆಲ್ಲಾ ಅಲ್ಲೋಲ ಕಲ್ಲೋಲವಾಯಿತು- ಎಂದು ಸುವಾರ್ತೆಕಾರರು ಬಣ್ಣಿಸುತ್ತಾರೆ. ವಿಚಾರವಾದಿಗಳು ನಿಜಕ್ಕೂ ಹಾಗಾಯಿತೇ? ಎಂದು ಪ್ರಶ್ನಿಸಬಹುದು. ಅಂಥವರಿಗೆ ಇದೇ ರೀತಿ, ಮೊನ್ನೆಮೊನ್ನೆ, ಮಹಾತ್ಮಾ ಗಾಂಧಿಯವರು ಗುಂಡೇಟಿಗೆ ಬಲಿಯಾದರೆಂಬ ಸುದ್ದಿ ಕಾಳ್ಗಿಚ್ಚಿನಂತೆ ಪ್ರಪಂಚಾದ್ಯಂತ ಹರಡಿದೊಡನೆಯೇ ಎಲ್ಲೆಡೆ ಜನಸಮುದಾಯಗಳಲ್ಲಿ ಆದ ಅಲ್ಲೋಲ ಕಲ್ಲೋಲ ಮತ್ತು ಕ್ಷೋಭೆ ಎಲ್ಲರಿಗೂ ನೆನಪಿರುವ ವಿಚಾರ ಇದನ್ನೇ ರಾಜರತ್ನಂ ನೆನಪಿಸುತ್ತಾರೆ.</p>
		<p>''ಎದೆಯ ದನಿ ಧರ್ಮನಿಧಿ; ಕರ್ತವ್ಯವದುವೆ ವಿಧಿ; ನಂಬದನು ಅದನುಳಿದು ಬೇರೆ ಋಷಿಯಿಲ್ಲ'' ಎನ್ನುತ್ತಾರೆ ಕುವೆಂಪು. ಸಾಮಾನ್ಯವಾಗಿ ಎಲ್ಲ ಧರ್ಮಪ್ರವರ್ತಕರು ಮತ್ತು ಪ್ರವಾದಿಗಳು ಜೀವನದ ಆದರ್ಶ ಮೌಲ್ಯಗಳನ್ನು ಪ್ರಸ್ತಾಪಿಸಿದಾಗ ಸತ್ಯ ಮತ್ತು ದಯೆ ಇವೆರಡಕ್ಕೇ ಒಜ್ಜೆ ಹಾಕಿದ್ದಾರೆ. ಉಪನಿಷತ್ತಿನ ಅಂತಿಮ ಘೋಷಣೆಯೂ ಶಾಂತಿಯೇ. ಸತ್ಯದಿಂದ ಸಾಮಾಜಿಕ ನ್ಯಾಯ, ನೀತಿ, ಶಾಂತಿ; ಭೂತದಯೆಯಿಂದ ಸಹಬಾಳ್ವೆ, ನೆಮ್ಮದಿ, ಶಾಂತಿ- ಒಟ್ಟಾರೆ ಶಾಂತಿಯೇ ಪರಮೋಚ್ಚ ಗುರಿ. ''ದಯೆಯೆ ಧರ್ಮದ ಮೂಲವಯ್ಯ'' ಎನ್ನುತ್ತಾರೆ ಬಸವಣ್ಣನವರು. ಬುದ್ಧನೂ ಒಬ್ಬ ಕಾರುಣ್ಯಮೂರ್ತಿ. ''ಇಂಥವನೊಬ್ಬ ನಮ್ಮೊಡನಿದ್ದು, ನಡೆದಾಡಿದನೇ ಎನ್ನುವಷ್ಟು ಯಾರ ಬಗ್ಗೆ ಸೋಜಿಗಪಟ್ಟುಕೊಳ್ಳುತ್ತೇವೆಯೋ'' ಆ ಮಹಾತ್ಮ ಗಾಂಧೀಜಿಯವರ ಜೀವನ ಆದರ್ಶಗಳು ಸತ್ಯ ಅಹಿಂಸೆ ದಯೆಗಳೇ ಆಗಿದ್ದವು. ಯೇಸುವಿನ ಜೀವನದಲ್ಲಿ ಅವನು ದಯೆತೋರಿ, ತಪ್ಪಿತಸ್ಥರನ್ನು ಮನ್ನಿಸಿದ ಪ್ರಸಂಗಗಳು ಹೇರಳವಾಗಿವೆ. ಹಾಗಾಗಿ ಅವನೊಬ್ಬ ದಯಾಮೂರ್ತಿ. ಸತ್ಯ ಮತ್ತು ದಯೆಯ ಮೂರ್ತ ರೂಪವಲ್ಲದೆ, ದೇವರೆಂದರೆ ಇನ್ನೇನು? ನಂಬಿದವರ ಮನಃಪೂರ್ವಕವಾದ ಮಿಡಿತದ ಎದೆಯಾಳದ ದನಿಯ ಕರೆಗೆ ಓಗೊಡುವ, ಕನಿಕರಿಸುವ, ಬಾಳಿನ ಮಸುಕಿದ ಮಬ್ಬಿನಲ್ಲಿ ಕೈಹಿಡಿದು, ಹೇಳಿ ಅಡಿಯಿಡಿಸುತ್ತ ಸದಾ ನಡೆಸುವ, ದೂರದ ಮನೆಗೆ ಕೊಂಡೊಯ್ಯುವ, ಕರುಣಾಳುಬೆಳಕು ಅದು.</p>
		<p>ದೇವರನ್ನು ನಂಬದವರೂ ಈ ಮಾನವೀಯ ಮೌಲ್ಯಗಳಿಗೆ ಗೌರವತೋರಿಸದೆ ಇರುವುದಿಲ್ಲ. ದಯೆ ಶಾಂತಿಗಾಗಿ ಶ್ರಮಿಸುವುದು, ನುಡಿದಂತೆ ನಡೆವುದು ಪುಣ್ಯಜೀವಿಗಳ ಅನುಕರಣಿಯ ಆದರ್ಶ ಗುಣ. ಸಾವನ್ನು ಎದುರಿಸುವ ಆ ದುರ್ಭರ ಸಂದರ್ಭದಲ್ಲೂ ಸ್ಥಿತಪ್ರಜ್ಞನಾಗಿ ಇರುವದೂ ಒಂದು ವಿಶೇಷ ಗುಣ. ಎಲ್ಲ ಸಮಯಗಳಲ್ಲೂ ನೋವು ಅಸೂಯೆ ಹಗೆಗಳಿಂದ ಕಲುಷಿತಗೊಳ್ಳದ ಮನಸ್ಸು, ದಯೆಯ ಪ್ರವೃತ್ತಿ, ನಂಬಿದ ಸರ್ವಶಕ್ತತತ್ವಕ್ಕೇ ಶರಣು ಹೋಗುವ ಸಂಪೂರ್ಣ ಸಮರ್ಪಣ ಭಾವ ಇವೇನೇ ಪುರುಷೋತ್ತಮ ರನ್ನು ಮನುಕುಲೋದ್ಧಾರಕರೆಂದು ದೈವತ್ವಕ್ಕೇರಿಸುವ ಮಾನದಂಡಗಳು.</p>
	</section>
	<section class="level1 numbered" epub:type="chapter" role="doc-chapter" id="id-P1.11">
		<p class="text-center"><strong>ಇಂದು-ನಾಳೆ </strong></p>
		<p class="verse">ಭವಿಷ್ಯಂ ನ ಅನುಸಂಧತ್ತೇ, ನ ಅತೀತಂ ಚಿಂತಯತಿ-ಅಸೌ<br />ವರ್ತಮಾನ ನಿಮೇಶಂ ತು ಹಸನ್ನ್ ಏವ ಅನುವರ್ತತೇ।।</p>
		<p class="verse-author"><strong><em>-ಯೋಗವಾಸಿಷ್ಠ</em></strong></p>
		<p class="myquote">ನಾಳೆ ಏನಾದೀತೆಂದು ತಲೆ ಕೆಡಿಸಿಕೊಳಲೇಕೆ, ಬಿಡು<br />ನೆನ್ನೆ ಕಳೆದುದ ಚಿಂತಿಸುವುದೆ ಸುಮ್ಮನೇ ಹಾಗೆ?<br />ಇಂದು ಬಂದೊದಗಿದುದ ನಗುನಗುತ ಸ್ವೀಕರಿಸು-<br />ನೆನ್ನೆಗೇ ನೆನ್ನೆ, ನಾಳೆಗೆ ನಾಳೆ, ಇರಲಿ ಇಂದು ನಮಗೆ</p>
		<p class="quote-author"><em>ಶಿಕಾರಿಪುರ ಹರಿಹರೇಶ್ವರ</em></p>
		<h1 class="level1-title" epub:type="title">ನಾಲ್ಕು ಬಗೆಯ ಜನಗಳು</h1>
		<p>ಹಿಂದೆ ಒಬ್ಬ ಸಂತ ಇದ್ದ. ಯಾರೋ ಶಿಷ್ಯರು ಅವನನ್ನ ಕೇಳಿದರಂತೆ: ಗುರುಗಳೇ, ತಾನೆ ಗೂಡು ಕಟ್ಟಿಕೊಂಡು ವಾಸಮಾಡಬಹುದಾದ ಯಾವ ಹಕ್ಕಿಯೂ, ಬೇರೆ ಇನ್ನೊಂದು ಹಕ್ಕಿ ಕಟ್ಟಿದ ಗೂಡಿನೊಳಗೆ ಹೋಗಿ ವಾಸಿಸುವುದಿಲ್ಲ, ಅಲ್ಲವೇ? ಆದರೆ, ಈ ಜಗತ್ತಿನಲ್ಲಿ ಇರುವ ಕೆಲವು ಜನ ಹಾಗಲ್ಲವಲ್ಲ, ಏಕೆ? ಈ ಪ್ರಪಂಚದಲ್ಲಿ ಎಷ್ಟೊಂದು ಜನ ಇದ್ದಾರಲ್ಲ, ಅವರಲ್ಲಿ ಹೆಚ್ಚಿನ ತಿಳಿವಳಿಕೆ ಬೇಕು ಎನ್ನುವವರು, ಯಾವುದು ಯಾವುದೋ ಬೇರೆ ಬೇರೆ ಹಳೆಯ ಸವೆದ ಅಥವಾ ಯಾರೂ ನುಸುಳದ ಹೊಸ ಬಿಸಿ ಹಾದಿ ಬೀದಿ ದಾರಿ ಹೆದ್ದಾರಿಗಳಲ್ಲಿ ಹೋಗುತ್ತಾರಲ್ಲ, ಅದು ಯಾಕೆ?</p>
		<p>ಆವಾಗ, ಆ ಸಂತ ಹೇಳುತ್ತಾನೆ: ನಿಮ್ಮ ಪ್ರಶ್ನೆಗೆ ಒಂದು ಕತೆಯ ರೂಪದಲ್ಲಿ ಉತ್ತರ ಹೇಳುತ್ತೇನೆ, ಕೇಳಿ. ಅಕ್ಷರಶಃ ನೇರವಾಗಿ ಅಲ್ಲದಿದ್ದರೂ, ಸ್ವಲ್ಪ ಹೆಚ್ಚು ಕಡಿಮೆ, ಜನರ ಸ್ವಭಾವ ಹೇಗೆ ಇದ್ದೀತು ಅನ್ನುವುದನ್ನ ತಿಳಿದುಕೊಳ್ಳಲಿಕ್ಕೆ ಇದು ಸಹಾಯ ಆಗಬಹುದು. ಸತ್ಯವನ್ನ ಪ್ರೀತಿಸುತ್ತ, ಅದನ್ನೇ ಹುಡುಕಿಕೊಂಡು ಹೋದವರು ಹೇಳುವ ಪುರಾಣದ ರೀತಿಯ, ಸಂಪ್ರದಾಯದ ಕತೆ ಇದು. ಆದರೂ ಯೋಚಿಸಿದಷ್ಟೂ ಹೆಚ್ಚು ಹೆಚ್ಚು ಅರ್ಥ ಸ್ಫುರಿಸಬಲ್ಲ ಕತೆ, ಕೇಳಿ:</p>
		<p>ಬಹಳ ದಿನಗಳ ಹಿಂದೆ ದೇವರು ಸೃಷ್ಟಿ ಮಾಡತೊಡಗಿದಾಗ, ದೇಹಕ್ಕಿಂತ ಮುಂಚೆಯೇ ಆತ್ಮಗಳನ್ನ ಹುಟ್ಟುಹಾಕಿದಾಗ ಅವುಗಳನ್ನ ದೇವರು ಕೇಳಿದನಂತೆ: ''ಈ ಪ್ರಪಂಚದಲ್ಲಿ ನೀವು ನಿಂತ ನೀರಾಗ ಬೇಡಿ; ಹರಿವ ಹೊನಲಿನ ಹಾಗೆ ಸದಾ ಕಾಲ ಚಲಿಸುತ್ತಿರಿ. ಆ ರೀತಿ ನೀವು ಸಂಚರಿಸುತ್ತ ಇರುವುದಕ್ಕೆ ನಿಮಗೆ ಏನೇನು ಅನುಕೂಲಗಳು ಬೇಕು? ಹೇಳಿ'' ಅಂತ.</p>
		<p>ಆಗ, ತಮ್ಮ ತಮ್ಮಲ್ಲಿ ಮಾತಾಡಿಕೊಂಡು, ಆತ್ಮಗಳು ನಾಲ್ಕು ಗುಂಪುಗಳಾಗಿ ಅವನ ಬಳಿ ಬಂದವಂತೆ, ನಿಂತವಂತೆ, ಒಂದೊಂದಾಗಿ ನಿವೇದಿಸಿಕೊಂಡವಂತೆ:</p>
		<p>ಮೊದಲನೆಯ ಗುಂಪು ಕೇಳಿತಂತೆ: ನಮಗೆ ಒಳ್ಳೆಯ ಕಾಲುಗಳು ಬೇಕು. ಅದೇ ತುಂಬಾ ಸುರಕ್ಷಿತವಾದದ್ದು. ನಾವು ಸ್ವಾವಲಂಬಿಗಳಾಗಿರಬೇಕು. ನಮಗೆ ಅವೇ ಸಾಕು. ಅದನ್ನ ಉಪಯೋಗಿಸಿಕೊಂಡು, ಎಲ್ಲಿಗೆ ಬೇಕೋ ಅಲ್ಲಿಗೆ ನಾವು ಹೋಗಿ ಬರುತ್ತೀವಿ.</p>
		<p>ಎರಡನೆಯ ಗುಂಪು ಹೇಳಿತಂತೆ: ಸವಾರಿ ಮಾಡಲು ನಮಗೆ ಒಳ್ಳೆ ಒಳ್ಳೆಯ ಕುದುರೆಗಳನ್ನ ಕೊಡು. ನಾವು ಆಗ ನಡೆಯಬೇಕಾಗುವುದಿಲ್ಲ, ನಮ್ಮ ಕೆಲಸ, ನಮ್ಮ ಶ್ರಮ ಎಷ್ಟೋ ಕಡಿಮೆ ಆಗಿ ಹೋಗುತ್ತೆ. ಅವುಗಳ ಮೇಲೆ ಹೋಗಬೇಕೆಂದ ಕಡೆ ನಾವು ಬೇಗ ಬೇಗ ಹೋಗಿ ಬಂದು ಬಿಡಬಹುದು. ತುಂಬಾ ಅನುಕೂಲವೂ ಆಗುತ್ತೆ.</p>
		<p>ಮೂರನೆಯ ಗುಂಪು ಕೋರಿತಂತೆ: ನಾವು ಗಾಳಿಮೇಲೆ ಸಂಚರಿಸುವ ಹಾಗೆ ಮಾಡು. ಆಗ, ನಮಗೆ ಏನೂ ಅಡೆ ತಡೆ ಇರುವುದಿಲ್ಲ, ಎಲ್ಲಿಗೆ ಬೇಕಾದರಲ್ಲಿಗೆ ವೇಗವಾಗಿ ಹೋಗಬಹುದು, ನಾವು ನುಗ್ಗ ಬಹುದು, ನುಸುಳ ಬಹುದು, ತೂರ ಬಹುದು, ಸೇರಬಹುದು.ನಾಲ್ಕನೆಯ ಗುಂಪು ಬೇಡಿಕೊಂಡಿತಂತೆ: ನಮಗೆ ಬೆಳಕಿನ ಶಕ್ತಿ ಕೊಡು. ಆವಾಗ, ಎಲ್ಲಕ್ಕಿಂತ ಹೆಚ್ಚು ವೇಗವಾಗಿ ನಾವು ಹೋಗಲೂ ಬಹುದು, ಹೋಗಿ ಮುಟ್ಟಿದ್ದನ್ನ ಏನು, ಎತ್ತ ಅಂತ ತಿಳಿದುಕೊಳ್ಳಲೂ ಬಹುದು. ಆದ್ದರಿಂದ ಬೆಳಕಿನ ಜೊತೆಯೇ ಪ್ರವಹಿಸುವ ಹಾಗೆ ನಮ್ಮನ್ನು ಅನುಗೊಳಿಸು.</p>
		<p>ನೋಡಿ, ಅವತ್ತಿನಿಂದ ಇವತ್ತಿನವರೆಗೂ ಆ ನಾಲ್ಕು ಬಗೆಯವರೇ ಈ ಜಗತ್ತಿನಲ್ಲಿ ಇರುವವರು. ಜನಗಳಲ್ಲಿ ಸಾಮಾನ್ಯವಾಗಿ ಆ ಗುಣಗಳನ್ನೇ ನಾವು ನೋಡುತ್ತಾ ಇರುವುದು. ಅವರಲ್ಲಿ ಈ ಗುಣಗಳ ಪ್ರಮಾಣ ಹೆಚ್ಚು ಕಡಿಮೆ ಇರಬಹುದು; ಇದೊಂದು ಚೂರು, ಅದೊಂದು ಚೂರು ಅಂತ ಮಿಶ್ರಣವೂ ಇಲ್ಲಿ ಅಲ್ಲಿ ಆಗಿರಬಹುದು. ಒಬ್ಬರಲ್ಲೇ ಕೆಲವು ಸಮಯ ಆ ಗುಣ, ಇನ್ನು ಕೆಲವು ಸಲ ಈ ಗುಣ ಎದ್ದು ಮೆರೆಯಬಹುದು. ಅಂತೂ ಒಟ್ಟಾರೆ, ಈ ನಾಲ್ಕೇ ತರಹ ಗುಣಗಳನ್ನ ಎಲ್ಲೆಲ್ಲೂ ನಾವು ನೋಡಬಹುದು.</p>
		<p><strong>ಪಾದಚಾರಿಗಳು</strong>ಇದ್ದಾರಲ್ಲ, ಪಾಪ, ಅವರು ಜಾಗ ಮತ್ತು ವೇಗದ ಮಿತಿಯೊಳಗೆ ಮಾತ್ರ ಓಡಾಡಬಲ್ಲರು. ಹಿಂದಿನವರು ಯಾರೋ ಹಾಕಿಕೊಟ್ಟ ಹಾದಿಯಲ್ಲಿ ನಡೆಯಬಲ್ಲ, ಹೋಗಬಲ್ಲ, ಸಾಗಬಲ್ಲ ಸಾಮಥ್ರ್ಯವುಳ್ಳವರು. ಇವರು 'ಜೈ'ಕಾರಿಗಳು, ಅನುಯಾಯಿಗಳು, ಅನುಸರಣ ಇಲ್ಲವೇ ಅನುಕರಣ ಮಾಡುವಷ್ಟಿನವರು.</p>
		<p><strong>ಕುದುರೆ ಸವಾರ</strong>ರಿದ್ದಾರಲ್ಲ, ಇವರಿಗೆ ಈಗಾಗಲೇ ಬಂದ, ಹಿಂದಿನವರು ಬರೆದಿಟ್ಟ ಗ್ರಂಥಗಳ, ಶಾಸ್ತ್ರ ಸಾಹಿತ್ಯದ ಊರುಗೋಲು ಬೇಕೇ ಬೇಕು. ಬೇರೆಯವರ ಅನುಭವದ ಬೆಂಬಲ ಅವಶ್ಯ ಬೇಕು. ಅಜ್ಜನ ಹೆಗಲೇರಿಯೇ ಇಂಥ ಮೊಮ್ಮಕ್ಕಳ ಸಂಚಾರ. ಪೂರ್ವಸೂರಿಗಳ ಜ್ಞಾನಭಂಡಾರವನ್ನ ನಂಬಿ, ಅದರ ತಳಪಾಯದ ಮೇಲೆ ತಮ್ಮ ಕಮಾನು ಕಟ್ಟಡ ಉಪ್ಪರಿಗೆ ಗೋಪುರಗಳನ್ನ ಕಟ್ಟುವ ಹುನ್ನಾರ ಇವರದು. ಬುನಾದಿಯ ಭದ್ರತೆಯನ್ನು ಕಾಪಾಡಿಕೊಳ್ಳುವದೂ ಇವರ ಹೊಣೆಯೇ. ಏಕೆಂದರೆ, ಅಡಿಗಲ್ಲೇನಾದರೂ ಕೊಂಚ ಅಲ್ಲಾಡಿತೋ, ಅಲ್ಲಿ ಬಿರುಕು ತಲೆದೋರಿತೋ, ಕುಸಿಯಿತು ಇವರ ದಂತಗೋಪುರ.ಇನ್ನು<strong>ಗಾಳಿಯಂತೆ ಮುನ್ನುಗ್ಗುವವರು</strong>ಪ್ರಚಾರಪ್ರಿಯರು. ಇಷ್ಟೋ ಅಷ್ಟೋ ತಿಳಿದುಕೊಂಡೊಡನೆ, 'ತಿಳಿದುಹೋಯಿತು', 'ತಿಳಿದುಕೊಂಡೆ'- ಎಂದು ತಿಳಿದುದೆಲ್ಲವನ್ನು ಬೇಗ ಬೇಗ ಎಲ್ಲ ಕಡೆ ಹರಡಿ ಬಿಡಬೇಕೆಂಬ ಚಪಲ, ತವಕ, ಕಾತರ ಇವರದು. ಕಂಪು ಸೆಳೆದ ಕಂಡ ಕಂಡ ಹೂವುಗಳತ್ತ ಹಾರಿ, ಮಕರಂದವನ್ನ ಹೀರಿ, ತೂರಾಡುವ, ಗುಂಜಾರವದ ದುಂಬಿಯ ಪ್ರವೃತ್ತಿಯವರು ಇವರು. ಅಲ್ಲಲ್ಲಿ ಜೇನುಗೂಡುಗಳನ್ನೂ ಕಟ್ಟಬಲ್ಲವರು.</p>
		<p><strong>ಬೆಳಕನ್ನ ಬಯಸಿ, ಅರಸಿ ಹೊರಟವರು</strong>ಮಿಕ್ಕ ಎಲ್ಲರಿಗಿಂತ ಭಿನ್ನರು, ಅಸಾಮಾನ್ಯರು. ಇವರು ಎಲ್ಲ ತಾವೇ ತಿಳಿದುಕೊಳ್ಳಬೇಕೆಂಬ, ಸ್ವಂತ ಅನುಭವಕ್ಕೇ ಹಾತೊರೆಯುವ ಹಂಬಲಿಗರು. ಈ ಆನೆಗಳು ಹಿಡಿದಿದ್ದೇ ಹಾದಿ, ನಡೆದಿದ್ದೇ ದಾರಿ, ಅದೇ ಮುಂದೆ ಆದೀತು ಹೆದ್ದಾರಿ. ಇವರು ತೀಕ್ಷ್ಣಪ್ರಜ್ಞೆಯುಳ್ಳವರು, ಇಂದ್ರಿಯಾತೀತ ಕಾಣ್ಕೆಯಲ್ಲಿ ಮುಳುಗೇಳುವ ಅನುಭಾವಿಗಳು.</p>
		<p>ಅಧ್ಯಯನಶೀಲತೆಯ ದೃಷ್ಟಿಯಿಂದ ನೋಡಿದಾಗ, ಮೊದಲ ಸಮೂಹದವರು ಪೂಜೆ ಆರಾಧನೆ ಆಚರಣೆ ವಿಧಿ ನಿಷೇಧ-ಗಳಿಗೇ ಆದ್ಯತೆ ಕೊಡುವ, ಸುಲಭವಾಗಿ ಆಕರ್ಷಿಸುವ ಜಾತಿ ಮತ ಪಥ ಪಂಥ ಸಮುದಾಯಗಳ ಕಟ್ಟಾ<strong>ಸಾಂಪ್ರದಾಯಿಕರು</strong>. ಪ್ರಪತ್ತಿಯೇ ಆಪತ್ತುಗಳನ್ನು ಎದುರಿಸುವ ಶಕ್ತಿ ಎಂದುಕೊಳ್ಳುವವರು.<em>ನಾರದ ಭಕ್ತಿಸೂತ್ರಗಳು</em>ಇಂಥವರ ಜೀವನ ಗಾಥೆ. ಭಕ್ತಿಯೊಂದೇ ಸಾಕು ಮುಕ್ತಿಗೆ- ಹಾದಿ ಹಿಡಿದವರು, ನಡೆವವರು.</p>
		<p>ಎರಡನೆಯ ಪಂಗಡದವರು, ತಾವು<strong>ನಂಬಿದ ನೆಲೆಗಳನ್ನ</strong>ದೃಢವಾಗಿ<strong>ಅಪ್ಪಿಕೊಂಡಿರುವವರು,</strong>ಅದೇ 'ಎಲ್ಲ ಕಾಲಕ್ಕೂ ಸರಿ' ಎಂದುಕೊಂಡಿರುವವರು, ಹಿಡಿದುದನ್ನ ಬಿಡದೆ ಮುನ್ನಡೆವವರು. ಆ ಚೌಕಟ್ಟಿನಲ್ಲೇ ಕೊರಡನ್ನು ಕೊನರಿಸಲು, ಬರಡನ್ನು ಹಯನಿಸಲು, ನಂಜನ್ನು ಅಮೃತವಾಗಿಸಲು ಬಯಸುವವರು. ಹಳೇ ಬೇರು ಹೊಸ ಚಿಗುರನ್ನ ಸಮನ್ವಯಗೊಳಿಸುವವರು, ತಮ್ಮ ನಂಬಿಕೆಯಲ್ಲೇ ದೈವವನ್ನು ಕಾಣುವವರು. ಯಾವುದು ಭಕ್ತಿ, ಹೇಗೆ ಭಕ್ತಿ? ಜ್ಞಾನ ಮೇಲೋ, ಭಕ್ತಿಮೇಲೋ- ಎಂದೆಲ್ಲ ಭಕ್ತಿಯನ್ನು ವಿಶ್ಲೇಷಿಸುವ<em>ಶಾಂಡಿಲ್ಯ ಭಕ್ತಿಸೂತ್ರಗಳು</em>ಇವರ ಮೆಚ್ಚಿನ ಕುಚ್ಚುಗಳು.</p>
		<p>ಮೂರನೆಯ ವೃಂದದವರು<strong>ಒಂದುಗೂಡಿಸುವ ಮಂದಿಗಳು.</strong>ಇಲ್ಲಿಂದ ಅಲ್ಲಿಂದ ಎಲ್ಲೆಡೆಯಿಂದ ತಂಗಾಳಿ ತಂದ, ಬಂದ, ಒಳ್ಳೆಯದೆಲ್ಲವನ್ನ ಆಯ್ದು ತಯಾರಿಸಿದ, ಕಾಲಕ್ಕೆ ತಕ್ಕ ಹೊಸತಾದ ರಸಭರಿತ ದ್ರಾಕ್ಷಾಸವಕ್ಕೊಂದು ಹೊಸ ರೂಪ, ಹೊಸ ಹೆಸರು ಇಡುವವರು, ಹೊಸಪಾತ್ರೆಯಲ್ಲಿರಿಸಿ ತಮ್ಮದಾಗಿಸಿ ಕೊಳ್ಳುವವರು.<em>ಸರ್ವೋಪನಿಷತ್ಸಾರ ಗೀತಾಮೃತಕ್ಕೆ</em>ಹಾತೊರೆಯುವವರು, ಈ ಬುದ್ಧಿಜೀವಿಗಳು ಜ್ಞಾನಪಿಪಾಸುಗಳು, ಜಿಜ್ಞಾಸೆಯಲ್ಲೇ ಸಂತೋಷ ಪಡುವವರು, ಆದರೆ ಅತೃಪ್ತರು.</p>
		<p>ನಾಲ್ಕನೆಯ ಗುಂಪಿನವರು ಚಿಂತಕರು, ಶರಣರು, ಜ್ಞಾನಿಗಳು, ಯೋಗಿಗಳು, ಸೂಫಿಗಳು. ತಮ್ಮ ಮಹಾಪ್ರಸ್ಥಾನದ ಕೊನೆಯ ಹಂತದಲ್ಲಿ ಆಸೆಯನ್ನ ಸುಟ್ಟವರು, 'ಬೇಕ'ನ್ನೇ ಬಿಟ್ಟವರು, ಆ ದಡವ ಮುಟ್ಟಿದವರು,<strong>ಸತ್ಯವನ್ನ ಕಂಡವರು,</strong>ಕುಂದಿಲ್ಲದ ಪರಮಾನಂದ ಹೊಂದಿದವರು.</p>
		<p>ಮೊದಲನೆಯವರು 'ಇದೇ ತಕ್ಕ ವಿಧಾನ' ಎಂದುಕೊಂಡ ಆಚರಣೆಗಳ ಆಟದಲ್ಲೇ ಆಸಕ್ತರು; ಎರಡನೆಯವರು ಸ್ವತಃಸಿದ್ಧ ಪ್ರಮಾಣ ಗ್ರಂಥ, ಉಪದೇಶಾವಳಿಗಳ ಸೂಕ್ತಿ ಆದೇಶ ಅನುಶಾಸನಗಳಲ್ಲೇ ಅನುರಕ್ತರು. ಮೂರನೆ ಯವರು ಈಗಿರುವುದರಿಂದ ಇನ್ನೊಂದಕ್ಕೆ ಜಿಗಿಯುತ್ತ, ಜಾರುತ್ತ, ಒಳ್ಳೆಯದೆನಿಸಿ ಕೊಂಡ ಎಲ್ಲದುದರಲ್ಲಿ ಇದ್ದೂ ಇಲ್ಲದಂತಿದ್ದು, ಮಗ್ನರಾಗಿರುವವರು, ಕೊನೆಯವರೇ ಸತ್ಯಾನ್ವೇಷಿಗಳು, 'ಅವನ'ನ್ನು ಸಾಕ್ಷಾತ್ಕರಿಸಿ ಕೊಳ್ಳುವವರು, ಪರಮಾನಂದದಲ್ಲಿ ಲಗ್ನವಾಗುವವರು, ಯೋಗಿಗಳು, ಸೂಫಿಗಳು. ಪಲ್ಲಕ್ಕಿಯನ್ನು ಹೊರುವವರು, ಪಲ್ಲಕ್ಕಿಯನ್ನು ಹತ್ತಿದವರು, ಪಲ್ಲಕ್ಕಿಯನ್ನು ಕೆತ್ತಿ ಜೋಡಿಸಿ ಕೂಡಿಸಿ ನಿರ್ಮಿಸಿದವರು, ತಾವೇ ಪಲ್ಲಕ್ಕಿಯಾಗಿ ಬಿಟ್ಟವರು- ಹೀಗೆ ನಾಲ್ಕು ಬಗೆಯವರು. ಇವರನ್ನ ಹೇಗೆ ಗುರುತಿಸುವುದು? ಬಹು ಸುಲಭ; ಅವರವರು ಬಳಸುವ, ಉಪಯೋಗಿಸುವ, ಅವಲಂಬಿಸುವ ಸಾಧನ ಉಪಕರಣವೇ ಅವರ ಸಂಚರಣ ಸಾಮಥ್ರ್ಯಗಳ ಅಳತೆಗೋಲು, ಸಿದ್ಧಿಮಾಪಕ.<sup><a epub:type="noteref" href="999-aside.xhtml#id-001.273">೧</a></sup></p>
	</section>
	<section class="level1 numbered" epub:type="chapter" role="doc-chapter" id="id-P1.12">
		<p class="text-center"><strong>ಆಪತ್ತಿಗೊದಗುವ ವಿದ್ಯೆ ಕಲಿತಿಲ್ಲವೇನಯ್ಯ?</strong></p>
		<p class="verse">ಆಪತ್ಕಾಲ-ಉಪಯುಕ್ತಾಸು ಕಲಾಸು ಸ್ಯಾತ್ ಕೃತಶ್ರಮಃ।<br />ನೃತ್ತ ವೃತ್ತಿರ್ ವಿರಾಟಸ್ಯ ಕಿರೀಟೀ ಭವನೇಽಭವತ್।।</p>
		<p class="verse-author"><em>-ಕ್ಷೇಮೇಂದ್ರ, ಚಾರುಚರ್ಯಾ ೭೨</em></p>
		<p class="myquote">ದಿನವೂ ದೋಣಿಯನೇರಿ ಹೊಳೆ ದಾಟುವಾತನಿಗೆ<br />ಈಜು ಬಾರದೆ ಇರಲು ಅವ ಶುದ್ಧ ಪೆದ್ದ;<br />ಬೇರೇನೂ ಬೇಡವೇ ಬೇಡ, ಚಿಂತೆ ಏನೂ ಇಲ್ಲ-<br />ಆಪತ್ತಿಗೊದಗುವ ವಿದ್ಯೆ ಗೊತ್ತಿಲ್ಲವೇ, ಹೆಡ್ಡ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಉಪಕಾರಸ್ಮರಣೆ</h1>
		<p>ಮೊನ್ನೆ ಒಂದು ಕಾರ್ಯಕ್ರಮದಲ್ಲಿ ಭಾಗವಹಿಸಲು ದೂರದ ಶಿವಮೊಗ್ಗಕ್ಕೆ ಹೋಗಿದ್ದೆ, ಹೆಂಡತಿ ನಾಗಲಕ್ಷ್ಮಿಯೊಡನೆ. ಒಂದು ಪತ್ರಿಕೆಯ ಹತ್ತನೆಯ ವಾರ್ಷಿಕ ಸಮಾರಂಭ ಅದು. ಸತತವಾಗಿ ನೂರಾ ಇಪ್ಪತ್ತು ಸಂಚಿಕೆಗಳನ್ನು ಪ್ರಕಟಿಸಿದ, ಮಿತ ಆಯ-ವ್ಯಯದ, ಆ ಸಣ್ಣ ಪ್ರಮಾಣದ ಮಾಸಪತ್ರಿಕೆಯ ಸಾಹಸ ಮೆಚ್ಚತಕ್ಕದ್ದೇ. ಚಂದಾದಾರರನ್ನೇ ಅವಲಂಬಿಸಿದ, ಅಭಿಮಾನೀ ಓದುಗರನ್ನೇ ಆಶ್ರಯಿಸಿದ, ಒಂದು ಸಂಕುಲದ ಭಾಷಿಗರ ಬರಹಗಾರರನ್ನ ಪ್ರೋತ್ಸಾಹಿಸುವ, ಆ ಜನಾಂಗದವರಲ್ಲಿನ ಆಗುಹೋಗುಗಳನ್ನ ದಾಖಲಿಸುವ, ತಮ್ಮತಮ್ಮವರಲ್ಲಿನ ಹಿಂದಿನ ಈಗಿನ ಮುಂಬರುತ್ತಿರುವ ಸಾಧಕರನ್ನ ಪರಿಚಯಿಸುವ, ಪ್ರತಿಭಾವಂತರನ್ನ ಗುರುತಿಸುವ, ಬೆಳೆವ ಕುಡಿಗಳಿಗೆ ನೀರೆರೆದು ಪೋಷಿಸುವ ಆಡುಂಬೊಲಗಳನ್ನು ಹಸನಾಗಿಸುತ್ತಿರುವ ಪತ್ರಿಕೆ ಆ<em>'ಸಂಕೇತಿ ಸಂಗಮ'.</em></p>
		<p>ಬೆಳಗ್ಗೆ ಕಾರ್ಯಕ್ರಮವನ್ನು ನಾನು ಉದ್ಘಾಟಿಸಿದ ಕ್ಷಣದಿಂದ ಹಿಡಿದು, ರಾತ್ರಿ ಸುಮಾರು ಒಂಬತ್ತರ ವೇಳೆಯವರೆಗೆ ನಿರಂತರವಾಗಿ ಸಾಹಿತ್ಯ ಸಲ್ಲಾಪಗಳು, ಚರ್ಚಾಗೋಷ್ಠಿಗಳು, ವಿಚಾರಸಂಕಿರಣಗಳು ಅಲ್ಲಿ ಸಮಾವೇಶಗೊಂಡಿದ್ದವು. ವಾಸ್ತವಿಕವಾಗಿ ಏನೂ ಇಲ್ಲದಂತಿದ್ದ ಒಂದು ನಿರ್ವಾತ ಪರಿಸ್ಥಿತಿಯಿಂದ ಒಡಮೂಡಿ, ಮಜ್ಜಿಗೆಯೊಳಗಣ ಬೆಣ್ಣೆಯಂತೆ ಮೆಲ್ಲನೆ ತೇಲಿಕೊಂಡು ಸಾಗಿ, ಈಗ ಮೈತುಂಬಿಕೊಂಡು ಹದಿವಯಸ್ಸಿನ ಕಿಶೋರಾವಸ್ಥೆಗೆ ಕಾಲಿಡುತ್ತಿರುವ ಬೆಡಗಿ ಹುಡುಗಿಯೋಪಾದಿಯಲ್ಲಿ ಎದುರುನಿಂತ ಪತ್ರಿಕೆಯಾಗಿತ್ತು- ಆ<em>ಸಂಕೇತಿ ಸಂಗಮ;</em>ಅದರ ಬೆರಗನ್ನು ಮೆಚ್ಚುತ್ತಾ ವೇದಿಕೆಯನ್ನು ಅಲಂಕರಿಸಿದವರೆಲ್ಲರೂ ಬೆಚ್ಚನೆಯ ಮಾತಿನ ಕುಚ್ಚುಗಳಿಂದ ಮಾತಿನ ಮಂಟಪಗಳನ್ನ ಕಟ್ಟುತ್ತಿದ್ದರು.</p>
		<p>ಮಡಿಲು ಜಗ್ಗಿ ನೆಲಮುಟ್ಟುವಷ್ಟು ಹರಕೆಯ ತುಂಬುಸೇಸೆಗಳನ್ನ ಶಿರಬಾಗಿದವರ ತಲೆಯ ಮೇಲಿರಿಸಿ, ಹರಿವಾಣ ತುಂಬಿ ತುಳುಕುವಷ್ಟು ಹಾರೈಕೆಗಳನ್ನ, ಗಂಗಾಳ ತುಂಬಿ ಹೊರಚೆಲ್ಲುವಷ್ಟು ಆಶೀರ್ವಚನ ಸುಧಾ ಸೇಚನಗಳನ್ನ, ತಾಟು ತುಂಬುವಷ್ಟು ಆಶಯನುಡಿಗಳನ್ನ ಮನೆಯ ಹಬ್ಬಕ್ಕೆ ದೂರದಿಂದಲೇ ಹರಸಿದ ಹಿರಿಯರು ತುಂಬು ಸಂತೋಷದಿಂದ ಕಳುಹಿದ್ದರು. ಸಮಾರಂಭಗಳೇ ಹೀಗೆ; ಬಂದವರಿಗಿಂತ ಬಾರದೇ ಉಳಿದವರು, ಅನಿವಾರ್ಯ ಕಾರಣಗಳಿಗಾಗಿ ತಪ್ಪಿಸಿಕೊಂಡವರು ತಮ್ಮನ್ನು ಒಪ್ಪಿಸಿಕೊಳ್ಳುವ, ನೆಪ್ಪುಗಳನ್ನು ಹಂಚಿಕೊಳ್ಳುವ ಒಂದು ಕ್ರಮ ಇದು. ಇನ್ನು ಕೆಲವರಂತೂ ''ನಾನು ಬರಲಿಲ್ಲ ವೆಂದು ಬೇಸರಿಸುವುದು ಬೇಡ; ನೀವು ತೊಡಗಿರುವ ಕಡಲ ಈಜುವೋಟದಲ್ಲಿ ಅಡೆತಡೆಗಳನ್ನ ಲೆಕ್ಕಿಸದೆ ಮುನ್ನಡೆಯಿರಿ; ಜೊತೆಗಿದ್ದೇನೆ ಎಂಬುದರ ಸಂಕೇತವಾಗಿ, ಇಗೋ ಕೊಳ್ಳಿ, ಹತ್ತು ಸಾವಿರ ರೂಪಾಯಿನ ಒಂದು ಚೆಕ್'' ಎಂದು ಬರೆದು, ಬರಿ ಬೆಣ್ಣೆ ಮಾತಿನ ಸಣ್ಣವರನ್ನ ತಣ್ಣಗಾಗಿಸಿದವರೂ ಇದ್ದರು. ಇರಲಿ ಬಿಡಿ, ಬಗೆ ಬಗೆಯ ಬಣ್ಣದ ಜನ, ಜಗತ್ತೇ ಹಾಗೆ.</p>
		<p>ಇರುಳು ಹಗಲೆನ್ನದೆ, ಗಾಳಿ ಮಳೆಯೆನ್ನದೆ, ಕುಳಿರು ಬಿಸಿಲೆನ್ನದೆ, ಉಬ್ಬರ ಇಳಿತಗಳನ್ನೂ ಲೆಕ್ಕಿಸದೆ, ಹೇಗೆ ಪತ್ರಿಕೆಯನ್ನು ತೂಗಿಸಿಕೊಂಡು ''ದುರ್ಗಮ ಗಿರಿ ಕಾಂತಾರ ಮರು ಜಾತ್ರಿರ್ ಹೋಷಿಯಾರ್, ಲಂಗಿತ ಹಬೆ ದುಸ್ತರ ಪರಬಾರ್'' ಎನ್ನುತ್ತ, ಅಗ್ನಿವೀಣೆಯನ್ನು ಮೀಟುತ್ತ, ಅಂಬಿಗರಾಗಿ ಹಾಯಿದೋಣಿಯನ್ನು ನಡೆಸಿಕೊಂಡು ಪ್ರಕಾಶಕರು ಮತ್ತು ಸಂಪಾದಕರು ಇಲ್ಲಿಯವರೆಗೆ ಬಂದದ್ದನ್ನು ವೇದಿಕೆ ಹತ್ತಿದವರೆಲ್ಲರೂ ಶ್ಲಾಘಿಸಿದರು.</p>
		<p>ನಮಗಂತೂ, ನಾವು ಎಂಬತ್ತಮೂರರಿಂದ ಕೈಕಚ್ಚುವವರೆಗೆ ಕೈಸುಟ್ಟುಕೊಳ್ಳುವವರೆಗೆ, ಆ ದಶಕಗಳ ಅವಧಿಯಲ್ಲಿ ಅಮೆರಿಕನ್ನಡವನ್ನು ನಡೆಸಿದ ನೆನಪೇ ದಟ್ಟವಾಗಿ ಅಲ್ಲಿ ಮರುಕಳಿಸುತ್ತಿತ್ತು. ಅವರಂತೆ, ನಾವೂ ಏನೆಲ್ಲ ಕನಸುಗಳನ್ನ ಕಟ್ಟಿಕೊಂಡು ಆ ದಿನಗಳಲ್ಲಿ ಆಗ ಮೂಡಿದ, ಮನವನ್ನು ಕಾಡಿದ, ಸೆಳೆದಾಡಿಸಿದ ಆ ಬಿಸಿಲುಗುದುರೆಯನ್ನೇರಿ ಕಾಮನಬಿಲ್ಲಿನ ರಾಜ್ಯಕ್ಕೆ ಸವಾರಿ ಹೊರಟಿದ್ದೆವು, ಅಮೆರಿಕದ ಕನ್ನಡಿಗರನ್ನು ನಮ್ಮ ಜೊತೆಗೆ ಕರೆದೊಯ್ಯತೊಡಗಿದ್ದೆವು. ಹೌದು, ಹವ್ಯಾಸಿಗಳ ಪಾಡೇ ಹಾಗೆ; ಹುಚ್ಚರ ಹಾಡೇ ಹಾಗೆ. ಬೇರೆಯವರಿಗೆ ಬೇಗ ಅದು ಅರ್ಥವಾಗದ ಜಾಡು. ಒಳ್ಳೆಯ ಕಾಫಿ ಸಿಕ್ಕರೆ ಸಾಕು ಎಂದುಕೊಂಡ ಹುಂಬರು ಕಾಫಿಯ ತೋಟವನ್ನೇ ಕೊಂಡುಕೊಂಡಾಯ್ತು. ನಾವೂ ತೆಗೆದಿದ್ದೆವು ಒಂದು ಖಾನಾವಳಿಯನ್ನ. ಆದದ್ದನ್ನ ನೆನೆಸಿಕೊಂಡೆವು:</p>
		<p class="text-center"><strong>ಆದದ್ದು</strong></p>
		<p><em>[ಅಮೆರಿಕಾದಲ್ಲಿ ಸಾಹಿತ್ಯಪ್ರಧಾನವಾದ ಕನ್ನಡದ ಮೊಟ್ಟಮೊದಲ ನಿಯತಕಾಲಿಕದ ಪ್ರಕಟಣೆ ಇತ್ತೀಚೆಗೆ ಪ್ರಾರಂಭವಾಯಿತು.</em></p>
		<p class="text-right">-ಪತ್ರಿಕೆಗಳಲ್ಲಿ ಸುದ್ದಿ]</p>
		<p class="myquote">ಒಂದೂರು.<br />ಒಂದೆ ದನಿ ಹಕ್ಕಿಗಳಂತೆ ಜನ<br />ಸಾಲಾಗಿ, ತೆನೆಯಾಗಿ, ತನಿಯಾಗಿ ಕೆಲವು ತಾನೆ ತಾನಾಗಿ<br />ಹಾರಿ ಬಂದಲ್ಲಲ್ಲಿ ಗೂಡುಗಳ ಕಟ್ಟಿದರು.<br />ಊರಲ್ಲಿ<br />ಮೊದಲು ಅಲ್ಲೊಂದು ಇಲ್ಲೊಂದು<br />ಚಹದಂಗಡಿ, ಖಾನಾವಳಿ ಇತ್ತು.<br />ಕರಿದವಲಕ್ಕಿ, ಖಾರದ ಮಂಡಕ್ಕಿ, ಸಾರು-ಸಾಂಬಾರು<br />ಮನೆಯಲ್ಲೇ ಮಾಡಿದ್ದು ಅಷ್ಟೋ ಇಷ್ಟೋ ಸಾಕಿತ್ತು.<br />ಅಮಾವಾಸ್ಯೆ ಹುಣ್ಣಿಮೆಗೊಮ್ಮೆ ತೆರೆದರೂ<br />ಎಳ್ಳಮಾವಾಸ್ಯೆಗೂ ಎಲ್ಲಮ್ಮನ ಜಾತ್ರೆಗೂ<br />ಪರಿಶೆ ಸೇರಿದ ಕಾಲ<br />ತಿಂಡಿ ತೀರ್ಥಗಳಂತೂ ಪೊಗದಸ್ತು ಸಿಗುತ್ತಿತ್ತು.<br />ಭಟ್ಟರಿಗೋ ಉಪವೃತ್ತಿ ಇದು.<br />ಉದರಂಭರಣಕ್ಕೆ ಇದ್ದೇ ಇತ್ತು ತೋಟ, ಗದ್ದೆ;<br />ಮನೆಗೆಲಸ ಮುಗಿಸಿದ ಮೇಲೆ<br />ಬಿಡುವಿದ್ದರೇನೇ ಗಂಗವ್ವನಿಗೂ ಈ ದಂಧೆ.<br />ಆಗ ಊರಿಗೊಂದು ಹೋಟೆಲು ಬಂತು.<br />ಪ್ರಚಾರ ಶುರುವಾಯ್ತು:<br />''ಸವಿಯ ಬನ್ನಿರಿ ನೆನಪ ನೀರೂರಿಸುವ ಭಕ್ಷ್ಯಗಳ,<br />ಘಟ್ಟದ ಕೆಳಗಿನ ಬೇಳೆ ಇಲ್ಲಿಯೂ ಬೆಂದು<br />ಇಲ್ಲೆ ಹೆಬ್ಬೆಳೆದ ತರಕಾರಿ ಸೇರಿದ ಖಿಚಡಿ'',<br />''ಊಟ ತಯಾರಿದೆ''-'ಬೋರ್ಡುಗಳು<br />''ನೀವಿದ್ದಲ್ಲಿಗೇ ನಿಮ್ಮ ಟಿಫಿನ್ನು ಕಳಿಸೇವು''- ಕರಪತ್ರ<br />ಹಾರಾಡಿದವು.<br />ನೀವು ಧಣಿಗಳು, ನೋಡಿ, ನಿಮ್ಮ ಒಕ್ಕಲಿಗೆಲ್ಲ<br />ಸುದ್ದಿ ಹೇಳಿ, ಮಾರಾಯರೆ; ಉದ್ಧಾರವಾದೇವು.<br />ತಿಂಡಿ ಖರ್ಚಾದರೆ ತಾನೆ ಮಾಡಿದವರಿಗೂ ಹಿಗ್ಗು?'<br />ಬಡಿಸಿದವರಿಗೂ ಹೆಮ್ಮೆಯ ಉಗ್ಗು.'<br />''ಹುಳಿ-ಖಾರ-ಸಿಹಿ ಸಾಕೆ? ತೀರಿತೆ ನಾಲಗೆ ಚಪಲ?<br />ನಿಮ್ಮ ಗೆಳೆಯರಿಗೆಲ್ಲ ಹೇಳಿರಲ್ಲ.<br />ಹೆಚ್ಚಿಲ್ಲ ಕಿಮ್ಮತ್ತು. ಸ್ಯಾಂಪಲ್ಲಿನ ಗಮ್ಮತ್ತು<br />ರುಚಿ ನೋಡಿ ಕೊಳ್ಳುವಿರಾ, ಆಯ್ತು,<br />ಬನ್ನಿ ಇಲ್ಲಿ, ಕೇಳಿ:ಈ ಬನದ ಹುಣ್ಣಿಮೆವರೆಗೆ<br />ನಾಲ್ಕು ಪೊಟ್ಟಣ ಕೊಂಡವರಿಗೆ<br />ಐದನೆಯದು ಮುಫತ್ತು!''<br />ಊರೆಲ್ಲ ತಮಟೆ ಹೊಡೆಸಿದರೂ<br />ಕೇಳಿ ಬಂದವರಾರು?<br />ಅವರೇ, ಖಾನಾವಳಿಯಲ್ಲಿ ಚಹದಂಗಡಿಯಲ್ಲಿ<br />ಕಾಫಿ ಚಪ್ಪರಿಸುತ್ತಿದ್ದ ಗಿರಾಕಿಗಳೇ.<br />ಅಲ್ಲಿ ಹೋಗದಿದ್ದವರು ಇಲ್ಲಿಗೂ ಬರಲಿಲ್ಲ.<br />ಕೆಲವರಿಗೆ ತಿಂಡಿ-ತಿನಿಸುಗಳೇ ಬೇಕಿಲ್ಲ.<br />ಹೋದಲ್ಲಿ ಬಂದಲ್ಲಿ<br />ಅಂಗಡಿ ಕಿಟಕಿಗಳಲ್ಲಿ ಕಂಡು ಆನಂದಿಸಿ<br />ಸುಮ್ಮನಾಗುತ್ತಿದ್ದ ಇವರಿಗೆ<br />ಊರಲ್ಲೇ ಇಂಥದ್ದ ಉಂಡ ಅನುಭವ ಕಡಿಮೆ;<br />ಬಿಟ್ಟಿ ಹೇಳಿಕೊಟ್ಟರೆ ಕಳಿಸೇವು ಮಗಳನ್ನ,<br />ದುಡ್ಡು ಕೊಟ್ಟು ಸಂಸ್ಕೃತ ಕಲಿತು ಕಡಿಯುವುದೇನು?<br />ಬಯಸಿ ಬಂದವರ ಕತೆ ಬೇರೆ. ಹೇಳುವರು:<br />''ಗಂಗಾಳದಲ್ಲು ಉಂಡೇವು,<br />ಪಿಂಗಾಣಿ ಬೋಗುಣಿಯಲ್ಲೂ.<br />ಅಡಿಗೆ ರುಚಿಯಾಗಿತ್ತೋ, ಎಲ್ಲ ಒಂದೆ.<br />ಇನ್ನೂ ಬೇಯಬೇಕಿತ್ತೇನು ತುಸ? ನಾಳೆ ಸರಿ ಮಾಡಿಬಿಡಿ.<br />ಅಲ್ಲ, ಆಗಾಗ್ಗೆ ನಮಗೊಂದು ಒಳ್ಳೆ ಕಾಫಿ ಸಿಕ್ಕೀತೆ<br />ಎಂದಷ್ಟಕ್ಕೆ, ನೀವು, ಸ್ವಾಮೀ,<br />ಕಾಫಿ ತೋಟವನ್ನೇ ಖರೀದಿಸಿ ಬಿಡುವುದೆ ಛೆ, ಛೆ?<br />ಪಾಪ, ನಿಮ್ಮ ಒದ್ದಾಟವ ನೋಡಿ<br />ನಗುವೆ ನಗು ನಮಗೆ.<br />ಏಕೆ ಬೇಕಿತ್ತಯ್ಯ ಜಂಜಾಟ, ಈ ಪಾಟಿ?<br />ಇರುವ ಖಾನಾವಳಿಗಳೇ<br />ನೊಣ ಹೊಡೆಯುತ್ತಿರುವಾಗ<br />ನಿಮ್ಮ ಹುಚ್ಚು ಹವ್ಯಾಸಕ್ಕೆ ಇಲ್ಲ ಸಾಟಿ!''<sup><a epub:type="noteref" href="999-aside.xhtml#id-001.274">೧</a></sup></p>
		<p>ಸಾಹಿತ್ಯಪತ್ರಿಕೆಗಳಲ್ಲಿ ನೂರಾರು ಸಸಿಗಳು ಕುಡಿಯಲ್ಲೇ ಕಮರಿ ಹೋಗಿರುವುದು ಐತಿಹಾಸಿಕ ದುರಂತ, ಆದರೂ ಕಟು ಸತ್ಯ. ವ್ಯವಹಾರ<br />ಶೂನ್ಯತೆಯ ಬಲಿಪಶುಗಳಾಗಬೇಡಿ ಎಂದು ಚೀರಿ ಹೇಳಬೇಕೆನ್ನಿಸಿತು, ನಮಗಿಬ್ಬರಿಗೂ ಶಿವಮೊಗ್ಗದಲ್ಲಿ ಆ ದಿನ.</p>
		<p>ಇಂತಹ ಪತ್ರಿಕೆಗಳ ಉದ್ದೇಶಗಳು ಘನವಾಗಿರುತ್ತವೆ; ಸಮಾಜದ ಉನ್ನತಿಯೇ ಕಲಶಪ್ರಾಯದ ಸನ್ನುತ ಧ್ಯೇಯವಾಗಿ ಇಲ್ಲಿ ರಾರಾಜಿಸುತ್ತಿರುತ್ತದೆ. ಶಾಸಕಾಂಗ ನ್ಯಾಯಾಂಗ ಆಡಳಿತಾಂಗಗಳು ಮಾಡಲಾಗದ ಎಚ್ಚರಿಸುವ ಚಚ್ಚರದ ಜವಾಬ್ದಾರಿಯ ಹೊಣೆಯನ್ನ ತಾನು ಹೊತ್ತಿರುವೆನೆಂಬ ಹೆಮ್ಮೆ, ಕೆಲವೊಮ್ಮೆ ಭ್ರಮೆ, ಈ ಪತ್ರಿಕೋದ್ಯಮದ ನೇತಾರರಿಗಿರುತ್ತದೆ, ಸಂವಹನವೇ ಜೀವಾಳವಾಗಿರುವ ಸುದ್ದಿ ಮಾಧ್ಯಮದ ಈ ಜನಕ್ಕೆ ಸಾಮಾನ್ಯ ಸಂಗತಿಗಳೆಂದರೆ ಒಂದು ತರಹಾ ಕೊಂಚ ಅಸಡ್ಡೆ. ಸುಗ್ಗಿಯೆಂದರೆ ಸ್ವಲ್ಪ ಕುಗ್ಗುವ ಮನೋಭಾವ.</p>
		<p>ಎಲ್ಲರಿಗೂ ಗೊತ್ತಿರುವ ಮಾಹಿತಿಯನ್ನ ಮತ್ತೆ ಹೇಳುವುದೆಂದರೆ, ಹಳೆಯ ಕೂಳನ್ನ ಮಿರುಮಿರುಗುವ ಎಷ್ಟೇ ಹೊಸ ಪಿಂಗಾಣಿ ಬೋಗುಣಿಯಲ್ಲಿ ತಂದಿರಿಸಿದರೂ, ಇವರಿಗೆ ಅಗ್ಗದ ಸರಕಿಗೆ, ಮುಗ್ಗಲು ದಿನಸಿಗೆ ಒಗ್ಗದ ಬಿಮ್ಮನಸಿಯ ಮನಸ್ಸಿನಂತೆ ರವಷ್ಟು ಜುಗುಪ್ಸೆ. ಅವರಿವರಿಗೆ ತುಸು ಚುರುಕು ಮುಟ್ಟಿಸುವುದರಲ್ಲೇ ಪತ್ರಿಕೆಗಳವರಿಗೆ ಏನೋ ಒಂದು ತರಹಾ ಮಜಾ. ಸತ್ತ ನಾಯಿಯನ್ನ ಎಬ್ಬಿಸಿ ಬಡಿದರೆ ಬಂದೀತೇನು ಸ್ವಾಮಿ, ಖುಷಿ? ಹತ್ತುತ್ತಿರುವವರ ಕಾಲೆಳೆದರೆ, ಹೇಗೆ ಬೀಳದೆ ನಿಭಾಯಿಸಿಯಾರೆಂದು ಖುದ್ದು ನೋಡುವ ಜಿದ್ದು. ಮೇಲೆ ಹತ್ತಿದವರ ಒಳಕೋಣೆಗಳಲ್ಲಿನ ಕಪಾಟುಗಳಲ್ಲಿ ಅಸ್ತಿಪಂಜರಗಳ ಹುಡುಕಾಟ, ತಡಕಾಟ, ಎಲ್ಲಾ ಕ್ಷೇತ್ರಗಳ ಮುತ್ಸದ್ದಿಗಳ ಮೇಲೂ ಇವರ ಒಂದು ಕಣ್ಣು ಇದ್ದೇ ಇದ್ದು, ಅವರನ್ನ ಮುಖಾಮುಖಿಯಾಗಿ ಎದುರುಗೊಂಡು ಬಗ್ಗುಬಡಿಯುವುದರಲ್ಲೂ ಇವರು ನಿಷ್ಣಾತರು.</p>
		<p>ಸಾಹಿತ್ಯಪತ್ರಿಕೆಗಳಲ್ಲಿ ರಾಜಕೀಯಕ್ಕೆ ಎಡೆಯಿಲ್ಲವೆಂಬುದು ಅರ್ಧಸತ್ಯ. ಅಲ್ಲಿ ಬುದ್ಧಿಜೀವಿಗಳ ಮುಸುಕಿನ ಗುದ್ದಾಟವೇ ಬೇರೆ ತರಹ. ಕೆಲವೊಮ್ಮೆ, ಹೆಂಗಸರ ಮಾತಿನ ಒಳ ಅರ್ಥ ಗಂಡಸರಿಗೆ ಸುತರಾಂ ತಿಳಿಯಗೊಡದೆಂದು ಹೇಳುತ್ತಾರಲ್ಲ, ಹಾಗೆ ಎಂದು ಬೇಕಾದರೆ ಅಂದುಕೊಳ್ಳಿ. ಆ ಅವನೇ? ಅವನು ಕವಿಯೇ ಅಲ್ಲವೆಂದು, ಸಾಹಿತಿಯೇ ಅಲ್ಲವೆಂದು ನಾನು ಬಗೆದಿರೆ, ಅವನ ಬಗ್ಗೆ ನಾನು ಮುನಿಯುವುದೆಂದರೆ ಏನರ್ಥ ಎನ್ನುವ ಕೆಲವು ಮಹಾಕವಿ ಪುಂಗವರೂ, ಸ್ವತಃ ಏನೂ ಸೃಜನಾತ್ಮಕವಾಗಿ ಬರೆಯಲಾಗದ ವಿಮರ್ಶಕರೂ ಇಲ್ಲವೇ? ನೆಲ್ಲಕ್ಕಿ ಅನ್ನ ಕೆನೆ ಮೊಸರು ಬಲ್ಲೆ; ಅಲ್ಲಿಹುದು, ಆದರೂ ಏಕೊಲ್ಲೆ? ಇಲ್ಲದಕೆ, ಅವು ನನ್ನಲ್ಲಿಲ್ಲದಕೆ ಒಲ್ಲೆ! ಅಥವಾ, ಇದನ್ನು ಗಮನಿಸಿ:</p>
		<p class="myquote">ನಲ್ಲ ಒಲ್ಲಿಯನೊಲ್ಲ. ನಲ್ಲ ಬೋನೊಲ್ಲ;<br />ಅಲ್ಲವನೂ ಒಲ್ಲ, ಮೊಸರೊಲ್ಲ; ಯಾಕೊಲ್ಲ?<br />ಇಲ್ಲ, ಅದಕೊಲ್ಲ- ಸರ್ವಜ್ಞ!<sup><a epub:type="noteref" href="999-aside.xhtml#id-001.275">೨</a></sup></p>
		<p>ನಲ್ಲ ಒಲ್ಲಿ(=ಅಂಗವಸ್ತ್ರ)ಯನೊಲ್ಲ. ನಲ್ಲ ಬೋನೊಲ್ಲ(ಬೋನ=ಅನ್ನ, ಆಹಾರ); ಅಲ್ಲ(=ಶುಂಠಿ)ವನೂ ಒಲ್ಲ, ಮೊಸರೊಲ್ಲ; ಯಾಕೊಲ್ಲ? ಇಲ್ಲ, ಅದಕೊಲ್ಲ ಎನ್ನುತ್ತಾನೆ, ಸರ್ವಜ್ಞ!</p>
		<p>ಇರಲಿ, ರಥ ಎಲ್ಲೆಲ್ಲೋ ಅಡ್ಡಾದಿಡ್ಡಿ ಸಾಗಿತು. ಪ್ರಸ್ತುತ ವಿಷಯಕ್ಕೆ ಬರೋಣ. ಬಹಳ ಮುಖ್ಯವಿಷಯಗಳನ್ನ ಚರ್ಚಿಸುತ್ತ, ಶಿವಮೊಗ್ಗದಲ್ಲಿ ಆ ದಿನದ ಸಮಾರಂಭ ಕಳೆಗಟ್ಟಿತು. ಮುಂಬರುವ ದಿನಗಳಲ್ಲಿ ಪತ್ರಿಕೆಯ ಇತೋಪ್ಯತಿಶಯದ ಸರ್ವಾಂಗೀಣ ಅಭಿವೃದ್ದಿಗೆ ನೀಲಿನಕಾಶೆ ಸಿದ್ಧವಾಯಿತು. ಜನಾಂಗ ತನ್ನ ಒಗ್ಗಟ್ಟಿನ ತಾರಕಮಂತ್ರವನ್ನು ಪುನರುಚ್ಚರಿಸಿತು.</p>
		<p>ಕುಲಬಾಂಧವರು ಬೇರೆ ಬೇರೆ ಕಡೆ ವಲಸೆ ಹೋಗಿ, ಅಲ್ಲಲ್ಲಿ ನೆಲಸಿದುದೇ ಕಾರಣವಾಗಿ ಒಳಪಂಗಡಗಳಾಗಿ ಒಡೆದಿರುವುದನ್ನ ಮತ್ತೆ ಕೂಡಿಸಿಕೊಳ್ಳುವ, ಒಂದುಗೂಡುವಿಕೆಯ ಭಗೀರಥಪ್ರಯತ್ನಕ್ಕೆ ನಾಂದಿಹಾಡಿ, ನಿರ್ಧಾರಗಳನ್ನು ಕೈಗೊಳ್ಳಲಾಯಿತು. ಸಹಬಾಳ್ವೆ, ನಾವೆಲ್ಲ ಒಂದೇ ಎನ್ನುವ ಹರ್ಷ ಉಲ್ಲಾಸ ಮಳೆಗರೆಯಿತು. ದಿನದುದ್ದಕ್ಕೂ ಸಂಪಾದಕರನ್ನ, ಪ್ರಕಾಶಕರನ್ನ ಅವರುಗಳ ಸಾಹಸ ಸಾಧನೆಗಳನ್ನ ಹೊಗಳುತ್ತಲೇ ಕಾರ್ಯಕ್ರಮ ಮುಂದುವರಿದಿತ್ತು. ಸಮಾರೋಪದ ಕಾರ್ಯಕ್ರಮ ಸಂಪನ್ನವಾಯಿತು.</p>
		<p>ಸಭೆಯಲ್ಲಿ ಕೊನೆಯವರೆಗೂ ನನ್ನ ಪಕ್ಕದಲ್ಲಿ ಕುಳಿತಿದ್ದ ಒಬ್ಬಾಕೆಗೆ ವೇದಿಕೆಯ ಮೇಲಿನಿಂದ ಹೊಮ್ಮಿ ಬರುತ್ತಿದ್ದ ಶ್ರೀವಾಣಿಗಳಲ್ಲಿ ಏನೋ ಒಂದು ಕೊರತೆ ಇದ್ದಂತೆ ಭಾಸವಾಗಿ ಬಾಧಿಸುತ್ತಿತ್ತು. ಕೊನೆಗೆ ತಡೆಯಲಾರದೆ, ಅಧ್ಯಕ್ಷ ಭಾಷಣಕ್ಕೆ ಕ್ಷಣಕಾಲ ಮುನ್ನ, ಎರಡು ನಿಮಿಷ ಮಾತನಾಡಲು ಅನುಮತಿಯನ್ನ ಕೇಳಿ ಪಡೆದಳು; ಆ ಹೆಂಗಸು ವೇದಿಕೆ ಹತ್ತಿದಳು.</p>
		<p>ಇಲ್ಲಿಯವರೆಗೂ ನೀವು ಈ ಪತ್ರಿಕೆಯ ಸಾಧನೆಯ, ಅದಕ್ಕೆ ಕಾರಣರಾದವರ ಬಗ್ಗೆ ಹೊಗಳಿ ಹಾಡಿದ ಮಾತುಗಳನ್ನೆಲ್ಲ ಕೇಳಿದಿರಿ. ನಮಗೂ ಸಂತೋಷವಾಯಿತು. ಇದೇ ಹಾದಿಯಲ್ಲಿ ಸ್ವಲ್ಪಕಾಲ ನಡೆದ ಅನುಭವ ಇದ್ದುದರಿಂದ ನಮಗೆ ಇಂತಹ ಸಾಹಸದ ಬಗ್ಗೆ ಗೌರವ, ಹೆಮ್ಮೆ ಮತ್ತು ಸಂತೋಷ ಬಹುಶಃ ನಿಮ್ಮಲ್ಲಿ ಹಲವರಿಗಿಂತ ಇಮ್ಮಡಿ ಮುಮ್ಮಡಿ ನಾಲ್ಮಡಿ ಆಗುತ್ತಿದೆ. ಆದರೆ, ನೀವೆಲ್ಲ ಒಂದು ಅಂಶವನ್ನು ಏಕೆ ಮರೆತಿರೋ ನನಗಂತೂ ತೋಚುತ್ತಿಲ್ಲ. ಸಂಪಾದಕರಿಗೆ ಪ್ರಕಾಶಕರಿಗೆ ಹೆಗಲೆಣೆಯಾಗಿ ಸಮಸಮನಾಗಿ ಈ ಹತ್ತು ವರ್ಷಕಾಲ ದುಡಿದು, ಈ ಕೀರ್ತಿಗೆ ನಿಜಕ್ಕೂ ಸಮಾನಭಾಜನರಾದ ಸಂಪಾದಕರ ಹೆಂಡತಿ ಮತ್ತು ಪ್ರಕಾಶಕರ ಹೆಂಡತಿ ದಯವಿಟ್ಟು ವೇದಿಕೆಗೆ ಬರುತ್ತೀರಾ? ಎಂದು ಕೇಳಿಕೊಂಡಳು. ನಾಚುತ್ತಾ, ನಾಚುತ್ತಾ ಅವರಿಬ್ಬರೂ ವೇದಿಕೆಯನ್ನು ಹತ್ತಿದರು.</p>
		<p>ಆಮೇಲೆ, ವೇದಿಕೆಯ ಮೂಲೆಯಲ್ಲಿ ಉದ್ಘಾಟನೆಯ ದೀಪಸ್ತಂಭಕ್ಕೆ ಅಲಂಕರಿಸಿದ್ದ ಮಲ್ಲಿಗೆ ಮಾಲೆಯನ್ನು ತುಂಡರಿಸಿ, ಆಕೆ ಅವರಿಬ್ಬರ ಮುಡಿಗೆ ಮಲ್ಲಿಗೆಯ ವೇಣಿಯನ್ನಾಗಿ ಆ ಹಾರವನ್ನು ಮುಡಿಸಿದಳು. ಜೊತೆಗೆ ಹಣದ ಉಡುಗೊರೆಗಳನ್ನೂ ಅವರ ಕೈಗಳಲ್ಲಿತ್ತು, ಅವರನ್ನು ಅಪ್ಪಿಕೊಂಡಳು. ಸಭಿಕರೆಲ್ಲ 'ಉಘೇ ಉಘೇ' ಎಂದು ಹರ್ಷೋದ್ಗಾರ ಮಾಡುತ್ತಿರಲು, ಚಪ್ಪಾಳೆಗಳ ಅಲೆಗಳ ನಡುವೆ, ಹುಚ್ಚು ಸಾಹಸಕ್ಕೆ ಕೈಹಾಕಿದ ಗಂಡಂದಿರನ್ನು ಮಕ್ಕಳಂತೆ ನೋಡಿ ಕೊಂಡಿರುವ ಆ ಸತೀಮಣಿಯರು ಅನಿರೀಕ್ಷಿತ ಆನಂದದಿಂದ ಕಣ್ಣೀರಿಡುತ್ತಿರಲು, ಅವರಿಗೆ ಶುಭ ಹಾರೈಸಿ, ಕೆಳಗಿಳಿದು, ಬಂದು ಸಭೆಯಲ್ಲಿ ಕುಳಿತಳು. ಹೀಗೆ, ಮರೆತ ಉಪಕಾರಸ್ಮರಣೆಯನ್ನ ನೆನಪಿಸಿದುದಕ್ಕಾಗಿ ಅಂದು ಹೆಂಗೆಳೆಯರ ಮೆಚ್ಚುಗೆಯನ್ನ ಆ ಸಭಿಕಳು ಕಬಳಿಸಿಬಿಟ್ಟಳು!</p>
	</section>
	<section class="level1 numbered" epub:type="chapter" role="doc-chapter" id="id-P1.13">
		<p class="text-center"><strong>ಬುದ್ಧಿಗೆ ಮದ್ದು</strong></p>
		<p class="verse">ಚಿತ್ತಂ ಕಾರಣಂ ಅರ್ಥಾನಾಂ, ತಸ್ಮಿನ್ ಸತಿ ಜಗತ್ ತ್ರಯಮ್ ।<br />ತಸ್ಮಿನ್ ಕ್ಷೀಣೇ ಜಗತ್ ಕ್ಷೀಣಂ, ತತ್ ಚಿಕಿತ್ಸ್ಯಂ ಪ್ರಯತ್ನತಃ ।।</p>
		<p class="verse-author"><strong><em>-ಯೋಗವಾಸಿಷ್ಠ</em></strong></p>
		<p class="myquote">ಚಿತ್ತವೇ ಮೂಲ, ನೋಡು, ಎಲ್ಲಕ್ಕೂನು,<br />ಮೂಲೋಕ ಹುದುಗಿದೆ ಅಡಗಿ ಅಲ್ಲೇ;<br />ದರೇಳುಬೀಳುಗಳೇ ಇದರ ಉಬ್ಬರ ಇಳಿತ,<br />ಬೇಕು ಬುದ್ಧಿಗೆ ಮದ್ದು, ಮುದ್ದು, ಗುದ್ದು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸ್ನೇಹ :: ಒಲಿದವರನು ಉಜ್ಜೀವಿಸುವ ಬಗೆ</h1>
		<p>ನಮ್ಮ ಶಾಲೆಗೆ ಹಲವಾರು ಜನ ಸಾಹಿತಿಗಳು ಬಂದು ಉಪನ್ಯಾಸ ನೀಡುತ್ತಿದ್ದರು. ಶಿವಮೊಗ್ಗಕ್ಕೆ ಬಂದು ಕರ್ನಾಟಕ ಸಂಘದಲ್ಲೋ ಬೇರೆಲ್ಲೋ ಕಾರ್ಯಕ್ರಮ ಕೊಡುತ್ತಿದ್ದ ಸಾಹಿತಿಗಳೆಲ್ಲ ಸಾಮಾನ್ಯವಾಗಿ ನಮ್ಮ ಶಾಲೆಗೂ ಬಂದು ಭಾಷಣ ಮಾಡಿ, ಹೋಗುತ್ತಿದ್ದರು. ಭಾರತದ ಬಿಂದೂರಾಯರ ಗಮಕವಾಚನವನ್ನ ವ್ಯಾಖ್ಯಾನವನ್ನ ಮೊಟ್ಟ ಮೊದಲು ಕೇಳಿದ್ದು ಆಗಲೇ.</p>
		<p>ಒಲಿದವರನ್ನ ಉಜ್ಜೀವಿಸುವ ಬಗೆಯನ್ನ ಕುಮಾರವ್ಯಾಸ ತನ್ನ ಗದುಗಿನ ಭಾರತದ ಉದ್ಯೋಗಪರ್ವದಲ್ಲಿ<sup><a epub:type="noteref" href="999-aside.xhtml#id-001.276">೧</a></sup>ಎಷ್ಟು ಸೊಗಸಾಗಿ ವಿವರಿಸಿದ್ದಾನಲ್ಲ, ಅದರ ಮಹತ್ವವನ್ನು ಮಕ್ಕಳಿಗೂ ಅರ್ಥವಾಗುವ ರೀತಿಯಲ್ಲಿ ವ್ಯಾಖ್ಯಾನಕಾರರು ಹೇಳಿದ್ದನ್ನ ಮೊಟ್ಟಮದಲ ಕೇಳಿದ್ದು ನಾನು ಹಾಗೆ ಪ್ರೌಢಶಾಲೆಯಲ್ಲಿದ್ದಾಗ. ಅದಿನ್ನೂ ಮನಸ್ಸಿನಲ್ಲಿ ಅಚ್ಚಳಿಯದೆ ಉಳಿದಿದೆ. ದೊಡ್ಡವರಿಗೆ ಬಲ್ಲವರಿಗೆ ಏನು, ಬೆಳೆವ ಮಕ್ಕಳಿಗೆ ಸಹ, ಏಕೆ ಸರ್ವರಿಗೂ ಸಾರ್ವಕಾಲಿಕವಾಗಿ ಅನ್ವಯಿಸುವ ಜೀವನ ಮೌಲ್ಯವಾದ ಸ್ನೇಹದ ಮಾತುಗಳನ್ನ ಕವಿ ಅಲ್ಲಿ ಸೂಚಿಸಿದ್ದಾನೆ, ದೃಷ್ಟಾಂತರೂಪದಲ್ಲಿ ತಿಳಿಹೇಳಿದ್ದಾನೆ.</p>
		<p>ಮಕ್ಕಳಿಗಂತೂ ಕರ್ಣನ ಕತೆ ಬಹಳ ರೋಚಕ. ಕರ್ಣ-ಸುಯೋಧನರ ಸಖ್ಯದ ಮೇಲೆ ಬೆಳಕು ಚೆಲ್ಲುವ ಪ್ರಸಂಗಗಳು ಒಂದಕ್ಕಿಂತ ಒಂದು ಮನೋಜ್ಞವಾದುವು. ಹಾಗೆ ನೋಡಿದರೆ, ಕೃಷ್ಣಸಂಧಾನವೇ ಮಹಾಭಾರತದ ಕತೆಯಲ್ಲಿ ಒಂದು ಮುಖ್ಯ ಘಟ್ಟ. ಆ ಪ್ರಸಂಗವನ್ನು ಪ್ರಧಾನ ಅಂಕವಾಗಿ ಇರಿಸಿಕೊಂಡು, ಅದಕ್ಕೆ ಮುನ್ನ ನಡೆದ ಘಟನೆಗಳ ಹಿನ್ನೋಟ, ಆಗ ನಡೆಯುವ ಕೂಟ ಬೇಟ ಆಟ ನೋಟ, ತದನಂತರ ಜರುಗುವ ಘಟಿಸಿದ ತಿರುವುಗಳ ಪರದಾಟಗಳನ್ನು ವಿವಿಧ ದೃಶ್ಯಗಳನ್ನಾಗಿ ರೂಪಿಸುತ್ತಾ, ಸಮರ್ಥನಾದ ಒಬ್ಬ ಕವಿಯೋ, ಶಿಲ್ಪಿ ಕಲೆಗಾರ ನಾಟಕಕಾರ, ಹರಿಕತೆದಾಸ ಪ್ರವಚನಕಾರ ಉಪನ್ಯಾಸಕ ಯಾ ಮಾತುಗಾರನೋ, ತನಗೊದಗಿದ ಬಣ್ಣದ ಪರದೆಯ ಮೇಲೆ ಭಾರತ ಮಹಾಕಾವ್ಯದ ಒಂದು ಭವ್ಯ ಮಹಾನಾಟಕವನ್ನು ಗಾರುಡಿಗನಾಗಿ ಚಿತ್ರಿಸಲು ಸಾಧ್ಯ. ಅದನ್ನೇ ಈ ವ್ಯಾಖ್ಯಾನಕಾರರು ಮಾಡ ಪ್ರಯತ್ನಿಸುತ್ತಿದ್ದುದು.</p>
		<p>ಅದಕ್ಕೆ ಒಂದು ನಿದರ್ಶನವಾಗಿತ್ತು, ಆ ದಿನಗಳಲ್ಲಿ ಶಿವಮೊಗ್ಗದ ತಿಮ್ಮಪ್ಪನ ಕೊಪ್ಪಲಿನಲ್ಲಿ ನಡೆಯುತ್ತಿದ್ದ ಗಮಕಿ ವೆಂಕಟೇಶಯ್ಯ ನವರ ಭಾರತವಾಚನ ಮತ್ತು ಲಕ್ಷ್ಮೀಕೇಶವಶಾಸ್ತ್ರಿಗಳ ವ್ಯಾಖ್ಯಾನ. ಇಬ್ಬರೂ, ಈಗ 'ಸಂಸ್ಕೃತಗ್ರಾಮ', 'ಗಮಕಗ್ರಾಮ' ಎಂದು ಕರೆಸಿಕೊಳ್ಳುತ್ತಿರುವ, ಶಿವಮೊಗ್ಗದ ಬಳಿಯ ಮತ್ತೂರು ಹೊಸಹಳ್ಳಿಯಲ್ಲಿದ್ದವರು. ಇಲ್ಲಿ ಕುಮಾರವ್ಯಾಸ ಮಂಟಪದಲ್ಲಿ ಸಂಜೆ ಯಾಯಿತೆಂದರೆ, ಕೇಳುಗರು ಕಿಕ್ಕಿರಿದು ನೆರೆದಿರುತ್ತಿದ್ದರು. ಗಮಕಿಗಳು ಸುಶ್ರಾವ್ಯವಾಗಿ ವಾಚಿಸಿದಮೇಲೆ, ತಮ್ಮ ಕಂಚಿನಕಂಠದಿಂದ ಆ ಪದ್ಯದ ಸಾರಸುಧೆ ಯನ್ನೆಲ್ಲ ಶ್ರೋತೃಗಳಿಗೆ ಲಕ್ಷ್ಮೀಕೇಶವಶಾಸ್ತ್ರಿಗಳು ಉಣಬಡಿಸುತ್ತಿದ್ದರು. ಆ ಭೂರಿಭೋಜನದಲ್ಲಿ ವೇದ ಉಪನಿಷತ್ತು ಸ್ಮೃತಿ ಪುರಾಣ ಕಾವ್ಯಗಳ ಆಯ್ದ, ಸಂಬಂಧಿತ ಸಮಯೋಚಿತ ಸ್ವಾದಿಷ್ಟ ಭಕ್ಷ್ಯ ಭೋಜ್ಯ ಉಲ್ಲೇಖವ್ಯಂಜನಗಳಲ್ಲಿ ಷಡ್ರಸಗಳು ಜಿನುಗುತ್ತಿದ್ದವು.ಸ್ನೇಹದ ವಿಚಾರವನ್ನೇ ತೆಗೆದುಕೊಳ್ಳಿ: ಆ ಬಾಲ್ಯದ ದಿನಗಳಲ್ಲಿ ಕಿವಿಗೊಟ್ಟು ಕೇಳಿ ಆನಂದಿಸಿದ ಈ ಉದ್ದಾಮ ಸಾಹಿತಿಗಳ ಚಿಂತನಧಾರೆಯ ವಾಗ್‍ಝರಿ-ಗಳ ಸೊಗಸೇ ಸೊಗಸು. ಅಲ್ಲಿ ಸವಿದ ಆಖ್ಯಾನಗಳು, ಉಪಕತೆಗಳೇ ಈ ಸ್ನೇಹದ ಅಂಟುಲೇಪಕ್ಕೆ ತಕ್ಕ ಭೂಮಿಕೆಯಾದವೇನೋ. ಆಮೇಲೆ ಓದಿ ತಿಳಿದ, ಜೊತೆಗೆ ಪ್ರಭಾವಬೀರಿದ ಜೀವನದ ನನ್ನ ಕಹಿ-ಸಿಹಿ ಅನುಭವಗಳಿಗೆ ಪುಷ್ಟಿಗೊಟ್ಟವೆಂಬುದು ನಿಜ. ಜೀವನದಲ್ಲಿ ನೆಮ್ಮದಿಯೇ ಮುಖ್ಯ. ಅದಕ್ಕಾಗಿ ಮನಸ್ಸನ್ನ ಆದಷ್ಟು ಹಗುರವಾಗಿ ಇರಿಸಿಕೊಂಡಿರಬೇಕು; ನವಿರಾದ ಬಿರಿದ ಹೂವಾಗಿರಿಸಿಕೊ ನಿನ್ನ ಮನಸನ್ನ-ಎನ್ನುತ್ತಾನೆ ಸಂಸ್ಕೃತ ಕವಿ ಕ್ಷೇಮೇಂದ್ರ ತನ್ನ 'ಚಾರುಚರ್ಯಾ ಶತಕ'ದಲ್ಲಿ:</p>
		<p class="verse">ಹಗೆಯ ಮುಳ್ಳಿಲ್ಲದಿಹ ನುಣುಪಿನ ಹಗುರ<br />ಬಿರಿದ ಹೂವಾಗಿಸಿಕೋ ನಿನ್ನ ಮನಸ ನವಿರ;<br />ಹಗೆಯ ಹೊಗೆ ಧಗೆ ತಟ್ಟಿ ದೇವದಾನವರ<br />ಸುಟ್ಟು ಹುಟ್ಟಡಗಿಸಿತಲ್ಲ; ಬೇಡವೋ ಸಮರ!।।<sup><a epub:type="noteref" href="999-aside.xhtml#id-001.277">೨</a></sup></p>
		<p>ಎಲ್ಲ ಸದ್ದು ಗದ್ದಲ, ಸ್ವಪ್ರತಿಷ್ಠೆ, ''ಆತ್ಮವನೆ ತಿನ್ನುವ ತೀಕ್ಷ್ಣತಮ ಮನ್ನಣೆಯ ದಾಹ'' ಎಲ್ಲಅಡಗಿದ ಮೇಲೆ, ಹಬೆ ಹಾರಿ ಕೊನೆಗೆ ನಮ್ಮದಾಗಿ ಉಳಿಯುವ ಪುಟ್ಟ ಗಟ್ಟಿ ಗಂಟೊಂದೇನು? ಅದೇ ಸ್ನೇಹ. ಸ್ಮೃತಿಕಾರ ಮನು ಕೇಳುತ್ತಾನೆ: ಏನು ಬರುವುದು ಜೊತೆಗೆ? ಹೌದು ಕೊನೆಯವರೆಗೂ ಬರುವ ಜೊತೆಗಾರ ಯಾವುದು?</p>
		<p class="myquote">ಗೆಳೆತನದ ನಡೆನುಡಿಯೊಲವು, ಅದು ತಂದ ನೆಮ್ಮದಿಯ<br />ಜೊತೆ ಬರುವುದುಸಿರೆಳದ ಮೇಲೂ ನೆನಪನುಳಿಸಿ;<br />ಉಳಿದುದೆಲ್ಲವು ನಶಿಸೆ, ಒಡಲೊಡನೆ ಹಿಡಿ ಹಿಡಿ ಮಣ್ಣು,<br />ಇಲ್ಲಿಯೇ ಕಳೆದೀತು,<em>ಅವು ಇದ್ದವೇ</em>"ಎನಿಸಿ!<sup><a epub:type="noteref" href="999-aside.xhtml#id-001.278">೩</a></sup></p>
		<p>ಎಲ್ಲಿ, ಯಾರು ಮಿತ್ರರು? ಎಂಬುದಕ್ಕೆ ಚಾಣಕ್ಯನ<sup><a epub:type="noteref" href="999-aside.xhtml#id-001.279">೪</a></sup>ಉತ್ತರ ಒಂದಿದೆ: ಬೇರೆಊರಿಗೆ ಹೋದಾಗ ಕಲಿತ ವಿದ್ಯೆ, ಮನೆಯಲ್ಲಿ ಹೆಂಡತಿ, ರೋಗಿಗೆ ಔಷಧಿ ಪಥ್ಯಗಳು, ಅಸು ನೀಗಿದಾಗ ದಡ ದಾಟಲು ಧರ್ ಇವೇ ನಿಜವಾದ ಸ್ನೇಹಿತರು. ಇರಲಿ, ಇವೆಲ್ಲಾ ಹುಡುಕಿ ಗುರುತಿಸಬಲ್ಲ ಕಣ್ಣುಗಳಿಗೆ ಮಾತ್ರ. ಏನು ಈ ನೇಹದ ನಂಟಿನ ಗುಟ್ಟು, ಚಹರೆ? ಎನ್ನುವುದಕ್ಕೆ ಪಂಚತಂತ್ರದ<sup><a epub:type="noteref" href="999-aside.xhtml#id-001.280">೫</a></sup>ಉತ್ತರ ಬಹಳ ಅರ್ಥಪೂರ್ಣವಾಗಿದೆ:</p>
		<p class="myquote">ಕೊಟ್ಟು ಕೊಳ್ಳುವುದುಂಟು, ಹೇಳಿ ಕೇಳುವ ಗುಟ್ಟುಂಟು,<br />ಜೊತೆಗೆ ತಿನ್ನು, ತಿನಿಸಿ ಮೆಲ್ಲುವ ತುಂಟಾಟವುಂಟು;<br />ದೇಹವೆರಡರ ನಡುವೆ ಜೀವ ಒಂದಾಗಿರುವ ನಂಟು-<br />ಪ್ರೀತಿ ಸ್ನೇಹದ ಬೆರಗಿನ ಅಂಟು, ನೂರೆಳೆಯ ಗಂಟು.</p>
		<p>ನಿಜವಾದ ಗೆಳೆಯ/ಗೆಳತಿ ನಯವಾಗಿಯೋ ಮೆಲುಸಾಗಿಯೋ, ಬಿರುಸಾಗಿಯೋ ಗಡುಸಾಗಿಯೋ ಕಟುವಾಗಿಯೋ ಇದ್ದುದನ್ನು ಇದ್ದಂತೆ ಸಮಯೋಚಿತವಾಗಿ ತನ್ನ ಒಡನಾಡಿಗೆ ತಿಳಿಹೇಳಿ, ಗಾಡಿ ಹಳಿ ತಪ್ಪದ ಹಾಗೆ ನೋಡಿಕೊಳ್ಳುತ್ತಾನೆ/ಳೆ. ''ಚಿನ್ನದ ಜಿಂಕೆಯಾಗಿ ವೇಷ ತಳೆದು ರಾಮಸೀತೆಯರ ಮುಂದೆ ಸುಳಿದಾಡು'' ಎಂದು ಹೇಳಿದಾಗ ಅದಕ್ಕೆ ಸಮ್ಮತಿಸದೆ, ''ವಿನಾಕಾರಣ ರಾಮನನ್ನು ಎದುರುಹಾಕಿಕೊಳ್ಳಬೇಡ'' ಎಂದು ಹಿತವಚನ ಹೇಳುವ ಸಂದರ್ಭದಲ್ಲಿ, ಲೋಕದಲ್ಲಿ ಬೆಣ್ಣೆ ಮಾತಾಡುವವರೇನು ಕಡಿಮೆಯಿಲ್ಲ ಎನ್ನುತ್ತ, ವಾಲ್ಮೀಕಿಯ ಮಾರೀಚ ರಾವಣನಿಗೆ ಹೀಗೆ ಹೇಳುತ್ತಾನಂತೆ:</p>
		<p class="myquote">ಸಿಹಿಯನಾಡುವ ಸಖರು ಸಿಗುವರೆಲ್ಲೆಡೆ ಜನರು,<br />ಬೆಣ್ಣೆ ಮಾತಾಡಿ ಸಂತಸತರುವ ಹಾದಿಯೋ ಸರಳ;<br />ಪ್ರಿಯವಲ್ಲವೆಂದರಿತೂ ತಪ್ಪು ಒಪ್ಪನು ತಿಳಿಸಿ,<br />ಸರಿದಾರಿ ತೋರುವ, ಕೇಳುವ ಗಟ್ಟಿಗರೆ ವಿರಳ.<sup><a epub:type="noteref" href="999-aside.xhtml#id-001.281">೬</a></sup></p>
		<p>ಇದನ್ನೇ ನಮ್ಮ ಸರ್ವಜ್ಞ, ಮೆಚ್ಚಿಸಲು ಒಲಿದವರ ಇಚ್ಛೆಯನೆ ನುಡಿಯುವುದು। ತುಚ್ಛದಿಂದಾರ ನುಡಿದಿಹರೆ ಅವಿರವು। ಬಿಚ್ಚುವಂತಕ್ಕು ಸರ್ವಜ್ಞ<sup><a epub:type="noteref" href="999-aside.xhtml#id-001.282">೭</a></sup>- ಎನ್ನುತ್ತ, ಕಂಡಂತೆ ಹೇಳಿದರೆ ಕೆಂಡ ಉರಿಯುವುದು ಭೂ। ಮಂಡಲದ ಒಳಗೆ ಖಂಡಿತವನಾಡುವರ। ಕಂಡಿಹುದೆ ಕಷ್ಟ ಸರ್ವಜ್ಞ<sup><a epub:type="noteref " href="999-aside.xhtml#id-001.283">೮</a></sup>- ಎಂದಿಲ್ಲವೇ?</p>
		<p>ಸ್ನೇಹಸಂವರ್ಧನಗೆ ಸಹಾಯಕ ಪರಿಕರಗಳೂ ಇವೆ. ಬೆಳೆಸಿಕೊಂಡ, ಗಳಿಸಿಕೊಂಡ ಸ್ನೇಹವನ್ನ ಉಳಿಸಿಕೊಳ್ಳುವುದು ಬೇಡವೇ? ಸುಭಾಷಿತಗಳ ಬೇಕು ಬಹುದು ಬೇಡ-ಗಳ ಹಿತವಚನ ಈ ಬಗ್ಗೆ ವಿಪುಲವಾಗಿವೆ; ಸುಭಾಷಿತ ರತ್ನಭಾಂಡಾಗಾರ ಹೇಳುತ್ತೆ;</p>
		<p class="myquote">ಬಿರುಕು ಬೀಳದೆ ಸ್ನೇಹ ಕೊನೆವರೆಗೆ ಗಟ್ಟಿ ಇರಬೇಕೇನು?-<br />ಈ ಮೂರೂ ನಡೆಯದೊಲು ನೋಡಿಕೋ, ಥೋಡಾ;<br />ಒಣ ಜಗಳಕೆಡೆಬೇಡ; ಸಾಲ ಮಾಡ, ಕೊಡಲೂ ಬೇಡ;<br />ಅವನ ಹೆಂಡತಿಯೊಡನೆ ಒಬ್ಬನೇ ಕುಳಿತು ಹರಟಬೇಡ!<sup><a epub:type="noteref" href="999-aside.xhtml#id-001.284">೯</a></sup></p>
		<p>ಇದಕ್ಕೆ ಪೂರಕ ಸುಭಾಷಿತವೊಂದಿದೆ: ಯೊಗ್ಯತೆ ಇರಲಿ ಬಿಡಲಿ, ಗೆಳೆಯನಿಗಿಂತ ಬಲುಬೇಗ ಉನ್ನತಸ್ಥಾನಕ್ಕೆ ಏರುವದೂ ಸಹ ಮೈತ್ರಿಭಂಗಕ್ಕೆ ಕಾರಣ!<sup><a epub:type="noteref" href="999-aside.xhtml#id-001.285">೧೦</a></sup></p>
		<p>ಈ ಕೊನೆಯ ಜೇನ್ನುಡಿಯ ಹಿನ್ನೆಲೆಯಲ್ಲಿ ಕರ್ಣ-ಸುಯೋಧನರ ಸಖ್ಯದ ವೈಶಿಷ್ಟ್ಯವನ್ನು ಮಹಾಭಾರತದ ವ್ಯಾಖ್ಯಾನಕಾರರು ವಿವರಿುತ್ತಿದ್ದರು. ಬೇರೆ ಭಾರತಗಳಲ್ಲಿ ಕಂಡು ಬರದ, ಪಂಪ ಮಾತ್ರ ಕಲ್ಪಿಸಿಕೊಂಡ ಕರ್ಣ- ಭಾನುಮತಿಯರ ಪಗಡೆಯಾಟದ ಪ್ರಸಂಗವಂತೂ ಈ ಗೆಳೆಯರಿಬ್ಬರ ಸ್ನೇಹದ ಪರಾಕಾಷ್ಠತೆಯ ಒಂದು ಸುಂದರ ಸನ್ನಿವೇಶ:</p>
		<p>ಸುಯೋಧನ ರಾಜಕಾರ್ಯನಿಮಿತ್ತ ಹೊರಗೆಲ್ಲೋ ಹೋಗಿದ್ದಾನೆ. ಅದು ಗೊತ್ತಿಲ್ಲದ ಕರ್ಣ ಅವನನ್ನು ಹುಡುಕಿಕೊಂಡು ಅರಮನೆಗೆ ಬಂದಿದ್ದಾನೆ. ಹುಡುಕುತ್ತ, ಹುಡುಕುತ್ತ ತನಗೆ ಅನುಮತಿ ಇದ್ದ ಕಾರಣ, ಅವನ ಅಂತಃಪುರವನ್ನೂ ಕರ್ಣ ಪ್ರವೇಶಿಸಿದ್ದಾನೆ. ಭಾನುಮತಿ ಕರ್ಣನನ್ನು ಬರಮಾಡಿಕೊಂಡು, ಕುಶಲಪ್ರಶ್ನೆಗಳ ಯೋಗಕ್ಷೇಮ ಸಮಾಚಾರ ಪ್ರಶ್ನೋತ್ತರಗಳ ನಂತರ, ಗೆಳೆಯ ಬರುವವರೆಗೂ ಕಾಲಕಳೆಯಲು ವಿನೋದಕ್ಕಾಗಿ ಪಗಡೆಯಾಟಕ್ಕೆ ಕರೆದಿದ್ದಾಳೆ. ಸುಮ್ಮನೆ ಆಡಿದರೆ ಸೊಗಸಿಲ್ಲವೆಂದುಕೊಂಡು ಭಾನುಮತಿ ತನ್ನ ಮುತ್ತಿನ ಹಾರವನ್ನೇ ಪಣವಿಟ್ಟು ಆಡಿದ್ದಾಳೆ. (ಅದು ಎದೆಯುದ್ದ ಜೋತು ಬಿದ್ದಿರುವ ಮುತ್ತಿನ ಹಾರ; ಅದಕ್ಕೆ ಲಂಬಣವೆನ್ನುತ್ತಾರೆ). ಆಟದ ರಭಸದಲ್ಲಿ, ಕಾವಿನಲ್ಲಿ ಇಬ್ಬರೂ ಮೈಮರೆತಿದ್ದಾರೆ. ಭಾನುಮತಿ ಸೋಲುತ್ತಾಳೆ. ಗೆದ್ದಿದ್ದಕ್ಕಾಗಿ ಪಣವಿಟ್ಟ ತೊಟ್ಟ ಹಾರವನ್ನು ತನಗೆ ಕೊಡಬೇಕೆಂದು ಕರ್ಣ ಆಗ್ರಹಿಸುತ್ತಾನೆ. ಭಾನುಮತಿ ಸ್ತ್ರೀಸಹಜ ಸ್ವಭಾವ ಮತ್ತು ಸಲಿಗೆಯಿಂದ ನಿರಾಕರಿಸುತ್ತಿದ್ದಾಳೆ. ತಾನು ಯಾರು, ಎಲ್ಲಿದ್ದೇನೆ, ಎದುರಾಳಿಯಾರು ಎಂಬುದೆಲ್ಲವನ್ನೂ ಆಟದ ಭರದಲ್ಲಿ ಮರೆತ ಗೆದ್ದ ಕರ್ಣ ಭಾನುಮತಿಯ ಕುತ್ತಿಗೆಗೇ ಕೈಹಾಕಿ, ಅವಳ ಸರವನ್ನು ಕಿತ್ತು ಕೊಳ್ಳಲು ಪ್ರಯತ್ನಿಸಿದ್ದಾನೆ. ಭಾನುಮತಿ ಹಿಂದಕ್ಕೆ ಸರಿದಾಗ, ಕೊರಳ ಸರ ಕಿತ್ತು ಹೋಗಿದೆ. ಮುತ್ತುಗಳು ಪಗಡೆ ಹಾಸಿನ ಮೇಲೆ ಮತ್ತು ಕೋಣೆಯಲ್ಲೆಲ್ಲಾ ಚೆಲ್ಲಾಡಿವೆ. ಆ ವೇಳೆಗೆ ಸುಯೋಧನ ಅಂತಃಪುರಕ್ಕೆ ಆ ಕೋಣೆಯ ಬಾಗಿಲಿಗೆ ಬಂದು ನಿಂತಿದ್ದಾನೆ. ಇದನ್ನು ಕಂಡು ಕರ್ಣ ಬೆವತು ಹೋಗಿದ್ದಾನೆ. ಆದರೆ, ನಡೆದುದೆಲ್ಲ ತನಗೆ ಗೊತ್ತಿದೆ ಎಂಬುದನ್ನ ಸೂಚ್ಯವಾಗಿ ತಿಳಿಸುತ್ತ, ಸುಯೋಧನ ಹರಡಿ ಚೆಲ್ಲಿಹೋದ ಒಂದೊಂದೇ ಮುತ್ತನ್ನು ಬಗ್ಗಿ ಬಗ್ಗಿ ಆರಿಸಿ ಒಟ್ಟುಗೂಡಿಸಿ ಕರ್ಣನಿಗೆ ಕೊಡಲು ತೊಡಗಿದ್ದಾನೆ.</p>
		<p>ಇಂತಹ ಗೆಳೆಯ ಸುಯೋಧನನಿಗೆ ಕರ್ಣ ವಿಶ್ವಾಸದ್ರೋಹ ಮಾಡಲು ಎಂದಾದರೂ ಮನಸ್ಸಾಗುತ್ತದೆಯೇ?</p>
		<p>ವಿಕ್ರಮಾರ್ಜುನವಿಜಯದ ಪಂಪನ ಮಾತುಗಳಿಗೆ<sup><a epub:type="noteref" href="999-aside.xhtml#id-001.286">೧೧</a></sup>ಭಾರತ ವಾಚನ-ವ್ಯಾಖ್ಯಾನಕಾರರು ಪುಷ್ಠಿಕೊಡುತ್ತಿದ್ದರು: ಅಣ್ಣಾ, ಮಹಾಭಾರತದಲ್ಲಿ ಇನ್ನು ಪೆರರಾರುವಂ (ಬೇರೆ ಯಾರನ್ನೂ) ನೀು ನೆನೆಯ ಬೇಕಾಗಿಲ್ಲ. ಒಂದೇ ಚಿತ್ತದಿಂ (ಮನಸ್ಸಿನಿಂದ) ನೆನೆಯ ಬೇಕೆಂದಿದ್ದರೆ ಆ ರಾಧೇಯ ಕರ್ಣನನ್ನು ಜ್ಞಾಪಿಸಿಕೋ. ಹೇಳು, ಕರ್ಣನಿಗೆ ಸಮಾನರಾರಿದ್ದಾರೆ? ಕರ್ಣನ ಏರು (ಕಾಳಗ, ಔನ್ನತ್ಯ), ಕರ್ಣನ ಕಡು ನನ್ನಿ (ಸತ್ಯನಿಷ್ಠೆ), ಕರ್ಣನ ಅಳವು (ಸಾಮಥ್ರ್ಯ), ಎಲ್ಲಕ್ಕೂ ಮಿಗಿಲಾಗಿ ಕರ್ಣನ ಹೆಸರಾಂತ ಆ ಚಾಗ (ತ್ಯಾಗ)- ಇವೆಲ್ಲ ನಮ್ಮ ಕರ್ಣನ ಪಡೆಮಾತಿನೊಳ್ (ವೃತ್ತಾಂತದಲ್ಲಿ) ತುಂಬಿದೆಯೆಂದೇ ಭಾರತಂ ಕರ್ಣರಸಾಯನಂ ಅಲ್ತೆ? (ಕಿವಿಗೆ ಇಂಪಲ್ಲವೇ?).</p>
		<p>ಇದರಲ್ಲಿ ಬರುವ ಕಡುನನ್ನಿ, ತನ್ನ ಸ್ನೇಹಿತನ ಬಗ್ಗೆ ಕರ್ಣ ಕೊಟ್ಟ ವಚನದ ಪರಿಪಾಲನೆಯ ನಿಷ್ಠೆಯ ಒಂದು ದ್ಯೋತಕ. ಬೇಡಿ ಬಂದವರಿಗೆ ಸ್ವಾರ್ಥರಹಿತವಾಗಿ, ಏನೇನನ್ನೋ ದಾನ ಮಾಡಿ, ತತ್ಕಾರಣ ಆಪತ್ತುಗಳನ್ನ ತನ್ನ ಮೇಲೆ ತಂದುಕೊಂಡ ಕತೆಗಳು ಒಂದು ತೂಕದವಾದರೆ, ನಂಬಿದ ಸ್ನೇಹಿತನಿಗೆ ಏನೇ ಆದರೂ ಎರಡು ಬಗೆಯುವ ಕೆಲಸ ಮಾಡಲಾರೆ ಎಂಬ ದೃಢ ನಿಲುವು ಅದಕ್ಕೂ ಮೀರಿದ ತೂಕ.</p>
		<p>ಆಸೆ ಆಮಿಷಗಳು ನೂರಾರು ಸುತ್ತು ಸುಳಿದಾವು, ಸೆಳೆದಾವು. ಇನತನೂಜನ ಕೂಡೆ ಮೈದುನತನದ ಸರಸವನೆಸಗಿದ ಕುಮಾರವ್ಯಾಸನ ಕೃಷ್ಣ, ಅವನನ್ನು ತನ್ನ ರಥಕ್ಕೆ ಬರಸೆಳೆದು ಪೀಠದೊಳು ಕುಳ್ಳರಿಸಿಕೊಂಡಾಗ, ಇದರಲ್ಲಿ ಏನೋ ರಾಜಕಾರಣದ ಕುಟಿಲೋಪಾಯವಿದೆಯೇ ಎಂದು ಅಂಜುತ್ತ ಅಂಜುತ್ತ ಅನ್ಯಮನಸ್ಕನಾಗಿದ್ದ ಕರ್ಣನಿಗೆ ಅವನ ಜನ್ಮವೃತ್ತಾಂತವನ್ನು ಅರುಹಿ, ''ನೀನೇ ಪಾಂಡವರ ಮೊದಲಿಗ, ಶೂರ ಧೀರ. ನೀನು ಮನಸ್ಸು ಮಾಡು. ಸುಯೋಧನನ ಪಕ್ಷ ಬಿಟ್ಟು ಬಿಡು; ಇತ್ತ ಕಡೆ ಬಂದು ಬಿಡು. ಕದನವನ್ನು ತಪ್ಪಿಸು. ಪಾಂಡವರೂ ಕೌರವರೂ ನಿನ್ನ ಅಡಿಯಾಳಾಗಿ ಬಿಡುತ್ತಾರೆ. ಸಾರ್ವಭೌಮನಾಗಿ ಇಬ್ಬರ ಸೇವೆಯನ್ನೂ ಅನುಭವಿಸುತ್ತಾ ಸುಖಪಡು'' ಎಂದು ಹೇಳುತ್ತಾನೆ. ಆಗ ಕರ್ಣ ಕೊಟ್ಟ ಉತ್ತರ ಜಗದ್ ವಿಖ್ಯಾತವಾಗಿದೆ: ''ಮರಳು, ಮಾಧವ; ನಿನ್ನ ಸಿರಿಗೆ ಸೋಲುವನಲ್ಲ!'' ಎಷ್ಟೊಂದು ಅರ್ಥವೈಖರಿ ಈ ಮಾತಿನದು! ''ಹೋಗು, ಹೋಗು; ನಿನ್ನ ಈ ಆಕರ್ಷಣೆಗೆ ಬಡಪೆಟ್ಟಿಗೆ ಬಲಿ ಬೀಳುವವ ನಾನಲ್ಲ!'' ಎಂದು ಹೇಳಿದ್ದೆಂದು ಒಮ್ಮೆ ಅನಿಸಿದರೆ, ''ಮಾಧವ, ನಿನಗೆಲ್ಲೋ ಅರುಳು ಮರ(ರು)ಳು. ಇಂತಹ ಸೆಳೆತಕ್ಕೆ ಸಿಲುಕುವ ದುರ್ಬಲ ಮನೋನಿಶ್ಚಯದವನೆಂದು ನನ್ನನ್ನೆಣಿಸಿದೆಯಾ?'' ಎಂದೂ, ''ನೀನು ತೋರುತ್ತಿರುವ ಸಾಮ್ರಾಜ್ಯಶಾಹಿ ವೈಭವದ ಈ ಚಿನ್ನದ ಹರಳುಗಳು ನನ್ನ ಪಾಲಿಗೆ ಮರಳು, ಕೇವಲ ಮಣ್ಣಿನ ಹುಡಿ ಮಾತ್ರ!''- ಎಂದೂ ಬಗೆಬಗೆಯಲ್ಲಿ ಅರ್ಥೈಸಬಲ್ಲ ನುಡಿಗಟ್ಟನ್ನ ಕವಿ ನಾರಾಣಪ್ಪ ಬಳಸಿದ್ದಾನೆ.<sup><a epub:type="noteref" href="999-aside.xhtml#id-001.287">೧೨</a></sup></p>
		<p>ಈ ಪ್ರಸಂಗಗಳೆಲ್ಲ ನಮ್ಮ ಜೀವನದಲ್ಲಿ ಅಳವಡಿಸಿಕೊಳ್ಳಲು ಉಪಯುಕ್ತ ಸಂದೇಶಗಳನ್ನ ಒಳಗೊಂಡವ. ಅದಕ್ಕೇ ಕುಮಾರವ್ಯಾಸ ಹೇಳಿದ್ದು; ಅದನ್ನೇ ಶಾಲೆಯಲ್ಲಿ ಅತಿಥಿ ಉಪನ್ಯಾಸಕರು, ತಿಮ್ಮಪ್ಪನ ಕೊಪ್ಪಲಿನಲ್ಲಿ ಭಾರತವಾಚನದ ಶಾಸ್ತ್ರಿಗಳೂ ಮಾರ್ದನಿಗೊಟ್ಟದ್ದು: ವೇದ ಪಾರಾಯಣದ ಫಲ, ಗಂಗಾದಿ ತೀರ್ಥಸ್ನಾನ ಫಲ, ಇತ್ಯಾದಿ ಇತ್ಯಾದಿ ಏನೇನೋ ಪುಣ್ಯಕಾರ್ಯಗಳನ್ನ ಎಸಗಿದ ಫಲವೆಲ್ಲ ''ಭಾರತದೊಳ್ ಒಂದಕ್ಷರವ ಆದರಿಸಿ ಕೇಳ್ದರಿಗೆ!''<sup><a epub:type="noteref" href="999-aside.xhtml#id-001.288">೧೩</a></sup>- ಅಹುದು ಅಂತ!</p>
	</section>
	<section class="level1 numbered" epub:type="chapter" role="doc-chapter" id="id-P1.14">
		<p class="text-center"><strong>ಕುರುಡರು ಯಾರು?</strong></p>
		<p class="verse">ಅನ್ಧದ್ವಯೇ ಮಹಾನ್ ಅನ್ಧೋ, ವಿಷಯ-ಅನ್ಧೀಕೃತ-ಈಕ್ಷಣಃ।<br />ಚಕ್ಷುಷಾ ಅನ್ಧೋ ನ ಜಾನಾತಿ, ವಿಷಯಾನ್ದೋ ನ ಕೇನಚಿತ್।।</p>
		<p class="verse-author"><strong><em>-ಮಹಾಸುಭಾಷಿತ ಸಂಗ್ರಹ, ಸಂಪುಟ ೧</em></strong></p>
		<p class="myquote">ಎರಡು ಬಗೆ ಕುರುಡರಲಿ ಮೇಲಾರು? ಕೀಳಾರು?</p>
		<p>ಕಣ್ಣಿರದ ಅಂಧನೋ? ತಿಳಿವಿಗೇ ಕಂಗಾಳನೋ?<br />ಕಣ್ಣಿಲ್ಲದ ಕಪೋತಿ, ಏನೂ ನೋಡಲಾರನು ಅಷ್ಟೆ;<br />ವಿಷಯಾಂಧನೋ- ಕಣ್ಣಿದ್ದೂ ಕಂಡದ್ದ ಕಾಣನಲ್ಲ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ತಪ್ಪಾದೀತೆಂದು ಮಾತಾಡುವುದನ್ನೇ ನಿಲ್ಲಿಸಬೇಡಿ!</h1>
		<p>ಈ ಲೇಖನವನ್ನು ನಾನು ಬರೆಯುವಾಗ, ಯಾರಿಗಾದರೂ ಅವಹೇಳನ ಕರವಾಗಿ, ವ್ಯಂಗ್ಯವಾಗಿ ಬರೆದು, ವಿಡಂಬನೆ ಮಾಡಿ, ಕುಚೋದ್ಯ ಮಾಡಲಾಗಲೀ, ಅವಮಾನಿಸಿ ಅಪಮಾನಿಸಲಿಕ್ಕಾಗಲೀ ಖಂಡಿತಾ ಬರೆದುದಲ್ಲ ಎಂಬುದನ್ನ ಪ್ರಾರಂಭದಲ್ಲೇ ನಿರಾಕರಣೆ (ಡಿಸ್‍ಕ್ಲೈಮರ್) ಥರಾ ನಮೂದಿಸಿ ಮುಂದು ವರೆಯುತ್ತೇನೆ. ಏಕೆಂದರೆ, ಉದ್ದೇಶ ಉತ್ತಮವಾಗಿದ್ದರೂ, ಇದರ ವಿಷಯವೇ ಹಾಗೊಂದು ತಪ್ಪು ಅರ್ಥಕ್ಕೆ ಎಡೆಮಾಡಿಕೊಡುವ ಸಂಭವವಿದೆ. ಇದು, ಕುಚೋದ್ಯದ ಲಘುವಾದ ವಿಷಯ ಅಲ್ಲ; ನಾವೆಲ್ಲರೂ ಕನ್ನಡದಲ್ಲಿ ಮಾತನಾಡುವಾಗ ಉಚ್ಚಾರಣೆಯ ಬಗ್ಗೆ ನಮಗೆ ಆಗಬಹುದಾದ, ಕೆಲವರಿಗೆ ಆಗಿಯೇ ಆಗುವ, ತೊಂದರೆಯನ್ನು ಕುರಿತು ಒಂದು ಸರಳ ಪರಿಹಾರ ಸೂತ್ರದ ಪ್ರಯತ್ನ ಅಷ್ಟೆ.</p>
		<p>ಕನ್ನಡದ ಬರವಣಿಗೆಯಲ್ಲಿ ಸಾಮಾನ್ಯವಾಗಿ ನಮಗೆ ಏನೂ ತೊಂದರೆ ತಲೆದೋರುವುದಿಲ್ಲ (ಅಲ್ಲೂ ಆಗಾಗ್ಗೆ ಕೆಲವೆಡೆ ಕಾಗುಣಿತದ ಅನುಮಾನದ ಸಮಸ್ಯೆಗಳಿವೆ, ಅದರ ಬಗ್ಗೆ ಆಮೇಲೆ ಯೋಚನೆ ಮಾಡೋಣ); ಆದರೆ ಮಾತನಾಡುವಾಗ, ಅದೂ ಭಾಷಣ ಮಾಡಬೇಕಾದಾಗ ನಮ್ಮನ್ನು ಕಾಡುವ ಕೆಲವು ಪ್ರಶ್ನೆಗಳು, ಇದಕ್ಕೆ ಪರಿಹಾರ ಇಲ್ಲವೇನೋ ಎನ್ನುವಷ್ಟರ ಮಟ್ಟಿಗೆ ನಮ್ಮನ್ನು ಅಧೀರರನ್ನಾಗಿ ಮಾಡಿಬಿಡುತ್ತವೆ. ಹಾಗಾಗಿ, ಕೆಲವರು ಕನ್ನಡಿಗ ಮುಖಂಡರು ''ಇಂಗ್ಲೀಷಿನಲ್ಲಿ ಮಾತನಾಡುವುದೇ ತಮಗೆ ಕ್ಷೇಮಂಕರ''- ಎಂದು ಸೀರೆಯುಟ್ಟ ಸುಲಕ್ಷಣೆ ಕನ್ನಡತಿಯನ್ನು ಬಿಟ್ಟು, ಲಂಗ ತೊಟ್ಟ ಮಂಗಳಾಂಗಿಯ ಕಡೆ ಒಲವು ತೋರುವುದುಂಟು. ಕನ್ನಡಕ್ಕಿಂತ ಇಂಗ್ಲೀಷಿನಲ್ಲಿ ಮಾತನಾಡುವುದೇ ನನಗೆ ಸೌಕರ್ಯ, ಅನುಕೂಲ, ಹಿತಕರ, ಸಮಾಧಾನಕರ 'ಕಂಫ಼ರ್ಟಬಲ್' ಎಂದು ಜಾರಿ ಬಿಡುತ್ತಾರೆ. ಅಂಥವರನ್ನ ಅತ್ತ ಹೋಗುತ್ತಿರು ವವರನ್ನ, ಬೇಲಿಯ ಮೇಲೆ ಕುಳಿತವರನ್ನ ಮತ್ತೆ ಇತ್ತ ಸೆಳೆವುದು ಸಾಧ್ಯವೇ ಎಂಬುದೇ ಈಗ ನಮ್ಮ ಮುಂದಿರುವ ಮುಖ್ಯ ಪ್ರಶ್ನೆ.</p>
		<p>ಮೊದಲೇ ಮುಚ್ಚುಮರೆಯಿಲ್ಲದೆ, ಒಪ್ಪಿಕೊಂಡು ಬಿಡೋಣ: ಚಿಕ್ಕಂದಿನಲ್ಲಿ ನಾವು ಬೆಳೆದ ವಾತಾವರಣಕ್ಕೆ ಅನುಗುಣವಾಗಿ ನಮ್ಮ ಭಾಷಾ ಉಚ್ಚಾರಣಾ ಶುದ್ಧಿ, ಆಮೇಲೆ ಶಾಲೆಯಲ್ಲಿ, ಗೆಳೆಯ ಗೆಳತಿಯರೊಡನೆ ಆಟ ಪಾಠಗಳಲ್ಲಿ, ಮೌಖಿಕವಾಗಿ ತೊಡಗಿದ್ದಾಗ ಅದಕ್ಕಾದ ಪೋಷಣೆ, ಆಮೇಲೆ ನಮ್ಮ ಓದಿನ ಹರವು ವಿಸ್ತರಿಸಿದಂತೆಲ್ಲ, ಮನೆಯ ಹೊಸಿಲನ್ನು ದಾಟಿ ಹೊರಬಂದಂತೆಲ್ಲ ನಾವಾಡುವ ಮಾತಿನ ರೀತಿ ನೀತಿ ಪ್ರಯೋಗಗಳಲ್ಲಿ ಪರಿಣತಿ ಹೀಗೆ ನಾವು ಬೆಳೆದಂತೆಲ್ಲ ನಮ್ಮೊಡನೆ ನೆರಳಾಗಿ ನಮ್ಮ ಆಡುನುಡಿಯೂ ರೂಪುಗೊಂಡಿತು, ಬೆಳೆಯಿತು.</p>
		<p>ಕೆಲವರಿಗೆ ಅನಾಯಾಸವಾಗಿ ಅವಕಾಶಗಳು ದೊರಕಿದ್ದವು, ಕೆಲವರು ಕಷ್ಟಪಟ್ಟು ಅವನ್ನು ಗಳಿಸಿಕೊಳ್ಳಬೇಕಾಯಿತು ಆ ಮಾತು ಇಲ್ಲಿ ಬೇಡ. ಈಗ ರಣರಂಗದಲ್ಲಿ ಇದ್ದೇವೆ, ಯುದ್ಧ ಇನ್ನೇನು ಶುರುವಾದೀತು. ಹೇಳಿ, ನಿಮ್ಮ ಬಳಿ ಯಾವ ಯಾವ ಬಗೆಯ ಕೂರಂಬುಗಳು, ಅಸ್ತ್ರ ಶಸ್ತ್ರಗಳು ಬತ್ತಳಿಕೆಯಲ್ಲಿವೆ? ಮಾತನಾಡುವ ರೀತಿ, ಬಳಸುವ ಶಬ್ದಸಂಪತ್ತೇ ವ್ಯಕ್ತಿತ್ವದ ಒಂದು ಛಾಪು, ಮೊಹರು, ಪ್ರಭಾವ ಸೃಷ್ಟಿ (ಇಂಪ್ರೆಷನ್ ಕ್ರಿಯೇಟ್) ಮಾಡಿಬಿಡುತ್ತದೆ ಎಂಬ ಭಾಸ ಹೆಚ್ಚೂ ಕಡಿಮೆ ಸತ್ಯವೇ. ಕವಚವನ್ನಷ್ಟೇ ನೋಡಿ, ಹೂರಣ ಹೇಗಿರಬಹುದೆಂದು ಊಹಿಸಿ ಮೋಸ ಹೋಗಬೇಡಿ ಎಂಬ ಮಾತೂ ನಿಜವೇ.</p>
		<p>ಹೀಗೆ ಅಂದುಕೊಳ್ಳೋಣ: ನಮ್ಮಲ್ಲಿ ಬಹಳ ಮಂದಿಗೆ ಕನ್ನಡದಲ್ಲಿ ಆಗುವ ಉಚ್ಚಾರಣೆಯ ತೊಂದರೆ ಎಂದರೆ ಅದೇ,<strong><em>ಅ</em></strong>ಮತ್ತು<strong><em>ಹ</em></strong><em>-</em>ಕಾರದ ಪಲ್ಲಟನೆ. ಪದಗಳ ಪ್ರಾರಂಭದಲ್ಲಿ ಈ ಅಕ್ಷರ ಇದ್ದರೆ, ಅದಕ್ಕೆ ಇದು, ಇದಕ್ಕೆ ಅದು 'ಅ'ಕಾರಕ್ಕೆ 'ಹ'ಕಾರ, 'ಹ'ಕಾರಕ್ಕೆ 'ಅ'ಕಾರ ಹೇಳುವ ಸಮಸ್ಯೆ, ಹೇಳಿ ಬಿಡುವ ಸಾಧ್ಯತೆ ಇದ್ದೀತು. ಇದಕ್ಕೆ ಒಂದು ಸುಲಭ ಪರಿಹಾರೋಪಾಯ ಹೇಳುತ್ತೇನೆ, ಪ್ರಯತ್ನಿಸಿ:</p>
		<p>ಒಂದು ಸಮಾನಾರ್ಥಕ ಪದಕೋಶವನ್ನು ನೀವೇ ತಯಾರಿಸಿಕೊಳ್ಳಿ. ಮಾತನಾಡುವಾಗ ನೀವು ಸಾಮಾನ್ಯವಾಗಿ ಬಳಸುವ ಮುಖ್ಯ ಪದಗಳನ್ನು ಅಲ್ಲಿ ಪಟ್ಟಿಮಾಡಿಕೊಳ್ಳಿ. ಆ ಪಟ್ಟಿಯಲ್ಲಿ ಅಆಇಈಉಊಒಓ- ಕಾರದಿಂದ ಮತ್ತು ಹಕಾರದಿಂದ ಪ್ರಾರಂಭವಾಗುವ ಪದಗಳ ಮೇಲೆ ಕಣ್ಣಾಡಿಸಿರಿ. ಅದೇ ಅರ್ಥ ಕೊಡುವ, ಬೇರೆ ಬೇರೆ ಅಕ್ಷರಗಳಿಂದ ಪ್ರಾರಂಭವಾಗುವ ಬೇರೆ ಕನ್ನಡ ಪದಗಳನ್ನ ಆ ನಿಮ್ಮ ಸಮಾನಾರ್ಥಕ ಪದಕೋಶದಲ್ಲಿ ಗುರುತು ಹಾಕಿಕೊಂಡಿದ್ದೀರಿ ತಾನೆ. ಅವನ್ನು ಬಳಸಿದರಾಯಿತು. ಸಮಸ್ಯೆ ಮಾಯ! ಹಾಗೆಯೇ ಅಆಇಈ ಗಳಿಗೆ ಹಹಾಹಿಹೀ- ಗಳ ನುಗ್ಗಾಟಗಳೂ ಅಂತರ್ಧಾನ ಇಲ್ಲ, ಮಂಗಮಾಯ!</p>
		<p>ಉದಾಹರಣೆಗೆ, ಒಂದು ಮಾದರಿ ಇಲ್ಲಿದೆ ನೋಡಿ (ಕಂಸದೊಳಗೆ ಇರುವುದು ಕಷ್ಟಕೊಡುವ ಅ-ಹಕಾರಾದಿಗಳು), ಅದಕ್ಕೆ ಮೊದಲಿರುವದು ಹೆಚ್ಚೂ ಕಡಿಮೆ ಸಮಾನಾರ್ಥಕ ಪದಗಳು:</p>
		<p>'ಸಭಾಧ್ಯಕ್ಷರೇ' ಎಂದು ಬಿಡಿ ('ಅಧ್ಯಕ್ಷರೇ' ಅಂತ ಹೇಳಲೇ ಬೇಡಿ); ಕುಳಿತಿರುವ (ಅಲಂಕರಿಸಿರುವ, ಉಪಸ್ಥಿತರಿರುವ); ವಿಜೃಂಭಣೆಯ, ಸಡಗರದ (ಅದ್ಧೂರಿಯ); ಸಂತೋಷ, ಖುಷಿಯಾಗುತ್ತಿದೆ (ಆನಂದವಾಗುತ್ತಿದೆ); ಸಮರ್ಪಕ ವಾಗಿ, ವ್ಯವಸ್ಥಿತವಾಗಿ (ಅಚ್ಚುಕಟ್ಟಾಗಿ); ದಿನ-ರಾತ್ರಿ (ಹಗಲಿರುಳು); ಬಹಳ (ಎಷ್ಟೊಂದು); ಯೋಚಿಸಬಲ್ಲೆ (ಅಂದಾಜು ಮಾಡಬಲ್ಲೆ, ಊಹಿಸಬಲ್ಲೆ, ಅರ್ಥಮಾಡಿ ಕೊಳ್ಳಬಲ್ಲೆ); ನಾವಿಂದು (ಇಂದು, ಇವತ್ತು); ಕಾರ್ಯಕ್ರಮದ (ಇದರ); ಮೆಚ್ಚುಗೆ, ಪ್ರಶಂಸೆ (ಅಭಿನಂದನೆ, ಹೊಗಳಿಕೆ); ಋಣಿಯಾಗಿದ್ದೇನೆ (ಆಭಾರಿಯಾಗಿದ್ದೇನೆ); ಮನಸ್ಸಿನ ಮಾತುಗಳನ್ನ (ಅಭಿಪ್ರಾಯಗಳನ್ನು); ವಿನಿಮಯ ಮಾಡಿಕೊಳ್ಳಲು, ತೋಡಿಕೊಳ್ಳಲು (ಹಂಚಿಕೊಳ್ಳಲು); ಎಡೆ (ಅವಕಾಶ) ಮಾಡಿಕೊಟ್ಟಿದ್ದೀರಿ; ನಿಮ್ಮನ್ನು ನೆನೆಸಿಕೊಳ್ಳುತ್ತೇನೆ, ನಿಮ್ಮ ಸಹಾಯವನ್ನು ನೆನೆಯುತ್ತೇನೆ (ನಿಮಗೆ ಕೃತಜ್ಞನಾಗಿದ್ದೇನೆ). ವಿಶೇಷವಾದ (ಅಪೂರ್ವವಾದ) ದಿನ; . .. .. .. ಸನ್ಮಾನ್ಯರು, ಭಾಷಣಕಾರರು (ಅತಿಥಿಗಳು); ಜೊತೆಗೆ (ಅದೂ ಅಲ್ಲದೆ); ಸಂಗೀತ, ಗೀತ (ಹಾಡು); ವ್ಯವಸ್ಥೆ (ಏರ್ಪಾಟು); ಕುತೂಹಲ, ಶ್ರದ್ಧೆ (ಆಸಕ್ತಿ); ಮಧ್ಯ ನಿಲ್ಲುವುದಿಲ್ಲ (ಅಡ್ಡ ಬರುವುದಿಲ್ಲ).</p>
		<p>ಈಗ ಹಕಾರಾದಿಯ ಕೆಲವು ಪದಗಳಿಗೆ ಪರ್ಯಾಯ ಶಬ್ದಗಳನ್ನು ನೋಡೋಣ: ಮೂದಲಿಸು (ಹಂಗಿಸು); ಋಣ, ದಾಕ್ಷಿಣ್ಯ (ಹಂಗು); ತಂತ್ರ (ಹಂಚಿಕೆ, ಉಪಾಯ); ವಿತರಣೆ (ಹಂಚುವುದು); ಕಡಾಯಿ, ಕೊಪ್ಪರಿಗೆ (ಹಂಡೆ); ಕೊಲೆಗಡುಕ, ಕೊಲೆಗಾರ (ಹಂತಕ); ಬಯಕೆ, ಕೋರಿಕೆ (ಇರಾದೆ, ಆಸೆ, ಆಶಯ, ಹಂಬಲ); ಪಕ್ಷಿ, ಬಾನಾಡಿ(ಹಕ್ಕಿ); ದಿನರಾತ್ರಿ (ಹಗಲಿರುಳು, ಅಹೋರಾತ್ರಿ), ಲಘು (ಹಗುರ); ವೈರಿ, ಶತ್ರು (ಹಗೆ, ಅರಿ); ಗೋವು (ಹಸು, ಆಕಳು); ಇತ್ಯಾದಿ.</p>
		<p>ಅವನು ಅವಳು ಅವರು ಇವರು ಅದು ಇದು ಈ ಮುಂತಾದ ಸ್ವರಾದಿಯ ಸರ್ವನಾಮಗಳನ್ನ ಉಪಯೋಗಿಸಲೇ ಬೇಡಿ, ಬದಲಾಗಿ ನೇರವಾಗಿ ಅಂಕಿತ ನಾಮಗಳನ್ನೇ ಬಳಸಿಬಿಡಿ. ಕೆಲವರಿಗೆ ಕೃತಜ್ಞ ಮತ್ತು ಕೃತಘ್ನ ತೊಂದರೆ ಕೊಡುತ್ತದೆ. ಇವೆರಡೂ ವಿರುದ್ಧಾರ್ಥಕ ಪದಗಳು; ಗಲಿಬಿಲಿಯಾಗುವುದಾದರೆ ಬಳಸಲೇ ಬೇಡಿ.</p>
		<p>ಈಗ<em>ಅಆ ಇಈ-ಕಾರಾದಿ ಹಹಾ-ಕಾರಾದಿ</em>ಪದಗಳಿಲ್ಲದ, ಪರಿಷ್ಕೃತ ಭಾಷಣದ ಈ ಪಾಠವನ್ನು ನೋಡಿ: ''ಸಭಾಧ್ಯಕ್ಷರೇ, ವೇದಿಕೆಯ ಮೇಲೆ ಕುಳಿತಿರುವ ಗಣ್ಯವ್ಯಕ್ತಿಗಳೇ, ನಿಮ್ಮ ವಿಜೃಂಭಣೆಯ, ಸಡಗರದ ಕಾರ್ಯಕ್ರಮದಲ್ಲಿ ಭಾಗವಹಿಸಲು ನನಗೆ ತುಂಬಾ ಸಂತೋಷ, ಖುಷಿಯಾಗುತ್ತಿದೆ. ಕೊರತೆ ಯಿಲ್ಲದಷ್ಟು ಸಮರ್ಪಕವಾಗಿ, ವ್ಯವಸ್ಥಿತವಾಗಿ, ಸಮಾರಂಭವನ್ನು ನಡೆಸಲು ನೀವೆಲ್ಲಾ ಪದಾಧಿಕಾರಿಗಳು ದಿನ-ರಾತ್ರಿ ಶ್ರಮಪಟ್ಟು ಬಹಳ ಕಷ್ಟಪಟ್ಟಿರಬೇಕೆಂದು ನಾನು ಯೋಚಿಸಿ, ತಿಳಿಯಬಲ್ಲೆ; ಕಾರ್ಯಕ್ರಮದ ಯಶಸ್ಸಿಗೆ ನೀವೇ ಕಾರಣರು. ಮೆಚ್ಚುಗೆಗೆ ನೀವೇ ಬಾಧ್ಯರು. ನನ್ನನ್ನು ಸಮಾರಂಭಕ್ಕೆ ಕರೆದು ಗೌರವ ತೋರಿಸಿದ್ದೀರಿ. ನಿಮಗೆ ನಾನಂತೂ ತುಂಬಾ ಋಣಿಯಾಗಿದ್ದೇನೆ.</p>
		<p>''ನನ್ನ ಮನಸ್ಸಿನ ಕೆಲವು ಮಾತುಗಳನ್ನ ನಿಮ್ಮೊಂದಿಗೆ ವಿನಿಮಯ ಮಾಡಿಕೊಳ್ಳಲು ನನಗೆ ಸಮಯ ಕೊಟ್ಟಿದ್ದೀರಿ; ನಿಮ್ಮುಪಕಾರಕ್ಕಾಗಿ, ನಿಮ್ಮ ಸಹಾಯಕ್ಕಾಗಿ ಯಾವಾಗಲೂ ನಿಮ್ಮನ್ನು ನೆನೆಸಿಕೊಳ್ಳುತ್ತೇನೆ. ವಿಷಯಕ್ಕೆ ಬರೋಣ: ಮಹನೀಯರೇ, ಮಹಿಳೆಯರೇ, ನಾವಿಲ್ಲಿ ಸೇರಿರುವುದು ವಿಶೇಷವಾದ ಕಾರಣಕ್ಕಾಗಿ. .. .. ..</p>
		<p>''ನನಗಿಂತಾ ತುಂಬಾ ಚೆನ್ನಾಗಿ ಮಾತನಾಡುವ ಸನ್ಮಾನ್ಯ ಭಾಷಣಕಾರರು ವೇದಿಕೆಯಲ್ಲಿದ್ದಾರೆ. ಜೊತೆಗೆ, ಸಂಗೀತ ನಾಟಕ ನೃತ್ಯ ಮುಂತಾದ ಭರ್ಜರಿ ಮನರಂಜನಾ ಕಾರ್ಯಕ್ರಮವನ್ನೂ ಸಹ ವ್ಯವಸ್ಥೆ ಮಾಡಿದ್ದೀರಿ; ಕುತೂಹಲದಿಂದ ಕಾತರದಿಂದ ನೋಡಲು ಸಂತೋಷಿಸಲು ನೀವುಗಳೆಲ್ಲ ಕಾದಿದ್ದೀರಿ. ನಾನು ಮಧ್ಯ ನಿಲ್ಲುವುದಿಲ್ಲ. ನನ್ನ ಮಾತನ್ನ ನಿಲ್ಲಿಸಿ ವಿರಮಿಸುತ್ತೇನೆ. ಜೈ ಕರ್ನಾಟಕ, ಜೈ ಭಾರತ ಮಾತಾ!''</p>
		<p>ಈಗ ಹೇಳಿ, ಏನಾದರೂ ಕಷ್ಟವಾಯಿತೇ? ಬರೆದಿಟ್ಟುಕೊಂಡ ನಿಮ್ಮ ಭಾಷಣವನ್ನ ಮನೆಯಲ್ಲಿ, ಕೋಣೆ ಬಾಗಿಲು ಹಾಕಿಕೊಂಡು, ಕನ್ನಡಿಯ ಮುಂದೆ ನಿಂತು ಗಟ್ಟಿಮಾಡಿ. ಅಲ್ಲಿ ವೇದಿಕೆಯಮೇಲೆ ಪೋಡಿಯಂನಲ್ಲಿ, ಧ್ವನಿವರ್ಧಕದ ಮುಂದೆ ನಿಂತಾಗಲೂ ನಿಮ್ಮ ಕೈಯಲ್ಲಿ ಭಾಷಣದ ಚೀಟಿಯೊಂದು ಸುಮ್ಮನೆ ಇರಲಿ. ಬೇಕಾದಾಗ ಮರೆತುದನ್ನ ನೆನಪಿಸಲು, ಊರುಗೋಲಾಗಿ ಅಷ್ಟೆ. ಅದನ್ನು ನೋಡಿಕೊಳ್ಳದೆ ಮಾತಾಡಿ; ಚಪ್ಪಾಳೆ ಗಿಟ್ಟಿಸಿ.</p>
		<p>ಮಹಾಪ್ರಾಣಗಳನ್ನು ಅಲ್ಪಪ್ರಾಣಗಳಾಗಿ ಉಚ್ಚರಿಸುವ ಅಭ್ಯಾಸ ಕೆಲವರಿಗೆ ಇದೆ. ಏನು ಮಾ(ತನಾ)ಡುತ್ತಿದ್ದೇವೆಂಬ ಪ್ರಜ್ಞಾಪೂರ್ವಕ ಮನಃಸ್ಥಿತಿಯಲ್ಲಿದ್ದಾಗ ಅವರು ತಪ್ಪಾಗಿ ಉಚ್ಚರಿಸುವುದಿಲ್ಲ; ಆದರೆ, ಅವರ ಗಮನ ಎತ್ತಲೋ ಇದ್ದಾಗ ಈ ಸಮಸ್ಯೆ ಉದ್ಭವಿಸುತ್ತೆ, ಕೆಲವೊಮ್ಮೆ ಉಲ್ಬಣಿಸುತ್ತದೆ. ಕೆಲವರು ಸ್ವಲ್ಪ ಹೆದರಿಕೆಯಾದರೆ ಅದಕ್ಕೆ<em>ಬಯ</em>ಅಂತಲೂ, ಅದು ಜಾಸ್ತಿಯಾಗಿದ್ದರೆ ಅದನ್ನೇ<br /><em>ಭಯ</em>ಅಂತಲೂ ಹೇಳುತ್ತಾರೆ! ಇನ್ನು ಕೆಲವರು, ಜಾಸ್ತಿ ಒತ್ತುಕೊಡುವ ಸಲುವಾಗಿ<em>ಗರ್ಜನೆ</em>ಯನ್ನು ತಪ್ಪಾಗಿ<em>ಘರ್ಜನೆ</em>ಯೆಂದೂ,<em>ಸದ್ಯ</em>ವನ್ನು ತಪ್ಪಾಗಿ<em>ಸಧ್ಯ</em>ಎಂದೂ ಉಚ್ಚರಿಸುವುದುಂಟು. ಹುಲಿ ವ್ಯಾಘ್ರ ಸರಿ, ಆದರದು ಘರ್ಜಿಸುವುದಿಲ್ಲ! ಎಷ್ಟೇ ಜಾಣ ಇರಬಹುದು, ಆದರವನು<em>ವಿಧ್ಯಾರ್ಥಿ</em>ಯಲ್ಲ! ಎರಡೂ ರೀತಿಯ ಪದಗಳಿದ್ದಾಗ ತೊಂದರೆ ಇನ್ನೂ ಜಾಸ್ತಿ:<em>ಮದ್ಯ</em>(ಹೆಂಡ)ವನ್ನ ಏಕೆ<em>ಮಧ್ಯ</em>(ನಡುವೆ) ಇಡಬೇಕು? ಹಾಗೇ<em>ನಿದಾನ</em>ಮತ್ತು<em>ನಿಧಾನ</em>, ಇತ್ಯಾದಿ. ತುಂಬಿ ತುಳುಕುವಷ್ಟು ಎಷ್ಟು ಹೆಚ್ಚು ಹಣವಿದ್ದರೂ ನಮ್ಮ<em>ಜನಾರ್ದನ</em>ಸ್ವಾಮಿಗಳು<em>ಜನಾರ್ಧನ</em>ರಾಗಲಾರರು.</p>
		<p>ನಮ್ಮ ಮನೆಗೆ ಮನೆಗೆಲಸಕ್ಕಾಗಿ ಬರುತ್ತಿದ್ದ ಲಕ್ಷ್ಮಿಯನ್ನ ಒಂದು ದಿನ ಕೇಳಿದೆ: ''ನಿನ್ನ ಪೂರ್ಣ ಹೆಸರು ಏನಮ್ಮಾ?'' ಅಂತ. ''ಶಾಲೆಯಲ್ಲಿ ನನ್ನ ಹೆಸರು<em>ಧನಲಕ್ಷ್ಮಿ</em>ಎಂದೇ ಇದೆ'' ಎಂದಳು. ''ಎಷ್ಟು ಸೊಗಸಾದ ಹೆಸರು, ಯಾಕಮ್ಮಾ ನೀನು ಬರಿ ಲಕ್ಷ್ಮಿಯಾದೆ'' ಎಂದು ಕೇಳಿದೆ. ಅದಕ್ಕವಳು ''ಶಾಲೆಯಲ್ಲಿ ನನ್ನ ಜೊತೆಯ ಹುಡುಗ ಹುಡುಗಿಯರೆಲ್ಲ ನನ್ನನ್ನು 'ದನ ದನ' ಎಂದು ಅಡ್ಡ ಹೆಸರಿನಿಂದ ಕರೆಯತೊಡಗಿದರು, ನನಗೆ ನಾಚಿಕೆಯಾಯಿತು.<em>ಧನ</em>ಕಳಚಿಕೊಂಡುಬಿಟ್ಟಿತು, ಬರಿ<em>ಲಕ್ಷ್ಮಿ</em>ಯಾಗಿ ಉಳಿದೆ!'' ಎಂದಳು.</p>
		<p>ನಮಗೆ ಕೆಲವು ಪದಗಳ ಕಾಗುಣಿತ ತೊಂದರೆ ಕೊಡುತ್ತವೆ: ಬಂಧು ಬಾಂಧವರು (ಸರಿ) ಬದಲಿಗೆ, ಬಂಧು ಭಾಂದವರು (ತಪ್ಪು) ಎನ್ನುವುದುಂಟು. ಬಂದು ಎನ್ನುವುದು ತಪ್ಪು, ಬಂಧು ಪದ ಸರಿ ಗೊತ್ತಿದೆ ತಾನೆ? ಅದರಿಂದಲೇ ಹುಟ್ಟಿದ ಪದ<em>ಬಾಂಧವರು</em>ಎಂಬುದನ್ನ ನೆನಪಿನಲ್ಲಿಟ್ಟುಕೊಳ್ಳೋಣ; ತೊಂದರೆಯೇ ಆಗದು. ವಿದ್ಯೆ ಹೊಟ್ಟೆ ಸೀಳಿದರೂ ಬಾರದು, ಅಭ್ಯಾಸ ಹೊಟ್ಟೆ ಸೀಳಿಹೋಗುವಷ್ಟು ಮಾಡಿದರೇ ಪ್ರಯೋಜನ ಅಂದುಕೊಂಡರೆ, ವಿಧ್ಯಾಬ್ಯಾಸ (ತಪ್ಪು) ಎನ್ನದೇ, ವಿದ್ಯಾಭ್ಯಾಸ ಎಂದೇ ಹೇಳುತ್ತೇವೆ. ಹಾಗೇ ವಿದ್ಯೆ ಅರ್ಥ ಆಗಬೇಕಾದರೆ ಬಹಳ ಕಷ್ಟಪಡಬೇಕು, ಅರಸಿಕೊಂಡು ಹೋಗಬೇಕು, ಬೇಡಿಕೊಳ್ಳಬೇಕು.</p>
		<p>ಆದ್ದರಿಂದ ಅರ್ತಿ ಅಲ್ಲ, ಅರ್ಥಿ ವಿದ್ಯಾರ್ಥಿ(ಸರಿ), ಪ್ರಕಾರ ಅಂದರೆ ಬಗೆ, ರೀತಿ, ವಿಧಾನಗಳು; ಪ್ರಾಕಾರ ಅಂದರೆ ಸುತ್ತುಗಳು- ದೇವಸ್ಥಾನದಲ್ಲಿ ಗರ್ಭಗುಡಿ ತಲುಪುವ ಮುನ್ನ ಕೆಲವಾರು ಆವರಣಗಳು ಇರುತ್ತವೆಯಲ್ಲ ಅಂತಹವು ಪ್ರಾಕಾರಗಳು. ಆಜನ್ಮಸಿದ್ಧ ಹಕ್ಕು, ಆಬಾಲವೃದ್ಧ, ಆಜೀವಸದಸ್ಯ, ಆಮರಣಾಂತ ಉಪವಾಸ ಇತ್ಯಾದಿಗಳಲ್ಲಿ ಅಕ್ಷರಮಾಲೆಯ ಎರಡನೆಯ ದೀರ್ಘಾಕ್ಷರ<strong>'ಆ'</strong>ಉಪಯೋಗಿಸಬೇಕು; ಮುದ್ರಣದಲ್ಲಿ ಮೊದಲ ಹೃಸ್ವ ಅಕ್ಷರ 'ಅ'ದಂತೆ ಅದು ಕಂಡರೂ, ಎರಡನೆಯ 'ಆ' ಅಕ್ಷರವೇ ಅಲ್ಲೆಲ್ಲಾ ಸರಿಯಾದದ್ದು. ಜಾತಿ ಽ ಅತೀತ = ಜಾತ್ಯತೀತವಾಗಿದೆ; ಜಾತ್ಯಾತೀತವಲ್ಲ. ಹಾಗೆಯೇ, ಅತ್ಯಧಿಕ, ಕೋಟ್ಯಧಿಪತಿ, ಸ್ತುತ್ಯರ್ಹ, ಸ್ಥಿತ್ಯಂತರಗಳು.</p>
	</section>
	<section class="level1 numbered" epub:type="chapter" role="doc-chapter" id="id-P1.15">
		<p class="text-center"><strong>ಕೊಂಬು ಬಾಲವಿಲ್ಲದ ಪಶುವೇ</strong></p>
		<p class="verse">ಸಾಹಿತ್ಯ ಸಂಗೀತ ಕಲಾವಿಹೀನಃ<br />ಸಾಕ್ಷಾತ್ ಪಶುಃ ಪುಚ್ಛ-ವಿಷಾಣ-ಹೀನಃ ।<br />ತೃಣಂ ನ ಖಾದನ್ ಅಪಿ ಜೀವಮಾನಸ್<br />ತದ್ ಭಾಗದೇಯಂ ಪರಮಂ ಪಶೂನಾಂ ।।</p>
		<p class="verse-author"><strong><em>-ಭರ್ತೃಹರಿ, ನೀತಿಶತಕ ೧೦</em></strong></p>
		<p class="myquote">ಓದುಬರಹ ಹಾಡುಪಾಡುಗಳೊಂದೂ ಹಿಡಿಸದೆನ್ನುವ ಜನರು<br />ನಿಜವಾಗಿ ಪ್ರಾಣಿಗಳೇ; ಕೊಂಬು ಬಾಲ ಮಾತ್ರ ಅವರಿಗಿಲ್ಲ;<br /><em>ಹುಲ್ಲನೇನೂ ಅವರು ತಿನ್ನರಲ್ಲಾ</em>- ಎನ್ನುವಿರಾ, ಹೌದು, ನಿಜ,<br />ಅದೊಂದೆ, ನೋಡಿ, ಹಸುಕರುಗಳ ಪುಣ್ಯ, ಅಲ್ಲವೇನು?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಹೆಸರಲ್ಲೇನಿದೆ?</h1>
		<p>ರಾಮಾಯಣ ಬಹಳ ಪೂಜ್ಯವಾದ ಒಂದು ಗ್ರಂಥ. ಆದಿಕವಿಯ ಒಂದು ಅಪ್ರತಿಮ, ಉತ್ಕೃಷ್ಟ ಸಂಸ್ಕೃತ ಮಹಾಕಾವ್ಯವಾಗಿ ಅದನ್ನು ಅಧ್ಯಯನ ಮಾಡುವುದರಲ್ಲಿ ನನಗೆ ಹೆಚ್ಚು ಆಸಕ್ತಿ; ಈ ಹಿನ್ನೆಲೆಯಲ್ಲಿ ಈ ಲೇಖನ.</p>
		<p>ಸೀತಾಪಹರಣದ ಕಥೆಯನ್ನು ನಾವೆಲ್ಲ ಬಲ್ಲೆವು; ಆದರೆ, ನಿಮಗಿದು ಗೊತ್ತೆ, ಈ ಸೀತಾಪಹರಣದ ಪ್ರಸಂಗವೇ ರಾಮಾಯಣದ ಕೇಂದ್ರಬಿಂದು ಎಂದು? ಹೌದು, ''ತನ್ನ ಹೆಂಡತಿ ಸೀತೆಯೊಡನೆ ಶ್ರೀರಾಮಚಂದ್ರ ಕಾಡಿಗೆ ಹೋಗಿದ್ದ; ಅಲ್ಲಿ ಸೀತೆಯನ್ನು ರಾವಣ ಕದ್ದೊಯ್ದ; ಆಮೇಲೆ ಯುದ್ಧ ಮಾಡಿ, ಅವಳನ್ನು ಬಿಡಿಸಿಕೊಂಡು ಬಂದ'' ಇಷ್ಟು ಮಾತ್ರ ಒಂದು ಕಾಲದಲ್ಲಿ ಜನಜನಿತವಾಗಿದ್ದ ಜಾನಪದ ಕತೆ. ಅದಕ್ಕೆ ಚಾರಿತ್ರಿಕಾಂಶಗಳ ತೆಕ್ಕೆ, ಪಾತ್ರಪೋಷಣೆಯ ಪುಷ್ಟಿ ತುಷ್ಟಿ, ಕಾವ್ಯಾಲಂಕಾರಗಳ ರೆಕ್ಕೆ ಪುಕ್ಕ ಬಂದದ್ದು ಆಮೇಲೆ.<sup><a epub:type="noteref" href="999-aside.xhtml#id-001.289">೧</a></sup></p>
		<p>ತಮಸಾ ನದಿಯಲ್ಲಿ ಸ್ನಾನ, ಪ್ರಾತರಾಹ್ನಿಕಗಳನ್ನು ಮುಗಿಸಿಕೊಂಡು ಆಶ್ರಮಕ್ಕೆ ಹಿಂತಿರುಗುತ್ತಿದ್ದಾಗ ಮಹರ್ಷಿ ವಾಲ್ಮೀಕಿಗಳೆದುರಿಗೆ ಒಂದು ಘಟನೆ ನಡೆಯಿತು: ಮರದ ಮೇಲೆ ವಿಹರಿಸುತ್ತಿದ್ದ ಕ್ರೌಂಚಮಿಥುನದಲ್ಲಿ ಒಂದನ್ನು ಯಾರೋ ಒಬ್ಬ ಬೇಡ ಬಾಣಬಿಟ್ಟು ಕೊಂದ. ಗೋಳಾಡುತ್ತಿದ್ದ ಜೊತೆಹಕ್ಕಿಯ ಹೃದಯವಿದ್ರಾವಕ ಅಳಲು ಋಷಿಯ ಮೃದು ಎದೆಯನ್ನೂ ಕುಕ್ಕಿತು. ವಾಲ್ಮೀಕಿ ಬೇಡನನ್ನು ಶಪಿಸಿ, ಶೋಕತಪ್ತರಾಗಿ ಉದ್ವಿಗ್ನ ಮನಸ್ಕರಾಗಿ ಆಶ್ರಮಕ್ಕೆ ಬಂದರು. ಅಲ್ಲಿಗೆ ಆಗಲೇ ಅತಿಥಿಯಾಗಿ ಬಂದಿದ್ದ ದೇವರ್ಷಿ ನಾರದರು ವಾಲ್ಮೀಕಿಗಳಿಗೆ ಸಮಾಧಾನ ಮಾಡಿದ ನಂತರ, ''ನಿನ್ನ ಮನಸ್ಸಮಾಧಾನಕ್ಕೋಸ್ಕರ ಏನಾದರೊಂದು ಸೃಜನಾತ್ಮಕ ಹವ್ಯಾಸದಲ್ಲಿ ನಿನ್ನನ್ನು ತೊಡಗಿಸಿಕೋ'' ಸಲಹೆ ಮಾಡಿದರು.</p>
		<p>ಮೇಲೆ ಹೇಳಿದ ಅಪಹರಣ ಕತೆಯ ಎಳೆಯನ್ನಷ್ಟೇ ಹೇಳಿದರು; ಜೊತೆಗೆ, ''ನೋಡು, ಈ ವಿಷಯವನ್ನು ಇಟ್ಟುಕೊಂಡು, ಇದರ ಹಿಂದೆ ನಡೆದಿರಬಹುದಾದ ಪೂರ್ವಕಥೆ (ಹಿನ್ನೋಟ, ಫಾ಼್ಲಷ್‍ಬ್ಯಾಕ್), ಮುಂದೆ ನಡೆದಿರಲೇಬೇಕಾದ ಉತ್ತರಭಾಗ ಎಲ್ಲವನ್ನೂ ಒಂದು ಕಾವ್ಯವಾಗಿ, ನಿನ್ನ ಪ್ರತಿಭೆಗೆ ಅನುಗುಣವಾಗಿ ರಚಿಸು. ಭೂಮಿಯ ಮೇಲೆ ಗಿರಿಗಳು ನದಿಗಳು, ಆಗಸದಲ್ಲಿ ಸೂರ್ಯಚಂದ್ರರು ಇರುವವರೆಗೂ ಅದು ಉಳಿಯಲಿ!'' ಎಂದು ಹಾರೈಸಿ ಹೋದರು. (ಈ ಊಹೆಗೆ ಆಧಾರ ಶ್ರೀಮದ್‍ವಾಲ್ಮೀಕಿ ರಾಮಾಯಣದ ಬಾಲಕಾಂಡದ ಮೊದಲ ಸರ್ಗದಲ್ಲೇ ಇದೆ. ಆದರೆ, ಸ್ವಲ್ಪ ಬದಲಾವಣೆ ಗಳೊಂದಿಗೆ: ಅಲ್ಲಿ ವಾಲ್ಮೀಕಿಗೆ ಕಾವ್ಯ ಬರೆಯಲು ಬ್ರಹ್ಮ ಪ್ರಚೋದಿಸುತ್ತಾನೆ, ಮೊದಲಿಗೆ ತಪಸ್‍ಸ್ವಾಧ್ಯಾಯ ನಿರತ ಮುನಿಪುಂಗವ ನಾರದರು ಕಥಾಭಿತ್ತಿಯನ್ನು ಸಿಂಹಾವಲೋಕನ ಮಾಡಿಸುತ್ತಾರೆ.)ರಾಜಾ ಶ್ರೀರಾಮಚಂದ್ರ ತನ್ನ ಪಟ್ಟದ ಯುವರಾಣಿ ಸೀತೆಯೊಡನೆ ಉದ್ಯಾನವಿಹಾರಕ್ಕೆ ಹೋಗಿದ್ದಾಗ ಎಂದೋ, ಅಥವಾ ಇನ್ನಾವುದೋ ಬೇರೆ ಸನ್ನಿವೇಶಗಳನ್ನು ಕಲ್ಪಿಸಿಕೊಂಡು ಸೀತಾಪಹರಣಕ್ಕೆ ಒಂದು ಪೂರ್ವಕತೆ ಬರೆಯಬಹುದಿತ್ತು; ನಮ್ಮ ಪುಣ್ಯ, ವಾಲ್ಮೀಕಿ ಹಾಗೆ ಮಾಡಲಿಲ್ಲ.</p>
		<p class="myquote">ಯಾರವನು? ಎಲ್ಲಿಹನು? ಲೋಕ ಮೆಚ್ಚುವ ಮಾರ,<br />ವೀರಾಧಿವೀರ, ದಿಟ್ಟೆದೆಯ ಗುಣವಂತ ಹಮ್ಮೀರ?<br />ಧರ್ಮಜ್ಞ ಕೃತಜ್ಞ, ಸತ್ಯವೇ ಮೂರ್ತಿವೆತ್ತ ಮಹಾತ್ಮ,<br />ಇಟ್ಟ ನಡೆ ಬಿಟ್ಟಳುಕಿ ಸರಿಯದಿಹ ಒಬ್ಬ ಧೀರ ಶೂರ?<sup><a epub:type="noteref" href="999-aside.xhtml#id-001.290">೨</a></sup></p>
		<p>-ಎಂದು ಪ್ರಶ್ನಿಸಿಕೊಳ್ಳುತ್ತಿದ್ದ, ಯೋಚಿಸುತ್ತಿದ್ದ, ಚಿತ್ರಿಸಿಕೊಳ್ಳುತ್ತಿದ್ದ.</p>
		<p>ವಾಲ್ಮೀಕಿಯ ನಂತರ ಬಂದ ಅನೇಕ ಚಿಕ್ಕ-ದೊಡ್ಡ ಕವಿಗಳು, ತಮ್ಮ ಕಲ್ಪನೆಯ ಕುದುರೆಯನ್ನೇರಿ, ಈ ಚೆಲುವೆಯ ಕಳವಿನ ಪ್ರಸಂಗದ ಹಿಂದಿನ ಮುಂದಿನ ಕತೆಗಳಲ್ಲಿ ಅಲ್ಲಲ್ಲಿ ತಾವು ಮನಗಂಡ ಬದಲಾವಣೆಗಳನ್ನ ನಮಗೆ ಕಾಣಿಸಲು ಬಹಳ ಪ್ರಯತ್ನಿಸಿದ್ದಾರೆ. ಅದ್ಭುತ ರಾಮಾಯಣ, ಆಧ್ಯಾತ್ಮ ರಾಮಾಯಣ, ಆನಂದ ರಾಮಾಯಣ, ಜೈನ ರಾಮಾಯಣ, ಜಾತಕಕಥೆಗಳ ಬೌದ್ಧ ರಾಮಾಯಣ, ಮಹಾಭಾರತದ ರಾಮೋಪಾಖ್ಯಾನ, ಬೇರೆ ಭಾಷೆಗಳಲ್ಲಿನ ಪುನರವಲೋಕನ ಅಬ್ಬಾ, ರಾಮಾಯಣಗಳ ಗಡಣದ ಈ ಭಾರದಲಿ ಫಣಿರಾಯ ತಿಣುಕುತ್ತಿದ್ದಾನೆಂದು ಕುಮಾರವ್ಯಾಸ ಹೇಳಿದ್ದು ಈ ಕಾರಣಕ್ಕೇ.<sup><a epub:type="noteref" href="999-aside.xhtml#id-001.291">೩</a></sup>ಈ ಹೊತ್ತು ಇನ್ನೊಂದೆರಡು ಔನ್ಸ್/ಗ್ರ್ಯಾಂ ಭಾರ ಹೆಚ್ಚಾದರೆ, ಭೂಮಿ ತನ್ನ ಕಕ್ಷೆ ತಪ್ಪಿ ಹೋದೀತೆಂಬ ಆತಂಕ ಬೇಡ! ಮುಂದೆ ಓದಿ.</p>
		<p>ಸೀತೆಯನ್ನು ಅಪಹರಿಸಿಕೊಂಡು ಬಂದ ರಾವಣ, ಅವಳ ಮೇಲೆ ಬಲಾತ್ಕಾರ ಮಾಡಲಿಲ್ಲ. ಅವನಿಗೆ ಗೊತ್ತಿತ್ತು: ತಾನಾಗಿ ಒಲಿದು ಬಂದ ವನಿತೆಯೊಡನೆ ಮಾತ್ರ, ಸ್ಫೂರ್ತಿ ಮೂಡಿಸಿದ ಕವಿತೆಯೊಡನಾಟದಂತೆ, ಸರಸ ಸಾಧ್ಯ. ಒಲವಿಲ್ಲದಿರೆ ಒಮ್ಮುಖದ ನಡೆಗಳೆಲ್ಲ ಬರೀ ನೀರಸ- ಅಂತ. ರಾವಣನಿಗೆ ಆಪ್ತರಾದವರು ಅವನಿಗೆ ಎಷ್ಟೆಷ್ಟೋ ಬುದ್ಧಿ ಹೇಳಲು ಪ್ರಯತ್ನಿಸಿದರು.</p>
		<p>ಸೀತೆ ಸಾಧು ವ್ಯಕ್ತಿ. ಯಾರಿಗೂ, ನಿನಗೂ ತೊಂದರೆ ಕೊಟ್ಟವಳಲ್ಲ. ತನಗೆ ಇಷ್ಟಬಂದವನನ್ನ ಆರಿಸಿಕೊಂಡು, ಇಷ್ಟಬಂದ ರೀತಿ ಬದುಕಲಿಚ್ಚಿಸಿದವಳು. ಆ ಸೀತೆಯನ್ನ ನೀನೇಕೆ ಬಯಸುವೆ? ನಿನ್ನನ್ನೇ ಮೆಚ್ಚಿ ಮಣಿಯುವ, ನಿನ್ನ ಮನ ತಣಿಸಲೆಳಸುವ ಬೇರೆ ಎಷ್ಟೊಂದು ಕನ್ಯಾಮಣಿಯರಿಲ್ಲವೇ? ಈ ಸೀತೆಯೇ ಏಕೆ?" ಎಂದೆಲ್ಲಾ ಹಿತವಚನ ನೀಡಿದರು. ಅವನಿಗದು ಹಿಡಿಸಲಿಲ್ಲ.</p>
		<p>'ಸೀತೆ'ಯ ಹೆಸರೇ ಅವನ ಕನಸು ನನಸು ಮನಸಿನಲ್ಲೂ ಸುಳಿದಾಡುತ್ತಿತ್ತು. ಮಲಗಿದರೆ, ಎಚ್ಚರವಾದರೆ ಅದೇ ಹೆಸರು 'ಸೀತೆ'ಯದೇ ಜಪ, ಅದೇ ಹೆಸರಿನದೇ ಧ್ಯಾನ. ಬೇರೆ ಯಾರೂ, ಯಾವ ಹೆಸರೂ ಅವನಿಗೆ ರುಚಿಸದು.</p>
		<p>ಅಲ್ಲಿ ಹೆಂಡತಿಯನ್ನು ಕಳೆದುಕೊಂಡ ಗಂಡ ಶ್ರೀರಾಮ, ಕಾಡಿನಲ್ಲಿ ಅಲೆಯುತ್ತ, ಗಿಡ ಮರ ಬಳ್ಳಿಗಳಲ್ಲೂ ಸೀತೆಯನ್ನೇ ಕಾಣುತ್ತಾ, ಜಾನಕಿ ವೈದೇಹಿ, ಮೈಥಿಲಿ ಎನ್ನುತ್ತ, ಸೀತೆಯ 'ಹೆಸರ'ನ್ನೇ ಕೂಗಿ ಕರೆಯುತ್ತ ಅಲೆದಾಡುತ್ತಿದ್ದಾನೆ; ಇಲ್ಲಿ ಅವಳನ್ನು ಅಪಹರಿಸಿದ ಪ್ರೇಮಿಯು ಅವಳು ತನಗೆ ಒಲಿದಾಳೇ ಎಂದು ಅವಳ 'ಹೆಸರ'ನ್ನ ಹಾಡಿಕೊಳ್ಳುತ್ತಿದ್ದಾನೆ; ಕೂಡಲು ಬೇಡಿಕೊಳ್ಳುತ್ತಿದ್ದಾನೆ, ಕಾಡಿಕೊಳ್ಳುತ್ತಿದ್ದಾನೆ.</p>
		<p>ವಿಭೀಷಣ ಬಂದು ಅರಮನೆಯಲ್ಲಿ ರಾವಣನನ್ನು ಕಂಡ. 'ಅಣ್ಣಾ, ಸೀತೆಯ ಯೋಚನೆಯನ್ನು ಬಿಡು. ಅವಳು ಬೇರೆಯವರ ಸ್ವತ್ತು.<em>'ಸೀತೆ'</em>ಯೆಂಬ ಹೆಸರನ್ನೇ ನೀನು ಎತ್ತುವುದು ಉಚಿತವಲ್ಲ. ನಾನು ಕೇಳಿದ್ದೇನೆ: ಸೀತೆ ತನ್ನ ತಂದೆ ತಾಯಿಗಳಿಗೆ ಅಚ್ಚು ಮೆಚ್ಚಿನ ಮಗಳು. ಏನೋ ಯಜ್ಞಕ್ಕಾಗಿ -ಯಾವುದೋ ಜ್ಞಾನಯಜ್ಞವೇ ಇರಬೇಕು- ನೆಲ ಬಗೆಯುತ್ತಿದ್ದಾಗ ಸಿಕ್ಕವಳು ಈ 'ಸೀತೆ'. ಹೆಸರಿಗೆ ತಕ್ಕಂತೆ, ನೇಗಿಲು ಗೀಚಿದ ಸಾಲಿನಷ್ಟು ತೆಳ್ಳಗೆ ಬೆಳ್ಳಗೆ ಬಳುಕುವ ಶರೀರದವಳೇ ಆಗಿ ಉಳಿದು, ಸಾಕಿದವರ ಮನಸ್ಸನ್ನೂ ಮನೆಯನ್ನೂ ತುಂಬಿ ನಲಿಸಿದವಳು.</p>
		<p>ಆ ಹೆಸರೇ ಅವಳನ್ನು ಹೊತ್ತು ಬೆಳಸಿದವರ ಜೀವದುಸಿರು. ಯಾರು ಯಾರು ಈ 'ಸೀತೆ'ಯನ್ನು ತಮ್ಮದೇ ಮಗುವಿನಂತೆ ಪಾಲನೆ ಪೋಷಣೆ ಮಾಡಿ ಬೆಳೆಸಿದರೋ, ತಮ್ಮ ಕಣ್ಣ ಪಾಪೆಯಂತೆ ನೋಡಿಕೊಂಡರೋ, ಅವರೆಲ್ಲರ ಮನಸ್ಸನ್ನ ನೋಯಿಸ ಬೇಡ; ಶಾಪಕ್ಕೆ ಗುರಿಯಾಗಬೇಡ. ಇನ್ನು ಸೀತೆಯನ್ನು ಕೈಹಿಡಿದವ. ಆ ಶೂರನ ನೋವಿನ, ತಾಪದ, ಕೋಪದ ದಳ್ಳುರಿಗೆ ನೀನು ಸಿಕ್ಕು ಬೂದಿಯಾಗಬೇಡ. ಕ್ಷಮೆ ಕೇಳಿಕೋ, ನಿನ್ನದಲ್ಲದ್ದನ್ನ ತನ್ನದೆಂದುಕೊಳ್ಳಬೇಡ. ಹಿಂತಿರುಗಿಸಿಬಿಡು. ತಪ್ಪು ಮಾಡದವರು ಯಾರಿದ್ದಾರು (ನ ಕಶ್ಚಿನ್ ನ ಅಪರಾಧ್ಯತಿ)? ಎಂದು ಔದಾರ್ಯದಿಂದ ಅವಳೂ ಮನ್ನಿಸಿಯಾಳು. ಇದು ಉಭಯತಾಪಿ ಕ್ಷೇಮ.</p>
		<p>''ಹೌದು, ಮಹಾಸ್ವಾಮಿ. 'ಸೀತೆ' ಎಂಬ ಹೆಸರು ಪವಿತ್ರವಾದದ್ದು. ಋಗ್ವೇದದಲ್ಲಿ ನಾಲ್ಕನೆ ಮಂಡಲದಲ್ಲಿಯೇ ಅದು ಉಲ್ಲೇಖಿತವಾಗಿದೆ;<sup><a epub:type="noteref" href="999-aside.xhtml#id-001.292">೪</a></sup>ಆದರೂ....'' ಅಲ್ಲೇ ಇದ್ದ ಒಬ್ಬ ಕುಲಪುರೋಹಿತರು ದನಿಗೂಡಿಸಿದರು. ರಾಕ್ಷಸನಾಗಿದ್ದರೇನಂತೆ, 'ರಾಮೋ ಸ್ವಸ್ತಿ' ಎನ್ನುವವರಂತೆ, 'ರಾವಣೋ ಸ್ವಸ್ತಿ' ಎನ್ನುವವರೂ ಅರಮನೆಯ ಊಳಿಗದಲ್ಲಿ ಇದ್ದೇ ಇರುತ್ತಾರಲ್ಲವೇ?</p>
		<p>''ನನಗೆ ಗೊತ್ತು" ರಾವಣನೆಂದ, ನನ್ನ ಹೆಸರೂ ಋಗ್ವೇದದಲ್ಲಿ ಎಲ್ಲೂ ಇಲ್ಲ, ನನ್ನ ಹೆಸರಿನವರಾರೂ ಆ ಕಾಲದಲ್ಲಿ ಇರಲಿಲ್ಲ; ಅದೂ ನಿಮಗೆ ಗೊತ್ತೆ?''</p>
		<p>''ಹೆಸರೂ.. ..''</p>
		<p>''ಹೌದು ಹೆಸರು. ಅಭಿಧಾನ, ಅಂಕಿತ ಮುಖ್ಯವಲ್ಲ ಎನ್ನಬೇಡಿ. ಋಗ್ವೇದದಲ್ಲೇ 'ನಾಮ' ಎಂಬ ಪದ ಇಪ್ಪತ್ತೇಳು ಸಲ ಬಂದಿದೆ; 'ನಾಮಾನಿ' ಹದಿಮೂರು ಬಾರಿ, 'ನಾಮಭಿಃ' ಏಳು ಪಟ್ಟು, 'ನಾಮ್ನಾ' ಎರಡು ಕಡೆ, 'ನಾಮಧೇಯಂ' ಒಮ್ಮೆ ಬಂದಿದೆ. ಇದು ಗೊತ್ತೆ?''- ವೇದಗಳನ್ನು ಅರೆದು ಕುಡಿದಿದ್ದವನನ್ನ ಶಾಸ್ತ್ರಾರ್ಥದಲ್ಲಿ ಸೋಲಿಸಲಾದೀತೇ?</p>
		<p>ಮುಂದುವರಿದು, ರಾವಣ ಹೇಳುತ್ತಾನೆ: ''ಇರಲಿ, ಆದದ್ದು ಆಗಿ ಹೋಯಿತು. ಈಗ ಚಿಂತಿಸಿ ಫಲವಿಲ್ಲ. ನಾನೊಬ್ಬ ಯೋಧ; ಹಿಂದಕ್ಕೆ ಹೆಜ್ಜೆ ಇಟ್ಟು ನನಗೆ ಅಭ್ಯಾಸವಿಲ್ಲ. ಅವಳ ಆ ಗಂಡ, ಏನವನ ಹೆಸರು? ವಿಭೀಷಣ, ಅವ ನೀನು ಹೇಳುವಷ್ಟು ಪರಾಕ್ರಮಿಯೇ ಆಗಿದ್ದರೆ, ಅವನೇ ಬಂದು, ನನ್ನೊಡನೆ ಕಾದು, ಗೆಲಿದು, ಅವಳನ್ನ ಬಿಡಿಸಿಕೊಂಡು ಹೋಗಲಿ. ಹಾಗಾಗದಿದ್ದರೆ ಅವಳು ನನ್ನವಳೇ!''</p>
		<p>''ಸೀತೆಯ ಬಗ್ಗೆ ನಮಗೆ ಗೌರವ ಇರುವುದೇನೋ ಎಲ್ಲರಿಗೂ ಗೊತ್ತಿರುವ ವಿಷಯವೇ. ಆದರೆ, ಮಹಾರಾಜರು ಹೇಳುವುದೂ ಸರಿಯೇ. ಬೇಕಾದರೆ, ಹೊಡೆದಾಡಿ ಬಿಡಿಸಿಕೊಳ್ಳಲಿ, ಯಾರು ಬೇಡ ಅಂತ ತಡೆಯುತ್ತಿದ್ದಾರೆ? ಬಲವಿದ್ದವರಿಗೇ ನೆಲ ತಾನೇ?'' ಎಂದು ಅಡ್ದಗೋಡೆಯ ಮೇಲೆ ದೀಪವಿಟ್ಟರು ಒಬ್ಬರು, ಹೊತ್ತು ತಿರುಗಿದತ್ತ ಕೊಡೆ ಹಿಡಿಯುವ ಪ್ರವೃತ್ತಿಯ ಅಮಾತ್ಯರು.</p>
		<p>''ನಮ್ಮ ಖರ-ದೂಷಣರನ್ನ ಕೊಂದುದಕ್ಕೆ ಇದು ಮುಯ್ಯಿ; ಮಹಾರಾಜರ ತಂಗಿ ಶೂರ್ಪನಖಿಯನ್ನು ಅವಮಾನಿಸಿದ್ದಕ್ಕೆ ಇದು ಪ್ರತೀಕಾರ. ಇವೆಲ್ಲಕ್ಕೂ 
		ಮಿಗಿಲಾಗಿ, ಅತ್ಯಂತ ಬಲಶಾಲಿಯಾದ ಶತ್ರುವೊಬ್ಬ ಮಾನಸಿಕ ದಾಢ್ರ್ಯ ಕಳೆದುಕೊಂಡು, ವಿರಹದ ಕೊರಗಿನಲ್ಲೇ ಸೊರಗಿ, ನಿಸ್ತ್ರಾಣನಾಗಿ ಸಾವನ್ನಪ್ಪುವಂತೆ ಮಾಡುವುದೂ ಒಂದು ರಾಜಕೀಯ ಯುದ್ಧತಂತ್ರವೇ!'' ಇನ್ನೊಬ್ಬ ಅಮಾತ್ಯ ಸಮರ್ಥಿಸಿದ.ವಿಭೀಷಣ ಕೇಳುತ್ತಾನೆ: ''ಗೆದ್ದು ಗಳಿಸಿದ್ದೇ ಉಳಿಯದು; ಇನ್ನು, ಕದ್ದು ತಂದಿದ್ದು? ನನ್ನ ಮಾತನ್ನಂತೂ ಕೇಳುವ ಮನಸ್ಥಿತಿಯಲ್ಲಿ ನೀನಿಲ್ಲ. ಅಣ್ಣಾ, ಬೇಗ ನಿನಗೆ ವಿವೇಕ ಬರಲಿ ಎಂದು ಆಶಿಸುವೆ. ಅದು ಸರಿ, ಯಾವುದೇ ಕಾರಣಕ್ಕೂ ನೀನು ಅವಳನ್ನು ದುರುಪಯೋಗ ಮಾಡಿಕೊಳ್ಳುವುದಿಲ್ಲ ತಾನೆ?''</p>
		<p>''ಹುಚ್ಚ, ಹುಚ್ಚ'', ರಾವಣ ಪ್ರತ್ಯುತ್ತರಿಸುತ್ತಾನೆ, ''ನಾನಷ್ಟು ಕೀಳಲ್ಲ. 'ಸೀತೆ' ನನಗೆ ಬೇಕು. ಆದರೆ, 'ಹೇಗಾದರೂ ಬೇಕು' ಅಲ್ಲ. ತಾನಾಗಿ ಒಪ್ಪಿ ಬಂದರೆ ಮಾತ್ರ.''</p>
		<p>ಹೆಚ್ಚು ಮಾತನಾಡಿ ಪ್ರಯೋಜನವಿಲ್ಲವೆಂದು, ವಿಭೀಷಣ ಹೊರಟು ನಿಂತ. ರಾವಣ ಕೇಳಿದ:</p>
		<p>''ವಿಭೀಷಣ, ಒಂದು ಮಾತು. ನೀನು ಏನೆಂದೆ? 'ಸೀತೆ'ಯ ಹೆಸರೇ ವಿಶಿಷ್ಟವಾದದ್ದು ಎಂದೆಯಲ್ಲವೇ? ಹೌದು, ನನಗೂ ಹಾಗೆಯೇ ಅನ್ನಿಸುತ್ತೆ. 'ಸೀತೆ' 'ಸೀತೆ'. ಎಷ್ಟೊಂದು ಸುಂದರ ಸಂಜ್ಞೆ. ನನಗೊಂದು ಅಭಿಪ್ರಾಯ ಹೊಳೆಯುತ್ತಿದೆ''</p>
		<p>''ಏನದು?''</p>
		<p>''ಮಿಥಿಲೆಯಲ್ಲಿ ಜನಕನ ಮಗಳಿಗೆ ಈ ಹೆಸರನ್ನಿಟ್ಟ ಬಳಿಕ, ಬೇರೆ ಯಾರಿಗೂ ಎಲ್ಲೂ ಈ ಹೆಸರನ್ನ ಇಟ್ಟೇ ಇಲ್ಲವೆನ್ನುತ್ತೀಯಾ?''</p>
		<p>''ನನಗೆ ತಿಳಿದಂತೆ ಇಲ್ಲ. ಯಾಕೆ?''</p>
		<p>''ನನ್ನ ವಿಚಾರ ಬಿಡು; ಇಷ್ಟು ದೂರದಲ್ಲಿದ್ದರೂ ಇಲ್ಲಿನ ನಮ್ಮವರಿಗೂ ಈ ಹೆಸರೇ ತುಂಬಾ ಪ್ರಿಯವಾದದ್ದು ಎನ್ನುತ್ತೀಯಾ?''</p>
		<p>''ಹೌದು, ಏಕೆ?''</p>
		<p>''ನಮ್ಮ ಲಂಕೆಯಲ್ಲಿ ಈಗಿರುವ ಇಪ್ಪತ್ತೈದರಿಂದ ಮೂವತ್ತೈದು ವಯಸ್ಸಿನ ಎಲ್ಲಾ ಹೆಂಗಸರ ಹೆಸರನ್ನು<strong>ಸೀತೆ</strong>ಯೆಂದು ಬದಲಾಯಿಸತಕ್ಕದ್ದು ಎಂದು ರಾಜಾಜ್ಞೆ ಮಾಡೋಣ ಎಂದುಕೊಂಡಿದ್ದೇನೆ. ಏನನ್ನುತ್ತೀಯೆ?''</p>
		<p>''ನಿನಗೆ ನಿಜಕ್ಕೂ ಹುಚ್ಚು ಹಿಡಿದಿದೆ!'' ಎಂದು ಹೇಳಿ, ವಿಭೀಷಣ ಅರಮನೆಯಿಂದ ಹೊರಗೆ ಹೊರಟ.</p>
		<p>''ಹಾಗಲ್ಲ ತಮ್ಮಾ ಸೀತೆಯನ್ನ ಮೊದಲೇ ನೋಡಿದವರು ಯಾರಾದರೂ<br />ಹುಡುಕಿಕೊಂಡು ಇಲ್ಲಿಗೆ ಬಂದರೆ, ಹೆಸರಿನ ಗೊಂದಲ (ಕನ್‍ಫೂ಼್ಯಷನ್) ಸಾಕಷ್ಟು ಆಗಲಿ'' ಎಂದು!</p>
		<p>ರಾಜಾಜ್ಞೆ ಜಾರಿಗೆ ಬಂದಂತೆ ಕಾಣದು. ಆಮೇಲೆ ಆಗಿದ್ದು, ಹನುಮಂತ ಪ್ರವೇಶ, ಲಂಕಾದಹನ, ಸೇತುಬಂಧ, ರಾಮ-ರಾವಣ ಸಮರ, ರಾವಣ ಸಂಹಾರ ಇತ್ಯಾದಿಗಳು.</p>
	</section>
	<section class="level1 numbered" epub:type="chapter" role="doc-chapter" id="id-P1.16">
		<p class="text-center"><strong>ನಂದಿತೇ ತಿಳಿವಿನ ಸೊಡರು ?</strong></p>
		<p class="verse">ಪರ್ಯಾಪತತ್ ಕಾಲ-ಕರಸ್ಯ-ಭೋಗಿ<br />ಸಂದರ್ಶನೇನ ಇವ ಮತಿಪ್ರದೀಪಃ<br />ಕ್ಷಿಪ್ರಂ ಪ್ರಶಾಂತಿ ಉನ್ಮುಖತಾಂ ಉಪೈತಿ<br />ವಿನಾಶಕಾಲೇಷು ಶರೀರಭಾಜಾಮ್।।</p>
		<p class="verse-author"><strong><em>-ಕಲ್ಹಣ, ರಾಜತರಂಗಿಣೀ ೭:೧೬೨೯</em></strong></p>
		<p class="myquote">ಹಾವೊಂದ ಕೈಯಲಿ ಹಿಡಿದು ಯಮ ಪ್ರತ್ಯಕ್ಷನಾದ, ಎಂದು<br />ಭಾಸವಾಗುವುದೇನು? ನಂದಿತೇ ಅರಿವಿನ ಸೊಡರು?<br />ಇಲ್ಲದಿರೆ, ತಮ್ಮ ಅಳಿವಿಗೆ ತಾವೇ ಕಾರಣರೂ ಆಗುವರೇ,<br />ಛೇ! ಎಲ್ಲ ಬಲ್ಲವರೇಕೆ ಹೀಗೆ ಕಾಲು ಜಾರಿಯಾರು?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಮೂರು ದಿನದ ಬಾಳು</h1>
		<p>ಜೀವನದಲ್ಲಿ 'ಶ್ರೇಯಸ್ಸು' ಮತ್ತು 'ಪ್ರೇಯಸ್ಸು' ಎಂಬ ಎರಡು ಗುರಿಗಳು ಸಾಮಾನ್ಯವಾಗಿ ಎಲ್ಲರಿಗೂ ಇರುತ್ತವೆ ಎನ್ನುತ್ತಾರೆ. 'ಪ್ರೇಯಸ್ಸು' ಎಂದರೆ, ಇಲ್ಲಿ ಇದೀಗ ಸಿಗುವ ಐಹಿಕ ಸುಖ, ದೈಹಿಕವಾಗಿ ಮಾನಸಿಕವಾಗಿ ನಾವು ಅನುಭವಿಸ ಬಹುದಾದ ಎಲ್ಲ ಆನಂದ. ಇದನ್ನು ಮೀರಿದ, ಇಲ್ಲಿಂದ ನಾವು ಮರೆಯಾದಮೇಲೂ ನಮ್ಮ ಪಾಲಿಗೆ ಉಳಿಯುವ ಮಧುರ ಭಾವವೇ 'ಶ್ರೇಯಸ್ಸು'. ಕಠೋಪನಿಷತ್ತಿನಲ್ಲಿ ಈ ಬಗ್ಗೆ ಒಂದು ಮಾತು ಬರುತ್ತದೆ:</p>
		<p class="myquote">ನಮ್ಮ ಜೀವನ-ಪಥದಿ ಒಂದಲ್ಲ ಒಂದು ದಿನ<br />ಆ ಕವಲು ದಾರಿಯ ಬುಡವ ಸಂಧಿಸಲೇ ಬೇಕು;<br />ಆಗ ಶ್ರೇಯ-ಪ್ರೇಯವು ಬಂದು<br />ಕೈ ಮುಗಿದು ಕೇಳುವುವು:<br />''ಇತ್ತ ಬಾ, ಇತ್ತ ಬಾ, ನನ್ನತ್ತ ಬಾ ಬಾ''ರೆಂದು;<br />ದೂರದೃಷ್ಟಿಯ ಧೀರ 'ಶ್ರೇಯಸ್ಸ' ಬಯಸಿದರೆ,<br />ನಡೆವ ಮಂದಮತಿ ಬರಿ ಯೋಗಕ್ಷೇಮದ<br />'ಪ್ರೇಯಸ್ಸಿ'ನೆಡೆಗೆ!<sup><a epub:type="noteref" href="999-aside.xhtml#id-001.296">೧</a></sup></p>
		<p>ಮನುಷ್ಯನ ಹತ್ತಿರ ಬಂದ ಶ್ರೇಯಸ್ಸು- ಪ್ರೇಯಸ್ಸುಗಳು ''ನನ್ನನ್ನು ಆರಿಸಿಕೋ, ನನ್ನನ್ನು ಆರಿಸಿಕೋ'' ಎಂದು ಕೇಳಿಕೊಳ್ಳುತ್ತವೆಯಂತೆ. ವಿವೇಕಿಯಾದವನು/ಳು ಶ್ರೇಯಸ್ಸನ್ನೇ ಆರಿಸಿಕೊಳ್ಳುತ್ತಾನೆ/ಳೆ, ಎಂಬ ಭಾವ.</p>
		<p>ಇದು ಏಕೆ? ಎಲ್ಲರಿಗೂ ಗೊತ್ತಿದ್ದಂತೆ, ನಮಗೆ ಕೊನೆಗೆ ನೆನಪಿನಲ್ಲಿ ಉಳಿಯ ಬಹುದಾದದ್ದು/ ಉಳಿಯುವುದು ಒಬ್ಬ ಮನುಷ್ಯ ಮಾಡಿದ ಒಳ್ಳೆಯ ಅಥವಾ ಕೆಟ್ಟ ಕೆಲಸಗಳೇ ವಿನಹಾ ಆ ಮನುಷ್ಯನ ಗಾತ್ರ, ತೂಕ, ಎತ್ತರ ಮುಂತಾದ ದೇಹಕ್ಕೆ ಸಂಬಂಧಿಸಿದ ವಿವರಗಳಲ್ಲ; ಆ ವ್ಯಕ್ತಿ ಅನುಭವಿಸಿ ರಬಹುದಾದ ಸುಖ-ಸಂತೋಷಗಳಲ್ಲ. ಆತ ಮಾಡಿದ, ತೊಡಗಿದ ಕೆಲಸಗಳಿಂದ ಆ ವ್ಯಕ್ತಿಗೆ ಒಳ್ಳೆಯ ಅಥವಾ ಕೆಟ್ಟ ಹೆಸರು ಬಂದಿರಬಹುದು, ಜನಗಳಿಗೆ ಉಪಕಾರ ಅಥವಾ ಅಪಕಾರ ಆಗಿರಬಹುದು. ಇವನ್ನು ಜನ ನೆನೆಯುತ್ತಾರೇ ವಿನಾ ಬೇರೆಯದನ್ನ ಅಲ್ಲ. ಇದೇ ಗತಿಸಿದ ವ್ಯಕ್ತಿ ಗಳಿಸಿದ ಶ್ರೇಯಸ್ಸು, ಕೀರ್ತಿ ಅಥವಾ ಅಪಕೀರ್ತಿ. ಕವಿ ಸಾದಿ ಹೇಳಿದ ಮಾತನ್ನೂ ನೆನಪಿಗೆ ತಂದು ಕೊಳ್ಳೋಣ: ''ಹುಟ್ಟುತ್ತಾ ಬಂದಾಗ, ನಾವು ಅಳುತ್ತಿದ್ದೆವು; ಹತ್ತಿರದ ಬಂಧುಗಳು ನಗುತ್ತಾ ಸಂತೋಷಿಸುತ್ತಿದ್ದರು. ಬಾಳನ್ನ ಹೇಗೆ ಕಳೆಯಬೇಕೆಂದರೆ, ಸಾಯುವ ವೇಳೆ ನಾವು ನಗು ನಗುತ್ತಾ ಕೊನೆಯುಸಿರೆಳಯಬೇಕು; ಸುತ್ತಲೂ ನೆರೆದವರು ಕಣ್ಣೀರ್ಗರೆಯುತ್ತಿರಬೇಕು! ಇದನ್ನೇ ''ಶರಣರ ಗುಣವನ್ನ ಮರಣದಲ್ಲಿ ನೋಡು'' ಎಂದಾಗ, ಶ್ರೀಮದ್ ಭಾಗವತದ ಕವಿ ಚಮತ್ಕಾರ-ಪೂರ್ವಕವಾಗಿ ''ತಮ್ಮದಲ್ಲದ ದೇಹವನು ಬಿಟ್ಟು ಹೋದುದಾದರೂ ಎಂತು?'' ಎಂದು ಈ ಬಗ್ಗೆ ಪ್ರಶ್ನಿಸುವುದನ್ನು ಕೇಳಿ:</p>
		<p class="myquote">ತಮಗಾಗಿ ಜೀವಿಸದೆ ಪರರಿಗೇ ಇದ್ದಂಥವರು ಇವರು,<br />ಎಲ್ಲರುನ್ನತಿಯನ್ನ ಮೂಲೋಕದೊಳಿತ ಬಯಸುತಿದ್ದವರು,<br />ಅನುದಿನವೂ ಮನಸಾರೆ ಹಾಡಿ ಈ ಹೊಗಳಬೇಕಾದವರು-<br />ಯಾರ ಕೇಳದೆ ದೇಹ ಬಿಟ್ಟು ಹೋದುದಾದರೂ ಹೇಗೆ?<sup><a epub:type="noteref" href="999-aside.xhtml#id-001.293">೨</a></sup></p>
		<p>''ಮಾಡ ಬೇಕಾದ್ದನ್ನೆಲ್ಲಾ ಮಾಡಿ ಮುಗಿಸಿದವರು, ತಮಗೆ ಇಷ್ಟನಾದ ಅತಿಥಿಯನ್ನು ಸ್ವಾಗತಿಸಲು ಕಾದಿರುವಂತೆ, ಸಾವನ್ನು ನಿರೀಕ್ಷಿಸುತ್ತಾರೆ'' (ಕೃತಕೃತ್ಯಾಃ ಪ್ರತೀಕ್ಷ್ಯನ್ತೇ ಮೃತ್ಯುಂ ಪ್ರಿಯಂ ಇವ ಅತಿಥಿಮ್।) ಎಂಬ ಮಾತೊಂದಿದೆ. ಅದಕ್ಕೆ ಪೂರಕವಾಗಿ ಇಲ್ಲಿ ನೋಡಿ:</p>
		<p class="myquote">ಮೃತ್ಯುವಿಗೆ ಭಯಪಡುವೆ, ಮೂಢ, ನೀ ಆಶಿಸುವೆ:<br />ಯಮ ನನ್ನ ಬಿಟ್ಟಾನು; ಪಾಪ!, ಹೆದರಿದನೆಂದು;<br />ಇದು ಗುಟ್ಟು:<br />ಮುಟ್ಟನೋ ಆ ಹುಟ್ಟದವನನ್ನ ಯಮ,<br />ಮತ್ತೆ ಹುಟ್ಟದ ಹಾಗೆ ನೀ ಬಾಳಿ ಬದುಕೋ!<sup><a epub:type="noteref" href="999-aside.xhtml#id-001.294">೩</a></sup></p>
		<p>ಅಂದರೆ, ನಾವು ಇಲ್ಲಿ ಹೇಗೆ ಬಾಳುತ್ತೇವೋ ಅದನ್ನ ಅವಲಂಬಿಸಿದೆ ನಮ್ಮ ಮುಂದಿನ ಬಾರಿಯ ಪ್ರಯಾಣ ಎಂಬ ಭಾವ, ಪುನರ್ಜನ್ಮವನ್ನು ನಂಬಿದವರ ವಿಶ್ವಾಸ. ಅಥವಾ, ಸಂಸ್ಕೃತ ನಾಟಕಕಾರ ಭಾಸ ಕವಿ ತನ್ನ 'ಪಾಂಚರಾತ್ರ'ದಲ್ಲಿ ಹೇಳಿದಂತೆ,</p>
		<p class="myquote">''ಮಾಡಿದೊಳ್ಳೆಯದಕ್ಕೆ ಸತ್ತು, ಸ್ವರ್ಗಕೆ ಹೋದ''-<br />ಎಂಬ ಮಾತೇನಿಹುದು, ಅದು ಹಸಿಯ ಸುಳ್ಳು!<br />ಸ್ವರ್ಗ-ನರಕಗಳೆಲ್ಲ ಪರೋಕ್ಷ ಬೇರೆಲ್ಲೋ ಇಲ್ಲ<br />-ಎಲ್ಲವೂ ಫಲಿಸುವುದು ಇಲ್ಲೆ ಇಲ್ಲೇ!<sup><a epub:type="noteref" href="999-aside.xhtml#id-001.295">೪</a></sup></p>
		<p>ಇನ್ನೇಕೆ ಮತ್ತೆ ಹುಟ್ಟುವ ಮಾತು? ಜೀವನದ ಹಲವು ಹೆದ್ದಾರಿಗಳಲ್ಲಿ ತೆವಳಿ, ಕುಪ್ಪಳಿಸಿ, ನಡೆದು, ಓಡಿ ಏನೇನೋ ಪ್ರಾಣಿಗಳಾಗಲಿಲ್ಲವೇ ನಾನು? ಎಂಥದೆಂತದೋ ಪಾತ್ರಗಳನ್ನು ವಹಿಸಿ, ನಾಟಕವಾಡಲಿಲ್ಲವೇ ನಾನು? ಎನ್ನುತ್ತಾ,</p>
		<p class="myquote">ಮತ್ತೆ ಹುಟ್ಟುವುದೇನೂ ಬೇಕಿಲ್ಲ, ನಾನಿಲ್ಲೆ<br />ಹಲವು ಜನ್ಮಗಳನ್ನ ಎತ್ತಿರುವೆನಲ್ಲ!<br />ಅನುಭವದ ಮೂಸೆಯಲಿ ಕರಗಿ ನೀರಾಗೆದ್ದು,<br />ಘನಿಸಿ ರೂಪಗಳೆನಿತೋ ತಳೆದಿರುವೆನಲ್ಲ!</p>
		<p>ಎಂದು ವಾದಿಸುವವರೂ ಇರಬಹುದು. ಅಂಥವರು ಈ ಬಂಧ-ಮೋಕ್ಷ ಎರಡೂ ನಮ್ಮ ಮನಸ್ಸಿನ ವ್ಯಾಪಾರ ಮಾತ್ರ ಎನ್ನುತ್ತಾ,</p>
		<p class="myquote">ತೊಡಗಿ ಜೊತೆಗೂಡುವುದೂ<br />ಕಳಚಿಕೊಂಡೋಡುವುದೂ,<br />ಎರಡೂನು ಮನದಾಟ ವ್ಯಾಪಾರವಣ್ಣಾ;<br />ಬಂಧನಕು ಬಿಡುಗಡೆಗೂ<br />ಮನೆವೊಂದೆ ಕಾರಣ, ಜಾಣ;<br />ಅಂಟಿಕೊಂಡಿರೆ ಅದೇನೆ ಸೆರೆ,<br />ತಗಲದಲೆ ಇರೆ ತಾನೆ ಮೋಕ್ಷ ಕಾಣ!<sup><a epub:type="noteref" href="999-aside.xhtml#id-001.297">೫</a></sup></p>
		<p>ಎನ್ನಬಹುದು. ಹೌದು, ಮನಸ್ಸೇ ಎಲ್ಲಕ್ಕೂ ಮೂಲ. ಸ್ವರ್ಗದೋಪಾದಿಯ ಆದರ್ಶಸುಖ, ನರಕ-ಸದೃಶ ಪರಮ-ಯಾತನೆ, ಅದರ ಸಮ್ಮಿಶ್ರತತೆಯ ಈ ಮತ್ರ್ಯಲೋಕಾನುಭವ ಎಲ್ಲಕ್ಕೂ ಕಾರಣ ಈ ಮನಸ್ಸಿನ ತುಡಿತ ಮಿಡಿತಗಳೇ ತಾನೆ? ಮನಸ್ಸಿನ ವ್ಯಾಪಾರ? ಜೀವನವೇ ಉದ್ದಕ್ಕೂ ಒಂದಲ್ಲ ಒಂದು ಬಗೆಯ ಕೊಡುವ ಕೊಳ್ಳುವ ಸಂಪಾದಿಸುವ ಅಮೂಲ್ಯ ವ್ಯಾಪಾರವೇ ಅಲ್ಲವೇ?</p>
		<p>ಸುಖ-ದುಃಖಗಳ, ಲಾಭ-ಅಲಾಭಗಳ ಸಮೀಕರಣಕ್ಕೆ ಹಿಂತಿರುಗುವಾ. 'ಭರತೇಶ ವೈಭವ'ದ ರತ್ನಾಕರವರ್ಣಿ ಹೇಳುವಂತೆ: ''ಸುಖಕೆ ಉಬ್ಬಿ, ದುಃಖಕೆ ಮರುಗಿದರೆ, ಒಡನೆ ಮುಂದೆ ಅಖಿಳ ಕರ್ಮಗಳು ಕಟ್ಟುವುವು; ಸುಖ, ದುಃಖಕೆ ಅತ್ತಿತ್ತಲಾಗದೆ ಧ್ಯಾನಾಭಿಮುಖದೊಳು ಇದ್ದರೆ ಬಂಧವಿಲ್ಲ!'' ಎಂಬ, ಆತ್ಮನಿಗೆ ಕರ್ಮವನ್ನು ಸುಡುವ ಸಾಮಥ್ರ್ಯ ಉಂಟೇ ಎಂದು ಚಿಂತಿಸಬಹುದು.</p>
		<p>ಇವೆಲ್ಲಕ್ಕಿಂತ ನೂರಾ ಎಂಭತ್ತು ಡಿಗ್ರಿ ವಿಮುಖರಾಗಿರುವವರು, ನಮ್ಮ ಚಾರ್ವಾಕರ ಮಾತನ್ನು ಅನುಮೋದಿಸುವವರು, ಪಾರಲೌಕಿಕತೆಯನ್ನು ಅಲ್ಲಗಳೆದು ನಿರಾಕರಿಸುವವರು ಹೀಗೆ ದನಿಗೂಡಿಸಬಹುದು:</p>
		<p class="myquote">ಬಾಳು! ಕಳೆದುದು ಸಿಗದು! ಸಂತೋಷದಲಿ ಓಲಾಡು!<br />ಸುಖವ ಅನುಭವಿಸುತ್ತ ಕೊನೆಯುಸಿರ ಹಾಡು!<br />ಸಾಲವಾದರೂ ಮಾಡು, ತಿಂದುಂಡು ನಲಿದಾಡು!<br />ಮತ್ತೆ ಬಂದೀತೆಲ್ಲಿಂದ ಸುಟ್ಟ ಮೇಲೀ ಗೂಡು!!<sup><a epub:type="noteref" href="999-aside.xhtml#id-001.298">೬</a></sup></p>
		<p>ಹೀಗೆಂದರೂ, ಅವರು ಪಾಪಮಾರ್ಗದಲ್ಲಿ ನಡೆಯಿರಿ ಎಂದೇನೂ ಬೋಧಿಸುವುದಿಲ್ಲ. ವಿಶಾಂತಿ, ಹರುಷ, ಸಜ್ಜನರ ಸಂಗ ಮತ್ತು ವೈಚಾರಿಕ ಚಿಂತನೆಗಳೇ ಆ ಮೋಕ್ಷದ ಅರಮನೆಯ ಬಾಗಿಲನ್ನು ಕಾಯುತ್ತಿರುವ ನಾಲ್ವರು ಪರಿಚಾರಕರು ಎಂಬ ಜ್ಞಾನವಾಸಿಷ್ಠದ ಮಾತಿನ ಸಂಕೇತವನ್ನು ಅವರೂ ಒಪ್ಪುತ್ತಾರೆ. ''ಯಮನೆಲ್ಲೋ ಕಾಣನೆಂದು ಹೇಳಬೇಡ'' ಎಂದು ದಾಸರು ಹೇಳಿದಾಗ, ಸರಿ-ತಪ್ಪುಗಳನ್ನು ಸದಾ ವೀಕ್ಷಿಸುತ್ತಿರುವ ಆ ವೈವಸ್ವತ ಧರ್ಮರಾಜ ಬೇರೆಲ್ಲೋ ಇಲ್ಲ, ಇಲ್ಲೇ ನಮ್ಮ ಶರೀರದಲ್ಲೇ ಹೃದಯದಲ್ಲಿ 'ಕುಳಿತು ಪಾಪಂ ಪುಣ್ಯಂ ಚ ಸರ್ವಶಃ ತತ್ರ ಪಶ್ಯನ್ತಿ'' ಎನ್ನುತ್ತದೆ 'ಗರುಡಪುರಾಣ'. ನಮ್ಮ ಬಾಳೇ ಒಂದು ಬಗೆಯ ತೀರ್ಥಯಾತ್ರೆ; ಬೇರೊಂದು ಗಂಗೆಯನ್ನ, ಕುರುಕ್ಷೇತ್ರವನ್ನ ಅರಸಿ ಹೋಗಬೇಕಿಲ್ಲ. ಎದೆಯಲ್ಲಿ ಕುಳಿತವನೊಂದಿಗೆ ಚೌಕಾಶಿ ಮಾಡ ಬೇಕಿಲ್ಲದಿದ್ದಾಗ, ಪಾಪವನ್ನೇ ಮಾಡದಿದ್ದರೆ, ಅದನ್ನು ತೊಳೆಯಲು ಹೋಗಬೇಕೆಲ್ಲಿಗೆ? ಯಾಕೆ?</p>
		<p class="myquote">ಪಾಪ-ಪುಣ್ಯಗಳನ್ನ ಪಟ್ಟಿಮಾಡಿಟ್ಟಲ್ಲಿ<br />ಎಲ್ಲಿಯೋ ಮೇಲೆ ಕುಳಿತೆಲ್ಲವನು ನೋಡುತಿಹನೆಂದು<br />ಏಕೆ ಕಸಿವಿಸಿ ಪಡುವೆ? ಅಲ್ಲಿಲ್ಲ, ಇಲ್ಲಿಯೇ ಇಲ್ಲಿಯೇ<br />ನಿನ್ನೆದೆಯ ಮೂಲೆಯಲೇ ಯಮನಿಹ ಸುಳಿವ ಕಾಣಹೋದೆಯಲ್ಲ;<br />ತೀರ್ಥವೋ ಕ್ಷೇತ್ರವೋ ಸುತ್ತಾಡಿ ಮಿಂದರೆ ಬಂತೆ?<br />ಕಳೆದು ಗಳಿಸುವುದೆಲ್ಲ ಇದ್ದಲ್ಲಿಯೇ ನೀನಿಂತು ಮಾಡಬಹುದಲ್ಲ!<sup><a epub:type="noteref" href="999-aside.xhtml#id-001.299">೭</a></sup></p>
		<p>ಕೇಳೋಣವೆಂದರೆ, ಅತ್ತ ಹೋದವರಾರೂ ಹಿಂತಿರುಗಿ ಬಂದಿಲ್ಲ; ಆ ಕತ್ತಲ ಆಚೆಗೆ ಏನಿದೆಯೋ ಯಾರಿಗೂ ಗೊತ್ತಿಲ್ಲ!</p>
		<p>ವಿಷ್ಣು ಸ್ಮೃತಿಯಲ್ಲಿ<sup><a epub:type="noteref" href="999-aside.xhtml#id-001.300">೮</a></sup>ಈ ವಿಚಾರವಾಗಿ ''ಕೊನೆಯ ಅಂಕದ ಪರದೆ ಇಳಿವ ಮುನ್ನಿನ ಮಾತು''ಗಳು ಸ್ವಾರಸ್ಯಕರವಾಗಿ ಬರುತ್ತವೆ. ಇದನ್ನು ನಿಮ್ಮ ಮುಂದಿಟ್ಟು, ನಿಮ್ಮಿಂದ ಸಧ್ಯಕ್ಕೆ ಬಿಡುಗಡೆ ಕೇಳಿಕೊಳ್ಳುತ್ತೇನೆ:</p>
		<p class="myquote">ಕರೆದಲ್ಲಿಗಲ್ಲಿಗೆ ನಮ್ಮನನುಸರಿಸಿ ಬಂದಾರು<br />ಬಂಧುಗಳು ಬಾಂಧವರು ಕೈ ಹಿಡಿದ ಸಂಗಾತಿ;<br />ಗೊತ್ತೆ ಗಡಿ? ನಡೆಗೆ ತಡೆ? ಕೊನೆಯ ಕಾಣಿಸುವಾತ<br />ಕರೆದು ಕೊಂಡೊಯ್ಯುವ ಹಾದಿ ಕಟ್ಟೆವರೆಗೆ!</p>
		<p class="myquote">ನಾವು ಗಳಿಸಿದ ಪುಣ್ಯ-ಪಾಪಗಳೆ ನಮ್ಮೊಡನೆಲ್ಲೂ<br />ಬೆಂಬಿಡದೆ ಜೊತೆ ಬರುವ ನಮ್ಮದೇ ನೆರಳು;<br />ಅದ ತಿಳಿದು ಸರಿ-ದಾರಿ ಹಿಡಿದು ನಡೆಯಲು ಬಾಳು<br />ನಾವು ರೂಪಿಸಿಕೊಂಡಂತೇನೇ ಹಗಲು- ಇರುಳು!</p>
		<p class="myquote">ನಾಳೆ ಮಾಡುವುದೇನು ಇಂದೇ ಮಾಡಲು ತೊಡಗಿ,<br />ಸಂಜೆಗೇತಕೆ ಕಾಯುವುದು? ಮುಂಜಾನೆಯೇ ಮುಗಿಸಿ;<br />ಮೃತ್ಯು ಕಾಯುವನಲ್ಲ, ಮುಗಿದಿರಲಿ ಮುಗಿಯದೆ ಇರಲಿ -<br />ಕನಸ ಸಂಕಲ್ಪದ ಕೆಲಸ ಹೋಗುವುದೇ ಉಳಿಸಿ?</p>
		<p class="myquote">ಮನವಂತು ಹರಿದಾಡುತಿದೆ ಮನೆ ಮಠವು ಎಲ್ಲೊ<br />ಗಳಿಸಿ ಉಳಿಸುವ ಅದನು ಕಾಯ್ದಿಡುವ ಪರಿಯ;<br />ಎತ್ತಲೆತ್ತಲೊ ಗಮನ, ಇದ್ದಕಿದ್ದಂತೆರಗಿ<br />ಮೃತ್ಯು ಕೊಂಡೊಯ್ದೀತು ತೋಳದೊಲು ಕುರಿಯ!</p>
		<p class="myquote">ಮೇಲು-ಕೀಳುಗಳಿಲ್ಲ, ಹಗೆಯಿಲ್ಲ, ನೇಹಿಗನಿಲ್ಲ,<br />ಬಲ್ಲ ಕಾಲನಿಗೆ ಸಮವೆ 'ಎಳಸು ಮಾಗಿದುದೆಲ್ಲ';<br />ಹಿಂದಿನಂದಿನ ಕರ್ಮ ಈಗೊದಗಿದಾಯಸ್ಸು<br />ಸವೆ ಸವೆದು ಬರಿದಾಗಲಸು ಅವ ಎಳೆವ ಮಲ್ಲ!</p>
		<p class="myquote">ನೂರು ಬಾಣದ ಮೊನಚು ಎದೆಗೆ ಬಂದೆರಗಿದರೂ<br />ಕೂಡಿ ಬಾರದೆ ಕಾಲ ಅಸು ನೀಗರೆಂದೂ;<br />ವೇಳೆ ಬಂದಾಯ್ತೆನಲು ಹುಲ್ಲು ಕಡ್ಡಿಯೆ ಸಾಕು<br />ಕೊನೆಯುಸಿರನೆಳೆಯಲೊಂದು ನೆಪ ತಗುಲಿತೆಂದು!</p>
		<p class="myquote">ಮದ್ದು ಪಥ್ಯಗಳಿರಲಿ, ಮಂತ್ರ ಪೂಜೆಗಳಿರಲಿ,<br />ಹೋಮ ಜಪ ತಪಾದಿಗಳೆಲ್ಲ ಅತ್ತ ಇರಲಿ;<br />ಯಾವುದೂ ಸಿದ್ಧಿಸದು ಮುಪ್ಪಡರಿ ಬಾಗಿಲಲಿ<br />ನಿಂತಿರಲು ಜವರಾಯ ಹಿಡಿದೊಂದು ಕೊಡಲಿ!</p>
		<p class="myquote">ಏನು ಪ್ರಯೋಜನವಿಲ್ಲ, ಎಷ್ಟು ಮಾಡಿದರಷ್ಟೆ,<br />ನೂರು ಮುನ್ನೆಚ್ಚರಿಕೆಗಳೇನು ತಪ್ಪಿಸದು, ವ್ಯರ್ಥ!<br />ಇಂದಿಲ್ಲದೊಂದು ದಿನ ಅದು ಬಂದೆ ಬರುವುದಿರೆ<br />ತಲೆ ಕೆಡಿಸಿಕೊಳ್ಳುವುದೇಕೆ? ಬಿಡಿ, ಬರಲಿ ಅನರ್ಥ!</p>
		<p class="myquote">ಮಂದೆಯಲಿ ನೂರಾರು ಹಸು-ಕರುಗಳಿದ್ದರೂ<br />ಕರು ಓಡಿ ತಾಯ ಬಳಿ ಕೂಡಿ ಸೇರುವ ತೆರದಿ<br />ನಮ್ಮ ಸಂಚಿತ ಕರ್ಮ ಬಿಮ್ಮನರಸುತ ಬಂದು<br />ಹಮ್ಮೇಳು-ಬೀಳಿನ ವೇಳಾ-ಪಟ್ಟಿ ಯೋಜಿಸಿಹುದು!<br />ಗೊತ್ತೆ ಮೊದಲೆಲ್ಲಿತ್ತೆಂದು? ಗೊತ್ತಿಲ್ಲ ಮುಂದೇನೆಂದು!<br />ಈ ನಡುವೆ ಓಲಾಡುವುದರರಿವು ಇದ್ದಂತೆ ಭಾಸ ;<br />ಏಕೀ ಆಟಾಟೋಪ? ಬಿಟ್ಟು ಬಿಡುವುದೆ ಲೇಸು<br />ತುಂಬ ಯೋಚನೆ ಬೇಡ, ಅದು ಸಲ್ಲದಾಭಾಸ!</p>
	</section>
	<section class="level1 numbered" epub:type="chapter" role="doc-chapter" id="id-P1.17">
		<p class="text-center"><strong>ವಿದ್ಯ ಶಿಕ್ಷಣ ಮತ್ತು ಗುರು</strong></p>
		<p class="verse">ಶ್ಲಿಷ್ಟಾ ಕ್ರಿಯಾ ಕಸ್ಯಚಿದ್ ಆತ್ಮಸಂಸ್ಥಾ,<br />ಸಂಕ್ರಾಂತಿರ್ ಅನ್ಯಸ್ಯ ವಿಶೇಷಯುಕ್ತಾ।<br />ಯಸ್ಯ ಉಭಯಂ ಸಾಧು ಸ ಶಿಕ್ಷಕಾಣಾಂ,<br />ಧುರಿ ಪ್ರತಿಷ್ಠಾಪಯಿತವ್ಯ ಏವ।।</p>
		<p class="verse-author"><strong><em>-ಕಾಳಿದಾಸ, ಮಾಳವಿಕಾಗ್ನಿಮಿತ್ರ ೧:೧೬</em></strong></p>
		<p class="myquote">ಬಲ್ಲವರು ಕೆಲರಿಹರು ಉದ್ದಾಮ ಗುರು ಪಂಡಿತೋತ್ತಮರು,<br />ಇನ್ನು ಕೆಲರೋ ಕಲಿಸ ಬಲ್ಲರು ಕರಗತವನೆಲ್ಲ ತೋರಿ;<br />ಬೆರಳೆಣಿಕೆಯಲ್ಲಿದ್ದಾರು ಅಲ್ಲಲ್ಲಿ, ಮತ್ತೆ, ನಿಸ್ಸೀಮರೆಡರಲೂ<br />ಅಂಥವರೇ ಹತ್ತಿ ನಿಲ್ಲಬಲ್ಲರು ಉತ್ತುಂಗ ಶಿಖರಕೇರಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಏನಿ ಬಂದಿರಿ, ಹದುಳವಿದ್ದಿರೇ?</h1>
		<p>ಯಾರನ್ನಾದರೂ ನಾವು ಭೇಟಿಯಾದಾಗ, ಯಾರೊಂದಿಗಾದರೂ ನಾವು ಮಾತನಾಡಲು ಪ್ರಾರಂಭಿಸಿದಾಗ, ಸಾಮಾನ್ಯವಾಗಿ ನಾವು ಕೇಳುವ ಪ್ರಶ್ನೆ ''ಹೇಗಿದ್ದೀರಿ? ಚೆನ್ನಾಗಿದ್ದೀರಾ? ಎಲ್ಲರೂ ಕ್ಷೇಮವೇ?''- ಹೀಗೆ. ಹಿಂದೆಲ್ಲಾ ನಾವು ಕಾಗದ ಬರೆಯುವಾಗ, ಮೊದಲ ಒಕ್ಕಣೆ 'ಉಭಯಕುಶಲೋಪರಿ ಸಾಂಪ್ರತ' ಎಂದಿರುತ್ತಿತ್ತು. ಸ್ವಾಭಾವಿಕವಾಗಿ ನಾವು ಪರಸ್ಪರ ಕುಶಲ, ಯೋಗಕ್ಷೇಮವನ್ನ ವಿಚಾರಿಸಿಕೊಳ್ಳುವುದೇ ಒಂದು ವಾಡಿಕೆಯಾಗಿದೆ. ಒಳ್ಳೆಯ ವಿಚಾರವನ್ನ ಹೇಳುವ ಮೊದಲೇ ಆಗಲಿ, ಅಷ್ಟು ಪ್ರಿಯವಲ್ಲದ ಯಾವುದಾದ ರೊಂದು ವಿಷಯವನ್ನ ಕ್ರಮೇಣ ಪ್ರಸ್ತಾಪಿಸುವುದೇ ಆಗಲೀ, ಅಥವಾ ಏನೂ ವಿಷಯವಿಲ್ಲದೇ ಸುಮ್ಮನೇ ಮಾತನಾಡುವುದೇ ಆಗಲಿ ಯಾವುದನ್ನು ಆದರೂ ಹೇಳುವಾಗ ಪೂರ್ವಪೀಠಿಕೆಯಾಗಿ ಪ್ರಾರಂಭಿಸುವುದು, ಪರಸ್ಪರ ಕ್ಷೇಮಸಮಾಚಾರ ವನ್ನ ವಿಚಾರಿಸಿಕೊಳ್ಳುವುದರಿಂದ. ಈ ಕ್ಷೇಮ, ಸೌಖ್ಯ, ನೆಮ್ಮದಿ, ಆರೋಗ್ಯ, ಕುಶಲ, ಹದುಳದ ಬಗ್ಗೆ ಪ್ರಸ್ತಾಪಿಸುವುದು, ಬೆಣ್ಣೆ ಸವರಿ ಮುಂದುವರಿದಂತೆ. ಇದು ಶಿಷ್ಟಾಚಾರ; ಇದು ಸಭ್ಯತೆಯ ಲಕ್ಷಣ; ಇದು ಸೌಜನ್ಯದ ಕುರುಹು. ಎಲ್ಲಾ ಜನಾಂಗಗಳಲ್ಲೂ ಜನರು ಆತ್ಮೀಯರೊಂದಿಗೆ ಮಾತಿನಲ್ಲಿ ತೊಡಗುವುದು ಈ ಬೆಣ್ಣೆಮಾತುಗಳಿಂದಲೇ.</p>
		<p>''ಹೇಗಿದ್ದೀರಿ, ಚೆನ್ನಾಗಿದ್ದೀರಾ?'' ಎಂದು ಕನ್ನಡದಲ್ಲಾದರೆ, ಇಂಗ್ಲೀಷಿನಲ್ಲಿ ''ಹೌ ಆರ್ ಯೂ?'', ಅಥವಾ ''ಹೌ ಡು ಯು ಡು?''; ಪಾರ್ಸಿಯಲ್ಲಿ ''ಹಾಲಿ ಶುಮ ಖೂಬೆ?''; ಹಿಂದಿಯಲ್ಲಿ ''ಆಪ್ ಕೈಸೆ ಹೈಂ , ಸಕುಶಲ ಹೈ ಂಕ್ಯಾ?'', ತಮಿಳಿನಲ್ಲಿ ''ಎಪ್ಪಡಿ ಇರ್ಕಿಂಗೆ ಸೌಖ್ಯಮಾ? ನಲ್ಲ ಎರ್ಕಿಂಗ್‍ಳಾ?''; ತೆಲುಗಿನಲ್ಲಿ ''ಎಮಂಡಿ, ಎಷ್ಟ್ಲುನ್ನಾರು? ಬಾಗುನ್ನಾರಾ?'' ಹೀಗೆ, ''ಆರೋಗ್ಯವಾಗಿದ್ದೀರಾ?'' ಎಂದು ಕೇಳುತ್ತಾ ಭೇಟಿಯಾದವರನ್ನ (ಅಥವಾ ಫೋನಿನಲ್ಲಿ ಮಾತನಾಡಿಸುವವರನ್ನ) ಪ್ರಶ್ನಿಸುವುದು ಸಾಮಾನ್ಯ. ಮನೆಗೆ ಬಂದವರನ್ನಂತೂ ''ಬನ್ನಿ ಬನ್ನಿ'' ಎಂದು ಸ್ವಾಗತಿಸಿದ ಮೇಲೆ, ಆಡುವ ಮೊದಲ ಮಾತುಗಳೇ ಇವು.</p>
		<p>ಈ ಪ್ರಶ್ನೆಗೆ ಉತ್ತರವೂ ಸಹ ಸಾಮಾನ್ಯವಾಗಿ ಇದೇ ಪ್ರಶ್ನೆಯೇ! ಯಾರೂ ಸಹ, ಕೇಳಿದೊಡನೆಯೇ ತಮ್ಮ ಇತ್ತೀಚಿನ ಕೆಮ್ಮು, ನೆಗಡಿ, ಗಂಟಲು ನೋವು, ಚಳಿ ಜ್ವರ, ಇತ್ಯಾದಿಗಳ ಬಗ್ಗೆ ವಿವರಣೆ ಕೊಡಲು ತೊಡಗುವುದಿಲ್ಲ. ಅಪವಾದಕ್ಕಾಗಿ ಎಲ್ಲೋ ಕೆಲವರು, ತಮ್ಮ ಇತ್ತೀಚಿನ ಅನಾರೋಗ್ಯದ ಪ್ರಸ್ತಾಪವನ್ನ ಆಗಲೇ ಮಾಡಿಬಿಡುವುದೂ ಉಂಟು. ಆದರೆ ಅದು ಶಿಷ್ಟಾಚಾರವನ್ನ ಅರಿತವರ ರೀತಿ ನೀತಿಯಲ್ಲ. ಇದು ಒಂದು ಥರ ಸಂಪ್ರದಾಯ ಶರಣತೆ. ಆದರೆ ನಮ್ಮ ನಡುವೆ, ಈ ಶಿಷ್ಟಾಚಾರದ ಸೌಜನ್ಯದ ಮಾತುಗಳನ್ನಾಡಿ ಯೋಗಕ್ಷೇಮವನ್ನ ವಿಚಾರಿಸಲು ಮನಸ್ಸಿಲ್ಲದವರೂ ಕೆಲವರು ಇದ್ದಾರೆಂಬುದೇ ಆತಂಕ ಹುಟ್ಟಿಸುವ ಸಂಗತಿ!ಮನೆಗೆ ಯಾರೇ ಬರಲಿ, ಅತಿಥಿಗಳನ್ನ ಗೌರವಿಸಬೇಕು, ಆ ಸಮಯಕ್ಕೆ ಅವರೇ ನಮ್ಮ ಪಾಲಿನ ದೇವರು, ಅವರ ಯೋಗಕ್ಷೇಮ ನಮ್ಮ ಹೊಣೆ"- ಇದನ್ನೆಲ್ಲಾ ನಂಬಿ ನಡೆಯುವ ಸಂಸ್ಕೃತಿ ನಮ್ಮದು. ನಮ್ಮ ಮನೆಗಳು ತೆರೆದ ಬಾಗಿಲಿನ ಮನೆಗಳು. ಯಥೇಚ್ಚ ಗಾಳಿ, ಬೆಳಕು ಓಡಾಡುತ್ತಿರಲೆಂದು ಮನೆಯ ಮತ್ತು ಮನಸ್ಸಿನ ಬಾಗಿಲು ಕಿಟಕಿಗಳನ್ನ ನಾವು ಸಾಮಾನ್ಯವಾಗಿ ಯಾವಾಗಲೂ ತೆರೆದೇ ಇಟ್ಟುಕೊಂಡಿರುವ ಜನ. ನಿಮಗೆ ಗೊತ್ತೇನು? ವಿದೇಶದಲ್ಲಿ ಸಾಮಾನ್ಯವಾಗಿ ಎಲ್ಲರ ಮನೆಗಳ ಬಾಗಿಲುಗಳು ಯಾವಾಗಲೂ ಮುಚ್ಚಿಯೇ ಇರುವುದು ಒಂದು ಸಾಮಾನ್ಯ ನೋಟ.</p>
		<p>''ಹವಾ-ನಿಯಂತ್ರಣಕ್ಕಾಗಿ ನಾವು ಹಾಗೆ ಮಾಡಬೇಕಾಗುತ್ತದೆ'' ಎಂದು ವಿದೇಶೀ ಸಂಸ್ಕೃತಿಯ ಮನೆಗಳವರ ಮಾತು ಇದಾದರೂ, ನಾವು ಅವರ ಹಾಗಲ್ಲ, ನಾವು ತೆರೆದ ಬಾಗಿಲಿನವರು. ''ಬನ್ನಿ, ನೀವು ಕ್ಷೇಮವೇ, ನಮ್ಮಲ್ಲಿರುವುದನ್ನು ಹಂಚಿಕೊಳ್ಳೋಣ'' ಎಂದೆಲ್ಲಾ ಮಾಡುವ ಅತಿಥಿ ಸಂಸ್ಕಾರಕ್ಕೆ ನಾವು ಹೆಸರುವಾಸಿಯಾದವರು. ಈ ಅತಿಥಿ ಸಂಸ್ಕಾರ ವಿಪರೀತವಾಗಿ ಹೋಗಿ, ನಮ್ಮ ಸೌಜನ್ಯದ ದುರುಪಯೋಗವಾಗಿ, ನಾವು ಬಹಳಷ್ಟು ಕಷ್ಟನಷ್ಟಗಳಿಗೆ ಗುರಿಯಾದೆವು ಎಂಬುದನ್ನ ನಮ್ಮ ದೇಶದ ಇತಿಹಾಸ ನಮಗೆ ತಿಳಿಹೇಳುವ ಆ ಮಾತು ಬೇರೆ.</p>
		<p>ನಾವು ಪರಸ್ಪರ ಬೀಳ್ಕೊಡುವಾಗಲೂ ಅಷ್ಟೇ 'ಹೋಗಿ ಬನ್ನಿ' ಎಂದೇ ಹೇಳುತ್ತೇವೆ. ಮತ್ತೊಮ್ಮೆ ನಮ್ಮಲ್ಲಿಗೆ ಬನ್ನಿ ಎಂದು ಹೇಳುವುದನ್ನ ನಾವು ಮರೆಯುವುದಿಲ್ಲ. ಸ್ವಾಗತದಂತೆ ನಮ್ಮ ಬೀಳ್ಕೊಡುಗೆಯಲ್ಲೂ ಪರಸ್ಪರ ಯೋಗಕ್ಷೇಮದ, ನೆಮ್ಮದಿಯ, ಸೌಖ್ಯದ, ಹದುಳದ ಮಾತೇ ನಮಗೆ ಮುಖ್ಯವಾಗಿರುತ್ತದೆ.</p>
		<p class="myquote">''ಏನಿ ಬಂದಿರಿ, ಹದುಳವಿದ್ದಿರೆ?''-ಎಂದಡೆನಿಮ್ಮ ಮೈಸಿರಿ ಹಾರೆ ಹೋಹುದೆ?<br />''ಕುಳ್ಳಿರಿ'' ಎಂದಡೆ ನೆಲ ಕುಳಿಹೋಹುದೆ?<br />ಒಡನೆ ನುಡಿದಡೆ ಸಿರ ಹೊಟ್ಟೆಯೊಡೆವುದೆ?<br />ಕೊಡಲಿಲ್ಲದಿದ್ದಡೆ ಒಂದು ಗುಣವಿಲ್ಲದಿದ್ದಡೆ,<br />ಕೆಡಹಿ ಮೂಗ ಕೊಯ್ಯದೆ ಮಾಣ್ಪನೆ ಕೂಡಲಸಂಗಮದೇವರು<sup><a epub:type="noteref" href="999-aside.xhtml#id-001.301">೧</a></sup></p>
		<p>''ನೀವುಗಳು ಬಂದ ಕಾರಣವೇನು? ಕ್ಷೇಮವಾಗಿದ್ದೀರಾ?'' ಎಂದು ವಿನಯ, ಪ್ರೀತಿಗಳೊಡನೆ ಬಂದವರೊಂದಿಗೆ ಮಾತನಾಡಿದರೆ ನಿಮ್ಮ ಮೈಸಿರಿ ಹಾರಿ ಹೋಗುತ್ತದೆಯೇನು? ''ಬನ್ನಿ ಕುಳಿತುಕೊಳ್ಳಿ'' ಎಂದು ನೀವು ಹೇಳಿದರೆ, ನಿಂತ, ಕುಳಿತ ನೆಲ ಕುಳಿ ಬೀಳುತ್ತದೆಯೇನು? ಜೊತೆಯಲ್ಲಿ ಕುಳಿತುಕೊಂಡು, ಬೆರೆತು ಮಾತನಾಡಿದರೆ ನಿಮ್ಮ ತಲೆ ಒಡೆದು ಹೋಳಾಗಿಹೋಗುತ್ತದೆಯೇನು? ನಿಮ್ಮ ಬಳಿ ಕೊಡಲು ಏನೂ ಇಲ್ಲದೇ ಇರಬಹುದು; ಆದರೆ, ವಿನಯ ಸೌಜನ್ಯದ ಗುಣವಾದರೂ ನಿಮ್ಮಲ್ಲಿ ಇಲ್ಲದಿದ್ದರೆ, ಇಂತಹ ಸಭ್ಯ ವರ್ತನೆ ಇಲ್ಲದವರನ್ನ ದೇವರು (ಮೇಲಿನಿಂದ ಕೆಳಗೆ ತಳ್ಳಿ, ಮೂಗನ್ನು ಕೊಯ್ದು ಅವಮಾನ ಪಡಿಸುವಂಥ) ಶಿಕ್ಷೆ ಕೊಡದೆ ಇರುತ್ತಾನೆಯೇ?</p>
		<p>ಇಲ್ಲಿ ಮತ್ತು ಮುಂದಿನ ಉಲ್ಲೇಖಗಳಲ್ಲಿ ಬರುವ ವಿಶೇಷ ಕನ್ನಡ ಪದ 'ಏನಿ?'. ಇದರ ಬಗ್ಗೆ ಕಮ್ಮಟದ ಕಿಡಿಗಳು ಪ್ರಬುದ್ಧಕರ್ನಾಟಕದಲ್ಲಿ ಹಾರಾಡಿವೆ. ತೀನಂಶ್ರೀ ಅವರ ಒಂದು ಸೊಗಸಾದ ಲೇಖನವೂ ಈಗಾಗಲೇ ಬಂದಿದೆ.<sup><a epub:type="noteref" href="999-aside.xhtml#id-001.302">೨</a></sup>ಕೆಲವು ಮುದ್ರಣಗಳಲ್ಲಿ ಈ 'ಏನಿ' ಪದ 'ಏನು' ಆಗಿ, ತಪ್ಪಾಗಿ ಪರಿಷ್ಕೃತ ಗೊಂಡಿರುವುದೂ ಉಂಟು. ಹಂಪೆಯ ರಗಳೆಯ ಕವಿ ಹರಿಹರನಲ್ಲೂ ಈ 'ಏನಿ' ಪದಪ್ರಯೋಗವಿದೆ. ಅಲ್ಲೂ ಸಹ ಕ್ಷೇಮಸಮಾಚಾರ, ಉಭಯ ಕುಶಲೋಪರಿಗೆ 'ಏನಿ' ಬಳಕೆಯಾಗಿದೆ.</p>
		<p class="myquote">ನಡುವೆ ಮೂಡಿದನಲ್ಲಿ ಜಗಳದ ಮಹೇಶ್ವರಂ<br />ಕೊಡೆ ಪಾದರಕ್ಷೆ ನರೆದಲೆ ಗಡ್ಡದೀಶ್ವರಂ।<br />ಬರುತೆ ಶಿವಶಿವ ಕುಶಲವೇ ರುದ್ರಭಟ್ಟರೇ<br />ಹರಹರ ಕ್ಷೇಮವೇ ಈಶಾನಭಟ್ಟರೇ।</p>
		<p class="myquote">ಇವರಾರ್ ಸಹಸ್ರವೇದಿಗಳೇ ಮಹಾದೇವ<br />ಇವರಾರ್ ಶಿವಾನಂದರೇ ಶಿವ ಮಹಾದೇವ।<br />ಏನಿ ಪಶುಪತಿಭಟ್ಟರೇ ಸುಖದೊಳಿರ್ದಿರೇ<br />ಏನಿ ಶಂಕರಭಟ್ಟರೇ ಹದುಳಿವಿರ್ದಿರೇ।<br />ಎಂದವರ ಕುಲಗೋತ್ರದನ್ವಯಂಗಳು ವೆರಸಿ<br />ಬಂದು ನುಡಿವುತ್ತುಮಿರೆ ಸಭೆ ಕೌತುಕಂ ಬೆರಸಿ।<sup><a epub:type="noteref" href="999-aside.xhtml#id-001.303">೩</a></sup></p>
		<p>ಸತ್ತವರನ್ನು ಕರೆದೆಬ್ಬಿಸಲೂ ಹರಿಹರ 'ಏನಿ' ಬಳಸುತ್ತಿದ್ದಾನೆ:</p>
		<p class="myquote">ಊರ ಹೊ¾ಗಣ ಮಸಣವಟ್ಟಿಗೆಯೊಳಿರಲಂದು<br />ಹಾರೈಸುತೆಮ್ಮ ಮಯ್ದುನನೊಲ್ದು ನಗುತಂದು।<br />ಏನಿ ಶ್ಮಶಾನಶಯನರೆ ಎಂದು ಕರೆದಂದು<br />ತಾನಾಯ್ತು ಬಳಿಕವಾ ಪೆಸರೆಮಗೆ ಸಲೆ ಸಂದು।<sup><a epub:type="noteref" href="999-aside.xhtml#id-001.304">೪</a></sup></p>
		<p>ನಡುಗನ್ನಡದ ಇನ್ನೊಬ್ಬ ಪ್ರಖ್ಯಾತಕವಿ ಗದುಗಿನ ನಾರಣಪ್ಪ ಸಹ ತನ್ನ ಕುಮಾರವ್ಯಾಸ ಭಾರತದಲ್ಲಿ, ದ್ರೌಪದೀ ಸ್ವಯಂವರದ ಸಂದರ್ಭದಲ್ಲಿ 'ಏನಿ' ಪ್ರಯೋಗ ಮಾಡಿದ್ದಾನೆ. ಪೂಜೆ ಪುರಸ್ಕಾರ ಪೌರೋಹಿತ್ಯ ಪ್ರವಚನಗಳಲ್ಲೇ ತೊಡಗಿದ್ದ ಜನ ಬಿಲ್ಲನ್ನೆತ್ತಿ ಹೆದೆಯೇರಿಸಿ ಗುರಿಗೆ ಬಾಣಬಿಡುವ ಸನ್ನಾಹ ಕಂಡು ಅವರವರಲ್ಲೇ ಆಡಿಕೊಳ್ಳುವ ವಿಡಂಬನೆಯ ಮಾತುಗಳು ಹೀಗಿವೆ:</p>
		<p class="myquote">ಏನಿ ಸಿದ್ಧಿಯುಪಾಧ್ಯರೆದ್ದಿರಿ<br />ದೇನು ಧನುವಿಂಗಲ್ಲಲೇ ತಾ<br />ನೇನು ಮನದಂಗವಣೆ ಬಯಸಿದಿರೇ ನಿತಂಬಿನಿಯ।<br />ವೈನತೇಯನ ವಿಗಡಿಸಿದ ವಿಷ<br />ವೇನು ಸದರವೋ ಹಾವಡಿಗರಿಗಿ<br />ದೇನು ನಿಮ್ಮತ್ಸಾಹವೆಂಬುದು ಧೂರ್ತ ವಟುನಿಕರ।<sup><a epub:type="noteref" href="999-aside.xhtml#id-001.305">೫</a></sup></p>
		<p>ಮತ್ತೊಂದು ಸನ್ನಿವೇಶದಲ್ಲಿ ಊರ್ವಶಿಯೊಡನೆ ಅರ್ಜುನನ ಸಾಮಾನ್ಯ ಮಾತುಕತೆಗಾಗಿ ನಾರಾಣಪ್ಪ 'ಏನಿ'ಯಿಂದ ಇನ್ನೊಂದು ಪದ್ಯವನ್ನ ಹೆಣೆದಿದ್ದಾನೆ:</p>
		<p class="myquote">ಏನಿ ಬಿಜಯಂಗೈದಿರಿತ್ತಲು<br />ಮಾನನಿಧಿ ಕುಳ್ಳೀರಿ ಸುರೇಂದ್ರನ<br />ಮಾನಿನಿಯರಭಿವಂದನೀಯರು ನಾವ್ ಕೃತಾರ್ಥರಲಾ।<br />ಏನು ಬೆಸನೆನಗೇನು ಹದ ನಿಮ<br />ಗಾನು ಮಗನುಪಚಾರವೇಕೆ ಮ<br />ನೋನುರಾಗದಲ¾ುಹಿಯೆಂದನು ಪಾರ್ಥನುರ್ವಶಿಗೆ।।<sup><a epub:type="noteref" href="999-aside.xhtml#id-001.306">೬</a></sup></p>
		<p>ಇನ್ನು 'ಏನಿಂ' ಪದಪ್ರಯೋಗ. ನೇಮಿನಾಥ ಪುರಾಣದ ಕರ್ಣಪಾರ್ಯ ನಲ್ಲಿ ಇದನ್ನು ಕಾಣುತ್ತೇವೆ:</p>
		<p class="myquote">ಏನಿಂ ಗಳ ನೀಮಿನಿತಂ<br />ಪೀನಂ ಗ¿ಪುತ್ತುಮಿರ್ಪಿರೀ ಹರಿ ಧುರದೊಳ್।<br />ತಾನೆ¿್ದು ಗರ್ಜಿಸುತ್ತಿರ<br />ಲೇನಾ ಮಾಗಧಮದೇಭಮಿದಿರಾಂತಪುದೇ।।<sup><a epub:type="noteref" href="999-aside.xhtml#id-001.307">೭</a></sup></p>
		<p>ಹನ್ನೆರಡನೇ ಶತಮಾನದ ಉತ್ತರಾರ್ಧದಲ್ಲಿ ಇದ್ದ ನೇಮಿಚಂದ್ರ ಸಹ 'ಏನಿಂ' ಪದ ಬಳಸಿದ್ದಾನೆ. ''ಏನದು? ಹಾಸುಗೆಯ ಹಾವೆ? ಅಸಾಧ್ಯವಾದ ಬಿಲ್ಲೆ? ಸಿಂಹ ಮುಖದ ಶಂಖವೆ? ಏನಾದರಾಗಲಿ, ಅವುಗಳನ್ನ ನಾನು ಹತ್ತುವೆನು, ಎತ್ತುವೆನು, ಊದುವೆನು'' ಎಂದು ತುರುಪಟ್ಟಿಯಲ್ಲಿದ್ದ ಕೃಷ್ಣನು ಸೇವಕರು ಬಾರಿಸುತ್ತಿದ್ದ ಢಂಗುರದ ಆಹ್ವಾನವನ್ನು ಸವಾಲಾಗಿ ಸ್ವೀಕರಿಸಿದನು ಎನ್ನುತ್ತಾ,</p>
		<p class="myquote">ಏನಿಂ ಪಾಸುರಗನೆ ಬಿ<br />ಲ್ತಾನದೃಶಂ ಗಜಮೆ ಶಂಖಮಯ್ವಾಯದೆಪೋ<br />ಗಾನೇ¾ುವೆನಾನೆತ್ತುವೆ<br />ನಾನೊತ್ತುವೆನೆಂದು ಪಿಡಿಸಿದಂ ಡಂಗುರಮಂ।।<sup><a epub:type="noteref" href="999-aside.xhtml#id-001.308">೮</a></sup></p>
		<p>ಬಹುಶಃ ಬಿಜಯಂಗೈಯುವಾಗಲೆಲ್ಲ ಹಿಂದಿನ ಕವಿಗಳಿಗೆ 'ಏನಿ' ಜ್ಞಾಪಕಕ್ಕೆ ಬರುತ್ತಿತ್ತೋ ಏನೋ? ಪದಗಳನ್ನು ಕುಣಿದಾಡಿಸುವ ನಡುಗನ್ನಡದ ಕವಿ ಲಕ್ಷ್ಮೀಶ ತನ್ನ ಜೈಮಿನಿಭಾರತದಲ್ಲಿ 'ಏನಿ'ಯನ್ನು ನಡೆದಾಡಿಸಿದ್ದಾನೆ.</p>
		<p class="myquote">ಏನಿ ಬಿಜಯಂಗೈದಿರೆನ, ಲಟ್ವಹಾಸದಿಂ।<br />ದಾನವಂಗೆಂದ; ನೇತಕೆ ಸುಮ್ಮನಿರ್ದಪೆ? ನಿ-।<br />ಧಾನವನೆಡಹಿ ಕಂಡೊಲಾಯ್ತು; ನಿಮ್ಮಯ್ಯ ಬನಂ ಕೊಂದ ಭೀಮನೆಂಬ।।<br />ಮಾನವನ ತಮನ್ನರ್ಜುನನೀಗ ಬಂದನಿದೆ-।<br />ಕೋ ನಿನ್ನ ಪೊಲಸೀಮೆ;ಗಾತನಂ ಪಿಡಿತಂದು<br />ನೀನುರುವ ನರಮೇಧಮಂ ಮಾಡೆನ''<br />ಲ್ಕವಂಗಸುರೇಂದ್ರನಿಂತೆಂದನು।।೨೫।।<sup><a epub:type="noteref" href="999-aside.xhtml#id-001.309">೯</a></sup></p>
	</section>
	<section class="level1 numbered" epub:type="chapter" role="doc-chapter" id="id-P1.18">
		<p class="text-center"><strong>ಹೇಳು ಹೆಸರಿಲ್ಲದೆ ಬದುಕಿದರೆ ಅದು ಬಾಳೆ ?</strong></p>
		<p class="verse">ಅಂಧಃ ಸ ಏವ ಶ್ರುತ ವರ್ಜಿತೋ ಯಃ,<br />ಶಠಃ ಸ ಏವ ಅರ್ತಿ ನಿರರ್ಥಕೋ ಯಃ।<br />ಮೃತಃ ಸ ಏವ ಅಸ್ತಿ ಯಶೋ ನ ಯಸ್ಯಾ,<br />ಧರ್ಮೋ ನ ಧೀರ್ ಯಸ್ಯ ಸ ಏವ ಶೋಚ್ಯಃ।।</p>
		<p class="verse-author"><strong><em>-ಕ್ಷೇಮೇಂದ್ರ, ಚತುರ್‍ವರ್ಗ ಸಂಗ್ರಹ ೧:೮</em></strong></p>
		<p class="myquote">ಓದಿ ಬರೆಯದೆ ಹೋದೆ, ಕಣ್ಣಿದ್ದೂ ಕುರುಡಾದೆ, ಜಡನಾದೆ;<br />ಇದ್ದರೂ ಹಂಚಿ ಮೆಲ್ಲದೆ ಕಳೆದೆ- ಎಂಥ ಬಲ್ಲಿದನೋ ನೀನು?<br />ಹೇಳ ಹೆಸರಿಲ್ಲದೆ ಬದುಕಿ, ತೆರೆ ಬೀಳೆ ಮರೆಯಾದರದು ಬಾಳೆ?<br />ಧರ್ಮಬುದ್ಧಿ ಇಲ್ಲದಿರೆಂಥ ಬಲ್ಲವನೋ ನೀ, ಮರುಗುತಿಹೆನು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಮುತ್ತಿನಂಥ ಮಾತುಗಳು</h1>
		<p>ಆಡಿದ ಮಾತು ಬಹುಕಾಲ ನೆನಪಿನಲ್ಲಿ ಉಳಿಯಬೇಕು, ಅಂದರೆ ಅದನ್ನು ಚೆನ್ನಾಗಿ ಹೇಳಬೇಕು. 'ಚೆನ್ನಾಗಿ' ಎನ್ನುವುದು 'ದೇವರು' ಅಂದ ಹಾಗೆ, ವಿವರಿಸುವುದು ಬಲು ಕಷ್ಟ, ನೂರೆಂಟು ಅರ್ಥ ಬರುತ್ತದೆ. ಹೇಳಬೇಕಾದುದನ್ನ ಹೆಚ್ಚು ವಿವರಿಸುವ ಗೋಜಿಗೆ ಹೋಗದೆ, ಒಂದು ಹೋಲಿಕೆಯನ್ನು ಕೊಟ್ಟು, ಆ ಉಪಮೆಯಲ್ಲಿನ ದೀಪಕ ಅಥವಾ ರೂಪಕಾಂಶದಿಂದಲೇ ಎಲ್ಲಾ ಗುಣ ಲಕ್ಷಣಗಳನ್ನೂ ಸಾಧಿಸಬಹುದು ಅನ್ನುವುದಾದರೆ, ಇದನ್ನೇ 'ಮಾತು ಮುತ್ತಿನಂತಿರಬೇಕು' ಎನ್ನುತ್ತಾರೆ ಬಲ್ಲವರು. 'ಮುಕ್ತಾ' ಎಂದರೆ ಮುತ್ತು, 'ಮುಕ್ತಕ' ಅಂದರೂ ಮುತ್ತು.</p>
		<p>ವಚನಕಾರ ಬಸವಣ್ಣನವರು ಒಂದು ಕಡೆ ಹೇಳುತ್ತಾರೆ:</p>
		<p class="myquote">ನುಡಿದಡೆ ಮುತ್ತಿನ ಹಾರದಂತಿರಬೇಕು<br />ನುಡಿದಡೆ ಮಾಣಿಕ್ಯದ ದೀಪ್ತಿಯಂತಿರಬೇಕು<br />ನುಡಿದಡೆ ಸ್ಫಟಿಕದ ಶಲಾಕೆಯಂತಿರಬೇಕು<br />ನುಡಿದಡೆ ಲಿಂಗ ಮೆಚ್ಚಿ ಅಹುದಹುದೆನಬೇಕು<br />ನುಡಿಯೊಳಗಾಗಿ ನಡೆಯದಿದ್ದಡೆ<br />ಕೂಡಲಸಂಗಮದೇವನೆಂತೊಲಿವನಯ್ಯಾ?</p>
		<p>ಇಲ್ಲಿ ಮಾತೇ ಮುತ್ತು ಅನ್ನುವುದು ಮುಖ್ಯ. ಇಂಥ ಮಾತಿನಲ್ಲಿ ಆನೆಯನ್ನ ಸಾಸಿವೆಯಲ್ಲಿ ಹುದುಗಿಸುವ ಪ್ರಯತ್ನವಿದೆ. ಕಡಲನ್ನ ಮಡಕೆಯಲ್ಲಿ ಅಡಗಿಸಿಡುವ ಹಂಬಲವಿದೆ. ಎಲ್ಲಾ ದೇಶಗಳ, ಜನಾಂಗಗಳ, ಭಾಷೆಗಳ ಆಡುನುಡಿಯಲ್ಲಿ ತಲತಲಾಂತರದಿಂದ ನಡೆದುಬಂದಿರುವ ಸೊಗಸು ಇದು. ವಿಸ್ತಾರವಾಗಿ ಹೇಳಬಹುದಾದುದನ್ನು ಸಂಗ್ರಹ್ಯವಾಗಿ ಹೇಳುವ ಸೂತ್ರ ರೂಪ ಏನಿದೆ, ಅದು ಬಗೆಬಗೆಯ ಬಣ್ಣಗಳಲ್ಲಿ ಎಲ್ಲಾ ಭಾಷೆಗಳಲ್ಲೂ ನಮಗೆ ಗೋಚರಿಸುತ್ತದೆ. ಕೆಲವು ಉದಾಹರಣೆಗಳನ್ನು ತೆಗೆದುಕೊಳ್ಳಿ ಸೂತ್ರಗಳು, ಗಾಥಾಗಳು, ಕುರುಳ್‍ಗಳು, ಶಾಸನಗಳ ದ್ವಿಪದಿ, ತ್ರಿಪದಿಗಳು, ದೋಹೆಗಳು, ವಾಕ್‍ಗಳು, ವಚನಗಳು, ಗಾದೆಗಳು, ಒಗಟುಗಳು, ಅಷ್ಟೇ ಏಕೆ, ದೇವರನಾಮಗಳ ಪಲ್ಲವಿ ಅನುಪಲ್ಲವಿಗಳೂ ಸಹ ಒಂದುಬಗೆಯ ಈ ಮುಕ್ತಕದ ಬಾನಿನಲ್ಲಿ ಮಿನುಮಿನುಗುವ ಚುಕ್ಕೆಗಳೇ.</p>
		<p>ಕನ್ನಡದಲ್ಲಿ ಸರ್ವಜ್ಞ, ತೆಲುಗಿನಲ್ಲಿ ವೇಮನ, ತಮಿಳಿನಲ್ಲಿ ತಿರುವಳ್ಳುವರ್, ಹಿಂದಿಯಲ್ಲಿ ಕಬೀರ್, ಉರ್ದುವಿನಲ್ಲಿ ರಹೀಮ್, ಗುಜರಾತಿಯಲ್ಲಿ ಮೀರಾ, ಕಾಶ್ಮೀರಿಯಲ್ಲಿ ಲಲ್ಲೇಶ್ವರಿ, ಪಂಜಾಬಿಯಲ್ಲಿ ನಾನಕ್, ಬಂಗಾಳಿಯಲ್ಲಿ ಬಾವುಲ್‍ಗಳು, ಮರಾಠಿಯಲ್ಲಿ ತುಕಾರಾಂ, ಮಲೆಯಾಳಂನಲ್ಲಿ ಎಳುತ್ತಚ್ಚನ್- ಹೀಗೆ ಭಾರತದ ಎಲ್ಲಾ ಭಾಷೆಗಳಲ್ಲೂ ಮುಕ್ತಕ ಸಾಹಿತ್ಯದ ಮೆರವಣಿಗೆ ನಡೆದಿದೆ.ಮುತ್ತು ಸವಿ. ಅದರ ನೆನಪೂ ಸವಿಯೇ. ಆದರೆ ಇಲ್ಲಿ, ಹೇಳುವ ಮುತ್ತಿನಂತಹ ಸವಿ ಮಾತು ಬಹುಕಾಲ ನೆನಪಿನಲ್ಲಿ ಉಳಿಯ ಬೇಕು ಎಂದಾಗ ಅದರ ಆಶಯ ಸಾರ್ವಕಾಲಿಕವಾಗಿರಬೇಕು, ಸಾರ್ವಜನಿಕವಾಗಿರಬೇಕು, ನಿತ್ಯಸತ್ಯವಾಗಿರಬೇಕು. ಒಂದು ಉದಾಹರಣೆ: ಆಗಿನ್ನೂ ವಿದ್ಯಾಭ್ಯಾಸ ಮುಗಿಸಿ ಹೊರ ತೆರಳುತ್ತಿರುವ ಶಿಷ್ಯನಿಗೆ, ತೈತ್ತಿರೀಯ ಉಪನಿಷತ್ತಿನ ಋಷಿ "ಮಾತೃದೇವೋ ಭವ, ಪಿತೃದೇವೋ ಭವ, ಆಚಾರ್ಯದೇವೋ ಭವ, ಅತಿಥಿದೇವೋ ಭವ" ಎಂದು ಉಪದೇಶಿಸಿದಾಗ, ಈ ಮಾತುಗಳು ಅದು ಅವರಿಗಷ್ಟಕ್ಕೇ ಸೀಮಿತವಾಗಿ ಉಳಿಯದೆ, ಎಲ್ಲರೂ ಎಲ್ಲ ಕಾಲದಲ್ಲೂ ಬಳಸಬಹುದಾದ ಮಾತುಗಳಾಗಿ ಹೋದವು. ಇದನ್ನೇ, ರಾಮಾಯಣದಲ್ಲಿ ವಾಲ್ಮೀಕಿ,</p>
		<p class="myquote">ತಂದೆ ತಾಯಿಯ ಗುರುವ ಯಾರು ಅವಮಾನಿಪರೋ<br />ನರಕಯಾತನೆಯನ್ನವರು ಅನುಭವಿಸೇ ತೀರುವರು<sup><a epub:type="noteref" href="999-aside.xhtml#id-001.310">೧</a></sup></p>
		<p>-ಅಂತ ಹೇಳಿದ್ದು ಅಷ್ಟು ಪರಿಣಾಮಕಾರಿರಿiÀiÁಗಲಿಲ್ಲ. ಅವನೇ ಈ ಬಗ್ಗೆ ಶ್ರೀರಾಮನ ಬಾಯಲ್ಲಿ ಸೀತೆಗೆ ಹೇಳಿಸಿದ</p>
		<p class="myquote">ಕಂಡಿಲ್ಲವೆನ್ನುವಿಯಾ ದೇವರನು ನಾನೆಲ್ಲೂ?<br />ಕಣ್ಣೆದುರೇ ಇಹರಲ್ಲ ತಾಯಿ, ತಂದೆ, ಗುರು;<br />ಇವರ ಮಾತನು ಮೀರಿ ನಡೆವುದಾದರೂ ಏಕೆ?<br />ಕೈಗೆ ಎಟುಕದ ಬೇರೆ ದೇವರಾರಾಧನೆ ಬೇಕೆ?<sup><a epub:type="noteref" href="999-aside.xhtml#id-001.311">೨</a></sup></p>
		<p>-ಎಂಬುದೂ ಸಹ ಈ ಮುಂದಿನ ವ್ಯಾಸಭಾರತದ ಮುಕ್ತಕಕ್ಕೆ ಹೋಲಿಸಿದಾಗ ಸ್ವಲ್ಪ ಸಪ್ಪೆಯೇ! ನೋಡಿ, ವ್ಯಾಸರು ಹೇಳುತ್ತಾರೆ:</p>
		<p class="myquote">ತಾಯಿಗಿಂತ ದೊಡ್ಡದಿಲ್ಲ, ಭೂಮಿಗಿಂತ ತೂಕ;<br />ತಂದೆಗಿಂತ ಇಲ್ಲ ಮೇಲೆ, ಅವನೆತ್ತರ ಮುಗಿಲಿಗೂ;<br />ಗಾಳಿಗಿಂತ ತುಂಬಾ ವೇಗ, ಹರಿದಾಡುವ ಮನಸು-<br />ಚಿಂತೆಗಿಂತ ಏನೂ ಜಾಸ್ತಿ ಬೇರೆ ಇಲ್ಲ ಯಾರಿಗೂ!<sup><a epub:type="noteref" href="999-aside.xhtml#id-001.312">೩</a></sup></p>
		<p>ಇದು ಮುಕ್ತಕ. ಬಾಯ್‍ಬಿರಿದ ಚಿಪ್ಪಿನೊಳಗೆ ಸ್ವಾತಿ ಮಳೆಹನಿಯೊಂದು ಬಿದ್ದು, ಕಾಲಾನುಕಾಲಕ್ಕೆ ಅದು ಮುತ್ತಾಗುತ್ತೆ ಎನ್ನುತ್ತಾರಲ್ಲಾ, ಅದೇ ಇದು. 'ಹನಿಗವನ'ದಲ್ಲಿ ಇಂಗ್ಲಿಷಿನ 'ಹನಿ' ಇದ್ದರೇನೆ ಸೊಗಸು.</p>
		<p>ಸ್ವಲ್ಪ ಅಡ್ಡ ಮಾತು: ಮುತ್ತಿನ ನತ್ತು (ಮೂಗುತಿ) ನಿಮಗೆ ಗೊತ್ತು; ಮೂಗಿನ ಮೇಲೆ ಮುತ್ತನ್ನು ಇಟ್ಟುಕೊಳ್ಳುವುದನ್ನು ಕೇಳಿದ್ದೀರೇನು? 'ಮೌಕ್ತಿಕ' ಎಂದರೂ ಮುತ್ತೇ. 'ನಾಸಾಗ್ರೇ ನವಮೌಕ್ತಿಕಂ' ಎಂದು, 'ಕಸ್ತೂರೀ ತಿಲಕವನ್ನು ಲಲಾಟಫಲಕದಲ್ಲಿ ಇಟ್ಟುಕೊಂಡ ಗೋಪಾಲಚೂಡಾಮಣಿ 'ಬಾಲಕೃಷ್ಣ'ನನ್ನು ಬಣ್ಣಿಸುತ್ತಾ ಶ್ರೀ ಕೃಷ್ಣಕರ್ಣಾಮೃತದಲ್ಲಿ (೨:೧೦೮) ಕವಿ ಲೀಲಾಶುಕ ಹಾಗೆ ಮೂಗಿನ ಮೇಲಣ ಮುತ್ತಿನ ಬಗ್ಗೆ ಹೇಳುತ್ತಾನೆ.</p>
		<p>ಅದಿರಲಿ, ಬೃಹತ್ತಿನಿಂದ, ಮಹತ್ತಿನಿಂದ ಭಾರವಾದ ಆ 'ಭಾರತ' ಬರೆದ, ಅನೇಕ ಪುರಾಣಗಳ ಗ್ರಂಥ(ಶ್ಲೋಕ)ರಾಶಿಗಳ ಕರ್ತೃ ಎನಿಸಿಕೊಂಡ ಮಹರ್ಷಿ ವ್ಯಾಸರೇ ಮಹಾಭಾರತದಲ್ಲಿ ಹೇಳುವ ಇದಕ್ಕೂ ಕಿವಿಗೊಡಿ:</p>
		<p class="myquote">ಕೋಟಿ ಗ್ರಂಥಗಳಲ್ಲಿ ಹೇಳಿರುವ ಮಾತನ್ನೇ<br />ಒಂದರ್ಧ ಶ್ಲೋಕದಲ್ಲಿ ಹೇಳುವೆನು ಕೇಳಿ;<br />ಇತರರಿಗುಪಕರಿಸುವುದೇನೆ ಪುಣ್ಯ ನಿಜಕ್ಕೂನೂ<br />ಪರರ ನೋಯಿಸುವುದೆಲ್ಲಾ ಪಾಪವಲ್ತೆ!<sup><a epub:type="noteref" href="999-aside.xhtml#id-001.313">೪</a></sup></p>
		<p>-ಎಂದು ಅವರು ಹೇಳಿದಾಗ, ಅದು ಅಂದಿನಿಂದ ಇಂದಿನವರೆಗೆ ವಿಶ್ವದ ಮೂಲೆ ಮೂಲೆಗಳಲ್ಲಿ ಅನುರಣನಗೊಳ್ಳುವ ಮುತ್ತಿನ ಮಾತಾಯಿತು. 'ಮುಕ್ತಕ' ಎಂದರೆ ಸಂಸ್ಕೃತದಲ್ಲಿ 'ಕ್ಷಿಪಣಿ' ಎಂಬ ಇನ್ನೊಂದರ್ಥವೂ ಇದೆಯಲ್ಲ, ಅದೀಗ ಸಾರ್ಥಕವಾಯಿತು.</p>
		<p>ಅತಿ ಗಹನವಾದ ವೇದಾಂತ ವಿಚಾರಗಳಲ್ಲಿ ಪ್ರಸಿದ್ಧ ಆಚಾರ್ಯರು ಅವರು ಆಗಿದ್ದಿರಬಹುದು. ಆದರೆ ಜನಸಾಮಾನ್ಯರ ನೆನಪಲ್ಲಿ, ಬಾಯಲ್ಲಿ ಶಂಕರಾಚಾರ್ಯರು ಉಳಿದಿರುವುದು ಅವರ ಸ್ತೋತ್ರಸಾಹಿತ್ಯದ ಮುಕ್ತಕ ಗಳಿಂದಲೇ. 'ಮೋಹಮುದ್ಗರ'ದ ಭಜಗೋವಿಂದಂ ಮಾಲಿಕೆಯ ಮುತ್ತಿನ ಹೂವುಗಳಿಂದಲೇ, ಒಂದು ಉದಾಹರಣೆಯನ್ನು ಕೇಳಿ-</p>
		<p class="myquote">ಬಾಲಸ್ತಾವತ್ ಕ್ರೀಡಾಸಕ್ತಃ, ತರುಣಸ್ತಾವತ್ ತರುಣೀರಕ್ತಃ<br />ವೃದ್ಧಸ್ತಾವತ್ ಚಿಂತಾಮಗ್ನಃ, ಪರೇಬ್ರಹ್ಮಣಿ ಕೋಽಪಿ ನ ಲಗ್ನಃ।।</p>
		<p>ಇಲ್ಲಿ ಪದಗಳು ಎಷ್ಟು ಸೂಕ್ತವಾದವು, ಎಷ್ಟು ಸಮಂಜಸವಾದವು, ಎಷ್ಟು ಅರ್ಥವತ್ತಾದವು, ಗಮನಿಸಿ. "ಹುಡುಗ-ಹುಡುಗಿಯರು ಆಟದಲ್ಲಿ ಆಸಕ್ತರು, ತರುಣ-ತರುಣಿಯರು ಅನುರಾಗದ ಬಂಧದಲ್ಲಿ ಹೆಣೆದುಕೊಂಡಿದ್ದು, ಪರಸ್ಪರ ಅನುರಕ್ತರು. ಏನೇನೋ ಯೋಚನೆಯಲ್ಲಿ ಮುಳುಗಿ ಎದ್ದು ಮತ್ತೆ ಮುಳುಗುತ್ತಿರುವ ಮುದುಕರು ಚಿಂತೆಯಲ್ಲೇ ಮಗ್ನರು. ಪರಮಾತ್ಮನ ವಿಚಾರದಲ್ಲಿ ಯೋಚನೆ ಮಾಡುತ್ತಾ, ಅದರಲ್ಲೇ ಅಂಟಿಕೊಂಡು ತಲ್ಲೀನರಾಗಿರಲು ಈ ಮೂರು ಅವಸ್ಥೆಗಳಲ್ಲೂ ಯಾರಿಗೂ ವ್ಯವಧಾನ ಇಲ್ಲವಲ್ಲಾ"- ಎಂಬುದೇ ಆಚಾರ್ಯ ಶಂಕರರ ಕೊರಗು. ನೋಡಿ, ಇದನ್ನ ಮನಮುಟ್ಟುವಂತೆ ಎಷ್ಟು ಸುಂದರವಾಗಿ ಅವರು ಹೇಳಬಲ್ಲರು? ಇದು ಮುಕ್ತಕ.</p>
		<p class="myquote">ಬೇಟೆಯಾಡಲು ನೀನು ಕಾಡುಪ್ರಾಣಿಗಳನ್ನು<br />ಬೇರೆಲ್ಲೋ ಅರಸುತ್ತ ಅಲೆಯುವುದು ಬೇಕಿಲ್ಲ!<br />ಈ ನನ್ನ ತಲೆಯೊಳಗೆ ಬೀಡುಬಿಟ್ಟಿರುವೆಲ್ಲ<br />ದುಷ್ಟಜಂತುಗಳನ್ನೆ ನೀ ಕೊಲ್ಲಬಹುದಲ್ಲ!<br />ಸತ್ತು ಹುಟ್ಟುವ ಕೆಟ್ಟದೆಲ್ಲವ ಥಟ್ಟನೆ ಕೊಲ್ಲು<br />ಈ ಅಡವಿಯಲಿ ಸಲ್ಲದೆಲ್ಲದರದ್ದ ಸೊಲ್ಲಡಗಿಸು<br />ಬಾ ಇಲ್ಲಿ, ಮನೆ ಮಾಡು, ಹುಲ್ಲೆ ನವಿಲನೆ ಕುಣಿಸು<br />ಶಿವನೆ, ನೀ ಸಾಕೆನುವೆ ನನಗೆ ಈ ದಟ್ಟ ಕಾಡು!<sup><a epub:type="noteref" href="999-aside.xhtml#id-001.314">೫</a></sup></p>
		<p>-ಎಂದು ಇನ್ನೊಂದೆಡೆ ಅವರೇ, ಅರ್ಜುನನಿಗೆ ಕಿರಾತನರೂಪದಲ್ಲಿ ದರ್ಶನವಿತ್ತ ಶಿವನಿಗೆ ಸಲಹೆಕೊಡುತ್ತಾರೆ. ಇದೂ ಅರ್ಥವತ್ತಾದ ಮುಕ್ತಕ. ಹೀಗೆ, ಸಂಸ್ಕೃತದ ಅನೇಕ ಸುಭಾಷಿತಗಳು, ಒಂದೊಂದೂ ಮುಕ್ತಕಗಳೇ. ಕನ್ನಡದಲ್ಲೂ ಸಹ ಪಂಪ, ಪೊನ್ನ, ರನ್ನ, ಜನ್ನ ಹರಿಹರ, ಕುಮಾರವ್ಯಾಸ ಮುಂತಾದ ಕವಿಕೋಗಿಲೆಗಳ ನೆನಪು ನಮಗೆ ಉಳಿದಿರುವುದು ಅವರೆಲ್ಲರ ಕೂಜನದಿಂದಲೇ, ಕಬ್ಬಿಗರು ಆಡಿದ ಆಣಿಮುತ್ತಿನ ಮಾತುಗಳಿಂದಲೇ. ಯಾರಿಗಾದರೂ ಏನಾದರೂ ನಾವು ಹೇಳಬೇಕಾದರೆ ನಾವು ಉಲ್ಲೇಖಿಸುವುದು ಸರ್ವಜ್ಞನ ತ್ರಿಪದಿಗಳನ್ನೇ, ಸೋಮೇಶ್ವರ ಶತಕದಂಥ, ಹೊನ್ನಮ್ಮನ ಹದಿಬದೆಯ ಧರ್ಮದಂಥ ಅನುಭವಾಮೃತದ ಮಾಣಿಕ್ಯಗಳನ್ನೇ. ದಾಸವಾಣಿಯಲ್ಲಿ ಅಲ್ಲವೇ, ವಚನವಾಙ್ಮಯದಲ್ಲಿ ಅಲ್ಲವೇ ಈ ಕಲ್ಲುಸಕ್ಕರೆಯಂಥ ಸೂಳ್‍ನುಡಿಗಳಿಗೆ ಪಚ್ಚೆಯ ನೆಲಗಟ್ಟು, ಕನಕದ ತೋರಣ, ವಜ್ರದ ಕಂಭ, ಹವಳದ ಚಪ್ಪರ ಕಟ್ಟಿ ಅವನ್ನು ಕುಣಿಸಿರುವುದು? ನಮ್ಮನ್ನು ಅವು ತಣಿಸಿರುವುದು?</p>
		<p>ಅಂದಿನಿಂದ ಇಂದಿನವರೆಗೆ, ಮಂಕುತಿಮ್ಮನ ಕಗ್ಗದವರೆಗೆ; ಪರಮೇಶ್ವರ ಭಟ್ಟ, ಅಕ್ಬರ್ ಆಲಿ, ದಿನಕರ ದೇಸಾಯಿ, ದುಂಢಿರಾಜ್‍ಗಳವರೆಗೆ ಈ ವ್ಯವಸಾಯ ನಿರಂತರವಾಗಿ ನಡೆದುಬಂದಿದೆ. ಈ ಚುಟುಕಗಳು, ಚೌಪದಿಗಳು, ಹನಿಗವನಗಳು, ಶಾಯರಿಯ ಘಜ಼ಲ್‍ನ ಸಾಲುಗಳು ಮುಂತಾದವುಗಳೇ ನಾವು ಮೇಲಿಂದ ಮೇಲೆ ಉಲ್ಲೇಖಿಸುವ ರತ್ನಗಳು.</p>
		<p>ಆದರೆ, ನಮ್ಮ ಶಕ್ತ್ಯಾನುಸಾರ ತಿಳಿವನ್ನು ಹೊಳೆಯಿಸುವ ಈ ಸಾಣೆ ಹಿಡಿದ ವಜ್ರಗಳನ್ನ ನೋಡಿದಾಗ ನಮಗೆ ಗೋಚರಿಸುವ ಸಾಮಾನ್ಯ ಅಂಶಗಳು ಮೂರು. ಸಂಕ್ಷಿಪ್ತತೆ, ಆರಿಸಿ ಆರಿಸಿ ಜೋಡಿಸಿದಂಥ ಪದಪುಂಜಗಳು, ಮತ್ತು ದೃಷ್ಟಾಂತ ಅಲಂಕಾರ.</p>
		<p>ಒಂದು: 'ಮುಕ್ತಕ'ವು ಯಾವುದೋ ಒಂದೇ ಒಂದು ವಿಷಯವನ್ನು ಮಾತ್ರ ಸಂಗ್ರಾಹ್ಯವಾಗಿ, ಆ ಎರಡು ಮೂರು ನಾಲ್ಕು ಸಾಲುಗಳಲ್ಲಿಯೇ ಆ ಪದ್ಯದಲ್ಲಿಯೇ ಹೇಳಿ ಮುಗಿಸಬಿಡಬೇಕು. ಹೇಳಿದ ಮೇಲೆ, 'ಆ ವಿಷಯದ ಬಗ್ಗೆ ಇನ್ನೇನೂ ಉಳಿದಿಲ್ಲವೇನೋ' ಅನ್ನಿಸಿಬಿಡಬೇಕು.</p>
		<p>ಎರಡನೆಯ ಲಕ್ಷಣ: ಪದಗಳ ಕುಣಿತ. ಇಲ್ಲಿ ಪ್ರಾಸ, ಅನುಪ್ರಾಸ, ಯಮಕಗಳ ವಿಜೃಂಭಣೆ ಎದ್ದು ತೋರುವ ಅಂಶ. ಕನ್ನಡದಲ್ಲಂತೂ ಪ್ರಾಸಗಳದ್ದೇ ಶೋಭೆ. ಕೆಲವರ ಹನಿಗವನಗಳಲ್ಲಿ ಅಂತ್ಯಾಕ್ಷರ ಪ್ರಾಸಕ್ಕೆ ಒಂದು ಥರ ಆದ್ಯತೆ.</p>
		<p>ಮೂರನೆಯ ಲಕ್ಷಣ: ಎರಡು ಬೇರೆ ಬೇರೆ ಸಂಗತಿಗಳು ಪರಸ್ಪರ ಅರ್ಥಸಾದೃಶ್ಯದಿಂದ ಒಂದನ್ನು ಇನ್ರ್ನೆಂದು ಪ್ರತಿಬಿಂಬಿಸುವುದು.</p>
		<p>ಮುಕ್ತಕಕ್ಕೆ ಥಟ್ಟನೆ ಅರ್ಥವಾಗುವ, ಮೆಲುಕು ಹಾಕಿದಷ್ಟೂ ಅರ್ಥ ವಿಸ್ತಾರಗೊಳ್ಳುವ ಗುಣ ಮುಖ್ಯ. ಶ್ಲೇಷೆ, ಪ್ರಸಾದ, ಸಮತೆ, ಮಾಧುರ್ಯ, ಸೌಕುಮಾರ್ಯ, ಅರ್ಥವ್ಯಕ್ತಿ, ಉದಾರತ್ವ, ಓಜಸ್ಸು, ಕಾಂತಿ, ಸಮಾಧಿ ಈ ಎಲ್ಲಾ ಕಾವ್ಯಗುಣಗಳಲ್ಲಿ ಕೆಲವೂ ಹಲವೋ ಇಲ್ಲಿ ಇದ್ದೀತೆಂದರೆ, ಅದು ಬೋನಸ್ಸು.</p>
		<p>ಸಂಸ್ಕೃತದ ಹೆಸರಾಂತ ಸುಭಾಷಿತ ಸಂಗ್ರಹಗಳಿಂದ ಆಯ್ದ ಕೆಲವು ಮುಕ್ತಕಗಳನ್ನ ಈಗ ನೋಡೋಣ. ಮೂಲದಲ್ಲೇ ತುಂಬಾ ಮಜಾ ಇರುವುದು. ಸಹಾಯಕವಾಗಿರಲಿ ಎಂದಷ್ಟೇ ಕನ್ನಡದ ಭಾವಾರ್ಥ ಇಲ್ಲಿ ಕೊಟ್ಟಿರುವೆ:</p>
		<p>ಒಬ್ಬ ಕವಿ ಹೇಳುತ್ತಾನೆ:</p>
		<p class="myquote">ನಿಜ, ನನ್ನ ಈ ಮಾತ ನಂಬಿ, ಸ್ವಲ್ಪ;<br />ಅವಳ ವಿಚಾರವೇ ಹಾಗೆ;<br />ನೋಡಿದವರೂ ಅಷ್ಟೆ, ಅವಳ ನೋಡದವರೂ ಅಷ್ಟೆ-<br />ಇಬ್ಬರೂ ಮೋಸ ಹೋದರು, ಕೊನೆಗೆ ಕೊನೆಗೇ!<br />ನೋಡಿದವರೆಲ್ಲರ ಹೃದಯ<br />ಆಗಿ ಹೋಯಿತು ಲೂಟಿ;<br />ನೋಡದಿದ್ದವರ ಪಾಡು ಬಿಡಿ, ಆ<br />ಕಣ್ಣಿದ್ದೂ ಕುರುಡಾದವರ ಕತೆಗೆಲ್ಲಿ ಸಾಟಿ?<sup><a epub:type="noteref" href="999-aside.xhtml#id-001.315">೬</a></sup></p>
		<p class="myquote">ಉರಿಗಣ್ಣು ಕೊಂದು ಸುಟ್ಟಿರಬಹುದು ಮನ್ಮಥನನ್ನ,<br />ನೀವು ಹುಟ್ಟಿಸಿಹರಲ್ಲ ನಿಮ್ಮ ಕಣ್ಗಳಿಂದ ಮತ್ತೆ ಅವನ;<br />ಗೆದ್ದಿರೇ, ಭಲೆ ಭಲೇ, ಆ ಮುಕ್ಕಣ್ಣನನ್ನೇ ನೀವು<br />ಸೆಳೆಗಣ್ಣ ಕಾಮಿನಿಯರೇ, ನಿಮಗೆ ನೂರು ನಮನ!<sup><a epub:type="noteref" href="999-aside.xhtml#id-001.316">೭</a></sup></p>
		<p class="myquote">ಏನು ಬೇಕೋ ನನಗೆ, ಅದನೇ ತಾ ಮಾಡುವಳು, ಭೇಷ್-ಎಂದು ಸಂತಸ ಪಡುವ ಪೆದ್ದ ಗಂಡೇ, ಗೊತ್ತೇ ನಿನಗೆ?<br />ಅವಳೇನ ಮಾಡುವಳೋ ಅದು ಅದೆಲ್ಲವೂ ಪ್ರಿಯವೇ<br />ಆಗಿ ಹೋಗಿರುವಾಗ ಎಲ್ಲಿಹುದು ಮದ್ದು ನಿನ್ನ ಭ್ರಮೆಗೆ?<sup><a epub:type="noteref" href="999-aside.xhtml#id-001.317">೮</a></sup></p>
		<p class="vertical-delimiter" />
		<p>ಪಯಣ ಹೊರಟಿರುವಂಥ ನಲ್ಲನಿಗೆ ಹೇಳುವಳು, ಈಗಿನ್ನೂ ಮದುವೆಯಾಗಿಹ ಹುಡುಗಿ:</p>
		<p class="myquote">"ಹೋಗದಿರಿ" ಎನ್ನುವುದು ಶುಭವಲ್ಲ, ಆಡುವೆನೆ?<br />"ಹೋಗಿ" ಎನ್ನುವುದಂತೂ ಸ್ನೇಹಶೂನ್ಯದ ಸನ್ನೆ;<br />"ನಿಲ್ಲಿ, ಇಲ್ಲೇ ನಿಲ್ಲಿ" ಎಂದೇನೇ ಎಂದೂ ಆ ಆಜ್ಞೆಯ ಮಾತ?<br />"ನಿಮಗಿಷ್ಟಬಂದತೇನೆ ಮಾಡಿ" ನಾನೆನೆ ಆದೀತು ಉದಾಸೀನತೆ;<br />"ನಿಮ್ಮ ಬಿಟ್ಟಿರಲಾರೆ, ಬದುಕಿರಲಾರೆ"-ಮಾತ ನಂಬುವಿರೋ ಇಲ್ಲವೋ;<br />-ಏನ ಹೇಳ ಬೇಕೆಂದರಿಯೆ, ಆಣ್ಮ, ನೀವೇ ಕಲಿಸಿ!<sup><a epub:type="noteref" href="999-aside.xhtml#id-001.318">೯</a></sup></p>
		<p class="vertical-delimiter" />
		<p>ಈ ಮುಕ್ತಕಗಳ ಕೃಷಿಯಲ್ಲಿ ತೊಡಗಿ, ಬೆಳೆದು, ಎತ್ತರಕ್ಕೆ ಏರಿ ಹೋದಮೇಲೆ, ತಮಗೆ ನೆರವಾದ ಎಲ್ಲರನ್ನು ನೆನಸಿಕೊಳ್ಳುವ ವಿನಯವಂತರ ಮಾತು ಒಂದಿದೆ:</p>
		<p class="myquote">ನಿನ್ನ ಅನುಗ್ರಹದಿಂದ ಒಂದು ವೇಳೆ,<br />ನಾನು ನಿನ್ನಲ್ಲೇನೆ ಸೇರಿಹೋದೆ ಎಂದುಕೊಳ್ಳೋಣ,<br />ಆಗ ನನಗೂ ನಿನಗೂ ಏನು ಏನು<br />ಭೇದವೇ ಇಲ್ಲವೇ! ಎನುವ ಸ್ಥಿತಿಯೊಂದು ಬಂದಿತೆನ್ನೋಣ;<br />ಆವಾಗಲೂ ನಿನ್ನವನೇನೆ ನಾನು; ನೀನು ನನ್ನವನಾಗೆ!,<br />ಅದು ಸಾಧ್ಯವಿಲ್ಲ, ಸಾಧ್ಯವಹುದೇ, ಜೀಯ?<br />ಸಮುದ್ರದಿಂದಲೇ ಅಲೆಗಳೆಲ್ಲ, ನಿಜ;<br />ಇರಲಿ, ಅಲೆಗಳಿಂದ ಸಮುದ್ರ ಎನ್ನಬಹುದೇ?<sup><a epub:type="noteref" href="999-aside.xhtml#id-001.319">೧೦</a></sup></p>
		<p>-ಎಂಬ, ಆಚಾರ್ಯ ಶಂಕರರ 'ವಿಷ್ಣು ಷಟ್ಪದಿ'ಯ ಮಾತು ಇದು. ನಿಜಕ್ಕೂ ಇದು ಮುತ್ತಿನ ಮಾತೇ.</p>
		<p>ಲೋಕದಲ್ಲಿ ಹೇಗಿರಬೇಕು? ಎಲ್ಲರೊಳಗೊಂದಾಗುವುದದೆಂತು? ಬಿಟ್ಟುಕೊಡದ ತನ್ನತನದ ಮಹತ್ವವೇನು?- ಕಬೀರನ ಈ ದೋಹೆಯನ್ನ ನೋಡಿ:</p>
		<p class="myquote">"ಸಬ್ ಸೇ ಮಿಲಿಯೇ, ಸಬ್ ಸೇ ಹಿಲಿಯೇ<br />ಸಬ್ ಕಾ ಲೀಜಿಯೇ ನಾಮ್।<br />'ಹ್ಞಾಂ ಜೀ', 'ಹ್ಞಾಂ ಜೀ', -ಸಬ್ ಸೇ ಕಹಿಯೇ,<br />ಬಸಿಯೇ ಅಪನಾ ಗಾಂವ್''<sup><a epub:type="noteref" href="999-aside.xhtml#id-001.320">೧೧</a></sup></p>
		<p>"ಬೇರೆ ಬೇರೆಯವರ ಮುಕ್ತಕಗಳನ್ನು ಕೇಳಿ, ಓದಿ, ಆನಂದಿಸಿ. ಆದರೆ, ನೀವೂ ಬರೆಯಿರಿ. ಹಾಗೆ ಬರೆದಾಗ, ನಿಮ್ಮತನವನ್ನು ಬಿಟ್ಟುಕೊಡದ ಹಾಗೆ ಸ್ವಂತಿಕೆಯನ್ನು ಕಂಡುಕೊಳ್ಳಿ, ಬೆಳಸಿಕೊಳ್ಳಿ, ಉಳಿಸಿಕೊಳ್ಳಿ!" -ಎಂದು ಕಬೀರ್ ಇಲ್ಲಿ ಮುಕ್ತಕ ಕವಿಗಳಿಗೆ ಸೂಚನೆ ಕೊಡುತ್ತಿದ್ದಾನೆಂದು ಬೇಕಾದರೆ ಅಂದುಕೊಳ್ಳಿ!</p>
	</section>
	<section class="level1 numbered" epub:type="chapter" role="doc-chapter" id="id-P1.19">
		<p class="text-center"><strong>ಬಿರಿದ ಹೂವಾಗಿಸಿಕೋ ನಿನ್ನ ಮನಸ</strong></p>
		<p class="verse">ಅದ್ವೇಷ-ಪೇಶಲಂ ಕುರ್ಯಾತ್ ಮನಃ ಕುಸುಮಂ ಕೋಮಲಂ।<br />ಬಭೂವ ದ್ವೇಷ ದೋಷೇಣ ದೇವ ದಾನವ ಸಮಕ್ಷಯಃ।।</p>
		<p class="verse-author"><strong><em>ಕ್ಷೇಮ ೇ ದ್ರ ಚಾರುಚರ್ಯ</em></strong></p>
		<p class="myquote">ಹಗೆಯ ಮುಳ್ಳಿಲ್ಲದಿಹ ನುಣುಪಿನ ಹಗುರ<br />ಬಿರಿದ ಹೂವಾಗಿಸಿಕೋ ನಿನ್ನ ಮನಸ ನವಿರ;<br />ಹಗೆಯ ಹೊಗೆ ಧಗೆ ತಟ್ಟಿ ದೇವದಾನವರ<br />ಸುಟ್ಟು ಹುಟ್ಟಡಗಿಸಿತಲ್ಲ; ಬೇಡವೋ ಸಮರ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಪ್ಪೆ ಅರಭಟ್ಟನ ಬಾದಾಮಿ ಶಾಸನ</h1>
		<p>ಕನ್ನಡದ ಪ್ರಾಚೀನ ಸಾಹಿತ್ಯದ ಬಗ್ಗೆ ಮಾತನಾಡುವಾಗ, ನಾವು ಕನ್ನಡನಾಡಿನ ಶಿಲಾಶಾಸನಗಳ ಮೊರೆ ಹೋಗಬೇಕಾಗುತ್ತದೆ. ಏಕೆಂದರೆ, ಆ ಕಲ್ಲಿನ ಮೇಲೆ ಕೊರೆದ ಕನ್ನಡದ ಬರವಣಿಗೆಯೇ ನಮ್ಮ ಕನ್ನಡ ಸಾಹಿತ್ಯ ಪರಂಪರೆಯ ಪ್ರಾಚೀನತೆಗೆ ದೊರಕುವ ಸಾಕ್ಷಿ, ಆಕರ ಸಾಮಗ್ರಿಗಳು. ಕರ್ನಾಟಕದಲ್ಲಿ ಇಪ್ಪತ್ತೈದು ಸಾವಿರಕ್ಕೂ ಹೆಚ್ಚಾಗಿ ಶಾಸನಗಳು ದೊರಕಿವೆ ಎನ್ನುತ್ತಾರೆ, ಶಾಸನತಜ್ಞರು. ಇವಲ್ಲದೆ, ಉತ್ಖನನಗಳು ನಡೆದಾಗ ಆಗೊಮ್ಮೆ ಈಗೊಮ್ಮೆ ಮುಂಚೆ ಸಿಕ್ಕಿರದ, ಈಗ ಬೆಳಕಿಗೆ ಬಂದ ಇನ್ನೂ ಅನೇಕ ಶಾಸನಗಳು ಕನ್ನಡನಾಡಿನ ಸಾಂಸ್ಕೃತಿಕ, ಸಾಹಿತ್ಯಕ ಇತಿಹಾಸವನ್ನು ಕರಾರುವಾಕ್ಕಾಗಿ ನಾವು ತಿಳಿದುಕೊಳ್ಳಲು ಅನುವಾಗುತ್ತವೆ.</p>
		<p>ಶಾಸನಗಳನ್ನು ಮುಖ್ಯವಾಗಿ ದಾನಶಾಸನಗಳು, ವೀರಗಲ್ಲುಗಳು, ಮಾಸ್ತಿಕಲ್ಲುಗಳು, ನಿಸದಿಗಲ್ಲುಗಳು, ರಾಜಶಾಸನದ ಕಲ್ಲುಗಳು ಎಂದು ವಿಂಗಡಿಸಬಹುದು. ಅವುಗಳಲ್ಲಿ, ವೀರನೊಬ್ಬನ ಶೌರ್ಯದ ಗುಣಗಾನ ಮಾಡುವ ಶಿಲಾಶಾಸನವೇ 'ವೀರಗಲ್ಲು'. ಈ ಎಲ್ಲ ಶಾಸನಗಳಲ್ಲಿ ಬರವಣಿಗೆ ಗದ್ಯದಲ್ಲಿ ಇರಬಹುದು, ಪದ್ಯದಲ್ಲಿ ಇರಬಹುದು ಅಥವಾ ಗದ್ಯ-ಪದ್ಯ ರೂಪವಾಗಿರ ಬಹುದು. ಸಂಪೂರ್ಣ ಕನ್ನಡದಲ್ಲೇ ಇರಬಹುದು, ಆದರೆ, ಕನ್ನಡ-ಸಂಸ್ಕೃತ ಮಿಶ್ರಿತವಾಗಿರುವುದೇ ಹೆಚ್ಚು. ಕ್ರಿಸ್ತಪೂರ್ವ ಮೂರನೆಯ ಶತಮಾನದ ಅಶೋಕನ ಕಾಲದಿಂದಲೂ ಕರ್ನಾಟಕದಲ್ಲಿ ಶಿಲಾಲಿಪಿಗಳು ಮತ್ತು ತಾಮ್ರಪಟಗಳೂ ಸಿಕ್ಕಿವೆ; ಆದರೆ, ಅವು ಪ್ರಾಕೃತ ಅಥವಾ ಸಂಸ್ಕೃತಗಳಲ್ಲಿ ಬರೆದವು. ನಮಗೆ ಸಿಕ್ಕಿರುವ ಕನ್ನಡಶಾಸನಗಳಲ್ಲಿ ಕ್ರಿಸ್ತಶಕ ಐದನೆಯ ಶತಮಾನದ ಹಲ್ಮಿಡಿಯ ಶಾಸನವೇ ಅತಿ ಪ್ರಾಚೀನವಾದದ್ದು. ಇದರ ಭಾಷೆ 'ಪೂರ್ವದ ಹಳೆಗನ್ನಡ' ಎಂದು ಕರೆಯುವ ಕನ್ನಡದ ಪ್ರಾಚೀನ ಭಾಷಾರೂಪವನ್ನು ಪ್ರತಿನಿಧಿಸುತ್ತದೆ.</p>
		<p>ಸುಮಾರು ಏಳನೆಯ ಶತಮಾನದ 'ಕಪ್ಪೆ ಅರಭಟ್ಟನ ಬಾದಾಮಿಯ ಶಾಸನ' ವು ಅನೇಕದೃಷ್ಟಿಗಳಿಂದ ಮಹತ್ವದ್ದಾಗಿದೆ. ಶಾಸನದ ಭಾಷೆ ಹಳಗನ್ನಡ; ಮೊದಲ ಶ್ಲೋಕ ಸಂಸ್ಕೃತದಲ್ಲಿದೆ. ಉಳಿದದ್ದು 'ತ್ರಿಪದಿ'ಯಲ್ಲಿದೆ. "ಕನ್ನಡ</p>
		Line Missing
		<p><strong>'ಬಾದಾಮಿ ಶಾಸನ' ದ ಮೂಲಪಾಠ:</strong></p>
		<p>'ಅಪಕೀರ್ತಿಗಿಂತ ಮರಣವೇ ಲೇಸು' ಎಂದು ಬಗೆಯುತ್ತಿದ್ದ ಕಪ್ಪೆ ಅರಭಟ್ಟನೆಂಬ ಸಾಧುಪುರುಷನ ಕೀರ್ತಿಯನ್ನು ಕನ್ನಡದಲ್ಲಿ ತ್ರಿಪದಿಗಳಲ್ಲಿ ಹೊಗಳುವ, ವೀರಗಲ್ಲಿನ ರೂಪದ ಪ್ರಾಚೀನ ಸ್ಮಾರಕ ಈ ತಟ್ಟುಕೊಟಿ ಬಾದಾಮಿ ಶಾಸನ.</p>
		<p>ಆ 'ಬಾದಾಮಿ ಶಾಸನ' ಏನು? ಕಲ್ಲಿನ ಮೇಲೆ ಕೆತ್ತಿದ, ಹತ್ತು ಸಾಲಿನ ಆ ಶಾಸನದ ಮೂಲಪಾಠ, ಹೀಗಿದೆ:<sup><a epub:type="noteref" href="999-aside.xhtml#id-001.321">೧</a></sup></p>
		<p class="myquote">ಕಪ್ಪೆ ಅರಭಟ್ಟನ್ ಶಿಷ್ಟಜನಪ್ರಿಯನ್<br />ಕಷ್ಟಜನವರ್ಜಿತನ್ ಕಲಿಯುಗ ವಿಪರೀತನ್<br />ವರನ್ತೇಜಸ್ವಿನೋಮೃತ್ಯುರ್ನತುಮಾನಾವಖಂಡನಂ<br />ಮೃತ್ಯುಸ್ತತ್ಕ್ಷಣಿಕೋ ದುಃಖಮ್ಮಾನಭಂಗಂ ದಿನೇದಿನೇ<br />ಸಾಧುಗೆ ಸಾಧು ಮಾಧುರ್ಯನ್ಗೆ ಮಾಧುಯ್ರ್ಯಂ ಬಾಧಿಪ್ಪ<br />ಕಲಿಗೆ ಕಲಿಯುಗವಿಪರೀತನ್ಮಾಧವನೀತನ್ ಪೆ¾ನಲ್ಲ<br />ಒಳ್ಳಿತ್ತ ಕೆಯ್ವೊರಾರ್ಪೊಲ್ಲದುಮದ¾ಂತೆ ಬಲ್ಲಿತ್ತು ಕಲಿಗೆ<br />ವಿಪರೀತಾಪುರಾಕೃತಮಿಲ್ಲಿ ಸಂದಿಕ್ಕುಮದು ಬನ್ದು<br />ಕಟ್ಟಿದ ಸಿಂಘಮನ್ಕೆಟ್ಟೊದೆನೆಮಗೆನ್ದು ಬಿಟ್ಟವೋಲ್ಕಕಲಿಗೆವಿ<br />ಪರೀತಂಗಹಿತಕ್ರ್ಕಳ್ಕೆಟ್ಟಮ್ರ್ಮೇಣ್ಸತ್ತರವಿಚಾರಂ</p>
		<p><strong>ಶಾಸನದ ಸುಲಭಪಾಠ:</strong></p>
		<p>ಈ ಶಾಸನದ ಸುಲಭಪಾಠ ಐದು ಪದ್ಯಗಳಲ್ಲಿ ಹೀಗಿದೆ:</p>
		<p class="verse">ಕಪ್ಪೆ ಅರಭಟ್ಟನ್ ಶಿಷ್ಟಜನಪ್ರಿಯನ್<br />ಕಷ್ಟಜನವರ್ಜಿತನ್ ಕಲಿಯುಗ ವಿಪರೀತನ್।।೧।।<br />ಕಪ್ಪೆ ಅರಭಟ್ಟನ ಬಾದಾಮಿ ಶಾಸನ<br />ವರನ್ ತೇಜಸ್ವಿನೋ ಮೃತ್ಯುರ್ ನ ತು ಮಾನ-ಅವಖಂಡನಂ<br />ಮೃತ್ಯುಸ್ ತತ್ಕ್ಷಣಿಕೋ ದುಃಖಮ್ ಮಾನಭಂಗಂ ದಿನೇದಿನೇ।।೨।।</p>
		<p class="verse">ಸಾಧುಗೆ ಸಾಧು ಮಾಧುರ್ಯನ್ಗೆ ಮಾಧುರ್ಯಂ<br />ಬಾಧಿಪ್ಪ ಕಲಿಗೆ। ಕಲಿಯುಗವಿಪರೀತನ್<br />ಮಾಧವನ್ ಈತನ್ ಪೆರನಲ್ಲ।।೩।।</p>
		<p class="verse">ಒಳ್ಳಿತ್ತ ಕೆಯ್ವೊರಾರ್ ಪೊಲ್ಲದುಮ್ ಅದರಂತೆ<br />ಬಲ್ಲಿತ್ತು ಕಲಿಗೆ। ವಿಪರೀತಾ ಪುರಾಕೃತಮ್<br />ಇಲ್ಲಿ ಸಂದಿಕ್ಕುಮ್ ಅದು ಬಂದು।।೪।।</p>
		<p class="verse">ಕಟ್ಟಿದ ಸಿಂಘಮನ್ ಕೆಟ್ಟೊದೆನ್ ಎಮಗೆಂದು<br />ಬಿಟ್ಟವೋಲ್ ಕಲಿಗೆ। ವಿಪರೀತಂಗ್ ಅಹಿತಕ್ರ್ಕಳ್<br />ಕೆಟ್ಟರ್ ಮೇಣ್ ಸತ್ತರ್ ಅವಿಚಾರಂ।।೫।।</p>
		<p><strong>ಶಾಸನದ ಭಾವಾರ್ಥ:</strong></p>
		<p>ಬಾದಾಮಿ ಶಾಸನದ ಕನ್ನಡ ಹಳಗನ್ನಡವಾದರೂ, ಅದು ಬೇಗ ಅರ್ಥವಾಗದಷ್ಟು ಕಷ್ಟಪದಗಳಿಂದ ಕೂಡಿದ್ದೇನಲ್ಲ. ಆ ಪದ್ಯಗಳ ಅರ್ಥವನ್ನು ಸ್ಥೂಲವಾಗಿ ಹೀಗೆ ಹೇಳಬಹುದು:</p>
		<p>'ಈ ಕಪ್ಪೆ ಅರಭಟ್ಟ ಎಂಬುವನು ತನ್ನನ್ನು ಆಶ್ರಯಿಸಿದ ಎಲ್ಲ ಒಳ್ಳೆಯ ಜನರ ಪ್ರೀತಿಪಾತ್ರನು; ಕೆಟ್ಟ ಕೆಲಸ ಮಾಡುವ ತನಗೆ ಆಗದ ಜನರನ್ನು ಕೊನೆಗಾಣಿಸುವ, ಕಲಿಯುಗಕ್ಕೇ ವಿಪರೀತನೆನಿಸುವಷ್ಟು ಧೀರನು, ಇವನು!।।೧।।</p>
		<p>'ತೇಜಸ್ವಿಗಳಾದವರಿಗೆ ಶ್ರೇಷ್ಠವಾದುದು ಯಾವುದು? (ವೀರ)ಮರಣವೇ ಹೊರತು ಮಾನಭಂಗವಲ್ಲ; ಏಕೆಂದರೆ, ಮೃತ್ಯು ತತ್ಕಾಲಕ್ಕೆ ಕ್ಷಣಿಕವಾದ ದುಃಖವನ್ನು ತಂದೊಡ್ಡಬಹುದು, ಆದರೆ, ಮಾನಭಂಗ? ಅದು ಅನುದಿನವೂ ದುಃಖವನ್ನು ತರುತ್ತಲೇ ಇರುತ್ತದೆ! ।।೨।।</p>
		<p>'ಇವನು ಒಳ್ಳೆಯವರಿಗೆ ಒಳ್ಳೆಯವನು, ಸಾಧುವಾದ ಮನುಷ್ಯ; ಮಧುರವಾದ ನಡತೆಯುಳ್ಳ ಸದಾಚಾರದವನಿಗೆ ಮಾಧುರ್ಯದ ಮನುಷ್ಯ; ಬಾಧಿಸುವ ಕಲಿಗೆ (ಅಂದರೆ, ಶೂರನಿಗೆ) ಇವನು ವಿಪರೀತನಾದ ಕಲಿಯುಗ. ಇವನು ವಿಷ್ಣುವೇ ಹೊರತು ಬೇರೆಯಲ್ಲ ।।೩।।</p>
		<p>'ಒಳ್ಳೆಯದನ್ನು ಮಾಡುವವರಿಗೂ ಕೆಡಕನ್ನು ಮಾಡುವವರಿಗೂ ಅವರವರಿಗೆ ಇವನು ಅದನ್ನೇ ಇನ್ನೂ ಹೆಚ್ಚಾಗಿ ಮಾಡುತ್ತಾನೆ. ಇವನು ಕಲಿಗೆ ವಿಪರೀತನು. ಹಿಂದಿನ ಜನ್ಮದಲ್ಲಿ ಜನರು ಏನು ಮಾಡಿದ್ದರೋ ಅವರವರ ಕರ್ಮಾನುಸಾರ ಆ ಫಲವನ್ನು ಅವರು ಇವನಿಂದ ಪಡೆಯುತ್ತಾರೆ।।೪।।</p>
		<p>'ಕಟ್ಟಿದ ಸಿಂಹವನ್ನು ಬಿಟ್ಟರೆ ಏನು ಕೆಟ್ಟುಹೋಯ್ತು- ಎಂದು ಅದನ್ನು ಬಿಟ್ಟಂತೆ ಈಗ ಆಗಿದೆ. ಈ ಸಿಂಹಸ್ವರೂಪನಾದ, ಕಲಿಗೆ ವಿಪರೀತನಾಗಿರುವ ಇವನ ಕೈಗೆ ಸಿಕ್ಕು ಶತ್ರುಗಳು ಕೆಟ್ಟರು ಅಥವಾ ಸತ್ತರು. ಇದು ಅವರವರ ಅವಿಚಾರದ ಫಲ।।೫।।'</p>
		<p><strong>ಕನ್ನಡದಲ್ಲಿ 'ತ್ರಿಪದಿ':</strong></p>
		<p>'ತ್ರಿಪದಿ' ಎಂದೊಡನೆ ನಮಗೆ ಥಟ್ಟನೆ ನೆನಪಾಗುವುದು ಸರ್ವಜ್ಞನ ನುಡಿಮುತ್ತುಗಳು. ಪ್ರತಿಯೊಬ್ಬ ಕನ್ನಡಿಗನೂ ಒಂದೆರಡಾದರೂ ಸರ್ವಜ್ಞ ವಚನಗಳನ್ನು ನೆನಪಿಟ್ಟುಕೊಂಡು, ಸಮಯೋಚಿತವಾಗಿ ತನ್ನ ಮಾತುಕತೆಗಳಲ್ಲಿ ಅವನ್ನು ಬಳಸುವದರಿಂದಲೇ ಅವನು ಎಷ್ಟು ಜನಪರ ಕವಿ, ಆ ಬಗೆಯ ಪದ್ಯರೂಪ ಜನರ ಎಷ್ಟೊಂದು ಮೆಚ್ಚುಗೆಯ ಪದಬಂಧ - ಎಂದೆಲ್ಲ ಹೊಗಳಿ ಹಾಡಲು ಕಾರಣವಾಗುತ್ತದೆ. ಈ 'ತ್ರಿಪದಿ'ಗೆ ಕನ್ನಡಸಾಹಿತ್ಯದಲ್ಲಿ ವಿಶೇಷ ಸ್ಥಾನವುಂಟು.</p>
		<p>"ತ್ರಿಪದಿಯೇ ಕನ್ನಡವೃತ್ತಗಳ ಗಾಯತ್ರಿ"- ಎಂದರು, ಪ್ರೊ। ದ.ರಾ. ಬೇಂದ್ರೆ ಅವರು. ಎಷ್ಟು ಅರ್ಥಪೂರ್ಣವಾದದ್ದು, ಈ ಮಾತು! ಪ್ರಸಿದ್ಧವಾದ 'ಓಂ ತತ್ ಸವಿತೃ ವರೇಣ್ಯಂ। ಭರ್ಗೋ ದೇವಸ್ಯ ಧೀಮಹಿ। ಧಿಯೋ ಯೋ ನಃ ಪ್ರಚೋದಯಾತ್।।' ಸಂಸ್ಕೃತ ಮಂತ್ರದ ಛಂದಸ್ಸು 'ಗಾಯತ್ರಿ' ಎಂದು. ಗಾಯತ್ರಿಯಂತೆಯೇ, ತ್ರಿಪದಿಯೂ ಮೂರುಸಾಲಿನ ಪದ್ಯ. ವೈದಿಕ ವೃತ್ತಗಳಲ್ಲಿ ಗಾಯತ್ರಿ ಅತಿ ಪ್ರಾಚೀನ ಮತ್ತು ಅತಿ ಗೌರವಾನ್ವಿತ; ತ್ರಿಪದಿಯೂ ಕೂಡ ಹಾಗೆಯೇ ಕನ್ನಡ ವೃತ್ತಗಳಲ್ಲಿ ಬಹಳ ಹಳೆಯ ಕಾಲದ್ದು ಮತ್ತು ಬಹಳ ಹೆಚ್ಚುಗಾರಿಕೆಯುಳ್ಳದ್ದು.</p>
		<p>ಕನ್ನಡದಲ್ಲಿ ತ್ರಿಪದಿಯ ಪ್ರಾಚೀನತೆಯನ್ನೂ, ಮಹತ್ವವನ್ನೂ ಹೀಗೆ ಅನೇಕರು ವಿಶ್ಲೇಷಿಸಿದ್ದಾರೆ. ಅದರಲ್ಲಿ ಗಮನಾರ್ಹವಾದದ್ದು ಡಾ। ಎಂ. ಚಿದಾನಂದ ಮೂರ್ತಿಗಳ "ತ್ರಿಪದಿ- ಅದರ ಸ್ವರೂಪ ಮತ್ತು ಇತಿಹಾಸ"- ಎಂಬ ವಿಸ್ತೃತ ಲೇಖನ.<sup><a epub:type="noteref" href="999-aside.xhtml#id-001.322">೨</a></sup>ಬಾದಾಮಿಯ ಶಾಸನದ ತ್ರಿಪದಿಗಳನ್ನು ಅಲ್ಲಿ ಅವರು ಉದಾಹರಣೆಗೆ ತೆಗೆದುಕೊಂಡಿದ್ದಾರೆ. (ಹೊರನೋಟಕ್ಕೆ) ತ್ರಿಪದಿ</p>
		<p><strong>ಈ ಕಪ್ಪೆ ಅರಭಟ್ಟ ಯಾರು?:</strong></p>
		<p>ಸರಿ, ವಿಕ್ರಮಾರ್ಜಿತ ಸತ್ತ್ವದ ಮೃಗೇಂದ್ರ, ಕೆಚ್ಚೆದೆಯ ಕನ್ನಡವೀರ, ಧರ್ಮಭೀರು ಈ ಶಾಸನದ ನಾಯಕ. ಇವನ ಶೌರ್ಯ ಔದಾರ್ಯಾದಿಗಳನ್ನು ಚಿತ್ರಿಸುವುದರ ಮೂಲಕ, ಲಲಿತವಾದ ಓಟದಿಂದಲೂ ಕಾವ್ಯ ಸೌಂದರ್ಯ ದಿಂದಲೂ ಎಲ್ಲರಿಂದಲೂ ಮಾನ್ಯವಾಗಿ, ಕನ್ನಡ ಸಂಸ್ಕೃತಿಯನ್ನೇ ಬಾದಾಮಿ ಶಾಸನದ ತ್ರಿಪದಿಗಳು ಬಣ್ಣಿಸಿವೆ, ಉಲ್ಲೇಖಾರ್ಹವಾಗಿವೆ ಎನ್ನೋಣ. ಚಿಕ್ಕದಾಗಿ, ಚೊಕ್ಕವಾಗಿ ಮಾಡಿದ ವ್ಯಕ್ತಿಚಿತ್ರಣ ಸಿಕ್ಕಿದಂತಾಯ್ತು. ಆದರೆ, ಈ 'ಕಪ್ಪೆ ಅರಭಟ್ಟ' ಎಂಬುವನು ಯಾರು? ಇನ್ನೂ ಗೊತ್ತಿಲ್ಲ.</p>
		<p>ಕನ್ನಡದಲ್ಲಿ ಬಹಳ ಹಿಂದೆ, ಹಳಗನ್ನಡದ ಕಾಲದಲ್ಲಿ 'ಅರಂ' (ಇಲ್ಲಿ, 'ರ' ಈಗ ಬಳಕೆಯಲ್ಲಿಲ್ಲದ 'ಶಕಟರೇಫ಼'!) ಪದ ಇತ್ತು. ಆ 'ಅರಂ' ಎಂಬ ಪದ 'ಧರ್ಮ' ಎಂಬ ಅರ್ಥದಲ್ಲಿ ಬಳಕೆಯಾಗುತ್ತಿತ್ತು. (ಉದಾಹರಣೆಗೆ, 'ಅರವಟ್ಟಿಗೆ' = ದಾರಿಹೋಕರಿಗೆ ನೀರು ಇತ್ಯಾದಿಗಳನ್ನು ದಾನವಾಗಿ ನೀಡುವ ಧರ್ಮಶಾಲೆ, ಧರ್ಮಛತ್ರ). ಪ್ರೊ। ಎನ್.ಎಸ್. ಲಕ್ಷ್ಮೀನಾರಾಯಣ ಭಟ್ಟರು ಅಭಿಪ್ರಾಯ ಪಡುತ್ತಾರೆ: ತುಂಬಾ ದಾನ ಧರ್ಮಗಳನ್ನೆಸಗುತ್ತಿದ್ದ ಯಾರೋ ಪುಣ್ಯಾತ್ಮ 'ಅರಭಟ್ಟ' ಇವನಿರಬೇಕು. ಜನರ ಬಾಯಲ್ಲಿ, ಹೆಸರಾದವರ ಗುಣವಿಶೇಷಣಗಳು, ವೃತ್ತಿವೈಶಿಷ್ಟ್ಯಗಳು ಅವರ ಹೆಸರಿಗೆ ಅಂಟಿಕೊಳ್ಳುವುದು ಅಸಹಜವೇನಲ್ಲ. ಈ 'ಧರ್ಮಭಟ್ಟ'ನೂ ಹಾಗೆ 'ಅರಭಟ್ಟ'ನಾಗಿರಬಹುದೇ?-ಎಂದು. ಹಾಗಾದರೆ, ಈ 'ಕಪ್ಪೆ' ಏನು?</p>
		<p>ಇದಕ್ಕೊಂದು ಸಮಾಧಾನವಿದೆ. ಒಂದು ಭಾಷೆಯಿಂದ ಇನ್ನೊಂದು ಭಾಷೆಗೆ ಸಮಾನಾರ್ಥಕ ಪದಗಳನ್ನು ಹುಟ್ಟುಹಾಕುವಾಗ ಅನುವಾದ-ಸ್ವೀಕರಣ (ಟ್ರ್ರಾಸ್‍ಲೇಷನ್-ಲೋನ್)ಪದಗಳನ್ನು ಬಳಕೆಂiÀಲ್ಲಿ ತರುವುದುಂಟು. ಹಲ್ಲು-ಪುಡಿ(ಟೂತ್-ಪೌಡರ್), ಭಗೀರಥ-ಪ್ರಯತ್ನ (ಹಕ್ರ್ಯುಲಿಯನ್ ಟಾಸ್ಕ್),<br />ಹಂಸಗೀತೆ(ಸ್ವಾನ್-ಸಾಂಗ್)ಗಳು ಹೀಗೆ ಬಂದವು. ಇದರಂತೆ, ಹಿಂದೆ ಸಂಸ್ಕೃತದ 'ರಾಜಕುಮಾರ' 'ರಾಜಕುಮಾರಿ' 'ರಾಜಹಂಸ' 'ರಾಜಕೀರ' 'ರಾಜಜಂಬೂ' ಪದಗಳಿಗೆ ನಾವು ಬಳಸಿದ್ದುದು ಅನುಕ್ರಮವಾಗಿ ಅರಗುವರ, ಅರಗುವರಿ, ಅರಸಂಚೆ, ಅರಗಿಳಿ, ಅರನೇರಳೆ-ಗಳು. ಇಲ್ಲಿನ 'ಅರ'ವನ್ನು ಗಮನಿಸಿ.</p>
		<p>ಪ್ರೊ। ತೀ.ನಂ.ಶ್ರೀ. ಅವರು ಒಂದು ಕಡೆ, 'ಅರಸು' 'ಅರಸನ' ಪದದೊಂದಿಗೆ ಬೇರೆ ಕನ್ನಡ ಪದಗಳು ಸೇರಿ, ಸಮಾಸವಾದಾಗ, ಆ ಪದದ 'ಸು' 'ಸನ' ಲೋಪವಾಗುವುದನ್ನು ಸೂಚಿಸುತ್ತ, 'ಅರಸುಽಗಿಳಿ=ಅರಗಿಳಿ', 'ಅರಸುಽಮನೆ=ಅರಮನೆ'ಗಳ, ಪ್ರಯೋಗವನ್ನು ತೋರಿಸುತ್ತಾರೆ. ಇದನ್ನು ಉದಾಹರಿಸುತ್ತ, ಪ್ರೊ। ಚಿದಾನಂದಮೂರ್ತಿಗಳು ನಮ್ಮ ಬಾದಾಮಿಶಾಸನದ ನಾಯಕ 'ಕಪ್ಪೆಅರ(ಸ)ಭಟ್ಟ' ಎಂಬ ದೊರೆ ಇರಬಹುದೇ? ಎಂದು ಕೇಳುತ್ತಾರೆ. '-ಅರ' (ಅಥವಾ 'ರ')ಎಂದು ಕೊನೆಗೊಳ್ಳುವ ಅನೇಕ ಹೆಸರುಗಳು ಶಾಸನಗಳಲ್ಲಿ ದೊರೆಯುತ್ತವೆ. ಉದಾಹರಣೆಗೆ, ಕನ್ನರ, ಸಾಂತರ, ಕರ್ಕರ, ಗೋವಿಂದರ, ಕತ್ಯರ. ಇವುಗಳು ಅನುಕ್ರಮವಾಗಿ, ಕನ್ನರಸ, ಸಾಂತರಸ, ಕರ್ಕರಸ, ಗೋವಿಂದರಸ, ಕತ್ಯರಸ ಎಂಬುವುಗಳ ಸವೆದುಹೋದ ರೂಪ ಎಂದು ಅವರು ತೀರ್ಮಾನಿಸುತ್ತಾರೆ.<sup><a epub:type="noteref" href="999-aside.xhtml#id-001.323">೩</a></sup>ಅವರು ಮುಂದುವರಿದು, ತೀನಂಶ್ರೀ ಅವರ ಅಭಿಪ್ರಾಯದಂತೆ, 'ಈ ಹೆಸರು ಕಪ್ಪೆಽ ಅರಭಟ್ಟ' ಅಲ್ಲ; ಕಪ್ಪೆಯರಽ ಭಟ್ಟ ಇರಬೇಕು ಎಂದು ತಿಳಿಸುತ್ತಾ, ಇದನ್ನು ಒಪ್ಪಿದರೆ ಕಪ್ಪೆಯರ ಎಂಬುದು 'ಕಪ್ಪೆಯರಸ' ಎಂಬುದರ ಸಂಕ್ಷಿಪ್ತ್ತರೂಪವಾಗಿರಬೇಕೆಂದು ಊಹಿಸುತ್ತಾರೆ.</p>
		<p>ಇಲ್ಲಿನ 'ಕಪ್ಪೆ'? 'ಅರಸಿಯ ಕೆರೆ' ಈಗ 'ಅರಸೀಕೆರೆ' ಆಗಿದೆ.<sup><a epub:type="noteref" href="999-aside.xhtml#id-001.324">೪</a></sup>'ಕಾಶಿ'ಯ 'ಅಪ್ಪ' 'ಕಾಶ್ಯಪ್ಪ, ವಿಶ್ವನಾಥ'ನಾದಂತೆ, ಕೃಷ್ಣಯ್ಯ ಗೌಡ 'ಕೃಷ್ಣೇಗೌಡ' ಆದಂತೆ, ಜವರಯ್ಯ ಗೌಡ 'ಜವರೇಗೌಡ' ಆದಂತೆ, 'ಕಪ್ಪಯ್ಯ ಅರಸ ಭಟ್ಟ' ಜನರ ಬಾಯಲ್ಲಿ 'ಕಪ್ಪೇ ಅರ ಭಟ್ಟ' ಆದನೇ? 'ಕಪ್ಪೆ'ಗೆ ನಾವೀಗ 'ವಟಗುಟ್ಟುವ ನೀರೊಳಗೆ ಜೀವಿಸುವ ಪ್ರಾಣಿ' ಎಂದು ಒಂದೇ ಅರ್ಥ ಇಟ್ಟುಕೊಳ್ಳಬೇಕಾದ್ದಿಲ್ಲ. 'ಕಪ್ಪು' ಮೈಬಣ್ಣದಿಂದ 'ಕಪ್ಪಯ್ಯ' ಬಂದಿರಬಹುದು. ಮೈಸೂರಿನ ನಮ್ಮ ಸರಸ್ವತೀಪುರದ ಹತ್ತಿರ ಇರುವ 'ಕನ್ನೇಗೌಡನ ಕೊಪ್ಪಲು' ಮೊದಲು ಸುತ್ತಮುತ್ತಲ ನೆಲಕ್ಕಿಂತ ಎತ್ತರದ ಜಾಗದಲ್ಲಿ ಇದ್ದಿರ ಬೇಕು. ಅದು ಕೃಷ್ಣಯ್ಯ ಕನ್ಹಯ್ಯ ಕನ್ನಯ್ಯ ಕನ್ನೇಗೌಡ ಇದ್ದ ಜಾಗ. ಹಾಗೆಯೇ, 'ಎತ್ತರದ ಜಾಗ' ಎಂಬ ಅರ್ಥದಲ್ಲಿ ಕೊಪ್ಪಲು 'ಕೊಪ್ಪೆ'ಯಾಗಿ, 'ಕೊಪ್ಪೆ' ಯ ಅರಸ ಈ 'ಕಪ್ಪೆಅರಭಟ್ಟ' ಇರಬಹುದೇ? ಸಂಶೋಧಕರಿಗೆ ಒಂದು ಒಳ್ಳೆಯ ಆಹಾರವಾಗಿ 'ಕಪ್ಪೆ ಅರಭಟ್ಟ'ನ ಇತಿವೃತ್ತ ಇನ್ನೂ ಉಳಿದಿದೆ!</p>
	</section>
	<section class="level1 numbered" epub:type="chapter" role="doc-chapter" id="id-P1.20">
		<p class="text-center"><strong>ಏನು ಬರುವುದು ಜೊತೆಗೆ?</strong></p>
		<h1 class="level1-title" epub:type="title">ಹೆಸರಲ್ಲೇನಿದೆ?</h1>
		<p class="verse">ಏಕ ಏವ ಸುಹೃದ್ ಧರ್ಮೋ ನಿಧನೇ ಅಪಿ ಅನುಯಾತಿ ಯಃ<br />ಶರೀರೇಣ ಸಮಂ ನಾಶಂ ಸರ್ವಂ ಅನ್ಯದ್ ಹಿ ಗಚ್ಛತಿ।।</p>
		<p class="verse-author"><strong><em>-ಮನುಸ್ಮೃತಿ ೮:೧೭</em></strong></p>
		<p class="myquote">ಗೆಳೆತನದ ನಡೆನುಡಿಯೊಲವು, ಅದು ತಂದ ನೆಮ್ಮದಿಯು<br />ಜೊತೆ ಬರುವುದುಸಿರೆಳದ ಮೇಲೂ ನೆನಪನುಳಿಸಿ;<br />ಉಳಿದುದೆಲ್ಲವು ನಶಿಸೆ, ಒಡಲೊಡನೆ ಹಿಡಿ ಹಿಡಿ ಮಣ್ಣು,<br />ಇಲ್ಲಿಯೇ ಕಳೆದಾವು,<em>'ಏನು ಅವು ಇದ್ದವೇ'</em>"ಎನಿಸಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಹೆಗ್ಗಡದೇವನ ಕೋಟೆಯ ದೇಕಬ್ಬೆ ಶಾಸನ</h1>
		<p>ಕನ್ನಡನಾಡಿನ ಸಾಂಸ್ಕೃತಿಕ ಚರಿತ್ರೆಯನ್ನು ಬರೆಯುವಾಗ, ಕರ್ನಾಟಕದಲ್ಲಿ ದೊರೆಯುವ ಅಪಾರ ಶಾಸನಗಳು ಪ್ರಧಾನ ಪಾತ್ರವಹಿಸುತ್ತವೆ. ಸುಮಾರು ಇಪ್ಪತ್ತೈದು ಸಾವಿರಕ್ಕೂ ಹೆಚ್ಚಾಗಿ ಸಿಕ್ಕಿರುವ ಶಾಸನಗಳಲ್ಲಿ ತಾಮ್ರಶಾಸನಗಳಿವೆ, ಬೆಳ್ಳಿಯ ಮತ್ತು ಇನ್ನಿತರ ಲೋಹಗಳ ವಸ್ತುಗಳ ಮೇಲೆ ಕೆತ್ತಿದ ಶಾಸನಗಳಿವೆ ಮತ್ತು ಕಲ್ಲಿನಮೇಲೆ ಕೆತ್ತಿದ ಶಾಸನಗಳು ಹೇರಳವಾಗಿವೆ. ಆಚಂದ್ರಾರ್ಕವಾಗಿ ಉಳಿಯಲೆಂದು ಬರೆಯಿಸಿದ ಕೆತ್ತನೆಗಳು ಇವು. ಹೆಚ್ಚಾಗಿ ಇರುವವೆಂದರೆ ದಾನಶಾಸನಗಳು. ಸಂಖ್ಯೆಯಲ್ಲಿ ಎರಡನೆಯದಾಗಿ ಬರುವಂತಹವು, ವೀರಗಲ್ಲುಗಳು. ಶೌರ್ಯದಿಂದ ಹೋರಾಡಿ ಮಡಿದ ಧೀರನ ಸ್ಮರಣಾರ್ಥ ನಿಲ್ಲಿಸಿದ ಶಾಸನ ಈ ಬಗೆಯದು. ಇನ್ನುಳಿದವುಗಳಲ್ಲಿ ಹೆಚ್ಚಾಗಿರುವವೆಂದರೆ, ತನ್ನ ಗಂಡ ಸತ್ತನೆಂದು ತಿಳಿದು, ಯಾವುದೋ ಒಂದು ನಂಬಿಕೆಗಾಗಿ, ಯಾವುದೋ ಒಂದು ಆದರ್ಶಕ್ಕಾಗಿ, ಸ್ವಸಂತೋಷದಿಂದ ಪ್ರಾಣತ್ಯಾಗಮಾಡಿದವಳ ನೆನಪಿಗಾಗಿ ಭಕ್ತಿಭಾವದಿಂದ ನಿರ್ಮಿಸಿರುವ ಶಿಲಾಶಾಸನಗಳು. ಇವೇ 'ಮಾಸ್ತಿಕಲ್ಲು'ಗಳು. ಇಂತಹದೊಂದು 'ಪರೋಕ್ಷವಿನಯ'ದ ವಿವರಣೆ ಈ ಲೇಖನದ ವಸ್ತು.</p>
		<p>ಹೆಗ್ಗಡದೇವನ ಕೋಟೆಯ ಪ್ರದೇಶದ 'ಬೆಳತೂರು ಶಾಸನ' ಎಂದು ಪ್ರಸಿದ್ಧವಾದ ಒಂದು ಶಾಸನವಿದೆ. 'ದೇಕಬ್ಬೆ' ಎಂಬವಳ ಮರಣ ವೃತ್ತಾಂತವನ್ನು ತಿಳಿಸುವ ಹೃದಯವಿದ್ರಾವಕವಾದ, ಕಾವ್ಯಾತ್ಮಕ ರಚನೆಯಾಗಿದೆ, ಅವಳ ತಂದೆಯೇ ಕೆತ್ತಿಸಿದ ಈ ಶಿಲಾಶಾಸನ.</p>
		<p>ಏಚ ಎಂಬುವನ ಪತ್ನಿ ದೇಕಬ್ಬೆ. ಈ ಶಾಸನದಲ್ಲಿ ಆಕೆಯ ತಂದೆ ತಾಯಿಗಳ ವಂಶಾವಳಿಯೂ ನಮಗೆ ಸಿಗುತ್ತದೆ. ಕುಡಿಯರ ವಂಶಕ್ಕೆ ಸೇರಿದ, ಆಕೆಯ ತಂದೆ ರವಿಗನು ನುಗುನಾಡಿನ ಅಧಿಕಾರಿಯಾಗಿದ್ದ. ಅವಳ ತಾಯಿ ಪೊನ್ನಕ್ಕ ಎಡನಾಡಿನ ಅಧಿಪನಾದ ಸತ್ಯವಾಕ್ಯ ನಾಲ್ಗೋಜನ ಮಗಳು. ಹೀಗೆ ನುಗುನಾಡಿನ ಮತ್ತು ಎಡನಾಡಿನ ಅಧಿಕಾರಿಗಳ ಸಂಬಂಧ ಬೆಸೆದು, ರವಿಗ-ಪೊನ್ನಕ್ಕ ದಂಪತಿಗಳಿಗೆ ಹುಟ್ಟಿದಳು ದೇಕಲೆ.</p>
		<p>ಶಾಸನದ ಕವಿ ಹೇಳುವಂತೆ, 'ಚಾರು ಚಾರಿತ್ತ್ರೆ, ನಯವಿನಯಾಕರೆ, ಗೋತ್ರಪವಿತ್ರೆ, ಶುಸೀಳ(ಸುಶೀಲ)ಯುಕ್ತೆ। ನಾರೀಜನರನ್ನಮೆನಿಪ ಪೊನ್ನಬ್ಬೆಗಂ ರವಿಗಂಗಂ ಪುಟ್ಟಿದ' ಮಗಳು ದೇಕಬ್ಬೆ. ದೇಕಬ್ಬೆಯನ್ನು ನವಿಲೆನಾಡಿನ, 'ಕುರುವನ್ದ' ವಂಶಕ್ಕೆ ಸೇರಿದ ಪೆರ್‍ವ್ವಯಿಲಿನ ಏಚನು ವಿವಾಹವಾದ.<sup><a epub:type="noteref" href="999-aside.xhtml#id-001.325">೧</a></sup></p>
		<p>ಉತ್ತಮ ಜಟ್ಟಿ (ಜಟ್ಟಿಗ)ಯಾಗಿದ್ದ ಈ ಏಚನು ಯಾವುದೋ ಸಂದರ್ಭದಲ್ಲಿ ಶೌರ್ಯದಿಂದ ತನ್ನ ದಾಯಿಗನನ್ನು ಇರಿಯುತ್ತಾನೆ. ಈ ಸಾವು ಹತ್ಯೆಯೆಂದು ಪರಿಗಣಿಸಲ್ಪಟ್ಟು ಏಚನನ್ನು ತಲಕಾಡಿಗೆ ಒಯ್ಯುತ್ತಾರೆ. ತಲಕಾಡು ಅಂದಿನ ಅರಸಿನ ರಾಜಧಾನಿಯಾಗಿದ್ದಿರಬೇಕು. ಆಕಾರಣದಿಂದಲೇ ಏಚನನ್ನು ಅಲ್ಲಿಗೆ ಕರೆದೊಯ್ದಿರಬೇಕು. ಅಲ್ಲಿ ಅರಸನು ಇವನನ್ನು ವಿಚಾರಣೆಗೊಳಪಡಿಸಿ, ಕೊಲೆಯ ಅಪರಾಧಕ್ಕೆ ಮರಣದಂಡನೆಯನ್ನು ವಿಧಿಸುತ್ತಿದ್ದ ಅಂದಿನ ನಿಯಮದಂತೆ, ಏಚನನ್ನು ಮರಣಶಿಕ್ಷೆಗೊಳಪಡಿಸುತ್ತಾನೆ.</p>
		<p class="myquote">"ಜೆಟ್ಟಿಗನ್ ಎನೆ ನೆಗರ್ದ ಅಹಿತ-ಘ।<br />ರಟ್ಟಂ ಸುಖಂ ಇರ್ದು ತನ್ನ ದಾಯಿಗರಂ ತ।<br />ಳ್ತು ಒಟ್ಟಜೆಯಿಂ ಇರಿದಡೆ ಅವನಂ।<br />ನೆಟ್ಟನೆ ತಲೆಕಾಡಲ್ ಉಯ್ದು ಕೊಂದಂ ನರಪಂ।।''</p>
		<p>ಹಠಾತ್ತನೆ ಬಂದೆರಗಿದ ಈ ಸುದ್ದಿಯನ್ನು ಕೇಳಿದ ದೇಕಲೆ, ತುಂಬಾ ದುಃಖಿಸುತ್ತಾಳೆ. ರವಿಗ-ದೇಕಬ್ಬೆಯರದು ಅನ್ಯೂನ್ಯ ದಾಂಪತ್ಯ; ಒಬ್ಬರನ್ನೊಬ್ಬರು ಮೆಚ್ಚಿ, ಬಯಸಿ, ಪ್ರೇಮಿಸಿ ಮದುವೆಯಾಗಿದ್ದಿರಬೇಕು. ಈ ತರುಣ ನವದಂಪತಿಗಳು ಒಬ್ಬರಿನ್ನೊಬ್ಬರನ್ನು ಬಿಟ್ಟಿರಲಾರದಷ್ಟು ಗಾಢವಾಗಿ ಪ್ರೀತಿಸುತ್ತಿದ್ದಿರಬೇಕು. ಈಗ ಆಕಾಶವೇ ಕಳಚಿಕೊಂಡು ತಲೆಯಮೇಲೆ ಬಿದ್ದಂತೆ ಆಗಿ, ತಾವಿಬ್ಬರೂ ಜೊತೆಗೂಡಿ ಕಟ್ಟಿಕೊಂಡ ಕನಸುಗಳೆಲ್ಲ ಕಣ್ಣೆದುರೇ ಪುಡಿಪುಡಿಯಾದುದನ್ನು ಕಂಡು ದೇಕಲೆಗೆ ಎದೆಯೊಡೆದಿರಬೇಕು. ರವಿಗನಿಲ್ಲದ ಬಾಳು ತನ್ನ ಪಾಲಿಗೆ ವ್ಯರ್ಥ, ಶೂನ್ಯ, ಬೇಡ ಎಂದೆನಿಸಿರಬೇಕು ಅವಳಿಗೆ. ಕಡುಗಲಿಯ ಮರಣವಾರ್ತೆಯನ್ನು ಕೇಳಿದ ದೇಕಬ್ಬೆಯು, ಗಂಡನು ಅಲ್ಲಿ ಸಾವಪ್ಪುವ ಮೊದಲೇ ತಾನೂ ಇಲ್ಲಿ ಪ್ರಾಣತ್ಯಾಗ ಮಾಡಲು ನಿರ್ಧರಿಸುತ್ತಾಳೆ; ಬೆಂಕಿಯ ಕೊಂಡಕ್ಕೆ ಹಾರಲು ತೊಡಗುತ್ತಾಳೆ.</p>
		<p>ಶಾಸನ ಹೇಳುತ್ತದೆ:</p>
		<p class="verse">"ಕಲಿಕಾಲವೇಳನ್ ಎನಿಸಿದ।<br />ಕಲಿಚಾಗಿಯನ್ ಇರಿದು ಕೊಂದರ್ ಎಂಬುದು ಮಾತಂ।<br />ಲಲಿತಾಂಗಿ ಕೇಳ್ದು ರವಿಗನ।<br />ಕುಲದೀಪಕಿ ಸಾಯಲ್ ಎಂದು ಕೊಂಡಕೆ ನಡೆದಳ್।।''<br />ಹೆಗ್ಗಡದೇವನ ಕೋಟೆಯ ದೇಕಬ್ಬೆ ಶಾಸನ</p>
		<p>ಆಕೆಯ ತಂದೆ ತಾಯಿಗಳು ಮತ್ತು ಹತ್ತಿರದ ಸಂಬಂಧಿಕರು ಆಕೆಯನ್ನು ತಡೆಯಲು ಯತ್ನಿಸುತ್ತಾರೆ. ಆಗ ವಿನಮ್ರಳಾಗಿ ದೇಕಬ್ಬೆ ಎದುರುಮಾತನಾಡುತ್ತಾಳೆ.</p>
		<p class="verse">"ತಂದೆಯುಂ ಅಬ್ಬೆಯುಂ ಒಡನೆಯ।<br />ಬಂಧುಗಳುಂ ಬಂದು, 'ಮಗಳೆ, ಸಾಯದೆ ಮಾಣ್ ನೀನ್'।<br />-ಎಂದ್ ಎಲ್ಲಂ ಕಾಲ್ ವಿಡಿದಡೆ ಅ।<br />ನಿಂದಿತೆ ದೇಕಬ್ಬೆ ಮುನಿದು, ಬಗ್ಗಿಸಿ, ನುಡಿದಳ್।।''</p>
		<p>ಹೇಳುತ್ತಾಳೆ: "ನುಗುನಾಡಿನ ಅಧಿಕಾರಿ ರವಿಗನ ಮಗಳೂ, ನವಿಲೆನಾಡಿನ ಅಧಿಕಾರಿಯ ಪತ್ನಿಯೂ ಆದ ನಾನು ಜೀವಿಸಿದ್ದೇ ಆದರೆ, ಅದರಿಂದ ಎರಡೂ ವಂಶದ ಕೀರ್ತಿಗೆ ಕಳಂಕ ಉಂಟಾಗುವುದು, ಎಂದು ನನ್ನ ಭಾವನೆ"- ಎಂದು ವಾದಿಸಿ, ಅವರನ್ನು ಒಪ್ಪಿಸುತ್ತಾಳೆ.</p>
		<p class="verse">ನುಗುನಾಡ ಅಧಿಪತಿ ರವಿಗನ।<br />ಮಗಳಾಗಿಯುಂ, ಅಂತೆ ನವಿಲೆನಾಡ ಅಧಿಪತಿಗೆ ಆಂ।<br />ನೆಗಳೆ ಸತಿಯಾಗಿ ಬಾಳ್ವುದು।<br />ಬಗೆದರ್ಪೆನೆ, ಕೊಟ್ಟ ಕೊಂಡ ಮನೆ-ಯಸಂ ಅಳಿಯಲ್।।''</p>
		<p>"ದಯಮಾಡಿ ನನ್ನನ್ನು ತಡೆಯಬೇಡಿ" ಎಂದು ಅಲ್ಲಿ ನೆರೆದ ಎಲ್ಲ ಜನರನ್ನು ಕೇಳಿಕೊಳ್ಳುತ್ತಾಳೆ.<sup><a epub:type="noteref" href="999-aside.xhtml#id-001.326">೨</a></sup></p>
		<p>ಅನಂತರ, ಆಕೆ ಅಲ್ಲಿನ ದೇವಸ್ಥಾನವೊಂದರಲ್ಲಿ ದೇವರ ನೈವೇದ್ಯ ಹಾಗೂ ನಂದಾದೀಪಕ್ಕಾಗಿ ಭೂಮಿ ಮತ್ತು ತೋಟವನ್ನು ದಾನವಾಗಿ ಕೊಟ್ಟು, ದೇವರದೇವನಿಗೆ ಪ್ರೀತಿಯಿಂದ ನಮಸ್ಕರಿಸಿ, ತನ್ನ ಈ ಸಾಹಸ ಕೃತ್ಯವನ್ನು ಜಗತ್ತೇ ಕೊಂಡಾಡುತ್ತಿರಲು, ಧಗಧಗನೆ ಉರಿಯುತ್ತಿರುವ ಬೆಂಕಿಯ ಕೊಂಡದೊಳಕ್ಕೆ ಪ್ರವೇಶಿಸಿ, ಪ್ರಾಣವನ್ನು ತ್ಯಜಿಸುತ್ತಾಳೆ.</p>
		<p class="verse">"ಆದರದಿಂದಂ ಭೂಮಿ, ಪೊಂಪುಟ್ಟಗೆ, ಪಸುಧನಮಂ ನೀಡುತಂ, ... ...<br />ದೇವರದೇವಂಗೆ ಅಳ್ತಿಯಿಂ ಕಯ್ಮುಗಿದು, ಉರಿವ ಉರಿಯಂ ಪೊಕ್ಕು,<br />ದೇಕಬ್ಬೆ ತನ್ನಂ ಧರೆಯೆಲ್ಲಂ ಮೆಚ್ಚಿ, ನಿಚ್ಚಂ ಪೊಗಳೆ ನೆಗಳುತುಂ<br />ದೇವಲೋಕಕ್ಕೆ ಪೋದಳ್।।''</p>
		<p>ಈ ಶಾಸನವು ಕರುಣ ರಸವೇ ಪ್ರಧಾನವಾಗಿರುವ, ಸುಲಭವಾದ ಹಳೆಗನ್ನಡದ ಪದ್ಯರೂಪದಲ್ಲಿದೆ. ಇಲ್ಲಿ ಕವಿಯಾದ 'ಮಲ್ಲ'ನನ್ನು 'ಕವಿರಾಜಬಾನ್ಧವ' ಎಂದು ವರ್ಣಿಸಲಾಗಿದೆ. ಶಾಸನದ ಕೊನೆಯ ಭಾಗದಲ್ಲಿ, "ಈ ದೇಕಲೆಯಂತಹ ನಾರೀರತ್ನ ಜಗತ್ತಿನಲ್ಲಿ ಇನ್ನಾರು ದೊರೆತಾರು? ಇಂಥ ಮಹಾಸತಿಯನ್ನು ಯಾರು ತಾನೇ ಮರೆಯಲು ಸಾಧ್ಯ?" ಎಂದು ಕವಿ ಓದುಗರನ್ನು ಹೀಗೆ ಪ್ರಶ್ನಿಸುತ್ತಾನೆ:</p>
		<p class="myquote">'ಶ್ರೀರಮಣಿ, ಗೌರಿ, ಶಚಿ, ಧಾರಿಣಿಯ ಪುತ್ರಿ, ರತಿ,<br />ಭೂರಮಣಿಯಂದದ ಸರೂಪ ಅರಿವು ಒಳ್ಪು ಔ।<br />ದಾರೆ, ಜಯಧಾರೆ, ಜಸಧಾರೆ, ನಯಧಾರೆ,<br />ಭಯಹಾರೆ, ಪತಿಭಕ್ತೆ, ಧೃತಶಕ್ತಿ-ಯೆನೆ ಸಂದ ಈ।<br />ವೀರನಿಧಿಯಂ, ಚಲದ ವಾರಿನಿಧಿಯಂ,<br />ಗುಣದ ಚಾರುನಿಧಿಯಂ, ನೆಗಳ್ದ ದೇಕಲೆಯನ್ ಇಂತೀ।<br />ನಾರೀಜನರನ್ನಮನ್ ಅದು ಆರು ಮರೆವರ್?<br />ಸಕಲ ಧಾರಿಣಿಯೊಳ್ ಇಂತು ವರಕಾಂತೆ ದೊರೆಯಾವಳ್?'</p>
		<p>ಟಿಪ್ಪಣಿ: ಇದು ಕ್ರಿ.ಶ. ೧೦೫೭ನೆಯ ವರ್ಷದ ಇಮ್ಮಡಿ ರಾಜೇಂದ್ರ ಚೋಳನ ಕಾಲಕ್ಕೆ ಸೇರಿದ ಶಾಸನ. ಆ ರಾಜನ ಆಳ್ವಿಕೆಯ ೬ನೆಯ ವರ್ಷದ ಅಂದರೆ, ಶಕ ೯೭೯, ಹೇಮ(ವಿ)ಳಂಬಿ ಸಂವತ್ಸರ, ಕಾರ್ತಿಕ ಬಹುಳ ದ್ವಾದಶಿ ಸೋಮವಾರ ಅಂದರೆ, ಅಕ್ಟೋಬರ್ ೨೭, ೧೦೫೭ರಲ್ಲಿ ಕೆತ್ತಿದ ಮಾಸ್ತಿ ಕಲ್ಲಿನ ಶಾಸನ. ಆ ಬೆಳತೂರು ಗ್ರಾಮಕ್ಕೆ ಪೂರ್ವ ಅಡ್ದ ಕಟ್ಟೆ ಹೊಲದಲ್ಲಿ ಬಿನಕಲಮ್ಮನ ಗುಡಿಯ ಬಳಿ ಇರುವ ಕಲ್ಲಿನಲ್ಲಿ ಇದನ್ನು ಕೆತ್ತಲಾಗಿದೆ.<sup><a epub:type="noteref" href="999-aside.xhtml#id-001.327">೩</a></sup>ಲೇಖನಕ್ಕೆ ಈ ಪೀಠಿಕೆಯಲ್ಲಿ ಕೊಟ್ಟ ವಿವರಗಳು ಆಧಾರವಾಗಿವೆ. ಇದೇ ಶಾಸನದ ಪದ್ಯ ಭಾಗ, ಕನ್ನಡಸಾಹಿತ್ಯ ಪರಿಷತ್ ಪ್ರಕಟಣೆಯಾದ 'ಕನ್ನಡ ಬಾವುಟ'ದಲ್ಲೂ (ಪುಟ ೭-೧೦), ಡಾ। ಎಂ. ಚಿದಾನಂದಮೂರ್ತಿಂiÀವರು 'ವೀರಗಲ್ಲುಗಳು ಮತ್ತು ಮಾಸ್ತಿಕಲ್ಲುಗಳು' (ಕನ್ನಡ ಮತ್ತು ಸಂಸ್ಕೃತಿ ನಿರ್ದೇಶನಾಲಯ ಪ್ರಕಟಣೆ, ೧೯೮೪) ಪುಸ್ತಕದಲ್ಲಿಯೂ (ಪುಟ ೩೫-೩೭), ಪ್ರಕಟವಾಗಿದೆ. ಈ ನನ್ನ ಲೇಖನದಲ್ಲಿ ಹಳಗನ್ನಡದಲ್ಲಿರುವ ಶಾಸನದ ಮೂಲಪಾಠವನ್ನು ಕೊಡುವಾಗ, ಓದುಗರ ಅನುಕೂಲಕ್ಕಾಗಿ ಪದವಿಭಾಗ ಮಾಡಿದ್ದೇನೆ; ವಿರಾಮ ಚಿಹ್ನೆ ಇತ್ಯಾದಿಗಳನ್ನು ನಾನು ಬಳಸಿದ್ದೇನೆ; ಮೂಲದಲ್ಲಿ ಹಾಗಿಲ್ಲ!)</p>
		<p>ಮಾಸ್ತಿಕಲ್ಲು ವೀರಗಲ್ಲುಗಳ ವೈಭವೀಕರಣ ಈ ಲೇಖನದ ಮೂಲ ಉದ್ದೇಶ ಅಲ್ಲ. ಈ ಸ್ಮಾರಕಗಳ ಹಿನ್ನೆಲೆಯ ವಿಚಾರ ಬಹು ಸೂಕ್ಷ್ಮಗ್ರಾಹಿಯಾದದ್ದು. ಇದನ್ನು ಕುರಿತು ಆಲೋಚನೆಗೆ ಒಳ್ಳೆಯ ಆಹಾರವಾಗುವದೆಂದು ತಿಳಿದು, ಈ ಲೇಖನಕ್ಕೆ ಡಾ। ಎಂ. ಚಿದಾನಂದಮೂರ್ತಿಂiÀವರು 'ವೀರಗಲ್ಲುಗಳು ಮತ್ತು ಮಾಸ್ತಿಕಲ್ಲುಗಳು' ಪುಸ್ತಕದಲ್ಲಿ, (ಕೊನೆಯಲ್ಲಿ ಪುಟ ೪೪-೪೫ರಲ್ಲಿ), 'ಮಾಸ್ತಿಕಲ್ಲು, ಸಹಗಮನ ಮತ್ತು ಆತ್ಮಹತ್ಯೆ'ಯ ಬಗ್ಗೆ ಬರೆದ ಮಾತುಗಳನ್ನು ಇಲ್ಲಿ ಉಲ್ಲೇಖಿಸಲು ಬಯಸುತ್ತೇನೆ:</p>
		<p>"ಈ ದಿನ ಸಹಗಮನ ಬಹುತೇಕ ಮರೆಯಾಗಿದೆ. ಸಹಗಮನ ಮತ್ತು 'ಗರುಡ' ಪದ್ಧತಿಗಳೆರಡೂ ಆತ್ಮಹತ್ಯೆಗಳು. ಎರಡರ ಮೂಲದಲ್ಲೂ ಒಂದೇ ಬಗೆಯಾದ ಭಾವವಿದೆ; ತನ್ನನ್ನು ಸಾಕಿದ ಒಡೆಯನ (ಗಂಡ ಅಥವಾ ರಾಜನ) ಮೇಲಿನ ಭಕ್ತಿ, ಕೃತಜ್ಞತೆಗಳ ಸಂಕೇತ ಇವು. ಈ ಪದ್ಧತಿಗಳ ಬಗ್ಗೆ ಆಧುನಿಕರಾದ ನಮಗೆ ನಾಚಿಕೆಯಾಗುವುದಿಲ್ಲವೆ? ಯಾರೋ ಸತ್ತರೆಂದು ಉಳಿದವರು ಅವರಿಗಾಗಿ ಆತ್ಮಹತ್ಯೆ ಮಾಡಿಕೊಳ್ಳುವ ಸಂಗತಿ ತಲೆ ತಗ್ಗಿಸುವಂತಹುದಲ್ಲವೆ? ಗಂಡ ಸತ್ತಮೇಲೆ ಹೇಗೋ ಜೀವನ ಮಾಡಿಕೊಂಡಿರಬಹುದಾಗಿದ್ದ ನೂರಾರು ಜನ ಮುಗ್ಧೆಯರು ಯಾವುದೋ ಕುರುಡುನಂಬಿಕೆಗಾಗಿ ಅಥವಾ ಸಮಾಜದ ನೈತಿಕ ಒತ್ತಾಯ ದಿಂದಾಗಿ ಸಾಯುವಂತೆ ಮಾಡಿದ್ದು ಅನಾಗರೀಕ ಅಲ್ಲವೆ? 'ಗರುಡ' ವೀರಗಲ್ಲುಗಳು, ಮಾಸ್ತಿಕಲ್ಲುಗಳು ಅಂತಹ ದುರ್ದೈವಿಗಳ ಕರುಣಾಜನಕ ಸ್ಮಾರಕಗಳಲ್ಲವೆ? ಈ ಪ್ರಶ್ನೆಗಳು ಆಧುನಿಕರಾದ ನಮ್ಮನ್ನು ಎದುರಿಸುತ್ತವೆ. ಈದಿನ ಸಹಗಮನ ಪದ್ಧತಿ ಹೋದದ್ದರ ಬಗ್ಗೆ ಚಿಂತಿಸುವವರು ಯಾರೂ ಇಲ್ಲ. ಅದರ ಬದಲು, ಇನ್ನೂ ವಯಸ್ಸಿದ್ದರೆ ವಿಧವೆ ಇನ್ನೊಂದು ಮದುವೆ ಮಾಡಿಕೊಳ್ಳುವುದಕ್ಕೂ ಪ್ರೋತ್ಸಾಹವಿದೆ. ಇಂತಹ ಸಮಯದಲ್ಲಿ ನಮಗೆ ಸಹಗಮನ ಪದ್ಧತಿ ಕ್ರೂರವೂ ರಾಕ್ಷಸೀಯವೂ ಖಂಡನೀಯವೂ ಆಗಿ ಕಾಣಿಸಬಹುದು.ಈ ಬಗ್ಗೆ ಬರೆಯುವುದು ಅಥವಾ ಅರ್ಥವಾಗುವಂತೆ ಬರೆಯುವುದು ಬಹಳ ಕಷ್ಟವಾಗಿದೆ. ಅದಕ್ಕಿಂತ ನನ್ನ ಅನಿಸಿಕೆಗಳನ್ನು ನಾನೇ ಅರ್ಥ ಮಾಡಿಕೊಳ್ಳುವುದು ಇನ್ನೂ ಕಷ್ಟವಾಗಿದೆ. ಸಹಗಮನ ಪದ್ಧತಿ ಅನಾಗರೀಕ ಪದ್ಧತಿ ಎಂದು ನನ್ನ ಒಂದು ಮನಸ್ಸು ಹೇಳಿದರೂ, ಸಹಗಮನ ಮಾಡಿದವರ ಬಗ್ಗೆ ಮಾತ್ರ ಗೌರವ, ಪ್ರಶಂಸೆಗಳು ಕಡಿಮೆಯಾಗುವುದಿಲ್ಲ. ಇಲ್ಲಿ ಏನು ನಡೆಯಿತು ಎಂಬುದಕ್ಕಿಂತ ಹಾಗೆ ನಡೆಯಲು ಇದ್ದ ಪ್ರಚೋದನೆ ಮುಖ್ಯವಾಗುತ್ತದೆ. ಗರುಡರಾಗಲಿ, ಮಾಸ್ತಿಯರಾಗಲಿ ಯಾವುದೋ ಆದರ್ಶಕ್ಕಾಗಿ ತಮ್ಮನ್ನು ತಾವು ಬಲಿಕೊಟ್ಟುಕೊಂಡವರು. ಆ ಆದರ್ಶದ ಮುಂದೆ ಸಾವೂ ಕೂಡ ಕ್ಷುದ್ರವಾಗಿ ತೋರಿತು. ದೇಹಾಭಿಮಾನ ಬಾಳಬೇಕೆಂಬ ಬಯಕೆ ಮನುಷ್ಯನಿಗೆ ತೀರಾ ಸಹಜ. ಒಂದು ಆದರ್ಶ ಇವನ್ನು ಹಿಂದಕ್ಕೆ ಹಾಕಬೇಕಾದರೆ, ಆ ಆದರ್ಶಕ್ಕಿಂತ ಅದನ್ನು ವಾಸ್ತವವಾಗಿ ನಂಬಿ ನಡೆದ ವ್ಯಕ್ತಿಗಳು ಪೂಜನೀಯರಾಗುತ್ತಾರೆ. ಹೀಗೆ ಹೇಳುವಾಗ, ಅನೇಕ ಹೆಣ್ಣುಗಳ ಕಣ್ಣೀರಿನ ಅನುಕ್ತ ಕಥೆಯನ್ನು ಮರೆಯಲು ಸಾಧ್ಯವಿಲ್ಲ. ಎಲ್ಲಿ ಬಲವಂತದಿಂದ ಸಹಗಮನ ನಡೆದಿದೆಯೋ ಅದು ನಿಜವಾಗಿಯೂ ಖಂಡನಾರ್ಹ. ಆದರೆ, ತಾವು ಉದಾತ್ತವೆಂದು ನಂಬಿದ ಆದರ್ಶಕ್ಕಾಗಿ ಯಾವ ಹೆಣ್ಣುಮಗಳು ತನ್ನನ್ನು ಆತ್ಮಾರ್ಪಣೆ ಮಾಡಿಕೊಂಡಳೋ ಆಕೆ ಸಾಮಾನ್ಯಳಲ್ಲ. ಆಕೆಯ ನಿಶ್ಚಲತೆ, ದೃಡನಿರ್ಧಾರ, ಶ್ರದ್ಧೆಗಳು ಗೌರವಾರ್ಹವಾದುವು. ಸತಿ ಆದವರು ನಮ್ಮ ಮನಸ್ಸನ್ನು ಕುಲುಕುತ್ತಾರೆ. ಏಕೆಂದರೆ, ಅವರು ಅತ್ಯುನ್ನತ ತ್ಯಾಗದ ಸಂಕೇತಗಳು.''</p>
	</section>
	<section class="level1 numbered" epub:type="chapter" role="doc-chapter" id="id-P1.21">
		<p class="text-center"><strong>ಏನು ಏನೂ ಬೇಡವೇ ಬೇಡ?</strong></p>
		<p class="verse">ಇಚ್ಛೇತ್ ಚೇದ್ ವಿಪುಲಾಂ ಮೈತ್ರೀಂ,<br />ತತ್ರ ತ್ರೀಣಿ ನ ಕಾರಯೇತ್।<br />ವಾಗ್ವಾದಂ ಅರ್ಥಸಂಬಂಧಂ,<br />ತತ್ ಪತ್ನೀ ಪರಿಭಾಷಣಮ್।।</p>
		<p class="verse-author"><em>-ಸುಭಾಷಿತ ರತ್ನಭಾಂಡಾಗಾರ ೧೫೮:೨೨೭</em></p>
		<p class="myquote">ಬಿರುಕು ಬೀಳದೆ ಸ್ನೇಹ ಕೊನೆವರೆಗೆ ಗಟ್ಟಿ ಇರಬೇಕೇನು?-<br />ಈ ಮೂರೂ ನಡೆಯದೊಲು ನೋಡಿಕೋ,<em>ಥೋಡಾ;</em><br />ಒಣ ಜಗಳಕೆಡೆಬೇಡ, ಸಾಲ ಮಾಡಲು ಕೊಡಲೂ ಬೇಡ;<br />ಅವನ ಹೆಂಡತಿಯೊಡನೆ ಒಬ್ಬನೇ ಕುಳಿತು ಹರಟಬೇಡ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಓದುವುದಕ್ಕಾಗಿ ಅಮೆರಿಕಾಕ್ಕೆ ಹೋಗುವುದು</h1>
		<p>ತಿಳುವಳಿಕೆಯನ್ನ ಹೆಚ್ಚಿಸಿಕೊಳ್ಳುವ ಉತ್ಕಟ ಅಭಿಲಾಷೆ ಇರುವ ಎಲ್ಲಾ ಬಗೆಯ ವಿದ್ಯಾರ್ಥಿಗಳಿಗೂ ಸಾಮಾನ್ಯವಾಗಿ ಒಂದು ಕನಸು ಇರುತ್ತದೆ. ಎಲ್ಲೆಲ್ಲಿ ಹೋಗಬಹುದೋ ಅಲ್ಲೆಲ್ಲಾ ಹೋಗಿ ಓದಬೇಕು, ಜ್ಞಾನವನ್ನು ಸಂಪಾದಿಸಿ ಕೊಳ್ಳಬೇಕು ಅಂತ. ಹೆಚ್ಚು ಹೆಚ್ಚು ಓದಿದರೆ ಜೀವನದಲ್ಲಿ ಆರ್ಥಿಕವಾಗಿ ಅನುಕೂಲಗಳು ಯಥೇಚ್ಚ ಒದಗುತ್ತವೆ ಎಂಬ ಮಾತು ಬೇರೆ. ಒಳ್ಳೆಯ ಬೆಳಕು ಹತ್ತಾರು ಕಡೆಯಿಂದ ನಮ್ಮತ್ತ ಬರುವ ಹಾಗೆ ನಮ್ಮ ಮನೆಯ ಕಿಟಕಿ ಬಾಗಿಲುಗಳನ್ನ ತೆರೆದಿಟ್ಟುಕೊಳ್ಳುವುದು ಒಂದು ಕ್ರಮ. ಬೆಳಕು ಬರುವ ಕಡೆಯೇ ಹೋಗಿ ಅದನ್ನು ಪಡೆದುಬರುವುದು ಇನ್ನೊಂದು ಕ್ರಮ. ಈ ದೃಷ್ಟಿಯಲ್ಲಿ ತಿಳಿವಿನ ಹಂಬಲ ಇರುವ ಹಲವು ಜನ, ವಯಸ್ಸು ಎಷ್ಟೇ ಇರಲಿ, ಓದಲು ಹೊರದೇಶಗಳಿಗೆ ಹೋಗಿ ಬರಲು ಪ್ರಯತ್ನಿಸುತ್ತಾರೆ. ಅವರ ಪ್ರಯತ್ನಗಳು ಫಲಕಾರಿಯೂ ಆಗುತ್ತವೆ. ಅವರವರ ಶ್ರದ್ಧಾಪೂರ್ಣ ಪ್ರಯತ್ನಗಳನ್ನ ಅನುಸರಿಸಿ ಅನುಗುಣವಾಗಿ, ಅವರವರಿಗೆ ಆಯಾಯ ಪ್ರಮಾಣದಲ್ಲಿ ಸಿದ್ಧಿ ದೊರಕುತ್ತದೆ.</p>
		<p>ಏನೇ ಕೆಲಸ ಮಾಡಲು ಹೊರಟರೂ ಅದಕ್ಕೆ ಪೂರ್ವಭಾವಿಯಾಗಿ ತಯಾರಿ ನಡೆಸಿಕೊಳ್ಳುವುದು ಬಹಳ ಮುಖ್ಯ. ಯಾವ ಕೆಲಸಕ್ಕಾದರೂ ಚೆನ್ನಾಗಿ ಯೋಚನೆ ಮಾಡಿ, ಯೋಜಿಸಿ ಪೂರ್ವಾಪರಗಳನ್ನ ಲೆಕ್ಕ ಹಾಕಿ, ಮಾಡಬೇಕಾದುದನ್ನ, ಮಾಡಿದುದರಿಂದ ಆಗಬಹುದಾದನ್ನ ಮನಸ್ಸಿನಲ್ಲಿಯೇ ಗುಣಾಕಾರ ಹಾಕಿ ತಯಾರಿ ಮಾಡಿಕೊಳ್ಳುವುದು ಒಂದು ಆರೋಗ್ಯಕರ ಕ್ರಮ. ಹೆಚ್ಚು ಪರಿಚಿತವಲ್ಲದ ಬೇರೆ ಕಡೆ ಹೋಗಿ, ಇದ್ದು, ಓದಿ ಬರುವುದಕ್ಕೂ ಇದು ಅನ್ವಯಿಸುತ್ತದೆ. ಹಾಗಾದರೆ ಈ ಬಗೆಯ ಕನಸು ಕಟ್ಟಿಕೊಂಡ ವಿದ್ಯಾರ್ಥಿಗಳು ಏನೇನು ಮಾಡಬಹುದು ಎಂಬುದನ್ನ ಈಗ ಆಲೋಚಿಸೋಣ.</p>
		<p>ಅಮೆರಿಕಾಕ್ಕೆ ಓದಲು ಹೋಗುವ ವಿದ್ಯಾರ್ಥಿಗಳ ಪೈಕಿ ಉನ್ನತ ವ್ಯಾಸಂಗಕ್ಕೆಂದು ಹೋಗುವವರ ಸಂಖ್ಯೆಯೇ ಜಾಸ್ತಿ. ಎಲ್ಲೋ ಕೆಲವರು, ಬೆರಳೆಣಿಕೆಯಷ್ಟು ಜನ, ಪ್ರಾರಂಭಿಕ ಶಿಕ್ಷಣಕ್ಕೂ ಸಹ ಅಮೆರಿಕಾಕ್ಕೆ ಹೋಗುವುದುಂಟು. ಅಂತಹವರ ವಿಚಾರವನ್ನ ಆಮೇಲೆ ಯೋಚಿಸೋಣ. ಸಾಮಾನ್ಯವಾಗಿ ಭಾರತದಲ್ಲಿ ಶಿಕ್ಷಣ ಪಡೆದು, ಒಂದು ಪದವಿಯನ್ನ ಗಳಿಸಿ ಇನ್ನೂ ಹೆಚ್ಚಿನ ವ್ಯಾಸಂಗಕ್ಕಾಗಿ ಅತ್ತ ಹೋಗುವವರೇ ಹೆಚ್ಚು. ಪದವಿಗಳಿಸಿದವರನ್ನ ಹಿಂದೆ ನಮ್ಮಲ್ಲಿ 'ಸ್ನಾತಕರು' ಎಂದು ಕರೆಯುತ್ತಿದ್ದ ವಾಡಿಕೆ ಇತ್ತು. ಈ ಕಾರಣಕ್ಕೆ ಸ್ನಾತಕೋತ್ತರ ವ್ಯಾಸಂಗಕ್ಕಾಗಿ ವಿದೇಶಕ್ಕೆ ಹೋಗುತ್ತಾರೆ ಎಂಬ ಮಾತು ಪ್ರಚಲಿತವಾಯಿತು. ಹೀಗೆ ಮೂಲಭೂತವಾದ ಒಂದು ಪದವಿ (ಡಿಗ್ರಿ) ಗಳಿಸಿಕೊಂಡು ನಂತರ ಓದನ್ನು ಮುಂದುವರೆಸುವುದಕ್ಕೆ 'ಗ್ರ್ಯಾಜುಯೇಟ್ ಸ್ಟಡೀಸ್' ಎಂದು ಅಲ್ಲಿ ಹೇಳುವುದುಂಟು. ಕೆಲವರು ಇಲ್ಲಿ ಒಂದಕ್ಕಿಂತ ಹೆಚ್ಚು ಪದವಿಗಳನ್ನ ಗಳಿಸಿ, ಪಿಎಚ್‍ಡಿವರೆಗೂ ಓದಿ, ಇನ್ನೂ ಹೆಚ್ಚಿನ ಶಿಕ್ಷಣಕ್ಕಾಗಿ ಅಲ್ಲಿಗೆ ಹೋಗ ಬಯಸಬಹುದು. ತಮ್ಮ ತಮ್ಮ ಕ್ಷೇತ್ರದಲ್ಲಿ ಇನ್ನೂ ಹೆಚ್ಚಿನ ಪರಿಣತಿಗಾಗಿ ಅಲ್ಪಾವಧಿಯ ವ್ಯಾಸಂಗಕ್ಕಾಗಿ ಸಹ ಹೋಗಬಯಸಬಹುದು. ಒಟ್ಟಿನಲ್ಲಿ ಇವರೆಲ್ಲರೂ ಓದಲು ಹೋಗುವ ವಿದ್ಯಾರ್ಥಿಗಳೇ. ಹೀಗೆ ವಿದ್ಯಾರ್ಹತೆ ಒಂದಿದ್ದರೆ ಸಾಕು, ಅಲ್ಲಿಗೆ ಹೋಗುವ ವಿದ್ಯಾರ್ಥಿಗಳಿಗೆ ಹೆಣ್ಣು-ಗಂಡೆಂಬ ವ್ಯತ್ಯಾಸ ಇಲ್ಲ; ಜಾತಿ, ಮತ, ಪಂಥ, ನಂಬುಗೆ, ಮೈಬಣ್ಣ-ಗಳ ಭೇದಭಾವದ ಗೊಡವೆಯೂ ಇಲ್ಲ; ವಯಸ್ಸಂತೂ ಅಡ್ಡ ಬರುವುದೇ ಇಲ್ಲ. ಯಾವ ವಯಸ್ಸಿನಲ್ಲಾದರೂ ವ್ಯಾಸಂಗ ಮುಂದುವರಿಸಲು ಅಲ್ಲಿ ಅವಕಾಶವಿದೆ.ಅಮೆರಿಕಾದಲ್ಲಿ ವ್ಯಾಸಂಗ ನಡೆಯುವುದೆಲ್ಲಾ ಇಂಗ್ಲಿಷ್ ಮಾಧ್ಯಮದಲ್ಲೇ. ಈ ಕಾರಣಕ್ಕಾಗಿ ಅಲ್ಲಿಗೆ ಹೋಗುವ ವಿದ್ಯಾರ್ಥಿಗೆ ಇಂಗ್ಲಿಷಿನ ಸಾಮಾನ್ಯ ವ್ಯಾವಹಾರಿಕ ಜ್ಞಾನ ಇರಬೇಕು. ನೀವು ಇಲ್ಲಿ ಓದುವಾಗ, ನಿಮ್ಮ ಪಠ್ಯಕ್ರಮದಲ್ಲಿ, ಇಂಗ್ಲಿಷನ್ನು ಒಂದು ಭಾಷೆಯಾಗಿ ಅಭ್ಯಸಿಸಿರಬಹುದು, ಇಲ್ಲವೇ ಇಂಗ್ಲಿಷ್ ಮಾಧ್ಯಮದಲ್ಲೇ ನೀವು ಓದಿರಲೂಬಹುದು. ಇದೇನೇ ಇದ್ದರೂ, ನಿಮ್ಮ ಇಂಗ್ಲಿಷ್ ತಿಳುವಳಿಕೆಯ ಬಗ್ಗೆ ಅಮೆರಿಕಾದವರೇ ನಡೆಸುವ ಒಂದು ಇಂಗ್ಲಿಷ್ ಪರಿಕ್ಷೆಯನ್ನ ಎದುರಿಸಲು ನೀವು ಸಿದ್ಧರಿರಬೇಕು. ಈ ಪರೀಕ್ಷೆಗೆ "ಟೆಸ್ಟ್ ಆಫ್ ಇಂಗ್ಲಿಷ್ ಆ್ಯಸ್ ಎ ಫಾರೀನ್ ಲಾಂಗ್ವೇಜ್" ಅಥವಾ ಸಂಕ್ಷಿಪ್ತವಾಗಿ 'ಟೊಯಫೆಲ್' ಎನ್ನುತ್ತಾರೆ. ಕೆಲವರ ಬಾಯಲ್ಲಿ ಇದು "ಟೊಫೆಲ್" ಸಹ ಆಗಿರುವುದುಂಟು. ಹೆಚ್ಚು ಕಡಿಮೆ ಇದು ಎಲ್ಲರೂ ಕಡ್ಡಾಯವಾಗಿ ತೆಗೆದುಕೊಳ್ಳಬೇಕಾದ ಪರೀಕ್ಷೆ. ಅಮೆರಿಕಾದ ಎಲ್ಲಾ ವಿಶ್ವವಿದ್ಯಾನಿಲಯಗಳ ಮಾನ್ಯತೆ ಪಡೆದ, ಒಂದು ಅಮೆರಿಕಾದ ಶಿಕ್ಷಣ ಸಂಸ್ಥೆ ಈ ಪರೀಕ್ಷೆಯನ್ನ ಪ್ರಪಂಚಾದ್ಯಂತ ನಡೆಸುತ್ತದೆ. ಭಾರತದಲ್ಲೂ ಸಹ, (ಕರ್ನಾಟಕದಲ್ಲೂ ಕೂಡಾ) ಈ ಪರೀಕ್ಷೆಯ ಕೇಂದ್ರಗಳು ಇವೆ. ಈ ಪರೀಕ್ಷೆಯ ಕೇಂದ್ರಗಳ ವಿವರಗಳು ಸಾಮಾನ್ಯವಾಗಿ ಭಾರತದ ಎಲ್ಲಾ ಪ್ರಮುಖ ಕಾಲೇಜುಗಳಲ್ಲೂ ಸಿಗುತ್ತವೆ.</p>
		<p>ಅಚ್ಚುಕಟ್ಟಾಗಿ, ನಿಷ್ಪಕ್ಷಪಾತವಾಗಿ, ಕಟ್ಟುನಿಟ್ಟಾಗಿ ಈ ಪರೀಕ್ಷೆಗಳು ನಿಗದಿತ ರೂಪದಲ್ಲಿ ನಡೆಯುತ್ತವೆ. ಈ ಪರೀಕ್ಷೆಯ ಉದ್ದೇಶ ಏನು?, ಈ ಪರೀಕ್ಷೆಯನ್ನ ತೆಗೆದುಕೊಳ್ಳಲು ಯಾರು ಯಾರು ಅರ್ಹರು?, ಪರೀಕ್ಷೆಯ ರೂಪರೇಷೆ, ವಿಧಿವಿಧಾನ ಹೇಗಿರುತ್ತದೆ?, ಒಂದು ಮಾದರಿ ಪ್ರಶ್ನೆ ಪತ್ರಿಕೆ ಹೇಗಿರುತ್ತದೆ?, ಪೂರ್ವಸಿದ್ಧತೆ ಹೇಗೆ ಮಾಡಿಕೊಳ್ಳಬೇಕು?, ಪರೀಕ್ಷೆಯ ಕೇಂದ್ರಗಳು ಎಲ್ಲೆಲ್ಲಿ ಇವೆ?, ಪರೀಕ್ಷೆಯ ದಿನಾಂಕಗಳು ಯಾವುವು?, ಪರೀಕ್ಷೆಗೆ ಕೂರಲು ಆವೇದನ ಅರ್ಜಿ (ಅಪ್ಲಿಕೇಷನ್ ಫಾರಂ) ಪತ್ರ ಹೇಗಿರುತ್ತದೆ?, ಅದನ್ನು ತುಂಬಿಸಿ ಕಳಿಸಲು ಕೊನೆಯ ದಿನಾಂಕಗಳು ಯಾವುವು?, ಎಲ್ಲಿಗೆ ಕಳುಹಿಸಬೇಕು?, ಪರೀಕ್ಷಾ ಶುಲ್ಕ ಎಷ್ಟು? ಇತ್ಯಾದಿ ಈ ಎಲ್ಲಾ ವಿವರಗಳು ಈ 'ಟೊಫೆಲ್' ನಡೆಸುವ ಶಿಕ್ಷಣ ನಡೆಸುವ ಶಿಕ್ಷಣ ಸಂಸ್ಥೆಯು ಹಂಚುವ ಪುಟ್ಟ ಪುಸ್ತಕದಲ್ಲಿ ಇರುತ್ತವೆ. ಈ "ಬ್ರೋಷರ್" ಪುಸ್ತಕ ಉಚಿತವಾಗಿ ನಿಮಗೆ ಪರೀಕ್ಷಾ ಕೇಂದ್ರಗಳಲ್ಲಿ ಸಿಗುತ್ತದೆ.</p>
		<p>ಒಂದು ಮುಖ್ಯವಾದ ವಿಷಯ: ನಿಮ್ಮ ಪರೀಕ್ಷೆಯ ಫಲಿತಾಂಶಗಳನ್ನು ನೇರವಾಗಿ ಅಮೆರಿಕಾದ ಯಾವ ಯಾವ ವಿಶ್ವವಿದ್ಯಾನಿಲಯಗಳಿಗೆ ಕಳುಹಿಸಿಕೊಡಲು ನೀವು ಅಪೇಕ್ಷಿಸುತ್ತೀರಿ? ಎಂಬುದನ್ನು ಮೊದಲೇ ನಿರ್ಧರಿಸಿಕೊಂಡು, ನೀವು ನಿಮ್ಮ ಪರೀಕ್ಷೆಯ ಅಪ್ಲಿಕೇಷನ್ ಫಾರಂನಲ್ಲಿಯೇ ಬರೆದಿರಬೇಕು. ಪರೀಕ್ಷೆ ನಡೆಸುವ ಶಿಕ್ಷಣ ಸಂಸ್ಥೆಯೇ ನಿಮ್ಮ ಫಲಿತಾಂಶಗಳನ್ನ, ಅದು ಪ್ರಕಟವಾದ ಕೂಡಲೇ, ಆಯಾಯ ವಿಶ್ವವಿದ್ಯಾನಿಲಯಗಳಿಗೆ ಕಳುಹಿಸಿಕೊಡುತ್ತದೆ. ಅಂಕಪಟ್ಟಿಯನ್ನು ಆ ವಿಶ್ವವಿದ್ಯಾನಿಲಯಗಳಿಗೆ ನೀವು ಮತ್ತೆ ಕಳುಹಿಸುವ ಅಗತ್ಯವಿಲ್ಲ; ನೀವು ಕಳಿಸಿದರೆ ಅವರುಗಳು ಅದನ್ನು ಸ್ವೀಕರಿಸುವುದೂ ಇಲ್ಲ, ಪರಿಗಣಿಸುವುದೂ ಇಲ್ಲ! ಈ ಕಾರಣಕ್ಕಾಗಿ, ಪರೀಕ್ಷೆಗೆ ಕುಳಿತುಕೊಳ್ಳುವ ಮುನ್ನ, ವಿದ್ಯಾರ್ಥಿಗಳು ಪೂರ್ವಸಿದ್ಧತೆ ಮಾಡಿಕೊಳ್ಳುತ್ತೀರಲ್ಲಾ, ಆವಾಗಲೇ ನೀವು ಯಾವ ಯಾವ ವಿಶ್ವವಿದ್ಯಾಲಯಕ್ಕೆ/ಗಳಿಗೆ ಓದಲು ಹೋಗಬಯಸುತ್ತೀರಿ ಅಥವಾ ಹೋಗುವ ಸಾಧ್ಯತೆ ಇದೆ ಎಂಬುದನ್ನ ಖಚಿತಪಡಿಸಿಕೊಂಡಿರಬೇಕು. ಮತ್ತು ಪರೀಕ್ಷೆಯ ಅರ್ಜಿಯಲ್ಲಿ ಸರಿಯಾಗಿ, ತಪ್ಪಿಲ್ಲದೇ ನಮೂದಿಸಿರಬೇಕು. ಇಲ್ಲದಿದ್ದರೆ ಅನವಶ್ಯಕವಾಗಿ ಪರದಾಡ ಬೇಕಾಗುತ್ತದೆ.</p>
		<p>ಒಂದು ಪಕ್ಷ, ಪರೀಕ್ಷೆ ಮುಗಿದ ಮೇಲೆ ಇನ್ನಾವುದಾದರೂ ಹೆಚ್ಚಿಗೆ ವಿಶ್ವವಿದ್ಯಾನಿಲಯಗಳಿಗೆ ನಿಮ್ಮ ಅಂಕಪಟ್ಟಿಯನ್ನ ಕಳುಹಿಸಲು ಆ ಪರೀಕ್ಷೆಯ ಶಿಕ್ಷಣ ಸಂಸ್ಥೆಗೆ ನೀವು ಪ್ರಾರ್ಥಿಸಿಕೊಳ್ಳುವುದಾದರೆ, ಅದಕ್ಕಾಗಿ ಹೆಚ್ಚುವರಿ ಶುಲ್ಕವನ್ನು ಕೊಡಬೇಕಾಗುತ್ತದೆ. ಈ ದುಬಾರಿ ವೆಚ್ಚವನ್ನ ತಪ್ಪಿಸಿಕೊಳ್ಳಲು ವಿದ್ಯಾರ್ಥಿಗಳು ತಾವು ಯಾವ ವಿಶ್ವವಿದ್ಯಾನಿಲಯಕ್ಕೆ ಓದಲು ಹೋಗಬಹುದೆಂದು ಮೊದಲೇ ನಿರ್ಧರಿಸಿಕೊಂಡಿರುತ್ತಾರೆ. ಇದು ಹೇಗೆ ಸಾಧ್ಯ?, ಇದಕ್ಕಾಗಿ ಏನೇನು ತಯಾರಿ ನಡೆಸಬೇಕು? ಕೆಲವರಿಗೆ 'ಯುದ್ಧಕಾಲೇ ಶಸ್ತ್ರಾಭ್ಯಾಸ' ಮಾಡಿ ಅಭ್ಯಾಸ; ಇನ್ನು ಕೆಲವರೋ, 'ಯುದ್ಧೇ ಶಸ್ತ್ರಾಭ್ಯಾಸ' ಮಾಡುವವರು. ಹೀಗೆ ಮಾಡಬೇಡಿ. ಏಕೆಂದರೆ, ಮಾಹಿತಿಯನ್ನು ಸಂಗ್ರಹಿಸಿ, ಪೂರ್ವಭಾವಿಯಾಗಿ ನೀವು ಎಷ್ಟೆಷ್ಟು ತಯಾರಿ ನಡೆಸಿಕೊಳ್ಳುತ್ತೀರೋ ಅಷ್ಟಷ್ಟು ಪ್ರಮಾಣದಲ್ಲಿ ನಿಮಗೆ ಪ್ರತಿಫಲ; ಅಷ್ಟಷ್ಟು ಪ್ರಮಾಣದಲ್ಲಿ ನಿಮಗೆ ಜಯ ಸಿಗುತ್ತದೆ. ಅಷ್ಟಷ್ಟು ಪ್ರಮಾಣದಲ್ಲಿ ನಿಮ್ಮ ಪ್ರಯತ್ನದಲ್ಲಿ ನೀವು ಸಫಲರಾಗುತ್ತೀರಿ, ಇಲ್ಲಿ ಅಡ್ದದಾರಿ ಇಲ್ಲ; 'ಷಾರ್ಟ್ ಕಟ್' ಎಂಬುದು ಖಂಡಿತಾ ಇಲ್ಲ!</p>
		<p><strong>ಮಾಹಿತಿಯನ್ನು ಹೇಗೆ ಸಂಗ್ರಹಿಸಬೇಕು?</strong></p>
		<p>ನೀವು ಈಗಾಗಲೇ ಮಾಡಿಕೊಂಡಿಲ್ಲದಿದ್ದರೆ, ಆದಷ್ಟು ಬೇಗ 'ಕಂಪ್ಯೂಟರ್ ಬಳಸುವ ಸಾಮಾನ್ಯ ಜ್ಞಾನ'ವನ್ನು ನೀವು ಕರಗತಮಾಡಿಕೊಳ್ಳಬೇಕು. ನಾನು ಹೇಳುತ್ತಿರುವುದು 'ಸಾಮಾನ್ಯ ಜ್ಞಾನ' ಅಷ್ಟೇನೇ. ಪರಿಣತಿಯೇನಲ್ಲ. ಪರಿಣತರಾಗಿದ್ದರೆ, 'ಕಂಪ್ಯೂಟರ್ ಎಕ್ಸ್‍ಪರ್ಟ' ನೀವಾಗಿದ್ದರೆ ಸಂತೋಷವೇ. ಆದರೆ, ಹಾಗೇ ಈಗಲೇ ಹಾಗೆ ಆಗಿರಲೇ ಬೇಕೆಂಬ ನಿಯಮವೇನಿಲ್ಲ. 'ಕಂಪ್ಯೂಟರ್ ಬಳಸುವ ಸಾಮಾನ್ಯ ಜ್ಞಾನ' ನಿಮಗಿದೆಯೆಂದರೆ ಈಗ ಸಾಕು. ಮುಂದೆ ಬೇಕಾದುದುದನ್ನೆಲ್ಲಾ ನೀವೇ ಕರಗತ ಮಾಡಿಕೊಂಡುಬಿಡುತ್ತೀರಿ!</p>
		<p> ಕಂಪ್ಯೂಟರ್ ಮೂಲಕ ಮಾಹಿತಿ ಸಂಗ್ರಹಿಸುವುದು ಬಲು ಸುಲಭ. 'ಅಂತರ್‍ಜಾಲ' ಅಥವಾ 'ಇಂಟರ್ನೆಟ್' ಎಂಬುದಿದೆಯಲ್ಲಾ ಅದು ನಮಗೆ ಈಗ ಒದಗಿ ಬಂದಿರುವ ಕಾಮಧೇನು, ಕಲ್ಪವೃಕ್ಷ. 'ಡಬ್ಲ್ಯು ಡಬ್ಲ್ಯು ಡಬ್ಲ್ಯು ಡಾಟ್ ಗೂಗಲ್ ಡಾಟ್ ಕಾಂ' ಎಂಬ ಜಾಲತಾಣದಲ್ಲಿ ನಮಗೆ ಎಲ್ಲಾ ಬಗೆಯ ಮಾಹಿತಿಗಳೂ ಕ್ಷಣಾರ್ಧದಲ್ಲಿ ಸಿಗುತ್ತವೆ. ಇದೊಂದು ಭಾರಿ ಪ್ರಮಾಣದ 'ಆಳ-ಅಗಲ ಅರಿಯದ ವಿಶ್ವಕೋಶ ಸಾಗರ'. ಹಿಂದೆ ನಾವು ಮಹರ್ಷಿ ವ್ಯಾಸ ಪ್ರಣೀತ ಮಹಾಭಾರತದಬಗ್ಗೆ "ಇಲ್ಲಿಲ್ಲದುದು ಬೇರೆಲ್ಲೂ ಇಲ್ಲ; ಎಲ್ಲ ಇಹುದು ಒಂದೆಂದರೆ ಇಲ್ಲಿ ಇಲ್ಲೊಂದರಲ್ಲೇ" ಎಂದೆಲ್ಲಾ ಹಾಡಿಹೊಗಳು ತ್ತಿದ್ದೆವಲ್ಲಾ, ಆ ಹೆಗ್ಗಳಿಕೆ ಈ 'ಗೂಗಲ್ ಡಾಟ್ ಕಾಂ' ತರಹೆಯ ನಾಲ್ಕಾರು ಜಾಲತಾಣಗಳಿಗೆ ಸಲ್ಲುತ್ತವೆ. ಅದರ ಬಗ್ಗೆ ಇನ್ನು ಹೆಚ್ಚು ಈಗ ಬೇಕಾಗಿಲ್ಲ.</p>
		<p>ಇದನ್ನು ಸಂದರ್ಶಿಸುವ, ಉಪಯೋಗಿಸಿಕೊಳ್ಳುವ, ಬಳಸುವ ಪರಿಪಾಠವನ್ನು ಮೊದಲು ಬೆಳಸಿಕೊಳ್ಳಿ. ಏಕೆಂದರೆ, ಮೇಲೆ ಹೇಳಿದೆನಲಾ, ಆ "ಟೆಸ್ಟ್ ಆಫ್ ಇಂಗ್ಲಿಷ್ ಆ್ಯಸ್ ಎ ಫಾರೀನ್ ಲಾಂಗ್ವೇಜ್" ಅಥವಾ ಸಂಕ್ಷಿಪ್ತವಾಗಿ 'ಟೊಯಫೆಲ್' ನಡೆಸುವ "ಎಜುಕೇಷನಲ್ ಟೆಸ್ಟಿಂಗ್ ಸರ್ವಿಸ್" ನ ವಿವರಗಳನ್ನು ಪಡೆಯಲು, ಈ 'ಗೂಗಲ್ ಡಾಟ್ ಕಾಂ' ನ ಸಹಾಯ ಪಡೆಯಬಹುದು. ವಿವರಗಳನ್ನು ನೇರವಾಗಿ 'ಡಬ್ಲ್ಯು ಡಬ್ಲ್ಯು ಡಬ್ಲ್ಯು ಡಾಟ್ ಇ.ಟಿ.ಎಸ್. ಡಾಟ್ ಆರ್ಗ್' ನಿಂದಲೂ ನೀವು ಪಡೆಯಬಹುದು.</p>
		<p>ಇದಲ್ಲದೆ, ನೀವು ಇಂಜಿನಿಯರಿಂಗ್ ನಲ್ಲಿ ವ್ಯಾಸಂಗ ಮುಂದುವರೆಸು ವುದಾದರೆ 'ಗ್ರಾಜುಯೇಟ್ ರೆಕಾರ್ಡ್ ಎಕ್ಸಾಮಿನೇಷನ್' ('ಜಿ.ಆರ್.ಇ') ಎಂಬ ಪರೀಕ್ಷೆಯನ್ನೂ, ಮ್ಯಾನೇಜ್‍ಮೆಂಟ್ ಕ್ಷೇತ್ರದಲ್ಲಿ ವ್ಯಾಸಂಗ ಮುಂದುವರೆಸು ವುದಾದರೆ 'ಗ್ರಾಜುಯೇಟ್ ಮ್ಯಾನೇಜ್‍ಮೆಂಟ್ ಆ್ಯಪ್ಟಿಟ್ಯೂಟ್ ಟೆಸ್ಟ್' ('ಜಿ.ಎಂ. ಎ.ಟಿ') ಎಂಬ ಪರೀಕ್ಷೆಯನ್ನೂ, ಕಾನೂನು/ನ್ಯಾಯಾಂಗ ಕ್ಷೇತ್ರದಲ್ಲಿ ವ್ಯಾಸಂಗ ಮುಂದುವರೆಸುವುದಾದರೆ 'ಲಾ ಸ್ಕೂಲ್ ಆ್ಯಪ್ಟಿಟ್ಯೂಟ್ ಟೆಸ್ಟ್' ('ಎಲ್.ಎಸ್.ಎ. ಟಿ') ಎಂಬ ಪರೀಕ್ಷೆಯನ್ನೂ ಮತ್ತು ವೈದ್ಯಕೀಯ ಕ್ಷೇತ್ರದಲ್ಲಿ ವ್ಯಾಸಂಗ ಮುಂದುವರೆಸುವುದಾದರೆ 'ಮೆಡಿಕಲ್ ಕಾಲೇಜ್ ಆ್ಯಪ್ಟಿಟ್ಯೂಟ್ ಟೆಸ್ಟ್' ('ಎಮ್. ಸಿ.ಎ.ಟಿ') ಎಂಬ ಪರೀಕ್ಷೆಯನ್ನೂ ಅಮೆರಿಕಾಕ್ಕೆ ಹೋಗುವ ಮೊದಲೇ, ಅಲ್ಲಿನ ವಿಶ್ವವಿದ್ಯಾನಿಲಯಗಳಿಗೆ ನಿಮ್ಮ ಪ್ರವೇಶಾತ್ಮಕ ಅರ್ಜಿಗಳನ್ನು ಗುಜರಾಯಿಸಿ ಕಳಿಸುವ ಮೊದಲೇ ತೆಗೆದುಕೊಂಡಿರಬೇಕು; ಪರೀಕ್ಷೆಯಲ್ಲಿ ಉನ್ನತಶ್ರೇಣಿಯ ಅಂಕಗಳೊಂದಿಗೆ ಉತ್ತೀರ್ಣರಾಗಿರಬೇಕು.</p>
		<p>ಈ ಎಲ್ಲ ಪರೀಕ್ಷೆಗಳ ವಿವರಗಳನ್ನು, ವಿಶೇಷ ಮಾಹಿತಿಯನ್ನೂ, ಮಾದರಿ ಪ್ರಶ್ನಪತ್ರಿಕೆಗಳನ್ನೂ, ಹೆಚ್ಚೂ ಕಡಿಮೆ ಉಚಿತವಾಗಿಯೇ, ನೀವು ಪಡೆಯಬಹುದು. ಹೇಗೆ? ಈ ಕಂಪ್ಯೂಟರ್‍ನ ಅಂತರ್‍ಜಾಲಕ್ಕೆ ಭೇಟಿಕೊಡುವುದರಿಂದ. ಅಲ್ಲಿನ 'ಡಬ್ಲ್ಯು ಡಬ್ಲ್ಯು ಡಬ್ಲ್ಯು ಡಾಟ್ ಗೂಗಲ್ ಡಾಟ್ ಕಾಂ' ನ ಸಹಾಯ ವನ್ನಾದರೂ ಪಡೆಯಬಹುದು. ಅಥವಾ ಈ ಪರೀಕ್ಷೆಗಳಿಗೆ ಸಂಬಂಧಪಟ್ಟ ಅಧಿಕೃತ ಜಾಲತಾಣಗಳಿಗೆ ನೇರವಾಗಿ ಹೋಗಿ ಭೇಟಿ ಕೊಡಬಹುದು.</p>
		<p>ಅವು ಯಾವುವೆಂದರೆ: 'ಗ್ರಾಜುಯೇಟ್ ರೆಕಾರ್ಡ್ ಎಕ್ಸಾಮಿನೇಷನ್' ('ಜಿ.ಆರ್.ಇ') ಪರೀಕ್ಷೆಗೆ 'ಡಬ್ಲ್ಯುಡಬ್ಲ್ಯುಡಬ್ಲ್ಯು ಡಾಟ್ ಜಿ ಆರ್ ಇ ಡಾಟ್ ಆರ್ಗ್'; 'ಗ್ರಾಜುಯೇಟ್ ಮ್ಯಾನೇಜ್‍ಮೆಂಟ್ ಆ್ಯಪ್ಟಿಟ್ಯೂಟ್ ಟೆಸ್ಟ್' ('ಜಿ.ಎಂ. ಎ.ಟಿ') ಪರೀಕ್ಷೆಗೆ 'ಡಬ್ಲ್ಯುಡಬ್ಲ್ಯುಡಬ್ಲ್ಯು ಡಾಟ್ ಎಂ.ಬಿ.ಎ. ಡಾಟ್ ಕಾಂ'; 'ಲಾ ಸ್ಕೂಲ್ ಆ್ಯಪ್ಟಿಟ್ಯೂಟ್ ಟೆಸ್ಟ್' ('ಎಲ್.ಎಸ್.ಎ.ಟಿ') ಪರೀಕ್ಷೆಗೆ 'ಡಬ್ಲ್ಯು ಡಬ್ಲ್ಯು ಡಬ್ಲ್ಯು ಡಾಟ್ ಎಲ್ ಎಸ್ ಎ ಸಿ ಡಾಟ್ ಆರ್ಗ್'; ಮತ್ತು 'ಮೆಡಿಕಲ್ ಕಾಲೇಜ್ ಆ್ಯಪ್ಟಿಟ್ಯೂಟ್ ಟೆಸ್ಟ್' ('ಎಮ್.ಸಿ.ಎಸ್.ಟಿ') ಪರೀಕ್ಷೆಗೆ 'ಡಬ್ಲ್ಯು ಡಬ್ಲ್ಯು ಡಬ್ಲ್ಯು ಡಾಟ್ ಎಎಎಂಸಿ ಡಾಟ್ ಆರ್ಗ್'- ಇವುಗಳು.</p>
		<p>ಪುನರಾವರ್ತನೆ ಆದರೂ ಪರವಾಗಿಲ್ಲ; ಮತ್ತೆ ಹೇಳಬಯಸುತ್ತೇನೆ: ಅಚ್ಚುಕಟ್ಟಾಗಿ, ನಿಷ್ಪಕ್ಷಪಾತವಾಗಿ, ಕಟ್ಟುನಿಟ್ಟಾಗಿ ಈ ಪರೀಕ್ಷೆಗಳು ನಿಗದಿತ ರೂಪದಲ್ಲಿ ನಡೆಯುತ್ತವೆ. ಈ ಪರೀಕ್ಷೆಯ ಉದ್ದೇಶ ಏನು?, ಈ ಪರೀಕ್ಷೆಯನ್ನ ತೆಗೆದುಕೊಳ್ಳಲು ಯಾರು ಯಾರು ಅರ್ಹರು?, ಪರೀಕ್ಷೆಯ ರೂಪರೇಷೆ, ವಿಧಿವಿಧಾನ ಹೇಗಿರುತ್ತದೆ?, ಒಂದು ಮಾದರಿ ಪ್ರಶ್ನೆ ಪತ್ರಿಕೆ ಹೇಗಿರುತ್ತದೆ?, ಪೂರ್ವಸಿದ್ಧತೆ ಹೇಗೆ ಮಾಡಿಕೊಳ್ಳಬೇಕು?, ಪರೀಕ್ಷೆಯ ಕೇಂದ್ರಗಳು ಎಲ್ಲೆಲ್ಲಿ ಇವೆ?, ಪರೀಕ್ಷೆಯ ದಿನಾಂಕಗಳು ಯಾವುವು?, ಪರೀಕ್ಷೆಗೆ ಕೂರಲು ಆವೇದನ ಅರ್ಜಿ (ಅಪ್ಲಿಕೇಷನ್ ಫಾರಂ) ಪತ್ರ ಹೇಗಿರುತ್ತದೆ?, ಅದನ್ನು ತುಂಬಿಸಿ ಕಳಿಸಲು ಕೊನೆಯ ದಿನಾಂಕಗಳು ಯಾವುವು?, ಎಲ್ಲಿಗೆ ಕಳುಹಿಸಬೇಕು?, ಪರೀಕ್ಷಾ ಶುಲ್ಕ ಎಷ್ಟು?- ಇತ್ಯಾದಿ ಈ ಎಲ್ಲಾ ವಿವರಗಳು ಈ ಪರೀಕ್ಷೆಗಳನ್ನು ನಡೆಸುವ ಶಿಕ್ಷಣ ಸಂಸ್ಥೆಗಳ ಅಂತರಜಾಲ ತಾಣಗಳಲ್ಲಿ ಮುಫ಼ತ್ತಾಗಿ ನಿಮಗೆ ದೊರಕುತ್ತದೆ. ಈ ಪರೀಕ್ಷೆಗಳ ಕೆಲವು ಖಾಸಗಿ ತರಬೇತಿ ಕೇಂದ್ರಗಳು ಈ ವಿವರಗಳನ್ನೇ ಬೇರೆ ಬೇರೆ ರೀತಿಯಲ್ಲಿ ಅಚ್ಚು ಹಾಕಿಸಿಕೊಂಡು, ತಾವು ಹಂಚುವ ಪುಟ್ಟ ಪುಸ್ತಕದಲ್ಲಿ ಕೊಡುವುದೂ ಉಂಟು. ಸಹಾಯ ಯಾವ ಕಡೆಯಿಂದ ಸಿಕ್ಕರೂ ಸಂತೋಷವೇ; ಆದರೆ, ಅಧಿಕೃತ ಮಾಹಿತಿಗಳು ಮತ್ತು ಇಂದಿನ ಈ ದಿನಕ್ಕೆ ಅನ್ವಯಿಸುವ ನಿಯಮಗಳು/ಮಾಹಿತಿಗಳು ಬೇಕೆಂದಿದ್ದರೆ, ನೀವು ಈ ಅಧಿಕೃತ ಅಂತರ್‍ಜಾಲದ ಜಾಲತಾಣಗಳಿಗೆ ಭೇಟಿಕೊಡುವುದು ಹಲವು ಕಾರಣಗಳಿಗಾಗಿ ಕ್ಷೇಮಂಕರ!</p>
		<p>ವ್ಯಾಸಂಗಕ್ಕಾಗಿ ಅಮೆರಿಕಾದ ವಿಶ್ವವಿದ್ಯಾನಿಲಯಗಳಿಗೆ ಪ್ರವೇಶದ ಅರ್ಜಿಯನ್ನು ತುಂಬಿಸಿ ಕಳುಹಿಸುವಾಗ ವಿದ್ಯಾರ್ಥಿಗಳು ತಮ್ಮ ಬಗ್ಗೆ ಬರೆಯಬೇಕಾದ ಒಂದು ವಿಚಾರವನ್ನ ಈ ಲೇಖನದ ವಿಷಯವಾಗಿ ಆರಿಸಿಕೊಂಡಿದ್ದೇನೆ. ಅದು ಏನೆಂದರೆ 'ಸಮಾಜ ಸೇವೆ'.</p>
		<p>ವಿದ್ಯಾರ್ಥಿಜೀವನದಲ್ಲಿ ಓದು ಬರಹಕ್ಕೆ ಎಷ್ಟು ಪ್ರಾಮುಖ್ಯತೆ ಕೊಡುತ್ತೇವೊ, ಅಷ್ಟೇ ಪಠ್ಯೇತರ ಚಟುವಟಿಕೆಗಳಿಗೂ ಗಮನಕೊಡಬೇಕು ಎಂಬುದು ಬಲ್ಲವರ ಮಾತು. ಒಬ್ಬ ವಿದ್ಯಾರ್ಥಿಯ ಸರ್ವತೋಮುಖ ಬೆಳವಣಿಗೆಗೆ ಈ ಪಠ್ಯೇತರ ಚಟುವಟಿಕೆಗಳು ಬಹಳ ಅವಶ್ಯಕ ಎಂಬ ಮಾತನ್ನ ಎಲ್ಲರೂ ಒಪ್ಪುತ್ತಾರೆ. ಶಾಲೆಯಲ್ಲಿ ಮತ್ತು ಮನೆಯಲ್ಲಿ ಬರಿ ವ್ಯಾಸಂಗ ಮಾಡಿದರೆ ಮಾತ್ರ ಸಾಲದು; ಪರೀಕ್ಷೆಯನ್ನೇ ಮುಖ್ಯ ಉದ್ದೇಶವಾಗಿ ಇಟ್ಟುಕೊಂಡು<br />ಓದುಬರಹದಲ್ಲಿ ಹೆಚ್ಚುಗಾರಿಕೆ ಗಳಿಸಿದರೆ ಸಾಲದು. ಮಾನಸಿಕ ಬೆಳವಣಿಗೆಯ ಜೊತೆಜೊತೆಗೆ ಸಮಪರ್ಕವಾದ ದೈಹಿಕ ಬೆಳವಣಿಗೆಯೂ ವಿದ್ಯಾರ್ಥಿ/ವಿದ್ಯಾರ್ಥಿನಿಯರಿಗೆ ಇರಬೇಕೆಂಬ ಮಾತು; ಮತ್ತು ಸೋಲು ಗೆಲವು ಇವುಗಳನ್ನ ಸಮಭಾವದಿಂದ ಸ್ವೀಕರಿಸುವ ಮನೋಭಾವವನ್ನು ಮೈಗೂಡಿಸಿಕೊಳ್ಳಲೂ, ಗುಂಪಿನಲ್ಲಿ ಎಲ್ಲರೊಂದಿಗೆ ಒಂದಾಗಿ ತೊಡಗುವ ಪ್ರವೃತ್ತಿಯನ್ನು ಬೆಳೆಸಿಕೊಳ್ಳುವ ವಿಚಾರ- ಇವುಗಳಿಗಾಗಿ ಕ್ರೀಡಾಚಟುವಟಿಕೆಗಳಿಗೆ ಮಹತ್ವವಿದೆ.</p>
		<p>ಹಿಂದೆಲ್ಲಾ ಮಕ್ಕಳು ಮನೆಯಲ್ಲಿ ಅಲ್ಪಸ್ವಲ್ಪ ಮನೆಗೆಲಸವನ್ನು ಅಪ್ಪಅಮ್ಮಂದಿರು ಹೇಳಿದಂತೆ ಮಾಡಿ, ನಂತರ ಶಾಲೆಗೆ ಹೋಗಿ, ಅಲ್ಲಿ ಬೆಳಗ್ಗೆಯಿಂದ ಸಂಜೆಯವರೆಗೆ ಇದ್ದು, ಮನೆಗೆ ಹಿಂತಿರುಗುತ್ತಿದ್ದ ವಾಡಿಕೆ ಇತ್ತು. ಸಂಜೆ ಮನೆಗೆ ಬಂದ ಮೇಲೆ, ಸ್ವಲ್ಪ ತಿಂಡಿ ತಿಂದು, ಆಟವಾಡಲು ಹೋಗಿ, ಮತ್ತೆ ಮನೆಗೆ ಹಿಂತಿರುಗಿ ಏನಾದರೂ ಇದ್ದರೆ ಸ್ವಲ್ಪ ಮನಗೆಲಸವನ್ನ ಮಾಡಿಮುಗಿಸಿ, ನಂತರ ರಾತ್ರಿಯ ವೇಳೆ ಶಾಲೆಗೆ ಸಂಬಂಧಿಸಿದ 'ಹೋಂವರ್ಕ್' ಗಳನ್ನು ಮಾಡಿ ಮುಗಿಸಿಯೇ ಮಲಗುತ್ತಿದ್ದುದು ಆಗಿನ ಪದ್ಧತಿ. ಈಗಲೂ ಬಹುತೇಕ ವಿದ್ಯಾರ್ಥಿಗಳ ಜೀವನವೂ ಹೀಗೇನೇ. ಆದರೆ ನಗರಗಳಲ್ಲಿ ಮತ್ತು ಕೆಲವು ಗ್ರಾಮಾಂತರ ಪ್ರದೇಶಗಳಲ್ಲೂ ಈ ಪದ್ಧತಿ ಮರೆಯಾಗುತ್ತಿದೆ. ಕಾರಣಗಳು ಹಲವು: ಹಾಜರಾತಿಗಾಗಿ ಮಾತ್ರ ಶಾಲೆ; ಮುಂಜಾನೆಯೂ ಟ್ಯೂಷನ್, ಸಂಜೆಗತ್ತಲಲ್ಲೂ ಟ್ಯೂಷನ್, ಸ್ವಲ್ಪ ಆಟ, ಬೇರೆಯದಕ್ಕೆಲ್ಲಾ ಎಲ್ಲಿಂದ ಬಂದೀತು ಬಿಡುವು? ಇರಲಿ.</p>
		<p>ಮನೆಯಲ್ಲಿ ಏನಾದರೂ ವಿಶೇಷ ಕಾರ್ಯಕ್ರಮಗಳು, ಹಬ್ಬ ಹುಣ್ಣಿಮೆಗಳು ಇತ್ಯಾದಿ ನಡೆದಾಗ ವಿದ್ಯಾರ್ಥಿ ವಯಸ್ಸಿನ ಮಕ್ಕಳು ಅಪ್ಪ ಅಮ್ಮಂದಿರಿಗೆ ಬಂಧುಬಾಂಧವರಿಗೆ ಸಹಾಯಕರಾಗಿ ತಾವು ಮಾಡಬಹುದಾದ ಕೆಲಸಗಳನ್ನ ನಿರ್ವಹಿಸುತ್ತಿದ್ದುದು ಅಂದು ಸಾಮಾನ್ಯ. ಎಷ್ಟೋಬಾರಿ ಹಳ್ಳಿಗಳಲ್ಲಿ, ಊರುಗಳಲ್ಲಿ, ನಡೆಯುವ ಸಾಂಘಿಕ ಕಾರ್ಯಕ್ರಮಗಳಲ್ಲಿ ಹಿರಿಯರೊಬ್ಬರ ನೇತೃತ್ವದಲ್ಲಿ ವಿದ್ಯಾರ್ಥಿಗಳು ಕೆಲಸ ಮಾಡುವುದು ಅಂದಿನಿಂದ ಇಂದಿನವರೆಗೂ ನಡೆದುಬಂದಿರುವ ಕ್ರಮ. ಶಾಲೆಗಳಲ್ಲಿ ವಿಶೇಷ ಕಾರ್ಯಕ್ರಮಗಳು ನಡೆದಾಗ ಉಪಾಧ್ಯಾಯರ ನೇತೃತ್ವದಲ್ಲಿ ಕಾರ್ಯಕ್ರಮಕ್ಕೆ ಸಂಬಂಧಪಟ್ಟ ಕೆಲಸಗಳನ್ನ ವಿದ್ಯಾರ್ಥಿಗಳು ನಿರ್ವಹಿಸುವುದನ್ನು ನಾವು ನೋಡುತ್ತೇವೆ ಇವೆಲ್ಲಾ ಸಮಾಜಸೇವೆಯ ಉದಾಹರಣೆಗಳೇ.</p>
		<p>ಇವುಗಳ ಜೊತೆಜೊತೆಗೆ, ಏನಾದರೂ ಒಂದು ವ್ಯವಸ್ಥಿತ ರೀತಿಯಲ್ಲಿ, ತಮ್ಮ ವಿದ್ಯಾರ್ಥಿ ಜೀವನದ ಹಂತದಲ್ಲೇ ಪ್ರವೇಶ ಕೋರುವ ಒಬ್ಬ ವಿದ್ಯಾರ್ಥಿ ತನ್ನ ಬಿಡುವಿನ ವೇಳೆಯಲ್ಲಿ ಯಾವ ರೀತಿಯ ಸಮಾಜ ಸೇವೆಗೆ ತೊಡಗಿದ್ದಾನೆ/ಳೆ?- ಎಂಬುದನ್ನ ತಿಳಿದುಕೊಳ್ಳಲು ಅಮೆರಿಕಾದ ವಿಶ್ವವಿದ್ಯಾನಿಲಯದ ಶಿಕ್ಷಣಾಧಿಕಾರಿಗಳು ಬಯಸುತ್ತಾರೆ. ಅಲ್ಲಿನ ವಿದ್ಯಾರ್ಥಿಗಳು ಹೀಗೆ ಮಾಡುತ್ತಾರೆ: ತಮ್ಮ ಶಾಲೆಯ ಪುಸ್ತಕ ಭಂಡಾರದಲ್ಲೋ, ತಮ್ಮ ಊರಿನ ಗ್ರಂಥಾಲಯದಲ್ಲೋ, ಆಸ್ಪತ್ರೆಗಳಲ್ಲೋ, ಚರ್ಚ್-ದೇವಮಂದಿರಗಳಲ್ಲೋ, ಧರ್ಮಸಂಸ್ಥೆಗಳಲ್ಲೋ ಅಥವಾ ಇನ್ನಾವುದಾದರೂ ಸಮಾಜ ಸೇವಾ ಸಂಘಗಳಲ್ಲೋ ತಾವು ಓದುತ್ತಿದ್ದಾಗಲೇ ಸ್ವಯಂ ಸೇವಕರಾಗಿ ಸೇವೆ ಸಲ್ಲಿಸುವ ಕ್ರಮ ಅಲ್ಲಿದೆ. 'ಯಾವುದೇ ಪ್ರಕಾರ ವಾಗಿದ್ದರೂ ಪರವಾಗಿಲ್ಲ, ತಮ್ಮ ವ್ಯಾಸಂಗದ ಅವಧಿಯಲ್ಲಿ, ಆ ವರ್ಷ ಒಟ್ಟು ಎಷ್ಟು ಗಂಟೆಗಳ ಕಾಲ ಸಮಾಜ ಸೇವೆಯನ್ನ ಮಾಡಿದ್ದಾರೆ' ಎಂಬುದನ್ನ ಆ ಪ್ರವೇಶದ ಅರ್ಜಿಯಲ್ಲಿ ನಮೂದಿಸಬೇಕು.ರಾಷ್ಟ್ರೀಯ ಸೇವಾ ಸಂಸ್ಥೆ (ನ್ಯಾಷಿನಲ್ ಸರ್ವಿಸ್ ಸ್ಕೀಂ), ಎನ್.ಸಿ.ಸಿ., ಸ್ಕೌಟ್, ಗರ್ಲ್‍ಗೈಡ್ ಮುಂತಾದವುಗಳೂ ಸಹ ಮೇಲೆ ಹೇಳಿದ ಸಮಾಜ ಸೇವೆಯ ಕೆಲವು ಸಂಸ್ಥೆಗಳು. ವಿದ್ಯಾರ್ಥಿಗಳು ಅಂಥವುಗಳಲ್ಲಿ ಪಾಲುಗೊಳ್ಳುವುದು ಉತ್ತಮ. ಆದರೆ, ಶಾಲೆಗಳಲ್ಲಿ ಇಂಥ ಸಂಘಟನೆಗಳಲ್ಲಿ ಸೇರಿಕೊಳ್ಳಲು ಎಲ್ಲರಿಗೂ ಸಾಧ್ಯವಾಗದೇ ಇರಬಹುದು. ಹಾಗೆಂದ ಮಾತ್ರಕ್ಕೆ ಅವುಗಳಲ್ಲಿ ಸೇರಿಕೊಳ್ಳಲಾಗದ ವಿದ್ಯಾರ್ಥಿಗಳು ನಿರಾಶರಾಗಬೇಕಾದ್ದಿಲ್ಲ. ತಮ್ಮ ತಮ್ಮ ಊರುಗಳಲ್ಲೇ ಬೇಕಾದಷ್ಟು ಸಾಹಿತ್ಯಕ, ಸಾಂಸ್ಕೃತಿಕ, ಸಾಮಾಜಿಕ ಸೇವಾ ಚಟುವಟಿಕೆಗಳ ಸಂಘ ಸಂಸ್ಥೆಗಳು ಇರುತ್ತವೆಯಲ್ಲ; ಅವರುಗಳು ವರ್ಷವಿಡೀ ಏನೇನೋ ಕಾರ್ಯಕ್ರಮಗಳನ್ನ ನಡೆಸುತ್ತಿರುತ್ತಾರಲ್ಲ; ಪುಸ್ತಕ ಭಂಡಾರಗಳು, ಆಸ್ಪತ್ರೆಗಳು, ದೇವಮಂದಿರಗಳು ಇದ್ದೇ ಇರುತ್ತವೆಯಲ್ಲ- ಅಲ್ಲೆಲ್ಲಾ ಹೋಗಿ ವಿದ್ಯಾರ್ಥಿಗಳು ಸಮಾಜ ಸೇವೆಯನ್ನ ಮಾಡಬಹುದು.</p>
		<p>ಬಹುತೇಕ ಇಲ್ಲಿನ ವಿದ್ಯಾರ್ಥಿಗಳು ಮನೆಯಲ್ಲೇ ಇದ್ದು, ಅಪ್ಪ ಅಮ್ಮಂದಿರ ಇಲ್ಲವೇ ಬಂಧುಗಳ ಪೋಷಣೆಯಲ್ಲಿ ಇರುತ್ತಾ, ವಿದ್ಯಾಭ್ಯಾಸ ಮಾಡುವವರು. ಎಲ್ಲೋ ಕೆಲವರು ಮಾತ್ರ ಮನೆಯಿಂದ ದೂರ ಹೋಗಿ ವಿದ್ಯಾರ್ಥಿನಿಲಯಗಳಲ್ಲಿ ಇದ್ದು, ವ್ಯಾಸಂಗ ಮಾಡಿದವರು. ಹೀಗಾಗಿ ಬೇರೊಬ್ಬ ವಿದ್ಯಾರ್ಥಿಯೊಂದಿಗೆ ಸಹಬಾಳ್ವೆ ನಡೆಸಿಕೊಂಡು ವ್ಯಾಸಂಗ ಮಾಡುವುದು ಇಲ್ಲಿನ ಬಹಳ ವಿದ್ಯಾರ್ಥಿಗಳಿಗೆ ಹೊಸ ಅನುಭವ. ತಾವು ಮೊದಲು ಕಾಣದ ಅಪರಿಚಿತ ಇನ್ನೊಬ್ಬ ವ್ಯಕ್ತಿಯೊಂದಿಗೆ ವಿದ್ಯಾರ್ಥಿ ನಿಲಯದಲ್ಲಿ ಇರುವುದು, ಅಲ್ಲಿನ ಕಟ್ಟುಪಾಡುಗಳಿಗೆ ಹೊಂದಿಕೊಂಡು ಜೀವನ ನಡೆಸುತ್ತಾ ಕಾಲೇಜಿಗೆ ಹೋಗಿ ಓದುವುದು, ಇಂತಃ ಅನುಭವ ಇಲ್ಲಿನ ಬಹಳ ವಿದ್ಯಾರ್ಥಿಗಳಿಗೆ ಇಲ್ಲವೇ ಇಲ್ಲ. ಮನೆಯಿಂದ ಹೊರಗೇ ಕಾಲಿಡದ, ಸಮಾಜದೊಂದಿಗೆ ಸ್ವಲ್ಪವೂ ಬೆರೆಯದ, ಹೊಂದಿಕೆಯೆಂದರೆ ಏನೆಂದು ಕೊಂಚವೂ ಅರಿಯದ ವಿದ್ಯಾರ್ಥಿಗಳು ಹೊಸ ಪರಿಸರಕ್ಕೆ ಧುಮ್ಮಿಕ್ಕಿದಾಗ ತೊಳಲಾಡುವುದು ಸಹಜವಾದದ್ದೇ. ಅದಕ್ಕೆ ಪರಿಹಾರವಾಗಿ ಮೇಲೆ ಹೇಳಿದ ಸಮಾಜ ಸೇವೆ ಒಂದು ಸಿದ್ಧೌಷದ. ನಾವು ಬುದ್ಧಿವಂತರಾಗಿರಬಹುದು, ಇಲ್ಲದಿರಬಹುದು, ದೈಹಿಕವಾಗಿ ಶಕ್ತಿವಂತ ರಾಗಿರಬಹುದು, ಇಲ್ಲದಿರಬಹುದು, ಇನ್ನೊಬ್ಬರಿಗೆ ಅವಶ್ಯಕತೆಗೆ ತಕ್ಕಂತೆ ಸಹಾಯ ಮಾಡುವ ಮನೋಭಾವವನ್ನ ಚಿಕ್ಕಂದಿನಲ್ಲೇ ಬೆಳೆಸಿಕೊಳ್ಳದಿದ್ದರೆ ಮುಂದೆ ಜೀವನದಲ್ಲಿ ತುಂಬಾ ಕಷ್ಟಗಳನ್ನು ಎದುರಿಸಬೇಕಾಗುತ್ತದೆ. ಮಾನವೀಯತೆ ಎಂದರೆ ಇದೇನೇ. ಇತರರೊಂದಿಗೆ ಹೊಂದಿಕೊಂಡು ಬಾಳುವುದು, ಎಲ್ಲರೊಳಗೊಂದಾಗಿ ನಡೆಯುವುದು, ಪರಸ್ಪರ ಸಹಾಯ ಮಾಡುತ್ತಾ ಇರುವುದು ಇದು ಒಂದು ಆರೋಗ್ಯಕರ ಸಮಾಜದ ಲಕ್ಷಣ. ಇಂತಹ ಸಾಮಾಜಿಕ ಪ್ರಜ್ಞೆಯ ವಾತಾವರಣದಲ್ಲಿ ವಿದ್ಯಾರ್ಥಿ ಬೆಳೆದಿದ್ದಾನಾ? ಮತ್ತು ಬೆಳೆಯುತ್ತಿದ್ದಾನಾ? ಎನ್ನುವುದನ್ನೇ ಶಿಕ್ಷಣ ತಜ್ಞರು ನೋಡ ಬಯಸುವುದು.</p>
		<p>ವಿದೇಶಕ್ಕೆ ವ್ಯಾಸಂಗಕ್ಕಾಗಿ ಹೋಗುವ ಮಾತು ಹಾಗಿರಲಿ; ತಮ್ಮ ತಮ್ಮ ಊರಿನಲ್ಲಿ ಮನೆಯ ಹತ್ತಿರದ ಪೋಸ್ಟ್ ಆಫೀಸ್ ಎಲ್ಲಿದೆ? ಬ್ಯಾಂಕ್ ಎಲ್ಲಿದೆ? ಆಸ್ಪತ್ರೆಗಳು ಎಲ್ಲಿವೆ? ಗ್ರಂಥಾಲಯಗಳು ಎಲ್ಲಿವೆ? ದೇವಮಂದಿರಗಳು ಎಲ್ಲಿವೆ? ಧರ್ಮ ಸಂಸ್ಥೆಗಳು ಎಲ್ಲಿವೆ? ಅಲ್ಲಿ ಏನೇನು ಚಟುವಟಿಕೆ ಹೇಗೆ ಹೇಗೆ ನಡೆಯುತ್ತವೆ ಎಂಬುದರ ಸಾಮಾನ್ಯ ಜ್ಞಾನವಾದರೂ ವಿದ್ಯಾರ್ಥಿ ಜೀವನದಲ್ಲಿ ಸಿಗುತ್ತಲ್ಲ ಇದಕ್ಕಾದರೂ ವಿದ್ಯಾರ್ಥಿಗಳು ಮೇಲೆ ಹೇಳಿದ ಸಮಾಜ ಸೇವೆಯಲ್ಲಿ ಒಂದಲ್ಲಾ ಒಂದು ರೀತಿಯಲ್ಲಿ ತೊಡಗಿರಬೇಕು ಎಂಬುದು ಈ ಲೇಖನದ ಆಶಯ.</p>
		<p>ಉನ್ನತವ್ಯಾಸಂಗಕ್ಕೆಂದು ವಿಶ್ವವಿದ್ಯಾಲಯಗಳಿಗೆ ಪ್ರವೇಶಪತ್ರವನ್ನು ತುಂಬಿಸುವಾಗ ಅಭ್ಯರ್ಥಿಗಳಿಗೆ ಒಂದು ಕಡೆ ಪ್ರಶ್ನೆಯೊಂದು ಎದುರಾಗುತ್ತದೆ. "ನಿಮ್ಮ ಕ್ರೀಡಾ ಚಟುವಟಿಕೆಗಳ ಬಗ್ಗೆ ವಿವರ ತಿಳಿಸುವಿರಾ?" ಎಂಬುದೇ ಆ ಪ್ರಶ್ನೆ. "ನನ್ನ ಪಠ್ಯೇತರ ಹವ್ಯಾಸಗಳ ಕಡೆ ಇಷ್ಟೊಂದು ಕಾಳಜಿ ಇವರಿಗೇಕೆ?" ಎಂದು ಕೆಲವರಿಗಾದರೂ ಅನ್ನಿಸಬಹುದು. ಅದಕ್ಕೆ ಉತ್ತರವನ್ನು ಹುಡುಕೋಣ. ಶಾಲೆಯಲ್ಲಿ ಮತ್ತು ಮನೆಯಲ್ಲಿ ಬರಿ ವ್ಯಾಸಂಗ ಮಾಡಿದರೆ ಮಾತ್ರ ಸಾಲದು; ಪರೀಕ್ಷೆಯನ್ನೇ ಮುಖ್ಯ ಉದ್ದೇಶವಾಗಿ ಇಟ್ಟುಕೊಂಡು, ಓದುಬರಹದಲ್ಲಿ ಹೆಚ್ಚುಗಾರಿಕೆ ಗಳಿಸಿದರೆ ಸಾಲದು. ಮಾನಸಿಕ ಬೆಳವಣಿಗೆಯ ಜೊತೆಜೊತೆಗೆ ಸಮಪರ್ಕವಾದ ದೈಹಿಕ ಬೆಳವಣಿಗೆಯೂ ವಿದ್ಯಾರ್ಥಿ/ವಿದ್ಯಾರ್ಥಿನಿಯರಿಗೆ ಇರಬೇಕೆಂಬ ಮಾತು; ಮತ್ತು ಸೋಲು ಗೆಲವು ಇವುಗಳನ್ನ ಸಮಭಾವದಿಂದ ಸ್ವೀಕರಿಸುವ ಮನೋಭಾವವನ್ನು ಮೈಗೂಡಿಸಿಕೊಳ್ಳಲೂ, ಗುಂಪಿನಲ್ಲಿ ಎಲ್ಲರೊಂದಿಗೆ ಒಂದಾಗಿ ತೊಡಗುವ ಪ್ರವೃತ್ತಿಯನ್ನು ಬೆಳೆಸಿಕೊಳ್ಳುವ ವಿಚಾರ ಇವುಗಳಿಗಾಗಿ ಕ್ರೀಡಾಚಟುವಟಿಕೆಗಳಿಗೆ ಮಹತ್ವವಿದೆ.</p>
	</section>
</body>
</html>
