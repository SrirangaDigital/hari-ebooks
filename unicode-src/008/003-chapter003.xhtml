<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಹರಿಯ ಕಾಣಿಕೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-P3">
		<h1 class="level1-title" epub:type="title">ಆಸನ</h1>
	</section>
	<section class="level1 numbered" epub:type="chapter" role="doc-chapter" id="id-P3.01">
		<p class="text-center"><strong>ಲಲ್ಲಳ ಕಿವಿಮಾತು</strong></p>
		<p class="verse">ಜ್ಞಾತ್ವಾ ಸರ್ವಂ ಮೂಢವತ್ ತಿಷ್ಠ ಸ್ವಸ್ಥಃ<br />ಶೃತ್ವಾ ಸರ್ವಂ ಶ್ರೋತೃಹೀನೇನ ಭಾವ್ಯಮ್<br />ದೃಷ್ಟ್ವಾ ಸರ್ವಂ ತೂರ್ಣಂ ಅಂಧತ್ವಂ ಏಹಿ<br />ತತ್ವಾಭ್ಯಾಸಃ ಕೀರ್ತಿತೋ ಅಯಂ ಬುಧೇಂದ್ರೈಃ ।।</p>
		<p class="verse-author"><em>-ಲಲ್ಲೇಶ್ವರಿ, ಲಲ್ಲಾವಾಕ್ ೨೦</em></p>
		<p class="myquote">ಎಲ್ಲ ತಿಳಿದು ತಿಳಿದೂ ಗೊತ್ತಿಲ್ಲದವನಂತೆ ನಟಿಸು<br />ಎಲ್ಲ ಕೇಳಿಯೂನು ಕಿವುಡ ನೀನಾಗಿ ಕುಳಿತು;<br />ಕಂಡು ಎಲ್ಲವನು, ಕೊಂಚ ಕುರುಡನೇ ಆಗು ನೀ-<br />ತತ್ತ್ವವಿದರೆನ್ನುವರು ಲಲ್ಲಳೀ ತಾಲೀಮು ಒಳಿತು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಲಕ್ಷ್ಮಿ ಎಲ್ಲಿದ್ದಾಳು?</h1>
		<p>ಬೇರೆಯವರಿಗೆ ಹೇಗೋ ಏನೋ ಗೊತ್ತಿಲ್ಲ. ಸ್ವಲ್ಪ ಸರಸ್ವತಿಯನ್ನ, ತುಂಬಾ ಲಕ್ಷ್ಮಿಯನ್ನ, ಅಥವಾ ಇಬ್ಬರನ್ನೂ ಸಮ-ಸಮವಾಗಿ ಆದರೆ ಶ್ರದ್ಧಾಪೂರ್ವಕವಾಗಿ ಹುಡುಕಿಕೊಂಡು ಕಡಲಾಚೆಯಿಂದ ಇತ್ತ ವಿದೇಶಕ್ಕೆ ಬಂದ ನಮ್ಮಲ್ಲಿ ಬಹಳ ಜನರಿಗೆ ಈ ಪ್ರಶ್ನೆ ಅ-ಪ್ರಸ್ತುತ ಆಗಲಾರದು; ಅ-ಸಂಗತ ಎನಿಸದು. ಈ ಅಕ್ಕ-ತಂಗಿಯರ ವಿಚಾರ ಎಲ್ಲ ಹೆಂಗಸರ ಮನದ ಇಂಗಿತಗಳಂತೆ ನಿಗೂಢ. ಆದರೂ ಈ ಒಗಟನ್ನು ಒಡೆಯಲು, ಬಿಡಿಸಲು ತಲೆತಲಾಂತರಗಳಿಂದ ಪ್ರಯತ್ನ ನಡೆದೇ ಇದೆ; ಮುಂದೆಯೂ ನಡೆಯುತ್ತಲೇ ಇರುವ ಸಂಭವವೇ ಹೆಚ್ಚು. ಹೀಗಾಗಿ, ನಾವೂ ನಮ್ಮ ಹಿಂದಿನವರೂ ಲಕ್ಷ್ಮಿಯ ಹುಟ್ಟು, ಇರವು, ಗೊತ್ತು, ಗುರಿಯ ಬಗ್ಗೆ ಚರ್ಚಿಸಿದುದನ್ನ ಮತ್ತೆ ಮೆಲಕು ಹಾಕುವುದರಲ್ಲಿ ಅರ್ಥವಿದೆ, ಹೌದು "ಅರ್ಥ" ಇದೆ!</p>
		<p>ಲಕ್ಷ್ಮಿಗೆ ಹಲವು ಅಭಿಧಾನಗಳು. ನೂರಾ ಎಂಟು ನಾಮಗಳು ಇರಲಿ, ಸಾವಿರದ ಒಂದು ಅಂಕಿತಗಳೂ ಹಾಗಿರಲಿ, ಅವಳಿಗೆ ಮಾತ್ರಾ ಹೆಚ್ಚು ಮೀಸಲಾದ ಬಹು ಪರಿಚಿತವಾದ ಹೆಸರುಗಳು ಬೇಕೆಂದರೆ ನಮ್ಮ ಅಮರಸಿಂಹನ ಕೋಶಕ್ಕೆ ಶರಣು ಹೋಗಬೇಕು:</p>
		<p class="myquote">ಲಕ್ಷ್ಮೀ, ಪದ್ಮಾಲಯಾ, ಪದ್ಮಾ, ಕಮಲಾ, ಶ್ರೀಃ, ಹರಿ-ಪ್ರಿಯಾ,<br />ಇಂದಿರಾ, ಲೊಕಮಾತಾ, ಮಾ, ರಮಾ, ಮಂಗಳ-ದೇವತಾ,<br />ಭಾರ್ಗವೀ, ಲೋಕ-ಜನನೀ, ಕ್ಷೀರ-ಸಾಗರ-ಕನ್ಯಕಾ.<sup><a epub:type="noteref" href="999-aside.xhtml#id-003.01">೧</a></sup></p>
		<p>ಇವಲ್ಲದೆ ಇನ್ನೂ ಹೆಸರುಗಳು ಇವೆ, ಅವನ್ನು ಮುಂದೆ ನೋಡೋಣ.</p>
		<p>ಸಮುದ್ರ ಮಥನವಾದಾಗ ಕಮಲದ ರೂಪದಲ್ಲಿ ಲಕ್ಷ್ಮಿ ಆವಿರ್ಭವಿಸಿದಳು ಎಂದು ವಿಷ್ಣುಪುರಾಣ ಹೇಳಿದರೆ, ಅದೇನೇ ಮುಂದುವರಿದು, ತಾವರೆಯ ಹೂವನ್ನು ಕೈಯಲ್ಲಿ ಹಿಡಿದುಕೊಂಡು ಬಂದವಳು ಎಂದೂ ಹೇಳುತ್ತದೆ.<sup><a epub:type="noteref" href="999-aside.xhtml#id-003.02">೨</a></sup>ಬೇರೆ ಬೇರೆ ಜನ್ಮಗಳಲ್ಲಿ ಅವಳು ಬೇರೆ ಬೇರೆ ಹೆಸರುಗಳಿಂದ ಪ್ರಸಿದ್ಧಳು. ಹಾಗಾಗಿ, ಭೃಗು ಮಹರ್ಷಿಯ ಮಗಳೆಂದು ಇವಳು "ಭಾರ್ಗವಿ"<sup><a epub:type="noteref" href="999-aside.xhtml#id-003.03">೩</a></sup>ಕುಶಧ್ವಜನ ಹೆಂಡತಿ ಮಾಲವತಿಯ ಗರ್ಭದಲ್ಲಿ ಇದ್ದಾಗಲೇ ವೇದಗಳನ್ನು ಅರಿತವಳು ಇವಳೆಂದು ಲಕ್ಷ್ಮಿ "ವೇದವತಿ". ಹೆಸರು "ಜನಕ" ಆದರೂ ಅವನ ಸ್ವಂತ ಮಗಳಲ್ಲ; ವಿದೇಹದ ಆ ರಾಜ ನೇಗಿಲಮೊನೆಯಿಂದ ನೆಲವನ್ನು ಬಗೆಯುತ್ತಿದ್ದಾಗ ಸಿಕ್ಕು, ಆಮೇಲೆ ಶ್ರೀ ರಾಮನನ್ನು ವರಿಸಿದ ಇವಳು "ಸೀತೆ". ಧರ್ಮಧ್ವಜನ ಪತ್ನಿ ಮಾಧವಿಗೆ ಇವಳು "ತುಳಸಿ"ಯಾಗಿ ಹುಟ್ಟಿದಳು.<sup><a epub:type="noteref" href="999-aside.xhtml#id-003.04">೪</a></sup>ನಮ್ಮ ಕೃಷ್ಣನಿಗೆ ಇವಳು "ರುಕ್ಮಿಣಿ"ಯಾದಾಗ ವಿದರ್ಭರಾಜ ಭೀಷ್ಮಕನ ಮಗಳು. ಚೋಳದೇಶದ ದೊರೆ ಅಕ್ಷರಾಜ ಮತ್ತು ಧರಿಣೀದೇವಿಯರು ಯಜ್ಞಕ್ಕಾಗಿ ಅಗೆದ ನೆಲದೊಳಗೆ ಕಮಲದ ಮೇಲೆ ಮಲಗಿದ ಮಗುವಾಗಿ ಸಿಕ್ಕು, ಕೊನೆಗೆ ಶ್ರೀನಿವಾಸನೊಡನೆ ಕಲ್ಯಾಣವಾದ "ಪದ್ಮಾವತಿ"ಯೂ ಇವಳೇ. ವಿಷ್ಣುರೂಪೀ ಕೃಷ್ಣನ ದೇಹದ ಎಡ ಭಾಗದಿಂದ ಒಡಮೂಡಿದವಳು ಮಹಾಲಕ್ಷ್ಮಿಯೆಂದು ಬ್ರಹ್ಮವೈವರ್ತ ಪುರಾಣ ಬಣ್ಣಿಸುತ್ತದೆ. ಪುರಂದರ ದಾಸರಂತೂ "ಕ್ಷೀರಾಬ್ಧಿಕನ್ನಿಕೆ ಅಂಬುಜಾಕ್ಷಿ ಶ್ರೀ ಮಹಾಲಕ್ಷ್ಮಿ, ಯಾರಿಗೆ ನೀ ವಧುವಾದೆ?" ಎಂದು ಕೇಳಿದ್ದುಂಟು! ಎಲ್ಲರಿಗೂ ಗೊತ್ತಿರುವಂತೆ, ನಾರಾಯಣ, ವಿಷ್ಣು, ಹರಿ ಎಂಬ ಹೆಸರಾಂತ ಭಗವಂತನ ಪ್ರಿಯ-ಪತ್ನಿ, ಎಲ್ಲ ಜಗತ್ತಿನ ತಾಯಿ ಈ ಲಕ್ಷ್ಮಿ!</p>
		<p>ಕಮಲಕ್ಕೂ ಲಕ್ಷ್ಮಿಗೂ ಅದೇನೋ ನಂಟು. "ಕಮಲಾ" ಎಂದೇ ಇವಳ ಇನ್ನೊಂದು ಹೆಸರೂ ಕೂಡ. 'ಪದ್ಮ ಪುರಾಣ'ದಲ್ಲಿ, ವೇಷಮರೆಸಿಕೊಂಡು ಯಾರನ್ನೋ ಎಚ್ಚರಿಸಲು ಬಂದಾಗ, "ಯಾರಮ್ಮ ನೀನು", ಎಂದು ಕೇಳಿದಾಗ, ಲಕ್ಷ್ಮಿ "ನಾನು ಕಮಲೆ" ಎನ್ನುತ್ತಾಳೆ. (ಈ ಪ್ರಬಂಧದ ಕೊನೆಗೆ ಬರುವ, ಕನ್ನಡ ಕವಿ ರನ್ನನ ಗದಾಯುದ್ಧದ ಕಥಾನಕದಲ್ಲೂ, "ನೀನು ಯಾರು" ಎಂದು ಕೇಳಿದ ಪ್ರಶ್ನೆಗೆ, "ನಾನು ಕಮಲೆ" ಎಂದೇ ಅವಳ ಉತ್ತರ!) ವಿಷ್ಣು ಸೂರ್ಯನಾದಾಗ ಲಕ್ಷ್ಮಿ ಕಮಲ ಆಗುತ್ತಾಳೆ ಎಂದು, "ಪುನಶ್ ಚ ಪದ್ಮಾತ್ ಉತ್ಪನ್ನೋ ಆದಿತ್ಯೋ ಅಭೂತ್ ಹರಿಃ।।" ವಿಷ್ಣುಪುರಾಣ<sup><a epub:type="noteref" href="999-aside.xhtml#id-003.05">೫</a></sup>ಹೇಳುತ್ತದೆ.</p>
		<p>ರೇಷ್ಮೆಯಂತೆ ನುಣುಪು, ನವಿರು. ಕಣ್ಣಿಗೆ ತಂಪು ಎನಿಸುವ ನಸುಗೆಂಪು ಬಣ್ಣ. ಸರೋವರದ ನೀರಲ್ಲಿ ಅಗಲ ಅಗಲ ಎಲೆಗಳಮೇಲೆ ಮಧ್ಯದಲ್ಲಿ ರಾಜಠೀವಿಯಿಂದ ಎದ್ದು ನೆಟ್ಟಗೆ ನಿಂತು, ಅರುಣೋದಯದ ವೇಳೆಯಲ್ಲಿ, ಅತ್ತ ಸೂರ್ಯ ಮೇಲೆ ಮೇಲೇರಿ ಬಂದತೆಲ್ಲ ಇತ್ತ ಮೆಲ್ಲ ಮೆಲ್ಲನೆ ಬಿರಿದು, ಸುಗಂಧವನ್ನು ಸುತ್ತಲೂ ಹರಡಿ ಕಂಗೊಳಿಸುವ ಆ ಕಮಲದ ಹೂವು ವೇದಕಾಲದ ಋಷಿ-ಕವಿ-ದೃಷ್ಟಾರನನ್ನು ಆಕರ್ಷಿಸದೇ ಬಿಟ್ಟೀತೆ? ದೈವತ್ವವನ್ನು ಎಲ್ಲೆಡೆ ಕಾಣುವ ಭಾವುಕ ಬ್ರಹ್ಮಜ್ಞನಿಗೆ ಈ ಹೂವೇ ಭಗವಂತವಾಯಿತು! ನಕ್ಷತ್ರ, ನದಿ, ಭೂಮಿಯಂತೆ ಹೂವನ್ನೂ ಸಹ ದಿವ್ಯ ದೇವತೆಯ ರೂಪದಲ್ಲಿ ಕಂಡ. ರಾಜ-ಪುಷ್ಪ "ಕಮಲಾ" ಎಂದೇ ಲಕ್ಷ್ಮಿಗೆ ಹೆಸರಿಸಿದ!</p>
		<p>ಒಡನೆಯೇ ಹಿಂಬಾಲಿಸಿ ದಂಡು ದಂಡಾಗಿ ಬಂದವು: ಪದ್ಮಾಲಯಾ, ಪದ್ಮ-ಅಕ್ಷೀ, ಪದ್ಮ-ದಳ-ಆಯತಾಕ್ಷೀ, ಪದ್ಮ-ಸುಂದರೀ, ಪದ್ಮ-ಗಂಧಿನೀ, ಪದ್ಮ-ಪ್ರಿಯೆ, ಪದ್ಮ-ಹಸ್ತೆ. ಪದ್ಮ-ಮಾಲಿನಿ- ಇತ್ಯಾದಿ, ಇತ್ಯಾದಿ ಕೆಂದಾವರೆಗೆ ಸಂಬಂಧಿಸಿದ ಅಂದ ಚೆಂದದ ಹೆಸರುಗಳು.</p>
		<p>"ಶ್ರೀ" ಎಂಬುದನ್ನು ಅರ್ಥೈಸುವುದು ಬಲು ಕಷ್ಟ. ಸಿರಿ, ಸಂಪತ್ತು, ಗೌರವವನ್ನು ಉಂಟುಮಾಡುವ ಭಾವ, ಸೌಂದರ್ಯರಾಶಿ ಹೀಗೆ ಒಳ ತಿರುಳನ್ನು ಸ್ಫುರಿಸುವ ಪರ್ಯಾಯ ಪದಗಳನ್ನು ಎಷ್ಟೇ ಹುಡುಕಿದರೂ ಕೊನೆಗೆ ಸೋಲುತ್ತೇವೆ. ಸೌಂದರ್ಯ, ವಿಶಿಷ್ಟರೀತಿಯ ಕಾಂತಿ, ಎಲ್ಲರನ್ನೂ ಆಕರ್ಷಿಸುವ ಸಂಪತ್ತೇ ಅದು ಎನ್ನುವ ಭಾವವನ್ನು ಮೊದಲು ಗಮನಿಸೋಣ:</p>
		<p>ಕತ್ತಲು ಮತ್ತು ಹಗಲಿನ ನಡುವೆ ಹೋರಾಟ ನಿರಂತರವಾಗಿ ಇದ್ದದ್ದೇ. ಹಗಲು (ಶಕ್ತಿ) ಮತ್ತು ಕತ್ತಲು (ಪ್ರತಿ-ಶಕ್ತಿ) ಬೆರೆಯುವ, ಕಲೆಯುವ (ಕಡೆಯುವ) ಒಂದು ಹುಣ್ಣಿಮೆಯ ಸಂಜೆಯನ್ನು ಊಹಿಸಿಕೊಳ್ಳಿ. ಆ ಸಂಧ್ಯೆಯ ಚೇತೋಹಾರೀ ದೃಶ್ಯವನ್ನು ಮನಸ್ಸಿಗೆ ತಂದುಕೊಳ್ಳಿ. ನಸುಗೆಂಪು ಬಣ್ಣದ ಆ ಸೌಂದರ್ಯ ರಾಶಿ ಇದ್ದಕ್ಕಿದ್ದಂತೆ ಆ ಬಾನಿನೊಳಗಿಂದ ಆವಿರ್ಭವಿಸಿ, ಆ ನಿರಭ್ರ ನಭವನ್ನೆಲ್ಲಾ ತುಂಬಿ ಬಿಡುತ್ತದೆ. ಏನೇನೋ ಬಣ್ಣಗಳ ಓಕುಳಿಯಾಟ ಭೂಮಿ ಆಕಾಶ ಬೆರೆಯುವ ಎಡೆಯಲ್ಲಿ. ಆಮೇಲೆ, ಮೆಲ್ಲ ಮೆಲ್ಲನೆ ತುಂಬಿದ ಚಂದಿರ ದಿಗಂತದ ಆ ಅಂಚಿನಿಂದ ಮೂಡಿ ಮೇಲೇರಿ ಬಂದಂತೆಲ್ಲ ನೀಲಾಕಾಶ ಹಾಲು ಚೆಲ್ಲಿದ, ಹಾಲೇ ತುಂಬಿದ ಕಡಲಾಗಿ ಬಿಡುತ್ತದೆ!</p>
		<p>ಕತ್ತಲು ಹಗಲಿನೊಡನೆ ಸೆಣಸಿ, ಹಗಲೇ ಗೆಲ್ಲುವ ಅರುಣೋದಯದ ಸಂಧ್ಯೆಯ ವೇಳೆಯಲ್ಲೂ ಈ ಅಪೂರ್ವ ಸೌಂದರ್ಯರಾಶಿ ಉರಿಗೆಂಪಿನ ಉಷೆಯ ರೂಪದಲ್ಲಿ ಆವಿರ್ಭವಿಸುವುದನ್ನೂ ಕವಿ ಮನಸ್ಸಿನ ವೇದಕಾಲೀನ ಋಷಿ ಗಮನಿಸಿದ.</p>
		<p>ಕ್ಷೀರ-ಸಾಗರ, ಸಮುದ್ರ-ಮಥನ, ಸುರ-ಅಸುರರು ಸೇರಿ ಕಡೆಯುವುದು, "ಶ್ರೀ"ಯ ಆವಿರ್ಭಾವ, ಅಲ್ಲೇ ಚಂದ್ರನ ಹುಟ್ಟು, ಜೊತೆ ಜೊತೆಗೆ ಅಪೂರ್ವ ಹಾಗೂ ಶ್ರೇಷ್ಠ ಪ್ರಾಣಿಗಳು (ಕಾಮಧೇನು ಹಸು, ಐರಾವತ ಆನೆ, ಉಚ್ಚೈಶ್ರವಸ್ಸು ಕುದುರೆ), ಮರ (ಪಾರಿಜಾತ), ಮಣಿ (ಕೌಸ್ತುಭ), ವೈದ್ಯ (ಧನ್ವಂತರಿ), ಅಮೃತ ಮತ್ತು ಕಾಲಕೂಟ (ಹಾಲೇ ಹಾಲಲ್ಲಿ ಹಾಲಾಹಲ ವಿಷ!) ಗಳು ಎದ್ದು ಬಂದ ಕತೆಯ ಸಂಕೇತಗಳನ್ನು ಮೇಲೆ ಹೇಳಿದ ಋಷಿ-ಕವಿಯ ಕಾಣ್ಕೆ, ದರ್ಶನ ಧ್ವನಿಸುತ್ತದೆ. ಪುರಾಣಗಳು ಈ ಕತೆಗೆ ಇನ್ನೂ ಬಣ್ಣ ಕೊಟ್ಟು ಮುಂದುವರಿಸಿದವು.</p>
		<p>ಶ್ರೇಷ್ಠ ವಸ್ತುಗಳಿಗೆ, ವ್ಯಕ್ತಿಗಳಿಗೆ ದೈವಾಂಶವನ್ನು ಆರೋಪಿಸುವುದು ಭಾರತೀಯ ಸಹಜ ಮನೋಭಾವ. ಆ ಕಾರಣಕ್ಕಾಗಿಯೇ</p>
		<p class="myquote">ಅಸಮಾನ್ಯ ಪ್ರಭೆ, ಶಕ್ತಿ ಎಲ್ಲೆಲ್ಲಿ ತೋರುವುದೋ,<br />ಎಲ್ಲಿ ಸುಡುಗತ್ತಲನು ತೂರಿ ಬರುವುದೋ ಬೆಳಕು,<br />ಸುಖ ದುಃಖ ನೊರೆ-ಅಲೆಯ ಈ ಕಡಲ ಒಡಲಿನಲಿ<br />ಬಿಡುಗಡೆಯ ಆ ಕಡೆಗೆ ನಡೆಯೆ ಸೇತುವೆಯೊಂದ<br />ಹೂಡಿ, ಬೆಂಗಾಡಿನ ನಡುವೆ ಹೆದ್ದಾರಿ ತೋಡುವನೋ,<br />ಅಡ್ಡ ಕಳೆ ಕೊಳೆ ಮುಳಿವನ್ನ ಕುಟ್ಟಿ ಹುಡಿ ಹುಡಿ ಮಾಡಿ<br />ಹತ್ತಲೆತ್ತರ ಬೆಟ್ಟ ಮೆಟ್ಟಲನು ಕಟ್ಟುವನೋ,<br />ಬೀಸುವುದೋ ಎಲ್ಲಿ ಶಾಂತಿಯ ಕಂಪು, ನೆಮ್ಮದಿಯ ತಂಪು<br />ಅಲ್ಲೆಲ್ಲ ದೈವಾಂಶ ತೇಜದ ಬೀಜ ಮೊಳೆವುದ ಕಾಣ!</p>
		<p>-ಎಂದು ಉತ್ತಮಿಕೆಯನ್ನು ನಾವು ಗೌರವಿಸುವುದು, ಪೂಜಿಸುವುದು. ಇದನ್ನೇ ಭಗವದ್ಗೀತೆಯಲ್ಲಿ ಶ್ರೀಕೃಷ್ಣ, "ಯದ್ ಯದ್ ವಿಭೂತಿಮತ್ ಸತ್ತ್ವಂ ಶ್ರೀಮದ್ ಊರ್ಜಿತಂ ಏವ ವಾ। ತತ್ ತದ ಏವ ಅವಗಚ್ಛ ತ್ವಂ ಮಮ ತೇಜೋ ಅಂಶ-ಸಂಭವಮ್।।"<sup><a epub:type="noteref" href="999-aside.xhtml#id-003.06">೬</a></sup>ಎಂದಿರುವುದು.</p>
		<p>ಈ ದೃಷ್ಟಿಯಿಂದ ನೋಡಿದಾಗ, ಸಮುದ್ರಮಥನ ಕಾಲದಲ್ಲಿ ಈ ನಮ್ಮ ಲಕ್ಷ್ಮಿಯ ಒಡಹುಟ್ಟಿದವರ ಸಂಕೇತಕ್ಕೆ ಅರ್ಥ ಸ್ವಲ್ಪ ಹೊಳೆಯುತ್ತದೆ.</p>
		<p>ಲಕ್ಷ್ಮಿ ಚಂಚಲಳು ಎಂಬ ಮಾತು ಹೊಸದೇನಲ್ಲ. ಈಗ ಇದ್ದು, ಇನ್ನು ಕೆಲವೇ ಕ್ಷಣಗಳಲ್ಲಿ ಇಲ್ಲವಾಗುವ ನೀರ ಅಲೆಯಂತೆ ('ಲಕ್ಷ್ಮೀಸ್ ತೋಯ-ತರಂಗ-ಭಂಗ ಚಪಲಾ') ಅಸ್ಥಿರ ಸ್ವಭಾವದವಳು ಎಂಬ ಎಚ್ಚರಿಕೆ ಎಲ್ಲರೂ ಕೊಡುತ್ತಾರೆ. 'ತಾಯಿ, ಈ ಮಾತನ್ನು ಸುಳ್ಳಾಗಿಸು', ಎಂದು ಚಮತ್ಕಾರವಾಗಿ ಹೇಳುವ ಶ್ರೀ ಪ್ರಸನ್ನತೀರ್ಥರ ಲಕ್ಷ್ಮೀಸ್ತುತಿಯೊಂದು ಸಹ ಸಂಸ್ಕೃತದಲ್ಲಿ ಇದೆಯಲ್ಲ, ಅದನ್ನು ಕನ್ನಡಿಸಿ, ಹೀಗೆ ಹೇಳಬಹುದು:</p>
		<p class="myquote">ಕೇಳಿದ್ದ ಕೊಡುವವಳೆ, ಚಂಚಲಳು ನೀನೆಂದು<br />ಕೊಂಚ ಭಯ ಪಡುವವರು ತಿಳಿಯದವರು;<br />ಇರಲಿ, ನೀ ಬಂದೆನ್ನ ಹೃದಯದಲಿ ಮನೆ ಮಾಡು,<br />ನಿಶ್ಚಂಚಲೆಯೆ ಆಗಿ ನೆಲಸು, ಸತತ ಹರಸು!<sup><a epub:type="noteref" href="999-aside.xhtml#id-003.07">೭</a></sup></p>
		<p>ಇಂಥ ಪರಿವಾರ-ಸಮೃದ್ಧಳಾದ ಲಕ್ಷ್ಮಿ ಎಲ್ಲಿ ಎಲ್ಲಿ ನೆಲಸಿ ಇದ್ದಾಳು? ಪುರಾಣಗಳಲ್ಲಿ ಹಲವೆಡೆ ಇಂದ್ರ, ಬೃಹಸ್ಪತಿ, ಪ್ರಹ್ಲಾದ ಮುಂತಾದವರು ಕೇಳಿದ ಪ್ರಶ್ನೆಯೇ ಇದು. ಸಿಗುವ ಸಾಮಾನ್ಯ ಉತ್ತರ: "ಪುಣ್ಯ, ಧರ್ಮ ಮತ್ತು ಸತ್ಯ ಇದ್ದ ಕಡೆ ಲಕ್ಷ್ಮಿ ಸದಾ ಇರುತ್ತಾಳೆ'' ಎಂದು.</p>
		<p>'ಸುಮನಸ ವಂದಿತ ಪದ ಯುಗಳೆ, ಮನಸಿಜ-ಜನಕನ ಕೋಮಲತಮ ಹೃತ್ಕಮಲದೊಳು ನೆಲಸಿದ ಈ ಶುಭಗೆ' ಲಕ್ಷ್ಮಿ ಬೇರೆ ಬೇರೆಯವರಿಗೆ ಬೇರೆ ಬೇರೆ ರೂಪದಲ್ಲಿ ಇದ್ದು ಕಾಣಿಸಿಕೊಂಡಾಳು ಎಂಬ ಭಾವವನ್ನು ಮಾರ್ಕಂಡೇಯ ಪುರಾಣದ, ದೇವೀ ಮಾಹಾತ್ಮ್ಯ ಭಾಗದಲ್ಲಿ ನೋಡುತ್ತೇವೆ:</p>
		<p class="myquote">ಪುಣ್ಯಕಾರ್ಯಗಳ ಎಸಗುವರ ನೆಲೆಯಲ್ಲಿ ಸಿರಿ, ಸಂಪತ್ತು;<br />ಪಾಪಿಗಳ ಸೆರೆಯಲ್ಲಿ ದಾರಿದ್ರ್ಯದಾಪತ್ತು, ದೈನ್ಯ ವಿಪತ್ತು;<br />ಸುಮನಸರ ಹೃದಯದಲಿ ಬೆಳಗುವ ಬುದ್ಧಿಯ ಮಹತ್ತು;<br />ಸಜ್ಜನರ ಶ್ರದ್ಧೆಯ ಸೊತ್ತು,<br />ಕುಲೀನ ನಾರಿಯ ಸಹಜ ಲಜ್ಜೆಯ ಒತ್ತು<br />-ಹೀಗೆ ಬಗೆ ಬಗೆ ರೂಪದಲಿರುವೆ;<br />ಲಕ್ಷ್ಮಿ, ಜಗವ ಕಾಪಾಡು, ಹೊತ್ತು!<sup><a epub:type="noteref" href="999-aside.xhtml#id-003.08">೮</a></sup></p>
		<p>ವ್ಯಾಸ ಭಾರತದಲ್ಲೂ ಈ ಪ್ರಶ್ನೆ ಮರುಕಳಿಸುತ್ತದೆ. ಲಕ್ಷ್ಮಿಯನ್ನೇ ನೇರವಾಗಿ ಕೇಳುವ ಪ್ರಸಂಗ ಅದು. ಕೇಳಿದವರು ಬೇರೆ ಯಾರೂ ಅಲ್ಲ, ಅವಳ ಪ್ರತಿಬಿಂಬವಾದ ರುಕ್ಮಿಣಿಯೇ:</p>
		<p class="myquote">ಯಾರು ಯಾರುಗೆ ಒಲಿದು ನೀ ನಲಿವೆ, ಸಿರಿಯೆ?<br />ಯಾರು ಯಾರಲ್ಲಿರುವೆ? ನಿಲ್ಲುವೆಯೆ ನೆಲಸಿ?<br />ಜೀವ-ಜಡ-ಜಗ-ರಕ್ಷಣೆಯ ಪೂರಕದ ಓ ತತ್ತ್ವವೇ,<br />ಲಕ್ಷ್ಮಿಯೆ, ನಿನ್ನ ಮನದಿಂಗಿತವ ತಿಳಿಯ ಹೇಳೆ!<sup><a epub:type="noteref" href="999-aside.xhtml#id-003.09">೯</a></sup></p>
		<p>ತಾನು ಎಲ್ಲಿ ಇರುತ್ತಾಳೆ, ಇರಬಹುದು, ಇರ ಬಯಸಳು ಎಂಬುದನ್ನ ಲಕ್ಷ್ಮಿ ಪಟ್ಟಿ ಮಾಡಿ ಹೇಳುತ್ತಾಳೆ. ಸಾರಾಂಶಿಸಿ ಹೇಳುವುದಾದರೆ,</p>
		<p class="myquote">ಆತ್ಮವಿಶ್ವಾಸಿಗಳಲ್ಲಿ, ದಕ್ಷರಲ್ಲಿ, ಸಾಹಸಿಗಳಲಿ,<br />ಕಾರ್ಯಕುಶಲರಲಿ, ಜಿತೇಂದ್ರಿಯರಲಿ, ಕೃತಜ್ಞರಲಿ,<br />ಕ್ರೋಧ-ರಹಿತರಲಿ, ಮೋಹ-ಮರೆತವರಲ್ಲಿ,<br />ಮದವ ತುಳಿದವರಲ್ಲಿ,<br />ಸೌಂದರ್ಯದ ನೆಲೆವೀಡಾದವರಲ್ಲಿ, ಶುಚಿ ಇದ್ದ ಕಡೆಯಲ್ಲಿ,<br />ಗುಣದ ಖಣಿಯಾದವರಲ್ಲಿ-<br />ಲಕ್ಷ್ಮಿ ಇರಲು ಸಂತೋಷಿಸುವಳು.</p>
		<p>ಇದಕ್ಕೆ ವ್ಯತಿರಿಕ್ತ ಗುಣ (ದೋಷ?) ವುಳ್ಳವರನ್ನ ಅವಳು ಬೇಗ ತೊರೆದು ಹೋಗಿ ಬಿಡುತ್ತಾಳಂತೆ!</p>
		<p>ಸದ್ಗುಣ, ಸಚ್ಚಾರಿತ್ರ್ಯ, ಸದುದ್ದೇಶಗಳನ್ನೇ ಬಾಳದೀವಿಗೆಯಾಗಿ ಉಳ್ಳವರ ಎದೆಯಲ್ಲಂತೂ ನೆಮ್ಮದಿಯಿಂದ ಇರುತ್ತಾಳೆ; ಕೇಳಿದರೆ ಹೇಳಿಯಾಳು:</p>
		<p class="myquote">ನಂಬಿ ಮೊರೆ ಹೊಕ್ಕವರ, ತುಂಬಿ ಭಕ್ತಿಯನೊಂದೆಬೇರೆಲ್ಲದಕೆ ಬರಿದಾಗಿಸಿಕೊಂಡವರ ಹೃದಯದಲ್ಲಿ,<br />ಭಾವಪರವಶರಾಗಿ ಕರೆದವರ ಎದುರಿನಲಿ,<br />ನೆನೆದವರ ಮನದಲ್ಲಿ ಬೇಕೆಂದ ರೂಪದಲಿ ಮೈದೋರುವೆ!</p>
		<p>ಇಷ್ಟೆಲ್ಲಾ ಹೇಳಿಕೊಳ್ಳುವ ಜಾಣೆ, ನಮ್ಮ ಲಕ್ಷ್ಮಿ ಯಾವಾಗಲಾದರೂ ತಬ್ಬಿಬ್ಬಾದುದು ಉಂಟಾ? 'ಆತ್ತ ಹುಲಿ, ಇತ್ತ ದರಿ' ಎಂಬ ಜನಪ್ರಿಯ ಕನ್ನಡ ಗಾದೆಗೂ, ಲಕ್ಷ್ಮಿಗೂ ಏನಾದರೂ ಸಂಬಂಧ ಇದೆಯಾ? ಇದೆ. ಮುಂದೆ ಓದಿ:</p>
		<p>ಲಕ್ಷ್ಮೀಯನ್ನು ತನ್ನ ಕಾವ್ಯದಲ್ಲಿ ಬರುವ ಒಂದು ಪಾತ್ರವನ್ನಾಗಿಸಿಕೊಂಡು, ಅವಳೊಡನೆ ಕವಿ ಪರೋಕ್ಷವಾಗಿ ಮಾತನಾಡುವ ಒಂದು ಕಥಾನಕವನ್ನು ಈ ಪ್ರಬಂಧದ ಪರಿಶಿಷ್ಟವಾಗಿ ಇರಿಸಿಕೊಂಡಿದ್ದೇನೆ. ಪಂಪ-ಭಾರತ (ಹಳೆಗನ್ನಡ, ಸುಮಾರು ಕ್ರಿಸ್ತ ಶಕ ೯೪೦ ರ ರಚನೆ) ದಲ್ಲಿ ಕನ್ನಡದ ಮಹಾಕವಿ ಪಂಪ ನಾಲ್ಕಾರು ಪದ್ಯಗಳಲ್ಲಿ ಈ ಸನ್ನಿವೇಶವನ್ನು ಕಲ್ಪಿಸಿದ್ದಾನೆ. ಇದನ್ನೇ, ಅನಂತರ ಬಂದ, ಕ್ರಿ.ಶ. ೯೯೦ ರ ಸುಮಾರಿನ ಕವಿ ರನ್ನ, ಹಳೆಗನ್ನಡದಲ್ಲಿ ಇನ್ನೂ ಸ್ವಾರಸ್ಯ ತುಂಬಿ, ವಿವರಿಸುತ್ತಾನೆ. ಸುಮಾರು ಇದೇ ಕಾಲದ ಕವಿ, ನಾಗವರ್ಮನು ಬಾಣಭಟ್ಟನ ಸಂಸ್ಕೃತ 'ಕಾದಂಬರಿ'ಯನ್ನು ಕನ್ನಡಿಸಿದ್ದಾನೆ; ಅದರಲ್ಲಿ ಸಹ ಲಕ್ಷ್ಮಿಯ ರೀತಿಯನ್ನು ನಾಗವರ್ಮ ವಿಡಂಬನೆ ಮಾಡುತ್ತಾನೆ!</p>
		<p>ರನ್ನನ 'ಗದಾ ಯುದ್ಧ'ದ ೯ನೇ ಆಶ್ವಾಸ, ೩ ರಿಂದ ೧೭ ನೇ ಪದ್ಯದವರೆಗೆ ಇರುವ ಈ ಲಕ್ಷ್ಮೀ ಪ್ರಸಂಗವನ್ನು ಆರಿಸಿಕೊಂಡಿದ್ದೇನೆ; ಹೊಸಗನ್ನಡದಲ್ಲಿ ಕಾವ್ಯ ರೂಪದಲ್ಲಿಯೇ, ನಿಮಗೆ ಆ ಕತೆಯನ್ನ ಮರುಹೇಳುತ್ತೇನೆ, ಅರ್ಥವಾಗದ ಕಡೆ ಒಂದೆರಡು ನನ್ನ ಮಾತನ್ನ ಮೂಲಕ್ಕೆ ಸ್ವಲ್ಪ ಸೇರಿಸಿ:</p>
	</section>
	<section class="level2 numbered" id="id-001-01">
		<h2 class="level2-title" epub:type="title">ಲಕ್ಷ್ಮೀ ಪ್ರಸಂಗ</h2>
		<p class="text-center"><em>(ರನ್ನನ 'ಗದಾಯುದ್ಧ'ದಲ್ಲಿ)</em></p>
		<p>(ಹಿನ್ನೆಲೆ: ಗದಾಯುದ್ಧ ಮುಗಿದಿದೆ; ದುರ್ಯೋಧನ ತೊಡೆ ಮುರಿದುಕೊಂಡು ವೈಶಂಪಾಯನ ಸರೊವರದ ದಂಡೆಯ ಮೇಲೆ ಕೊನೆಯುಸಿರು ಎಳೆಯುತ್ತಾ ಬಿದ್ದಿದ್ದಾನೆ. ತಡವಾಗಿ ಬಂದ ಅಶ್ವತ್ಥಾಮ ತನ್ನ ಪ್ರಿಯ ಶಿಷ್ಯನ ಈ ದುರವಸ್ಥೆಯನ್ನ ಕಂಡು ದುಃಖ, ಕೋಪದಿಂದ ಬುಸುಗುಟ್ಟುತ್ತಿದ್ದಾನೆ- ಇದು ಸನ್ನಿವೇಶ. ಅಲ್ಲಿಗೆ ಲಕ್ಷ್ಮಿ ಬರುತ್ತಾಳೆ.)</p>
		<p class="myquote">ಹೊಳೆ ಹೊಳೆವ ಕೆಂದಾವರೆಯ ಒಂದು ಕರದಲಿ ಹಿಡಿದು,<br />ಎಡದ ಕೈಯಲಿ ಬೆಳ್ಳಿಗೂದಲ ಚಾಮರವನು;<br />ಕಳೆ ಕಳೆದು ತಲೆಗೂದಲು ಹರಡಿದೆ ಮಾಸಿ, ಒಣಗಿ ಕೆದರಿ;<br />ಸೊಬಗು ಕುಂದಿದ ಮ್ಲಾನ ಮುಖವ ತಾ ಹೊತ್ತು<br />ತಾವರೆಗಣ್ಣಿನ ಲಕ್ಷ್ಮಿ ಬರುವುದ ಕಂಡನವನು.</p>
		<p class="myquote">"ತಾಯೆ, ನೀನಾರು? ಹೆಸರೇನು? ಯಾರವಳು?<br />ಬಂದೆ ಎಲ್ಲಿಂದಲೆ? ನೀನು ಹೋಗುವುದಾದರು ಎತ್ತ?"<br />ಎಂದು ಕೇಳಿದ ಅಶ್ವತ್ಥಾಮ, ಕೈಯ ಮುಗಿದು.</p>
		<p class="myquote">"ಭೇದ-ಭಾವವ ಮರೆತು, ಹೆಗಲ ಹೆಗಲೆಣೆಯಾಗಿ,<br />ಶಕ್ತಿ-ಪ್ರತಿಶಕ್ತಿಗಳು ಸೇರಿ ಕಡೆದರು ಗೊತ್ತ?<br />ಆಗ ಹುಟ್ಟಿದೆ ನಾನು ಕಡಲಲಿ, ಕಮಲೆ, ಲಕ್ಷ್ಮಿ;<br />ನೀರಲಿದ್ದೂ ಅದಕೆ ಅಂಟದಿಹ ತಾವರೆಯೊಡನಾಡುವೆನು;<br />ಭಗವಂತನೆದೆಯೇನೆ ಎಂದೆಂದಿಗೂ ನನ್ನ ಮನೆ;<br />ಇದ್ದು ಬರುವೆನು ಹೀಗೇ ಈಗೊಮ್ಮೆ ಆಗೊಮ್ಮೆ,<br />ಶ್ರೇಷ್ಠರಲಿ, ಶೂರರಲಿ, ಸಾಹಸಿಯ ಮನದಲ್ಲಿ;<br />ನೆನ್ನೆ ಮೊನ್ನೆಯವರೆಗೆ ಇದ್ದೆ ಆ ಕುರು-ಭೂಪನಲಿ;<br />ಈಗ ಹೊರಟಿಹೆ, ಸ್ವಾಮಿ ಪುರುಷೋತ್ತಮನಾಜ್ಞೆಯ ಹೊತ್ತು,<br />ಪಾಂಡವರ ಬಿಡಾರದಲಿ ನೆಲಸಲೆಂದು."</p>
		<p class="myquote">ಮುಗುಳ್ನಗುತ ಮೂದಲಿಸಿ ಅಣಗಿಸುವ ದನಿಯಲ್ಲಿ<br />ಜರಿಯ ತೊಡಗಿದ ಆಗ ಲಕ್ಷ್ಮಿಯ ಅಶ್ವತ್ಥಾಮ:</p>
		<p class="myquote">"ಎಲೆ ಲಕ್ಷ್ಮಿ, ಛೆ ಬಿಡು, ನಿನ್ನ ಹುಟ್ಟೇ ಹೇಳೀತಲ್ಲ -<br />ಈಗೆದ್ದು ಈಗಡಗಿ ಎದ್ದು ಬೀಳುವ ಅಲೆಯ<br />ಮಡಿಲಲ್ಲಿ ಹುಟ್ಟಿದ ಚಂಚಲಳೆ, ನೀನು ಚಪಲೆ!<br />ಕಮಲ ಪರಾಗದ ಧೂಳಿ ತಲೆಗೇರಿ ರಾಜಸಿಯಾದೆ<br />ನೀನು ವರಿಸುವುದಾರನ್ನ? ಗೋವುಗಳ ಕಾಯುವನ!<br />ನೀ ಮೂಢೆ, ಅವಿವೇಕಿ; ಸರಿ-ತಪ್ಪನರಿಯದ ಅಜ್ಞೆ;<br />ನಿನಗೇನು ಗೊತ್ತೆ ನರ-ನರರ ಶೌರ್ಯದ ತಾರತಮ್ಯ?<br />ಸಾಹಸಿಯೋ ಕಪಟಿ ಹೇಡಿಯೋ, ನಿನಗೇನು ಪರಿವೆಯೇ?<br />ಕುಲಟನೋ ಸತ್ಕುಲ-ಪ್ರಸೂತನೋ ಚಿಂತೆಯಿನಿತೂ ಇಲ್ಲ -<br />ಯಾರಲ್ಲೂ ಹೊಗಿ ನೆಲಸುವೆ ನೀಚೆ, ನಾಚಿಕೆಯೆ ಇಲ್ಲದವಳೆ!<br />ಒಂದಾಗಿ ಇರುವಂಥ ತಂದೆ ಮಕ್ಕಳ ಒಡೆವೆ;ಹೊಂದಿ ಬಾಳುವ ಅಣ್ಣ-ತಮ್ಮದಿರ ಕಾದಾಡಿಸುವೆ;<br />ಶಿಷ್ಯನನೇ ಗುರುಗಳಿಗೆ ಎದುರಾಗಿಸಿ ಬಿಡುವೆ -<br />ನಿನಗಿಂತ ನಿಕೃಷ್ಟರೀ ಜಗದಿ ಇರುವರೆ ಹೇಳೆ!</p>
		<p class="myquote">ಕಡಲ ಮಡಲಲಿ ನಿನ್ನ ಒಡಹುಟ್ಟಿದವರಿಂದ<br />ನೀನು ಕಲಿತುದು ಏನು? ನಾ ಹೇಳಲೇನು?<br />ಚಂದ್ರನಿಂದ ಕಳಂಕ, ಐರಾವತದಹಂಕಾರ,<br />ಕೌಸ್ತುಭದ ಕಠಿಣತ್ವ, ವಾಗ್ದೇವಿಯ ಬೆಣ್ಣೆಯ ಮಾತು,<br />ಧನ್ವಂತರಿಯಿಂದ? ಇದ ನಂಬು, ವೈದ್ಯನಿದ್ದಾನೆಂದು<br />ತಿನ್ನಬಾರದ ತಿಂದು ಬಂದದ್ದೇನು ಬರಿ ಉದರ-ಶೂಲೆ!<br />ಒಳ್ಳೆಯದೆ ಮಾಡಲು ಹೋಗಿ ತರುವ ನಾರದನ ಜಗಳ,<br />ಹೆಂಡದ ಅಮಲು, ಅಪ್ಸರೆಯರ ಬೆಲೆವೆಣ್ಣುತನ,<br />ಕಾಲಕೂಟವೋ ನಿನಗಾಗಿ ಕೊಲೆಗೈವ ದುರ್ಬುದ್ಧಿ -<br />ನಿನಗಿವೆಲ್ಲವೂ ಸಹಜ, ನೀನಿದ್ದೆಡೆಯೂ ಇದೆ ಸುದ್ದಿ!</p>
		<p class="myquote">ನಮಿಸದರೂ ಪ್ರತಿ-ನಮಸ್ಕರಿಸದ, ಹರಸದ ಜಂಭ,<br />ಬೇಡಿದರೂ ಕಿವಿಗದು ತಾಗದ ಧೋರಣೆಯ ಔದಾಸೀನ್ಯ,<br />ನೇರ ಎದುರಿನಲಿ ನಿಂತರೂ ಗಮನಿಸದ ತಾತ್ಸಾರ,<br />ಉತ್ತಮರ ಕಂಡರೂ ಕಾಣದೊಲು ಕಡೆಗಣಿಸುವಲಕ್ಷ್ಯ -<br />ಇವು ತಾನೆ, ಓ ಲಕ್ಷ್ಮಿ, ನೀ ಒಲಿದ ಜನಗಳಿಗೆ<br />ಅಧಿಕಾರ-ಮದವೇರಿ ತಲೆ ತಿರುಗಿ ಹೋದವಗೆ?<br />ಗುಣವಂತರೇ ಬೇಕಿಲ್ಲ, ನಿರ್ಗುಣರನಾಶ್ರಯಿಸಿ,<br />ದುಷ್ಟರನೂ, ಶಿಷ್ಟರನೂ ದೃಷ್ಟಿಯೊಂದರಲೆ ನೋಡಿ,<br />ನೀನಿರುವೆ, ನೀನೊಲಿದ ಜನರನೂ ಹಾಗೆ ಇರಿಸಿ!</p>
		<p class="myquote">ಮಲಿನರೇ ನಿರ್ಮಲರಿಗಿಂತ ಲೇಸೆನುವ ಕೆಸರಿನ ಕಮಲೆ,<br />ಲಕ್ಷ್ಯವೆಂದರೆ ಗೊತ್ತೆ, ಕಳಂಕ; ಲಕ್ಷ್ಮಿ ನಿನಗದು ಮೂಲ;<br />ಹೊಳೆವ ಕಂಚು ಕನ್ನಡಿಯಲ್ಲಿ ತೇವ ಸೇರಿದ ಜಾಗ<br />ಕಿಲುಬು ಕಿಲುಬಾದಂತೆ ಕೊಳೆಯ ನೀ ಹುಟ್ಟಿಸುವೆ!</p>
		<p class="myquote">ಹೊಗಳದಿರು ಹೊನ್ನ ಕೈ-ಹಿಡಿಯ ಚಾಮರವ, ಬಿಳಿ ಕೊಡೆಯ;<br />ಬೆಳ್ಳಿ ಬಿಳಿ ಕೊಡೆಯಿರಬಹುದು, ತಲೆಗಡ್ಡ ಅದು ಆಗಿ,<br />ಬೆಳಕು ತಿಳಿವೇ ಒಳಬರದಂತೆ ತಡೆ ಒಡ್ಡ ಬಹುದು;<br />ಇರುವ ಗುಣಗಳೂ ಎಲ್ಲ ದೂರ ಹಾರುವ ಹಾಗೆ<br />ಬೆಳ್ಳಿಗೂದಲು ಬೀಸೀತು ಚಾಮರದ ಚಿನ್ನದ ಗಾಳಿ!</p>
		<p class="myquote">ನೀರ ಮೇಲಣ ಗುಳ್ಳೆ, ಅತಿ ಚಂಚಲದ ಮಿಂಚಿನ ಕಾಂತಿ,<br />ಈಗಿದ್ದು ಈಗಿಲ್ಲವಾಗುವ ಅಚಿರ ಕ್ಷಣ-ಭಂಗುರತೆಯನ್ನ<br />ನಿನಗೆ ಕಲಿಸಿದುವೇನು? ಇಲ್ಲ, ಅವು ನಿನ್ನ ನೋಡಿ ಕಲಿತವೋ?<br />ಯಾರು ಬಲ್ಲರು? ನಿನ್ನನೂ ಅವರನೂ ಮೆಚ್ಚುವರೇ ಬಲ್ಲರೋ!<br />ಬಿಡು, ಬಿಡು ಧರ್ಮಜ ಭೀಮಾರ್ಜುನ ಯಮಳರ ಮಾತು;<br />ಎಲ್ಲಿಗೆಲ್ಲಿಯ ಸಾಟಿ? ಈ ಅಶ್ವತ್ಥಾಮನಿಗವರೆಣೆಯೆ?</p>
		<p class="myquote">ಎಲೆಗೇ, ಎಲೆ ಹೆಣ್ಣೆ, ನೀನೀಗ ನೀನೇ ನೋಡುವಿಯಂತೆ-<br />ಆ ಕೃಷ್ಣ, ಅವನೆದುರೇನೆ ನನ್ನ ಸಾಮಥ್ರ್ಯವನು;<br />ನಮ್ಮ ಕುರು-ಭೂಪತಿಯಿಂದ ನಿನ್ನ ಅಗಲಿಸಲವನು<br />ಆ ಕಪಟ ಗೋವಳನೇನು ನಿನ್ನ ಆಳುವ ದೊರೆಯೆ?</p>
		<p class="myquote">ಎಲೆ ಮರುಳೆ, ಕೃಷ್ಣ ಹೇಳಿದನೆಂದು ಸಿಕ್ಕಿ ನೀ ಬೀಳದಿರು;<br />ಬರಿ ಮೋಸ, ಹೋಗದಿರು, ಬೆಂಡಾಗದಿರು, ಹಿಂದಕೆ ಮರಳು;<br />ಸಕಲ ಭೂಮಂಡಲಕೊಡೆಯ, ರಾಜರ ರಾಜ, ಸಾಹಸಾಂಕ,<br />ಇನ್ನೂ ಬದುಕಿರುವಂಥ ಸುಯೋಧನನತ್ತ ಹೊಗು ಬೇಗ!</p>
		<p>(ಈಗ, ಅಶ್ವತ್ಥಾಮನ ಮಾತನ್ನು ಕೇಳದೆ, ಹಿಂತಿರುಗದೆ, ಲಕ್ಷ್ಮಿ ಮುಂದೆ ಮುದೆ ಹೆಜ್ಜೆ ಇಡ ತೊಡಗುತ್ತಾಳೆ, ಎಂದುಕೊಳ್ಳೋಣ.)</p>
		<p class="myquote">ಹೋಗುವೆಲ್ಲಿಗೆ, ಎಲ್ಲಿಗೆಯೆ? ಕೇಳದಿರೆ ನೀ ನನ್ನ ಮಾತುಗಳ;<br />ಲಕ್ಷ್ಮೀ, ನನ್ನ ಕೈ ಮೀರೀತು, ನಿನಗವಮಾನ ಆದೀತು;<br />ನಿನ್ನ ಕಾಯುವರು ಯಾರಿದ್ದಾರಿಲ್ಲಿ, ಜೋಕೆ, ಹಿಂತಿರುಗು"<br />-ಎಂದು ತಡೆಗಟ್ಟಿದ ಲಕ್ಷ್ಮಿಯನು ಆ ಅಶ್ವತ್ಥಾಮ!<br />ಗಂಟು ಕಟ್ಟಿದ ಹುಬ್ಬು, ಮುಖವೆಲ್ಲ ಉರಿಗೆಂಪು, ಕಣ್ಣಿಂದ<br />ಬೆಂಕಿ ಉಂಡೆಗಳನ್ನ ಕಾರುತ್ತಲೇ ನುಡಿದು, ತಡೆದ !!</p>
		<p class="myquote">ಆ ಕಡೆಯೋ ಕೃಷ್ಣನಾದೇಶ, ಇತ್ತ ರುದ್ರ-ಭಯಂಕರನಾಜ್ಞೆ<br />"ಹಿಂದಿರುಗು, ಹಿಂದಿರುಗೀಗ, ಇಲ್ಲ? ಎಳೆದೊಯ್ವೆ!" ಎಚ್ಚರಿಕೆ;<br />ಏನೂ ಮಾಡಲು ತಿಳಿಯದಾದಳು ಲಕ್ಷ್ಮಿ, ಬೆರಗಾಗಿ ನಿಂತು;<br />ಆಗವಳ ಪರಿಸ್ಥಿತಿಯೋ<br />"ಅತ್ತ ಹುಲಿ, ಇತ್ತ ದರಿ"ಯೇ ಆಗಿ ಹೋಯ್ತು!</p>
		<p>ಸಧ್ಯಕ್ಕೆ ಈ ಕಥಾನಕವನ್ನ ಇಲ್ಲಿಗೆ ನಿಲ್ಲಿಸೋಣ. ನಮ್ಮ ಲಕ್ಷ್ಮಿಗೆ ಆಗ ಬಂದೊದಗಿದ ಪರಿಸ್ಥಿತಿಯನ್ನ, ಕ್ರಿಸ್ತ ಶಕ ೯೯೦ ರ ಸುಮಾರಿನ ಕವಿ ರನ್ನ "ಅತ್ತ ಪುಲಿ, ಇತ್ತ ದರಿ (=ಪ್ರಪಾತ, ಕಡಿದಾದ ಬೆಟ್ಟದ ಕಣಿವೆ)"ಎಂಬ ಗಾದೆಯ ಮೂಲಕ ಚಿತ್ರಿಸುತ್ತಾನೆ.</p>
		<p>"ಶ್ರೀ ಸೂಕ್ತ"ದಲ್ಲಿ ಆಹ್ವಾನಿಸುವಂತೆ, "ಓ, ಎಲ್ಲ ಬಲ್ಲ ಜಾತವೇದನೆ, ದೇವರೆ, ನೀನು, ನನಗಾಗಿ ಬರಮಾಡು ಲಕ್ಷ್ಮಿಯನು, ಚಿನ್ನ ಬೆಳ್ಳಿಯ ಹೂವ ಮುಡಿದವಳನು; ಹೊಂಬಣ್ಣದವಳನ್ನು, ಹೊನ್ನೆ ತಾನಾದವಳನ್ನು, ಜಿಂಕೆಗಣ್ಣಿನ ಸೌಂದರ್ಯ ದೇವತೆಯನು"<sup><a epub:type="noteref" href="999-aside.xhtml#id-003.10">೧೦</a></sup>ಎಂದು ಕರೆಯೋಣ. ಬೇರೆಲ್ಲದಕೆ ಬರಿದಾಗಿಸಿಕೊಂಡ ಹೃದಯ ಮಾಡಿಕೊಂಡು, ಬಾ ಎನ್ನೋಣ. ಎಲ್ಲಿದ್ದರೂ ಬಂದಾಳು. ಅಗೋ ನೋಡಿ, ಬಂದಳು ಅಂತ ಕಾಣುತ್ತೆ!</p>
	</section>
	<section class="level1 numbered" epub:type="chapter" role="doc-chapter" id="id-P3.02">
		<p class="text-center"><strong>ಹುಡುಕು, ಹತ್ತು ಹಿಂತಿರುಗದಾ ನೌಕೆ</strong></p>
		<p class="verse">ಲಕ್ಷ್ಮೀರ್ ದಾನಫಲಾ, ಶ್ರುತಂ ಶಮಫಲಂ,<br />ಪಾಣಿಃ ಸುರಾರ್ಚಾ ಫಲಶ್,<br />ಚೇಷ್ಠಾ ಧರ್ಮಫಲಾ, ಪರಾರ್ತಿ-ಹರಣ-<br />ಕ್ರೀಡಾಫಲಂ ಜೀವಿತಂ।<br />ವಾಣೀ ಸತ್ಯಫಲಾ, ಜಗತ್ ಸುಖಫಲ-<br />ಸ್ಪೀತಾ ಪ್ರಭಾವೋ ಉನ್ನತಿರ್<br />ಭವ್ಯಾನಾಂ, ಭವ ಶಾಂತಿ ಚಿಂತನ ಫಲ<br />ಭೂತ್ಯೈರ್ ಭವತಿ ಏವ ಧೀಃ ।।</p>
		<p class="verse-author"><em>-ಕ್ಷೇಮೇಂದ್ರ, ಚತುರ್‍ವರ್ಗ ಸಂಗ್ರಹ</em></p>
		<p class="myquote">ಸಿರಿ ಇರುವುದೇತಕ್ಕೆ? ಕೈ ಬಿಚ್ಚಿ ಕೊಟ್ಟು ಹಂಚಲಿಕೆ;<br />ಓದು ಬರಹದ ಗುರಿ ಕೂಡ ನೆಮ್ಮದಿಯದೇ ಗಳಿಕೆ;<br />ಕೈಗಳಿಹವೇತಕ್ಕೆ? ದೀನರ ಸೇವೆ, ದೇವರಾರಾಧನೆಗೆ;<br />ತುಂಬಿ ತುಳುಕಲಿ ದುಡಿಮೆ ಹಣ್ಣಾಗಿ ಪುಣ್ಯದ ಕುಡಿಕೆ;<br />ಪರರ ನೋವ ಪರಿಹರಿಸುವ ಆಟವಾಗಿರಬೇಕೀ ಬಾಳು;<br />ಬೇಕು, ಆಡಿದರೆ ನಿಜ ನುಡಿವ ಎದೆಗಾರಿಕೆಯ ಬಯಕೆ;<br />ಮೇಲೆ ಏರಿದೆ, ಲೋಕಹಿತಕಾಗಿ ದುಡಿ, ಪಡೆ ಹೆಗ್ಗಳಿಕೆ;<br />ತಿಳಿವು ಮೂಡಿತೋ ಹುಡುಕು, ಹತ್ತು ಹಿಂತಿರುಗದಾ ನೌಕೆ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಶ್ರೀಸೂಕ್ತ: <br />ವೈದಿಕ ವಾಙ್ಮಯದ ಒಂದು ಭಾವಗೀತೆ </h1>
		<p>ದೇವಿಯನ್ನು ಲಕ್ಷ್ಮಿಯಾಗಿ ಕಾಣುವಾಗ ಭಕ್ತನು ಅವಳನ್ನ ಬಗೆ ಬಗೆಯಾಗಿ ಬಣ್ಣಿಸುವ ಭರದಲ್ಲಿ ''ಓ ದೇವಿ, ನೀನು ಚಿನ್ನದ ಹಾಗೆ ಹೊಳೆ ಹೊಳೆಯುತ್ತ ಪ್ರಕಾಶಮಾನಳಾಗಿದ್ದೀಯ'' ಎಂದು ಹೊಗಳುವುದು ವಾಡಿಕೆಯ ಮಾತು. ಲಕ್ಷ್ಮಿ ಎಂದೊಡನೆ ಜೊತೆ ಜೊತೆಗೆ ಚಿನ್ನದ ಮಾತು ಸಹ ಎಲ್ಲಾ ಕಡೆ ಬಂದೇ ಬರುತ್ತದೆ. ಅವಳು ಹಿರಣ್ಯವರ್ಣದವಳು, ಹಿರಣ್ಮಯಿ, ಹಿರಣ್ಯ ಪ್ರಾಕಾರಳು. ಈ ಚಿನ್ನದ ಮಾತು ವೈದಿಕ ವಾಙ್ಮಯದಿಂದ ಹಿಡಿದು ಇಂದಿನವರೆಗೂ ದೇವಿಯ ಸ್ತುತಿಸಾಹಿತ್ಯದಲ್ಲಿ ಎದ್ದು ಕಾಣುವ ಅಂಶ.</p>
		<p>ದೇವೀ ಮಾಹಾತ್ಮ್ಯದಲ್ಲಿ ಬರುವ "ನಿರಂತರ ಚಿನ್ನದ ಮಳೆ ಕರೆಯುವ (<em>ಕಾಂಚನ-ಸ್ರಾವಿ</em>) ಛತ್ರಿಯೊಂದನ್ನು ದೇವಿಗೆ ವರುಣ ದೇವತೆಯು ಉಡುಗೊರೆಯಾಗಿತ್ತ'' ಎಂಬ ಕವಿಕಲ್ಪನೆ ಮನೋಹರವಾದದ್ದು.<sup><a epub:type="noteref" href="999-aside.xhtml#id-003.11">೧</a></sup>ಈ ರೀತಿಯ ಸುವರ್ಣ ವರ್ಷಧಾರೆ ಕಾಳಿದಾಸನ 'ರಘುವಂಶ'ದಲ್ಲೂ ನಾವು ಕಾಣುತ್ತೇವೆ.<sup><a epub:type="noteref" href="999-aside.xhtml#id-003.12">೨</a></sup>ರಾಜ ಮಾಂಧಾತನ ಆಳ್ವಿಕೆಯಲ್ಲಿ ಹೀಗೆ ಚಿನ್ನದ ಮಳೆ ಕರೆಯುವಷ್ಟು ಸುಭಿಕ್ಷವಿತ್ತೆಂದು ಒಬ್ಬ ಕವಿ ದಿವ್ಯಾವಧಾನ ಎಂಬವನು ಹೇಳುತ್ತಾನೆ.<sup><a epub:type="noteref" href="999-aside.xhtml#id-003.13">೩</a></sup></p>
		<p>ಮಹಾಭಾರತ(ಶಾಂತಿಪರ್ವ)ದಲ್ಲಿ<em>ಸುಹೋತ್ರ</em>ಎಂಬುವನ ಆಳ್ವಿಕೆಯಲ್ಲೂ ಸಹ, ಹೀಗೆ ಒಂದು ಹಿರಣ್ಯವೃಷ್ಟಿ ಆಯಿತು ಎಂಬ ಮಾತು ಬರುತ್ತದೆ.<sup><a epub:type="noteref" href="999-aside.xhtml#id-003.14">೪</a></sup>ಬಾಣಭಟ್ಟನ 'ಹರ್ಷಚರಿತ'ದಲ್ಲಿ ಹೀಗೊಂದು ಬಾನಿನಿಂದ ಬಿದ್ದ ಚಿನ್ನದ ಮಳೆಯ ಪ್ರಸ್ತಾಪ ಬರುತ್ತದೆ.<sup><a epub:type="noteref" href="999-aside.xhtml#id-003.15">೫</a></sup></p>
		<p>ಅಂತೂ ಸಮೃದ್ಧಿ, ಸುಭಿಕ್ಷ ಮತ್ತು ಸಂಪತ್ತು ಇದರ ಸಂಕೇತವಾಗಿ ಚಿನ್ನ ಮತ್ತು ಇವುಗಳನ್ನು ಭಕ್ತರಿಗೆ ಅನುಗ್ರಹಿಸುವ ತಾಯಿಯಾಗಿ ದೇವಿಯು ಬಂಗಾರದ ಮಡಿಲಲ್ಲೇ ವಿರಾಜಿಸುತ್ತಿರುವಂತೆ ಕವಿಯ ಕಲ್ಪನೆಯ ಹಕ್ಕಿ ಹೀಗೆ ಹಾರಾಡಿತು. 'ಲಕ್ಷ್ಮೀ ಎಂದೊಡನೆ ಬಂಗಾರ, ಬಂಗಾರವೇ ಲಕ್ಷ್ಮೀ' ಎನ್ನುವ ಮಾತು ಪ್ರಚಲಿತವಾಯಿತು.</p>
		<p><em>ಲಕ್ಷ್ಮಿ</em>ಯ ಪ್ರಸ್ತಾಪ ಋಗ್ವೇದದಲ್ಲಿ ಒಮ್ಮೆ ಮಾತ್ರ ಒಂದು ಕಡೆ ಬರುತ್ತದೆ. ಋಗ್ವೇದದ ಹತ್ತನೇ ಮಂಡಲದ ಎಪ್ಪತ್ತೊಂದನೆ ಸೂಕ್ತದ ಎರಡನೇ ಮಂತ್ರದಲ್ಲಿ ಈ 'ಲಕ್ಷ್ಮೀಃ' ಪದ ಮೊಟ್ಟಮೊದಲ ಬಾರಿಗೆ ವೇದವಾಙ್ಮಯದಲ್ಲಿ ಗೋಚರಿಸುತ್ತದೆ. ಆ ಮಂತ್ರ ಹೀಗಿದೆ:</p>
		<p class="verse">ಸಕ್ತುಂ ಇವ ತಿತಉನಾ ಪುನಂತೋ ಯತ್ರ ಧೀರಾ ಮನಸಾ ವಾಚಂ ಅಕ್ರತ।<br />ಅತ್ರಾ ಸಖಾಯಃ ಸಖ್ಯಾನಿ ಜಾನತೇ ಭದ್ರ ಏಷಾಂ ಲಕ್ಷ್ಮೀರ್ ನಿಹಿತ ಅಧಿವಾಚಿ।।<sup><a epub:type="noteref" href="999-aside.xhtml#id-003.16">೬</a></sup></p>
		<p>ಇದನ್ನು ಯಾಸ್ಕರು ತಮ್ಮ ನಿರುಕ್ತ ಗ್ರಂಥದಲ್ಲಿ ವಿಶೇಷವಾಗಿ ವಿವರಿಸಿದ್ದಾರೆ<sup><a epub:type="noteref" href="999-aside.xhtml#id-003.17">೭</a></sup>; ಇದಕ್ಕೆ ಭಾಷ್ಯ ಬರೆಯುತ್ತಾ ಸಾಯಣರು ಹೇಳುತ್ತಾರೆ<sup><a epub:type="noteref" href="999-aside.xhtml#id-003.18">೮</a></sup>: ವೇದಕಾಲೀನ ದಿನಗಳಲ್ಲಿ ಈಗ ಹಳ್ಳಿಗಳಲ್ಲಿ, ಕೆಲವರ ಮನೆಗಳಲ್ಲಿ ಉಪಯೋಗಿಸುವಂತೆ ಧಾನ್ಯಾದಿಗಳನ್ನ ಅಥವಾ ಹಿಟ್ಟನ್ನು ಶೋಧಿಸುವುದಕ್ಕಾಗಿ ವಂದರಿ ಅಥವಾ ಜರಡಿಯನ್ನು ಉಪಯೋಗಿಸುತ್ತಿದ್ದರು. ಇದಕ್ಕೆ 'ತಿತಉ' ಎಂದು ಕರೆಯುತ್ತಿದ್ದರು. ಯಾವುದಾದರೊಂದು ಧಾನ್ಯವನ್ನು ಈ ರೀತಿಯ ವಂದರಿ (ಜರಡಿ) ಯಲ್ಲಿ ಹಾಕಿ ಶುದ್ಧಿಮಾಡುವ ಹಾಗೆ, ಬುದ್ಧಿವಂತರಾದ ಮನುಷ್ಯರ ಮನಸ್ಸು ತಾವು ಕೇಳಿದ ಹೇಳುವ ಮಾತುಗಳನ್ನು ಶುದ್ಧಪಡಿಸಿ ಚೆನ್ನಾಗಿ ಆಲೋಚಿಸಿ ಅವರು ಮಾತನಾಡುತ್ತಾರೆ. ಆ ಮಾತುಗಳು ಯುಕ್ತಿಯುತವಾಗಿಯೂ ಅರ್ಥಪೂರ್ಣವಾಗಿಯೂ ಇರುವುವು ಎಂಬುದು ಋಷಿಯ ಅಭಿಪ್ರಾಯ. ಈ ರೀತಿಯಾದ ಪರಿಷ್ಕೃತವಾದ ಸುಸಂಸ್ಕೃತವಾದ ಮಾತುಗಳನ್ನ ಒಬ್ಬರಿಗೊಬ್ಬರು ಆಡಿಕೊಳ್ಳುವುದರಿಂದ ಪರಸ್ಪರ ಸ್ನೇಹಭಾವವನ್ನು ತಿಳಿದುಕೊಳ್ಳುತ್ತಾರೆ. ಮತ್ತು ಅದರಿಂದ ಪ್ರಯೋಜನ ಪಡೆಯುತ್ತಾರೆ. ಇಲ್ಲಿ 'ಸಖಾಯಃ' ಎಂದರೆ ಒಂದೇ ವಿಧವಾದ ಅಭಿಪ್ರಾಯ ಸಂಸ್ಕಾರವುಳ್ಳ ಸಮಾನ ಮನಸ್ಕ ಸ್ನೇಹಿತರು ಎಂದು ಅರ್ಥ. 'ಇಂತಹ ಸ್ನೇಹಿತರ ಹಿತ ಮಿತ ವಚನಗಳಲ್ಲಿ ಉತ್ತಮವಾದ ಮತ್ತು ಮಂಗಳಕರವಾದ ಚಿಹ್ನೆ ಅಥವಾ ಲಕ್ಷಣ ಕಂಡುಬರುತ್ತದೆ' ಎನ್ನುವ ಅರ್ಥದಲ್ಲಿ ''ಭದ್ರ ಏಷಾಂ ಲಕ್ಷ್ಮೀರ್ ನಿಹಿತ ಅಧಿ ವಾಚಿ'' ಎಂಬ ಮಾತನ್ನು ಈ ಮಂತ್ರದ ಋಷಿ ಹೇಳುತ್ತಿದ್ದಾನೆ.</p>
		<p>'ಭದ್ರ' ಎಂದರೆ ಮಂಗಳಕರವಾದ ಎಂಬುದು ಸಾಮಾನ್ಯ ಅರ್ಥ. ಈ ''ಭದ್ರಂ ಕರ್ಣೇಭಿಃ..'' ಸ್ವಸ್ತಿವಾಚನ ಶಾಂತಿಮಂತ್ರವಂತೂ ನಮಗೆ ಸುಪರಿಚಿತ:</p>
		<p class="myquote">ಕಿವಿಗೆ ಬೀಳಲಿ ಶುಭದ ವಾರ್ತೆಗಳೇ, ದೇವರೇ,<br />ಪೂಜೆಯಲಿ ತೊಡಗಿದ ನಮಗೆ ಶುಭ ಕಾಣಲಿ;<br />ದೃಢಕಾಯರಾಗಿರುತ ದೇವರೊಪ್ಪುವರೀತಿ<br />ಬಾಳ ಕಳೆಯುವ ಬಯಕೆ, ನೀ ಹರಸೆಮ್ಮನು!<sup><a epub:type="noteref" href="999-aside.xhtml#id-003.19">೯</a></sup></p>
		<p>ಬೇರೆ ಬೇರೆ ದಿವ್ಯ ರೂಪಗಳನ್ನು ತಳೆದು ನಮ್ಮನ್ನು ಸಲಹುವ, ಓ ಭಗವಂತನೇ, ಶುಭವಾದುದನ್ನ, ಮಂಗಳಕರವಾದುದನ್ನ ನಮ್ಮ ಕಿವಿಗಳಿಂದ ಕೇಳುವಂತಾಗಲಿ, ಅಂತಹ ಒಳ್ಳೆಯ ವಾರ್ತೆಗಳೇ ನಮ್ಮ ಕಿವಿಯ ಮೇಲೆ ಬೀಳುವಂತಾಗಲಿ; ಏನು ಮಾಡುತ್ತಿದ್ದರೂ ಅದರಿಂದ ನಿನ್ನ ಆರಾಧನೆಯಲ್ಲೇ ಸದಾ ತೊಡಗಿದಂತಿರುವ ನಾವು ನಮ್ಮ ಕಣ್ಣುಗಳಿಂದ<em>ಭದ್ರಂ</em>ಒಳ್ಳೆಯದನ್ನೇ ನೋಡುವಂತಾಗಲಿ, ಎಲ್ಲದರಲ್ಲೂ ನಾವು ಒಳ್ಳೆಯದನ್ನೇ ಕಾಣುವ ಮನೋಭಾವವನ್ನು ದಯಪಾಲಿಸು; ಗಟ್ಟಿಮುಟ್ಟಾದ ಅವಯವಗಳೊಂದಿಗೆ, ಅಂಗಾಂಗಗಳೊಂದಿಗೆ ಇರುವ ಶರೀರಗಳಿಂದ, ಅಂದರೆ ದೃಢಕಾಯರಾಗಿ, ಆರೋಗ್ಯವಂತರಾಗಿ, ನಮ್ಮ ಆಯಸ್ಸನ್ನ ದೇವರೂ, ದೈವಸಮಾನ ಸಜ್ಜನರೂ ಮೆಚ್ಚುವ ರೀತಿಯಲ್ಲಿ, ಪಡೆಯುವಂತೆ ಆಗಲಿ; ಇವೆಲ್ಲಕ್ಕಾಗಿ, ಹೀಗೆಂದು ನಿನ್ನನ್ನು ಸ್ತುತಿಸುತ್ತಿದ್ದೇವೆ.ಇದು 'ಭದ್ರ'ಪದದ ವ್ಯಾಖ್ಯಾನಕ್ಕೆ ಒಂದು ಒಳ್ಳೆಯ ಉದಾಹರಣೆ.</p>
		<p>ಇದಲ್ಲದೇ 'ಭದ್ರ'ವು ಸುಖಾನುಭವಕ್ಕೆ ಕಾರಣಭೂತ ಆಗಿರುವುದು ಎಂದೂ ಹೇಳಬಹುದು. ಅಥವಾ, ಇದನ್ನು ಹೊಂದಲು ಯಾರೂ ಅರ್ಹರೋ ಅವರಿಗೆ ಮಾತ್ರ ಇದು ಸಿಗಬಲ್ಲದು, ಅಂಥವರನ್ನೇ ಹೋಗಿ ಇದು ಸೇರುವುದು ಎಂದೂ ಹೇಳಬಹುದು. 'ಲಕ್ಷ್ಮೀಃ' ಎಂಬ ಶಬ್ದಕ್ಕೆ ಈ ಕಾರಣಕ್ಕೆ ಆ ಹೆಸರು ಬಂತು. 'ಲಾಭಾತ್' ಅಂದರೆ ಹೊಂದುವುದರಿಂದ, 'ಲಕ್ಷಣಾತ್' ಅಂದರೆ ನಿರ್ದೇಶಿಸುವುದರಿಂದ, 'ಲಪ್ಸ್ಯಾನಾತ್' ಅಂದರೆ ಅಪೇಕ್ಷಿಸಲ್ಪಡುವುದರಿಂದ, 'ಲಾಂಛನಾತ್' ಅದರ ಗುರುತನ್ನು ಸೂಚಿಸುವುದರಿಂದ ಅಥವಾ 'ಲಶ್' ಎಂದರೆ ಹಿಂಜರಿಯುವುದು ಎಂಬ ಅರ್ಥವುಳ್ಳ ಧಾತುವಿಂದ ನಿಷ್ಪನ್ನವಾಗಿ ಈ ಲಕ್ಷ್ಮೀಪದವು ಬಂದಿರಬಹುದು. ಇದಲ್ಲದೇ 'ಅಶ್ಲಾಘಾ ಕರ್ಮಣಃ' ಸ್ವಯಂ ಪ್ರಶಂಸೆ ಮಾಡಿಕೊಳ್ಳುವ ಸೂಚನೆಯಿದೆ ಎಂಬರ್ಥದಲ್ಲೂ ಈ<em>ಲಕ್ಷ್ಮೀ</em>ಪದ ನಿಷ್ಪನ್ನವಾಗಬಹುದು.</p>
		<p><strong>ಲಕ್ಷ್ಮಿ ಎಲ್ಲಿದ್ದಾಳು?</strong></p>
		<p>ಲಕ್ಷ್ಮಿ ಬೇರೆ ಬೇರೆಯವರಿಗೆ ಬೇರೆ ಬೇರೆ ರೂಪದಲ್ಲಿ ಇದ್ದು ಕಾಣಿಸಿಕೊಂಡಾಳು ಎಂಬ ಭಾವವನ್ನು ಮಾರ್ಕಂಡೇಯ ಪುರಾಣದ, ದೇವೀ ಮಾಹಾತ್ಮ್ಯ ಭಾಗದಲ್ಲಿ ನೋಡುತ್ತೇವೆ:</p>
		<p class="myquote">ಪುಣ್ಯಕಾರ್ಯಗಳ ಎಸಗುವರ ನೆಲೆಯಲ್ಲಿ ಸಿರಿ, ಸಂಪತ್ತು;<br />ಪಾಪಿಗಳ ಸೆರೆಯಲ್ಲಿ ದಾರಿದ್ರ್ಯದಾಪತ್ತು, ದೈನ್ಯ ವಿಪತ್ತು;<br />ಸುಮನಸರ ಹೃದಯದಲಿ ಬೆಳಗುವ ಬುದ್ಧಿಯ ಮಹತ್ತು;<br />ಸಜ್ಜನರ ಶ್ರದ್ಧೆಯ ಸೊತ್ತು, ಕುಲೀನ ನಾರಿಯ ಸಹಜ ಲಜ್ಜೆಯ ಒತ್ತು<br />-ಹೀಗೆ ಬಗೆ ಬಗೆ ರೂಪದಲಿರುವೆ; ಲಕ್ಷ್ಮಿ, ಜಗವ ಕಾಪಾಡು, ಹೊತ್ತು!<sup><a epub:type="noteref" href="999-aside.xhtml#id-003.20">೧೦</a></sup></p>
		<p>ವ್ಯಾಸ ಭಾರತದಲ್ಲೂ ಈ ಪ್ರಶ್ನೆ ಮರುಕಳಿಸುತ್ತದೆ. ಲಕ್ಷ್ಮಿಯನ್ನೇ ನೇರವಾಗಿ ಕೇಳುವ ಪ್ರಸಂಗ ಅದು. ಕೇಳಿದವರು ಬೇರೆ ಯಾರೂ ಅಲ್ಲ, ಅವಳ ಪ್ರತಿಬಿಂಬವಾದ ರುಕ್ಮಿಣಿಯೇ:</p>
		<p class="myquote">ಯಾರು ಯಾರುಗೆ ಒಲಿದು ನೀ ನಲಿವೆ, ಸಿರಿಯೆ?<br />ಯಾರು ಯಾರಲ್ಲಿರುವೆ ? ನಿಲ್ಲುವೆಯೆ ನೆಲಸಿ?<br />ಜೀವ-ಜಡ-ಜಗ-ರಕ್ಷಣೆಯ ಪೂರಕದ ಓ ತತ್ತ್ವವೇ,<br />ಲಕ್ಷ್ಮಿಯೆ, ನಿನ್ನ ಮನದಿಂಗಿತವ ತಿಳಿಯ ಹೇಳೆ!<sup><a epub:type="noteref" href="999-aside.xhtml#id-003.21">೧೧</a></sup></p>
		<p>ತಾನು ಎಲ್ಲಿ ಇರುತ್ತಾಳೆ, ಇರಬಹುದು, ಇರ ಬಯಸಳು ಎಂಬುದನ್ನ ಲಕ್ಷ್ಮಿ ಪಟ್ಟಿ ಮಾಡಿ ಹೇಳುತ್ತಾಳೆ. ಸಾರಾಂಶಿಸಿ ಹೇಳುವುದಾದರೆ,</p>
		<p class="myquote">ಆತ್ಮವಿಶ್ವಾಸಿಗಳಲ್ಲಿ, ದಕ್ಷರಲ್ಲಿ, ಸಾಹಸಿಗಳಲಿ,<br />ಕಾರ್ಯಕುಶಲರಲಿ, ಜಿತೇಂದ್ರಿಯರಲಿ, ಕೃತಜ್ಞರಲಿ,<br />ಕ್ರೋಧ-ರಹಿತರಲಿ, ಮೋಹ-ಮರೆತವರಲ್ಲಿ, ಮದವ ತುಳಿದವರಲ್ಲಿ,<br />ಸೌಂದರ್ಯದ ನೆಲೆವೀಡಾದವರಲ್ಲಿ, ಶುಚಿ ಇದ್ದ ಕಡೆಯಲ್ಲಿ,<br />ಗುಣದ ಖಣಿಯಾದವರಲ್ಲಿ-ಲಕ್ಷ್ಮಿ ಇರಲು ಸಂತೋಷಿಸುವಳು.</p>
		<p>ಇದಕ್ಕೆ ವ್ಯತಿರಿಕ್ತ ಗುಣ (ದೋಷ?) ವುಳ್ಳವರನ್ನ ಅವಳು ಬೇಗ ತೊರೆದು ಹೋಗಿ ಬಿಡುತ್ತಾಳಂತೆ! ಸದ್ಗುಣ, ಸಚ್ಚಾರಿತ್ರ್ಯ, ಸದುದ್ದೇಶಗಳನ್ನೇ ಬಾಳದೀವಿಗೆಯಾಗಿ ಉಳ್ಳವರ ಎದೆಯಲ್ಲಂತೂ ನೆಮ್ಮದಿಯಿಂದ ಇರುತ್ತಾಳೆ; ಕೇಳಿದರೆ ಹೇಳಿಯಾಳು:</p>
		<p class="myquote">ನಂಬಿ ಮೊರೆ ಹೊಕ್ಕವರ, ತುಂಬಿ ಭಕ್ತಿಯನೊಂದೆ<br />ಬೇರೆಲ್ಲದಕೆ ಬರಿದಾಗಿಸಿಕೊಂಡವರ ಹೃದಯದಲ್ಲಿ,<br />ಭಾವಪರವಶರಾಗಿ ಕರೆದವರ ಎದುರಿನಲಿ,<br />ನೆನೆದವರ ಮನದಲ್ಲಿ ಬೇಕೆಂದ ರೂಪದಲಿ ಮೈದೋರುವೆ!</p>
		<p><strong>ಶ್ರೀಸೂಕ್ತ:</strong></p>
		<p>ಲಕ್ಷ್ಮಿಗೆ ಪರ್ಯಾಯವಾಗಿ 'ಶ್ರೀ'ಪದ ಋಗ್ವೇದದಲ್ಲಿ ಬೇರೆ ಬೇರೆ ಕಡೆ ಬಂದಿದೆ ಎನ್ನುವ ಮಾತು ಬೇರೆ. 'ಶ್ರೀ'ಗೇ ಮೀಸಲಾದ ಒಂದು ಸೂಕ್ತವಿದೆಯಲ್ಲ, ಅದನ್ನ ಕುರಿತು ಈಗ ವಿವೇಚಿಸೋಣ.</p>
		<p>''ಮೊದಲಿನಿಂದಲೂ ಎಲ್ಲ ಬಲ್ಲ ಓ ದೇವರೇ, ಜಾತವೇದ ಅಗ್ನಿಯೇ, ಚಿನ್ನದ ಬಣ್ಣವುಳ್ಳ, ಜಿಂಕೆಯಂತೆ ಚಂಚಲಳಾಗಿ ಇರುವ, ಚಿನ್ನದ ಹೂಮಾಲೆಗಳಿಂದ ಅಲಂಕೃತಳಾದ, ಚಂದ್ರನೋಪಾದಿಯಲ್ಲಿ ಅಪ್ರತಿಮ ಸೌಂದರ್ಯವುಳ್ಳ ಆ ಲಕ್ಷ್ಮೀ ದೇವಿಯನ್ನು ನನಗಾಗಿ ಬರಮಾಡು'' ಎಂದು ಪ್ರಾರಂಭವಾಗುವ ಒಂದು ಸುಂದರವಾದ ಅಪೂರ್ವವಾದ ಲಕ್ಷ್ಮೀಸ್ತುತಿ ಋಗ್ವೇದ ಖಿಲದ ಶ್ರೀಸೂಕ್ತದಲ್ಲಿ ಬರುತ್ತದೆ.<sup><a epub:type="noteref" href="999-aside.xhtml#id-003.22">೧೨</a></sup></p>
		<p>ಅವಳು<em>ಜ್ವಲನ್ತ</em>ಳು ಅಂದರೆ, ಉಜ್ವಲಳು. ಪ್ರಭೆಯನ್ನು ಹೊರ ಸೂಸುತ್ತಿರುವವಳು. ಅವಳು ತನ್ನ ಕೀರ್ತಿಯಿಂದಲೇ ಬೆಳಗುತ್ತಿರುವವಳು. ಅವಳ ಸುತ್ತ ಈ ಎಲ್ಲ ಜ್ವಾಲೆಯೆಲ್ಲಾ ಏಕೆಂದರೆ ಅವಳು ಹುಟ್ಟುವುದೇ ಸಂಕಲ್ಪ ಸಿದ್ಧಿಯಿಂದ, ತಪಸ್ಸಿನಿಂದ, ಏಕಾಗ್ರಚಿತ್ತತೆಯ ಶ್ರಮ ಶ್ರದ್ಧೆ ಸಾಧನೆಯ ಫಲವಾಗಿ; ಮತ್ತು ಇರುವುದೇ ಪುಣ್ಯವಂತರ ಮನೆಗಳಲ್ಲಿ.</p>
		<p>ವೇದಯುಗದ ನಂತರ ಬಂದ ಎಲ್ಲ ಕವಿಗಳ ಲಕ್ಷ್ಮಿಯನ್ನು ಕುರಿತ ವಿವಿಧ ಭಾವನೆಗಳ, ಮೇಲೆ ಹೇಳಿದ ಮಾತುಗಳ, ಕಲ್ಪನಾವಿಲಾಸಗಳ ರಸಘಟ್ಟಿಯ ಆಕರವಾಗಿ ಋಗ್ವೇದದದ ಈ 'ಶ್ರೀಸೂಕ್ತ'ವಿದೆ. ಆ ಸೂಕ್ತದ ಮೊದಲ ಹದಿನೈದು ಶ್ಲೋಕಗಳ<sup><a epub:type="noteref" href="999-aside.xhtml#id-003.23">೧೩</a></sup>ನನ್ನ ಕನ್ನಡ ಭಾವಾನುವಾದವನ್ನೂ, ಜೊತೆಗೆ ಸಂಸ್ಕೃತದ ಮೂಲ ಮಂತ್ರಗಳನ್ನೂ ಇಲ್ಲಿ ಕೊಡುತ್ತಿದ್ದೇನೆ:</p>
		<p class="myquote">ಓ ಅಗ್ನಿ, ನನಗಾಗಿ ಬರಮಾಡು ಲಕ್ಷ್ಮಿಯನು<br />ಚಿನ್ನ ಬೆಳ್ಳಿಯ ಹೂವ ಮುಡಿದವಳನು<br />ಹೊಂಬಣ್ಣದವಳನ್ನು ಹೊನ್ನೆ ತಾನಾದವಳನ್ನು<br />ಜಿಂಕೆಗಣ್ಣಿನ ಸೌಂದರ್ಯ ದೇವತೆಯನು!।।೧।।</p>
		<p class="myquote">ಅವಳ ನನಗೆಂದೀಗ ಕರೆಸು, ಜಾತವೇದಾಗ್ನಿಯೇ,<br />ಯಾರಿಂದಲೆನಗೆ ಜನ, ಕುದುರೆ, ಹಸುಕರುಗಳೂ<br />ಚಿನ್ನವೇ ದೊರೆತರೂ ಎನ್ನ ತೊರೆಯಳೊ ಅಂಥ<br />ದೇವಿ ಲಕ್ಷ್ಮಿಯ ಸರ್ವಶುಭ ದೇವತೆಯನು ।।೨।।</p>
		<p class="myquote">ಮುಂದೆ ಕುದುರೆಯ ದಂಡು, ಕುಳಿತೆ ರಥದಲಿ ನಡುವೆ,<br />ಆನೆಗಳ ಘೀಂಕಾರ, ಮೊರೆತ ಎಚ್ಚರಿಕೆಯ ಪರಾಕು;<br />ಬಂದೆನ್ನ ಬಳಿ ಇರಲೆಂದು ನಿನ್ನನಾಹ್ವಾನಿಸುವೆ-<br />ಶ್ರೀದೇವಿ ಚಿತ್ತೈಸು, ಬಾ ಸಂಪದಧಿದೇವತೆಯೇ ।।೩।।</p>
		<p class="myquote">ಮುಗುಳ್ನಗೆಯ ಸೂಸುವಳು, ಸುತ್ತುವರಿದಿರೆ ಚಿನ್ನ,<br />ಮನಕರಗಿದವಳವಳು, ತಾ ಪ್ರಜ್ವಲಳು, ತೃಪ್ತಳು;<br />ತೃಪ್ತಿ ಪಡಿಸುವಳವಳೆ; ತಾವರೆಯ ಹೊಳಪಿನಲಿ<br />ಕಮಲದಲಿ ಕುಳಿತವಳ ಶ್ರೀಯ ನಾ ಬಾ ಎನ್ನುವೆ।।೪।।</p>
		<p class="myquote">ಯಾರ ಕೀರ್ತಿಯ ಬೆಳಕು ಲೋಕವನೇ ಬೆಳಗುವುದೋ<br />ಯಾರ ಕೃಪೆಯನು ಬಯಸಿ ಸುರರೂ ಮೊರೆಹೋಗುವರೋ<br />ಆ ಚೆಲುವಿನ ಪ್ರಭೆಯ ಪದ್ಮಿನಿಯ ಶರಣು ಶರಣೆಂಬೆ ನಾ;<br />ಬೇಡುವೆನು -ನಶಿಸಲಿ ಅಲಕ್ಷ್ಮಿಯ ಜಡತೆ ಎನ್ನ ತೊರೆದು ।।೫।।</p>
		<p class="myquote">ಆದಿತ್ಯ ವರ್ಣೆ, ನೀ ಮೆರೆವೆ ತಪಃ ಪ್ರಭಾವದಿ ಸೃಜಿಸಿ<br />ವನರಾಜಿ ಬಗೆ ಬಗೆಯ ಬಿಲ್ವ ಮರ ಗಿಡಗಳ;<br />ಹಲವು ಹೂ ಹಣ್ಣುಗಳು, ಬೇಡದವು ಕೆಲವುಗಳು-<br />ಅಂತೆ ಒಳಹೊರಗಿನ ಅಲಕ್ಷ್ಮಿ ಕಳೆಯಲೆನಗೆ ।।೬।।</p>
		<p class="myquote">ಬರಲಿ ದೈವ ಸಹಾಯ ಒದಗಿ ಕೀರ್ತಿಯ ಕಾಂತಿ<br />ಹುಟ್ಟಿಹೆನೀ ರಾಷ್ಟ್ರದಲಿ, ಕೊಡು ಕೀರ್ತಿ ವೃದ್ಧಿ ।।೭।।</p>
		<p class="myquote">ಈ ಮೊದಲೆ ಹುಟ್ಟಿದೀ ಹಸಿವು ತೃಷೆ ಕೊಳಕುಗಳ<br />ಅಲಕ್ಷ್ಮಿಯನಂತು ನಾನೀಗಲೇ ತೊಡೆದೊಗೆವೆನು;<br />ಕೆಟ್ಟದೆಲ್ಲವ ನೀಗು, ಇಳಿತ ಕೊರತೆ ಅಭಾವವ ನೀನು<br />ನನ್ನ ಮನೆಯಿಂದಾಚೆ ದೂರ ಹೊರದೂಡು ಬಾರೆ ।।೮।।</p>
		<p class="myquote">ಬರಲವಳು ಪರಿಮಳದ ಬಾಗಿಲೇ ತೆರೆದಂತೆ,<br />ಯಾರೂ ಗೆಲ್ಲರು ಅವಳ, ಎಲ್ಲರನ್ನಾಳುವಳು;<br />ಕೊರತೆಯಿಲ್ಲದ ಕೆಚ್ಚು, ಹಸುಕರುಗಳವಳಿಗೆ ಮೆಚ್ಚು-<br />ಅಂಥ ಶ್ರೀದೇವಿಯ ನಾನು ಆಹ್ವಾನಿಸುವೆನು! ।।೯।।</p>
		<p class="myquote">ನನ್ನ ಮನದಾಸೆಗಳ, ತಳೆದ ನೆಲೆ ನಿಲುವುಗಳ<br />ಪೂರೈಸು, ಎನ್ನ ನಡೆನುಡಿಗಳಲಿ ನನ್ನಿಯಿರಿಸಿ;<br />ಹಸುಕರುಗಳನನುಗ್ರಹಿಸು, ಓಗರದ ಸಾಗರ ಹರಿಸು,<br />ಕೀರ್ತಿಯೇ ಸಂಪತ್ತಾಗಿರಲಿ ನನ್ನಲ್ಲಿ ನೆಲಸಿ! ।।೧೦।।</p>
		<p class="myquote">ಕರ್ದಮನ ತಾಯಿ, ಬಾ, ಲಕುಮಿ, ನೀ ಅವನೊಡನೆ,<br />ನಮ್ಮೆಲ್ಲ ಮಕ್ಕಳಕ್ಕರೆಯ ಸಕ್ಕರೆ ಮಾತಾಯಿ ನೀನು; <br />ಇಲ್ಲೇ ನೆಲೆಯೂಡಲು ಹೇಳು, ನಲಿದೊಲಿದು, ಕರ್ದಮನೇ,ತಾವರೆಯ ಮಾಲೆಯ ಧರಿಸಿ ಮೆರೆವವಳನು. ।।೧೧।।</p>
		<p>ಓ ನೀರೆ, ನಿನ್ನೊಲುಮೆ ಮಳೆಗರೆದು ನಮ್ಮ ಮನೆ<br />ತುಂಬಿ ತುಳುಕುತ್ತಿರಲಿ ಸ್ನೇಹಭಾವದ ಸಕಲ ಸುಖಸಾಧನ;<br />ಇದನೆ ತನ್ನ ನೆಲೆವೀಡಾಗಿಸ ಹೇಳು, ನೀನೂ ಚಿಕ್ಲೀತನೆ,<br />ಜಗವೆಲ್ಲ ಬೆಳಗುವ ಆ ನಮ್ಮ ನಿಮ್ಮಮ್ಮನ! ।।೧೨।।</p>
		<p class="myquote">ಪುಷ್ಟಿಗರೆಯುವ, ಹೊನ್ನ ಕೇಸರಿಯ ಬೆಡಗಿಯ ಸಿರಿಯ,<br />ಕಮಲದೊಲು ಬಾಗಿ ಬಳುಕುವ ಚೆಲುವೆ ಒಡಲವಳನು,<br />ಲಕ್ಷ್ಮಿಯನು ಬರಮಾಡು, ಓ ಅಗ್ನಿ, ನನಗಾಗಿ ಇತ್ತ, ನೀ<br />ಮನಕರಗುವಾಕೆಯ, ತಾವರೆಸರವ ಮುಡಿದವಳನು. ।।೧೩।।</p>
		<p>ಲಕ್ಷ್ಮಿಯನು ಬರಮಾಡು, ಓ ಅಗ್ನಿ, ನನಗಾಗಿ,<br />ಮನಕರಗಿದಾಕೆಯ, ಹೊನ್ನ ಹೂಮಾಲೆ ಹೊತ್ತವಳನು;<br />ಸರಿತಪ್ಪುಗಳ ನೋಡಿ, ಹಿಡಿದು ಕೈ ನಡೆಸುವಳ,<br />ಪ್ರಜ್ವಲಳ, ನ್ಯಾಯಧರ್ಮದ ಬೆನ್ನುಕಾವಲಾದವಳನು. ।।೧೪।।</p>
		<p class="myquote">ಬರಮಾಡು ಅವಳನ್ನ, ಓ ಅಗ್ನಿ, ಇರಲಿಲ್ಲೆ<br />ಸ್ಥಿರವಾಗಿ ನಲಿದೊಲಿದು ತಾಯಿ ನೆಲೆ ನಿಲ್ಲಲಿ;<br />ಧನಕನಕ ವಾಹನಗಳಾಳುಗಳು ಪಶುಗಳೂ<br />ನಾ ಪಡೆಯೆ ಚಿರಕಾಲ ಸಿರಿಯನುಗ್ರಹಿಸಲಿ! ।।೧೫।।</p>
		<p class="text-center">।।ಫಲಶ್ರುತಿ।।</p>
		<p class="myquote">ನಡೆಯಲ್ಲಿ ನುಡಿಯಲ್ಲಿ ಮನದಲ್ಲಿ ಶುಚಿಯಿರಿಸಿ,<br />ಅನುದಿನವೂ ಜಪಿಸುವುದು ಶ್ರದ್ಧೆ ಭಕ್ತಿ ಸಹಿತ;<br />ಸಿರಿಯೊಲುಮೆ ಬಯಸಿ ಈ ಹತ್ತು ಮತ್ತೈದು ಪದ್ಯಗಳ<br />ತಿರುಳ ತಿಳಿದು ಹಾಡುವುದೊಳಿತು ನಂಬಿ ಅನವರತ! ।।೧೬।।</p>
		<p><strong>ಶ್ರೀ ಸೂಕ್ತ (ಸಂಸ್ಕೃತ ಮೂಲ)</strong><sup><a epub:type="noteref" href="999-aside.xhtml#id-003.24">೧೪</a></sup>:</p>
		<p class="myquote">ಹಿರಣ್ಯವರ್ಣಾಂ-ಇತಿ ಪಂಚದಶರ್ಚಸ್ಯ ಸೂಕ್ತಸ್ಯ,<br />ಆನಂದ ಕರ್ದಮ, ಚಿಕ್ಲೀತ, ಇಂದಿರಾಸುತ-<br />ಇತಿ ತ್ರಿ-ಋಷಯಃ, ಆದ್ಯಾಸು ತಿಸ್ರೋ ಅನುಷ್ಟುಭಃ,<br />ಚತುರ್ಥೀ ಬೃಹತೀ, ಪಂಚಮೀ ಷಷ್ಟ್ಯೌ ತ್ರಿಷ್ಟುಭೌ,<br />ತತೋ ಅಷ್ಟೌ ಅನುಷ್ಟುಭಃ, ಅನ್ಯಾ ಪ್ರಸ್ತಾರಪಂಕ್ತಿಃ; ಶ್ರೀರ್ ದೇವತಾ।।<br />ಹಿರಣ್ಯವರ್ಣಾಂ ಹರಿಣೀಂ ಸುವರ್ಣರಜತಸ್ರಜಾಮ್ ।<br />ಚಂದ್ರಾಂ ಹಿರಣ್ಮಯೀಂ ಲಕ್ಷ್ಮೀಂ ಜಾತವೇದೋ ಮ ಆವಹ ।।೧।।</p>
		<p class="myquote">ತಾಂ ಮ ಆವಹ ಜಾತವೇದೋ, ಲಕ್ಷ್ಮೀಂ ಅನಪಗಾಮಿನೀಮ್।<br />ಯಸ್ಯಾಂ ಹಿರಣ್ಯಂ ವಿಂದೇಯಂ, ಗಾಂ ಅಶ್ವಂ ಪುರುಷಾನ್ ಅಹಮ್।।೨।।</p>
		<p class="myquote">ಅಶ್ವಪೂರ್ವಾಂ ರಥಮಧ್ಯಾಂ, ಹಸ್ತಿನಾದಪ್ರಬೋಧಿನೀಮ್।<br />ಶ್ರೀಯಂ ದೇವೀಂ ಉಪಹ್ವಯೇ, ಶ್ರೀರ್ ಮಾ ದೇವೀ ಜುಷತಾಮ್।।೩।।</p>
		<p class="myquote">ಕಾಂ ಸೋಸ್ಮಿತಾಂ ಹಿರಣ್ಯಪ್ರಾಕಾರಂ ಆದ್ರ್ರಾಂ,<br />ಜ್ವಲಂತೀಂ ತೃಪ್ತಾಂ ತರ್ಪಯಂತೀಮ್।<br />ಪದ್ಮೇ ಸ್ಥಿತಾಂ ಪದ್ಮವರ್ಣಾಂ,<br />ತಾಂ ಇಹ ಉಪಹ್ವಯೇ ಶ್ರಿಯಮ್ ।।೪।।</p>
		<p class="myquote">ಚಂದ್ರಾಂ ಪ್ರಭಾಸಾಂ ಯಶಸಾ ಜ್ವಲಂತೀಂ,<br />ಶ್ರಿಯಂ ಲೋಕೇ ದೇವಜುಷ್ಟಾಂ ಉದಾರಾಮ್।<br />ತಾಂ ಪದ್ಮನೀಂ ಈಂ ಶರಣಂ ಅಹಂ ಪ್ರ ಪದ್ಯೇ,<br />ಅಲಕ್ಷ್ಮೀರ್ ಮೇ ನಶ್ಯತಾಂ ತ್ವಾಂ ವೃಣೇ ।।೫।।</p>
		<p class="myquote">ಆದಿತ್ಯವರ್ಣೇ ತಪಸೋಽಧಿಜಾತೋ,<br />ವನಸ್ಪತಿಸ್ ತವ ವೃಕ್ಷೋಽಥ ಬಿಲ್ವಃ।<br />ತಸ್ಯ ಫಲಾನಿ ತಪಸಾ ನುದಂತು<br />ಮಾಯಾಂತರಾಯಶ್ ಚ ಬಾಹ್ಯಾ ಅಲಕ್ಷ್ಮೀಃ ।।೬।।</p>
		<p class="myquote">ಉಪೈತು ಮಾಂ ದೇವಸಖಃ, ಕೀರ್ತಿಶ್ ಚ ಮನುನಾ ಸಹ।<br />ಪ್ರಾದುರ್ಭೂತೋಽಸ್ಮಿ ರಾಷ್ಟ್ರೇಽಸ್ಮಿನ್,<br />ಕೀರ್ತಿಂ ವೃದ್ಧಿಂ ದದಾತು ಮೇ ।।೭।।</p>
		<p class="myquote">ಕ್ಷುತ್ ಪಿಪಾಸಾಂ ಮಲಾಂ ಜ್ಯೇಷ್ಠಾಂ,<br />ಅಲಕ್ಷ್ಮೀಂ ನಾಶಯಾಮಿ ಅಹಮ್।<br />ಅಭೂತಿಂ ಅಸಮೃದ್ಧಿಂ ಚ,ಸರ್ವಾನ್ ನಿರ್ಣುದ ಮೇ ಗೃಹಾತ್ ।।೮।।<br />ಗಂಧದ್ವಾರಾಂ ದುರಾಧರ್ಷಾಂ, ನಿತ್ಯಪುಷ್ಟಾಂ ಕರೀಷಿಣೀಮ್ ।<br />ಈಶ್ವರೀಂ ಸರ್ವಭೂತಾನಾಂ,<br />ತಾಂ ಇಹ ಉಪಹ್ವಯೇ ಶ್ರಿಯಮ್ ।।೯।।</p>
		<p class="myquote">ಮನಸಃ ಕಾಮಂ ಆಕೂತಿಂ ವಾಚಸ್ ಸತ್ಯಮಶೀಮಹಿ ।<br />ಪಶೂನಾಂ ರೂಪಂ ಅನ್ನಸ್ಯಮಯಿ ಶ್ರೀಃ ಶ್ರಯತಾಂ ಯಶಃ ।।೧೦।।</p>
		<p class="myquote">ಕರ್ದಮೇನ ಪ್ರಜಾಭೂತಾ, ಮಯಿ ಸಂಭವ ಕರ್ದಮ ।<br />ಶ್ರಿಯಂ ವಾಸಯ ಮೇ ಕುಲೇ,<br />ಮಾತರಂ ಪದ್ಮಮಾಲಿನೀಮ್ ।।೧೧।।</p>
		<p class="myquote">ಆಪಃ ಸೃಜಂತು ಸ್ನಿಗ್ಧಾನಿ ಚಿಕ್ಲೀತ ವಸ ಮೇ ಗೃಹೇ ।<br />ನಿ ಚ ದೇವೀಂ ಮಾತರಂ ಶ್ರಿಯಂ ವಾಸಯ ಮೇ ಕುಲೇ ।।೧೨।।</p>
		<p class="myquote">ಆದ್ರ್ರಾಂ ಪುಷ್ಕರಿಣೀಂ ಯಷ್ಟಿಂ, ಪಿಂಗಲಾಂ ಪದ್ಮಮಾಲಿನೀಮ್।<br />ಚಂದ್ರಾಂ ಹಿರಣ್ಮಯೀಂ ಲಕ್ಷ್ಮೀಂ,<br />ಜಾತವೇದೋ ಮ ಆವಹ ।।೧೩।।</p>
		<p class="myquote">ಆದ್ರ್ರಾಂ ಪುಷ್ಕರಿಣೀಂ ಪುಷ್ಟಿಂ, ಸುವರ್ಣಾಂ ಹೇಮಮಾಲಿನೀಮ್।<br />ಸೂರ್ಯಾಂ ಹಿರಣ್ಮಯೀಂ ಲಕ್ಷ್ಮೀಂ,<br />ಜಾತವೇದೋ ಮ ಆವಹ ।।೧೪।।</p>
		<p class="myquote">ತಾಂ ಮ ಆವಹ ಜಾತವೇದೋ ಲಕ್ಷ್ಮೀಂ ಅನಪಗಾಮಿನೀಮ್ ।<br />ಯಸ್ಯಾಂ ಹಿರಣ್ಯಂ ಪ್ರಭೂತಂ ಗಾವೋ ದಾಸ್ಯೋ ಅಶ್ವಾನ್,<br />ವಿಂದೇಯಂ ಪುರುಷಾನ್ ಅಹಮ್ ।।೧೫।।</p>
		<p class="text-center">।।ಫಲಶ್ರುತಿ।।</p>
		<p class="verse">ಯಃ ಶುಚಿಃ ಪ್ರಯತೋ ಭೂತ್ವಾ<br />ಜುಹುಯಾದ್ ಆಜ್ಯಂ ಅನ್ವಹಮ್।<br />ಶ್ರಿಯಃ ಪಂಚದಶರ್ಚಂ ಚ<br />ಶ್ರೀಕಾಮಃ ಸತತಂ ಜಪೇತ್।। ೧೬।।</p>
		<p class="text-right">-ಶ್ರೀ ಸೂಕ್ತ, ಋಗ್ವೇದ ಖಿಲ ಸೂಕ್ತ ೧೧</p>
	</section>
	<section class="level1 numbered" epub:type="chapter" role="doc-chapter" id="id-P3.03">
		<p class="text-center"><strong>ಯಾರು ಯಾರಿಗೆ ಬೇಕು ?</strong></p>
		<p class="verse">ಅಒಧಸ್ಯ ದೀಪೋ, ಬಧಿರಸ್ಯ ಗೀತಂ<br />ಮೂರ್ಖಸ್ಯ ಕಿಂ ಶಾಸ್ತ್ರ ಕಥಾಪ್ರಸಂಗಃ?।।</p>
		<p class="verse-author"><em>-ಸುಭಾಷಿತ</em></p>
		<p class="myquote">ಓಟ ಹೆಳವಗೆ ಸಲ್ಲ, ಹಾಲನ್ನ ರೋಗಿಗೆ ನಂಜು ಹೊಲ್ಲ,<br />ಕೋಣನೆದುರಿಗೆ ನುಡಿಸೆ ಹೊನ್ನ ಕಿನ್ನರಿಗೇನು ಅರ್ಥ?<br />ಕುರುಡನಿಗೆ ದೀಪದೊಲು, ಕಿವುಡನಿಗೆ ಹಾಡಿನೊಲು-<br />ಹೆಡ್ಡನಿಗೆ ಶಾಸ್ತ್ರಪುರಾಣದ ಮಾತು ಕತೆ ಎಲ್ಲ ವ್ಯರ್ಥ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಅಗ್ನಿ, ಲಕ್ಷ್ಮಿ, ಶುಕ್ರ ಮತ್ತು ದೀಪ<br />ಒಂದು ವಿವೇಚನೆ </h1>
		<p>ಸಾಂಪ್ರದಾಯಿಕವಾಗಿ ನಾವು ಶುಭ ಸಮಾರಂಭಗಳಲ್ಲಿ ಮತ್ತು ದೇವರನ್ನು ಪ್ರಾರ್ಥಿಸುವಾಗ ಮೊಟ್ಟ ಮೊದಲು ದೀಪವನ್ನು ಹಚ್ಚುತ್ತೇವೆ; ದೀಪಾವಳಿಯಂತೂ ಈ ದೀಪಗಳದ್ದೇ ಹಬ್ಬ. ಲಕ್ಷ್ಮೀಪೂಜೆಯನ್ನು ವಿಶೇಷವಾಗಿ ಶುಕ್ರವಾರದ ದಿನ ಮಾಡುತ್ತೇವೆ. ಇವುಗಳಿಗೆ ಸಂಬಂಧಿಸಿದ ಹಾಗೆ ಕೆಲವು ವಿಷಯಗಳ ಬಗ್ಗೆ ಸ್ವಲ್ಪ ವಿಚಾರ ಮಾಡೋಣ:</p>
		<p>ಮಹಾಭಾರತದಲ್ಲಿ ಉದ್ಯೋಗ ಪರ್ವದಲ್ಲಿ ಒಂದು ಕಡೆ<sup><a epub:type="noteref" href="999-aside.xhtml#id-003.25">೧</a></sup>ಅಗ್ನಿ, ಕುಬೇರ ಮತ್ತು ರುದ್ರನಿಗೆ ಸಂಬಂಧಪಟ್ಟ ಹಾಗೆ ಒಂದು ಮಾತು ಬರುತ್ತದೆ: ಭೂಮಿಯ ಒಳಗೆ ಅಲ್ಲಲ್ಲಿ ಎಲ್ಲೋ ಹುದುಗಿರುವ ಹಲವು ಬಗೆ ಅದುರುಗಳಲ್ಲಿ ಬಂಗಾರವೂ ಒಂದು. ಬೆಂಕಿ ಕರಗಿಸಿ, ವಾಯು ಶೋಧಿಸಿ ಪಕ್ವವಾದ ಬಳಿಕ ಹೊಳೆ ಹೊಳೆವ ಈ ಅಪೂರ್ವ ಲೋಹ, ಚಿನ್ನಕ್ಕೆ<em>ಹಿರಣ್ಯ</em>ಎಂಬ ಹೆಸರೊಂದಿದೆ<sup><a epub:type="noteref" href="999-aside.xhtml#id-003.26">೨</a></sup>. ಸಾರಭೂತವಾಗಿರುವ, ಶುದ್ಧವಾಗಿರುವ ಈ ಮೋಹಕ ಲೋಹ<em>ಹಿರಣ್ಯ</em>ವು ಭೂಮಿಯ ಒಳಗೆ ಹುದುಗಿದೆ ಎಂಬ ಕಾರಣಕ್ಕೇ ಭೂಮಿಗೂ (ಬ್ರಹ್ಮವನ್ನು ಹೇಳುವಾಗ ಋಷಿ ಬಳಸುವ ಈ ಪದದಂತೆ)<em>ಹಿರಣ್ಯಗರ್ಭ</em>ಎನ್ನುತ್ತಾರೆ. ಈ ಮಿಸುನಿಯನ್ನು ಶೋಧಿಸಲು ಅವಶ್ಯಕ ಚೈತನ್ಯ ಎಂಬ ಕಾರಣಕ್ಕೆ ಅಗ್ನಿಗೆ<em>ಹಿರಣ್ಯರೇತಸ್ಕ</em>ಎಂಬ ಹೆಸರೂ ಉಂಟು.</p>
		<p>ಒಂದು ರೀತಿಯಲ್ಲಿ ಈ ಭೂಮಿ ಹೇಮಪ್ರಧಾನ. ಬಣ್ಣಕ್ಕೆ ಬೆರಗಾಗಿ ಸ್ವರ್ಣವನ್ನು 'ಸುವರ್ಣ'ವೆಂದರು. 'ಇದನ್ನು ಧರಿಸುತ್ತಾರೆ; ಹೊತ್ತವರನ್ನೂ ಇದೇ ಹೊರೆಯುತ್ತದೆ' ಎಂಬುದು ಈ ಜಾಂಬೂನದದ ವೈಶಿಷ್ಟ್ಯ. ಚಿನ್ನ ಮತ್ತು ಹಣ ಒಂದು ರೀತಿಯಲ್ಲಿ ಪರ್ಯಾಯ ಪದಗಳು, ಧನ-ಕನಕಗಳು ಅವಳಿ-ಜವಳಿಗಳು. ಸಂಪತ್ತಿನ ಒಂದು ಶಾಶ್ವತ ಮಾನದಂಡವಾಗಿ ಎಲ್ಲಾ ದೇಶಗಳಲ್ಲೂ ಎಲ್ಲಾ ಕಾಲಗಳಲ್ಲೂ ಉಳಿದು, ಇಡೀ ಜಗತ್ತನ್ನೇ ಈ ಚಿನ್ನವೇ ಹೊತ್ತಿದೆಯೇನೋ, ಪೋಷಿಸುತ್ತಿದೆಯೇನೋ ಎಂಬ ಭಾವನೆಯೂ ಸಹಜವಾಗಿದೆ<sup><a epub:type="noteref" href="999-aside.xhtml#id-003.27">೩</a></sup>.</p>
		<p>ನಲ್ಲೆಯನ್ನು 'ಚಿನ್ನಾ, ರನ್ನಾ' ಎಂದು ಲಲ್ಲೆಯಿಂದ ಕರೆಯುವುದು ಹೊಸ ವಿಷಯವೇನಲ್ಲ. 'ಅವಳು ನನಗೆ ಚಿನ್ನದಂತೆ, ರತ್ನದಂತೆ ಅಮೂಲ್ಯ' ಎಂದು ಹೊಗಳುವ ಬೆಣ್ಣೆ ಮಾತನ್ನು ಬಹಳ ದಿನಗಳಿಂದ ಎಲ್ಲರೂ ಆಡಿದ್ದಾರೆ. ಉದಾಹರಣೆಗೆ, ''ಪರಿಶುದ್ಧವಾದ ಬಂಗಾರದಂತೆ ಹೆಂಗಸರು!''<sup><a epub:type="noteref" href="999-aside.xhtml#id-003.28">೪</a></sup>ಎಂಬ ವರಾಹಮಿಹಿರನ್ನ ಮಾತನ್ನ ಗಮನಿಸಿ. ಇರಲಿ, ವಿಷಯಕ್ಕೆ ಹಿಂತಿರುಗೋಣ.'ಹಣದ ಅಧಿಷ್ಠಾತೃ ದೇವತೆ ಕುಬೇರ' ಎಂದೂ, ಪ್ರಪಂಚದಲ್ಲಿ ಐಶ್ವರ್ಯ ಸಂಪತ್ತುಗಳು ಧನಪತಿಯಾದ ಕುಬೇರನಿಂದ ರಕ್ಷಿಸಲ್ಪಡುತ್ತದೆ ಎಂದೂ ನಂಬಿದವರು ಇದ್ದಾರೆ. ದಿಕ್ಪಾಲಕರಲ್ಲಿ ಅವನಿಗೆ ಎತ್ತರದ, ಉತ್ತರದ ಸ್ಥಾನ. ''ಹಾವನ್ನು ಹೊತ್ತ ರುದ್ರ (ಅಹಿರ್ಬುಧ್ನ್ಯ)ನೊಂದಿಗೆ ಅಗ್ನಿಯೂ (ಅಜೈಕಪಾದ ಇವನ ಇನ್ನೊಂದು ಹೆಸರು) ಸಹ ಈ ಐಶ್ವರ್ಯವನ್ನು ರಕ್ಷಿಸುತ್ತಾ ಇರುತ್ತಾನೆ''- ಎಂಬುದು ಇಲ್ಲಿ ವ್ಯಾಸರ ಮಾತು. ಪೂರ್ವಾಭಾದ್ರ ಅಥವಾ ಉತ್ತರಾಭಾದ್ರ ನಕ್ಷತ್ರ ಇರುವ ಶುಕ್ರವಾರದಲ್ಲಿ ಅಗ್ನಿಯನ್ನು ವಿಶೇಷವಾಗಿ ಪೂಜಿಸಿದರೆ ಅಗ್ನಿರೂಪನಾದ ದೇವರ ಅನುಗ್ರಹದಿಂದ ಧನಕನಕಾದಿಗಳು ಮನುಷ್ಯನಿಗೆ ಲಭ್ಯವಾಗುತ್ತವೆ- ಎನ್ನುವುದು ಇಲ್ಲಿಯ ಭಾವ<sup><a epub:type="noteref" href="999-aside.xhtml#id-003.29">೫</a></sup>. 'ಬೇರಾವ ರೀತಿಯಲ್ಲೂ ಪಡೆಯಲು ಸಾಧ್ಯವಾಗದ ಐಶ್ವರ್ಯವನ್ನು ಪಶು, ವಾಹನ ಸೌಕರ್ಯ ಇತ್ಯಾದಿ ಸಂಪತ್ತನ್ನೂ ದೈವಾನುಗ್ರಹದಿಂದ ಪಡೆಯಬಹುದು' ಎಂಬ ಸೂಚನೆಯೂ ಇಲ್ಲಿದೆ<sup><a epub:type="noteref" href="999-aside.xhtml#id-003.30">೬</a></sup>.</p>
		<p>ಗೊತ್ತೇ? ಅಗ್ನಿಗೂ ಶಕ್ತಿಸ್ವರೂಪಿಣಿಯಾದ ದೇವಿಗೂ ಏನೋ ಒಂದು ನಂಟು. ಧನಕನಕಾದಿಗಳ ಅಧಿಷ್ಠಾತ್ರಿಯಾಗಿ ದೇವಿ ಇಲ್ಲಿ ಲಕ್ಷ್ಮೀ ಸ್ವರೂಪ ಳಾಗುತ್ತಾಳೆ.</p>
		<p>''ಓ ಜಾತವೇದ ಅಗ್ನಿಯೇ ಚಿನ್ನದ ಬಣ್ಣವುಳ್ಳ, ಜಿಂಕೆಯಂತೆ ಚಂಚಲಳಾಗಿ ಇರುವ, ಚಿನ್ನದ ಹೂಮಾಲೆಗಳಿಂದ ಅಲಂಕೃತಳಾದ, ಚಂದ್ರನೋಪಾದಿಯಲ್ಲಿ ಅಪ್ರತಿಮ ಸೌಂದರ್ಯವುಳ್ಳ ಆ ಲಕ್ಷ್ಮೀ ದೇವಿಯನ್ನು ನನಗಾಗಿ ಬರಮಾಡು'' ಎಂಬ ಈ ಮಾತು ಋಗ್ವೇದ ಖಿಲದ ಶ್ರೀಸೂಕ್ತದಲ್ಲಿ ಬರುತ್ತದೆ<sup><a epub:type="noteref" href="999-aside.xhtml#id-003.31">೭</a></sup>.</p>
		<p>ಅವಳು 'ಜ್ವಲನ್ತ'ಳು ಅಂದರೆ, ಉಜ್ವಲಳು. ಪ್ರಭೆಯನ್ನು ಹೊರ ಸೂಸುತ್ತಿರುವವಳು<sup><a epub:type="noteref" href="999-aside.xhtml#id-003.32">೮</a></sup>.ಅವಳು ತನ್ನ ಕೀರ್ತಿಯಿಂದಲೇ ಬೆಳಗುತ್ತಿರುವವಳು<sup><a epub:type="noteref" href="999-aside.xhtml#id-003.33">೯</a></sup>.ಅವಳ ಸುತ್ತ ಈ ಎಲ್ಲ 'ಜ್ವಾಲೆ'ಯೆಲ್ಲಾ ಏಕೆಂದರೆ ಅವಳು ಹುಟ್ಟುವುದೇ ಸಂಕಲ್ಪಸಿದ್ಧಿಯಿಂದ, ತಪಸ್ಸಿನಿಂದ, ಏಕಾಗ್ರಚಿತ್ತತೆಯ ಶ್ರಮ ಶ್ರದ್ಧೆ ಸಾಧನೆಯ ಫಲವಾಗಿ; ಮತ್ತು ಇರುವುದೇ ಪುಣ್ಯವಂತರ ಮನೆಗಳಲ್ಲಿ.<sup><a epub:type="noteref" href="999-aside.xhtml#id-003.34">೧೦</a></sup>ದೇವೀಸೂಕ್ತದ ಮೊದಲ ಮಂತ್ರದಲ್ಲೂ ಸಹ ಅಗ್ನಿಯನ್ನು ನೆನಸಿಕೊಳ್ಳುವ ಒಂದು ಮಾತು ಬರುತ್ತದೆ<sup><a epub:type="noteref" href="999-aside.xhtml#id-003.35">೧೧</a></sup>.ಇರಲಿ, ವೇದಕಾಲೀನ ದೇವತಾರಾಧನೆಯಲ್ಲಿ ಅಗ್ನಿಗೇ ಅಗ್ರಸ್ಥಾನ ವಲ್ಲವೇ; ದೇವಯಜ್ಞಕ್ಕೆ ಅಗ್ನಿಯೇ ಋತ್ವಿಜನಲ್ಲವೇ? ಮುಂದೆ ನಿಂತು ಆ ಯಜ್ಞವನ್ನ ನಡೆಸಿಕೊಡುವ ಪುರೋಹಿತ ಅವನೇ ಅಲ್ಲವೇ? ಮುತ್ತುರತ್ನ ಮಾಣಿಕ್ಯಾದಿ ಸಂಪತ್ತುಗಳಿಗೆ ಅವನಲ್ಲದೇ ಹೋತಾರ ಬೇರಾರು?<sup><a epub:type="noteref" href="999-aside.xhtml#id-003.36">೧೨</a></sup>ಲಕ್ಷ್ಮಿಯನ್ನೂ ಅವನೇ ಕರೆತರಲಿ, ಬಿಡಿ.</p>
		<p>ಅಂತೂ ಧನಾರ್ಥಿಯಾದವರು, ಆ ಪೂರ್ವಾಭಾದ್ರ ಅಥವಾ ಉತ್ತರಾಭಾದ್ರ ನಕ್ಷತ್ರ ಮೂಡಲಿ ಬಿಡಲಿ, ಶುಕ್ರವಾರದ ದಿನ ಲಕ್ಷ್ಮಿಯನ್ನು ಪೂಜಿಸುವ ಸಾಂಪ್ರದಾಯಿಕ ಪದ್ಧತಿಯ ಮೂಲ ಇಲ್ಲಿರಬೇಕು. ಹೀಗೆ ಬಂದಿರಬೇಕು, 'ಸಕ್ಕರೆ ತುಪ್ಪ ಕಾಲುವೆ ಹರಿಸಿ, ಶುಕ್ರವಾರದ ಪೂಜೆಯ ವೇಳೆಗೆ ಅಕ್ಕರೆವುಳ್ಳ ಅಳಗಿರಿ ರಂಗನ ಚೊಕ್ಕಪುರಂದರ ವಿಠಲನ ರಾಣಿ' ಯನ್ನು 'ಭಾಗ್ಯದ ಲಕ್ಷ್ಮೀ ಬಾರಮ್ಮಾ' ಎಂದು ಕರೆಯುವ ವಾಡಿಕೆ.</p>
		<p>ಈ 'ಶುಕ್ರ'ನ ಬಗ್ಗೆ ಆಮೇಲೆ ಚಿಂತಿಸೋಣ. ಯಜ್ಞ ಹೋಮ ಹವನಗಳನ್ನು ಪ್ರತಿದಿನ ಮಾಡುತ್ತಾ ಮನೆಯಲ್ಲಿ ನಿರಂತರವಾಗಿ ಉರಿಯುತ್ತಿರುವ ಯಜ್ಞಕುಂಡವೊಂದನ್ನು ಇಟ್ಟುಕೊಳ್ಳುವ ಪರಿಪಾಠ ಹಿಂದೆ ಇತ್ತು; ಅದು ಹಲವಾರು ಕಾರಣಗಳಿಂದಾಗಿ ನಶಿಸುತ್ತಾ ಬಂದು, ಅದರ ಬದಲು ಯಜ್ಞಕುಂಡದ ಸಂಕೇತವಾಗಿ, ಎಂದೂ ನಂದದ ನಂದಾದೀಪವೊಂದನ್ನು ಮನೆಯಲ್ಲಿ ಇರಿಸಿಕೊಳ್ಳುವ ಪದ್ಧತಿ ಬಂದಿತಲ್ಲ. ಅದೇ ರೀತಿ, ಅಗ್ನಿಪೂಜೆಯ ಸಂಕೇತವಾಗಿ ದೈವಾರಾಧನೆಯಲ್ಲಿ ದೀಪ ಹಚ್ಚುವ ಪದ್ಧತಿ ಬೆಳೆದು ಬಂದಿರಬೇಕು. ಅಗ್ನಿಯ ಮುಖಾಂತರ ಲಕ್ಷ್ಮಿಯ ಆರಾಧಿಸುವ ಕ್ರಮ ಸಹ ಈ ದೀಪಪೂಜೆ. ದೀಪಾವಳಿಯಲ್ಲಿ ಲಕ್ಷ್ಮಿಯ ಅನುಗ್ರಹಕ್ಕಾಗಿ ಹೀಗೆ ಮನೆಯ ಹೊರಗೆ ಒಳಗೆಲ್ಲಾ ದೀಪ ಹಚ್ಚುವ ಪದ್ಧತಿಯ ಮೂಲ ಇಲ್ಲಿದೆ ಎಂದು ನನ್ನ ನಂಬಿಕೆ.</p>
		<p>ಎಲ್ಲಾ ಪೂಜೆಗಳ ಪ್ರಾರಂಭದಲ್ಲಿ ಒಂದು ದೀಪ ಹಚ್ಚುವ ವಾಡಿಕೆ ನಮ್ಮಲ್ಲಿದೆ. ಇದೇ ರೀತಿ ಸಭೆ ಸಮಾರಂಭಗಳ, ಕಾರ್ಯಕ್ರಮಗಳ ಉದ್ಘಾಟನೆ ಮಾಡುವಾಗಲೂ ನಾವು ಒಂದು ದೀಪವನ್ನು ಬೆಳಗುತ್ತೇವೆ. ಆಗ ಹೇಳುತ್ತೇವೆ ''ಓ ದೀಪವೇ ನೀನು ದೇವಿಯ ರೂಪ. ಈ ಮುಂದೆ ನಾವು ನಡೆಸುವ ಎಲ್ಲಾ ಶುಭಕಾರ್ಯಗಳಿಗೂ ನೀನು ಸಾಕ್ಷಿರೂಪವಾಗಿ ಇರು. ಕಣ್ಣಲ್ಲಿ ಕಣ್ಣಿಟ್ಟುಕೊಂಡು, ಎವೆಯಿಕ್ಕದೆ ನೋಡುತ್ತಾ, ಅಡೆತಡೆಗಳಿರದಂತೆ ನಮ್ಮನ್ನು ರಕ್ಷಿಸುವ ರೀತಿಯಲ್ಲಿ ಈ ದೀಪದ ರೂಪದಲ್ಲಿ ನಿಶ್ಚಂಚಲಳಾಗಿ ದೇವಿಯೇ ನೀನು ಬೆಳಗುತ್ತಿರು. ನಮ್ಮಲ್ಲಿರುವ ಅಜ್ಞಾನದ ಕಗ್ಗತ್ತಲೆಯ ಕೊಳೆಯನ್ನ ತೊಳೆದು, ತೊಡೆದು ಹಾಕಿ ನಮ್ಮ ಅಂತಃಚಕ್ಷುವನ್ನು ತೆರೆಯಿಸು'' ಎಂದು ಕೇಳಿಕೊಳ್ಳುತ್ತೇವೆ.</p>
		<p class="verse">ಭೋ ದೀಪ, ದೇವಿರೂಪಸ್ ತ್ವಂ ಕರ್ಮಸಾಕ್ಷೀ ಹಿ ಅವಿಘ್ನಕೃತ್ ।<br />ಯಾವತ್ ಪೂಜಾ ಸಮಾಪ್ತಿಸ್ ಸ್ಯಾತ್, ತಾವತ್ ತ್ವಂ ಸುಸ್ಥಿರೋ ಭವ ।।<br />ವಿಚ್ಛಿಧ್ಯ ಅಜ್ಞಾನ-ತಿಮಿರಂ ಘೋರಂ ಅಂಧಕಾರಂ ಮಮ ।<br />ಉನ್ಮೀಲಯ ಅಂತಃಚಕ್ಷುಃ ಹೇ ದೀಪ ದಯಾನಿಧೇ ।।<br />ದೀಪಂ ಜ್ಯೋತಿ ಪರಬ್ರಹ್ಮಾ, ದೀಪಂ ಜ್ಯೋತಿ ಜನಾರ್ದನ ।<br />ದೀಪೇನ ಹರತೇ ಪಾಪಂ, ತಸ್ಮಾತ್ ದೀಪಂ ನಮೋಸ್ತು ತೇ ।।</p>
		<p>''ಹುಟ್ಟು, ಉಳಿವು ಮತ್ತು ಅಳಿವಿಗೆ ಕಾರಣವಾದ ಆ ಶಕ್ತಿ ಸಂಕೇತಗಳಾದ ಬ್ರಹ್ಮ, ವಿಷ್ಣು, ಮತ್ತು ಈಶ್ವರ ಸ್ವರೂಪಿಯಾದ ಓ ದೀಪವೇ, ನಾವು ತಿಳಿದೋ ತಿಳಿಯದೋ ಮಾಡಿದ ಮಾಡುವ ಮಾಡಬಹುದಾದ ತಪ್ಪುನೆಪ್ಪುಗಳನ್ನೆಲ್ಲಾ ಮನ್ನಿಸಿ ಕಾಪಾಡು'' ಎಂದು ಕೊನೆಗೆ ಆ ದೀಪ ರೂಪದಲ್ಲಿನ ದೇವಿ ಲಕ್ಷ್ಮಿ ಯನ್ನ ಕೇಳಿಕೊಳ್ಳುತ್ತೇವೆ. (ಈ ಕೊನೆಯ ಶ್ಲೋಕದ ಅನಾಮಕ ಕವಿ, ಇಲ್ಲಿ<em>ಶಿವ</em>ಮತ್ತು<em>ಕೊನೆಗಾಣಿಸು(ಹರತೇ)</em>ಎಂಬ ಎರಡು ಅರ್ಥಗಳೂ ಬರುವಂತೆ, ಚಮತ್ಕಾರವಾಗಿ 'ಹರ' ಪದವನ್ನು ಬಳಸಿರುವುದನ್ನು ಗಮನಿಸಿ!)<sup><a epub:type="noteref" href="999-aside.xhtml#id-003.37">೧೩</a></sup> </p>
		<p>ದಕ್ಷಿಣಭಾರತದ ಅದರಲ್ಲೂ ತಮಿಳುನಾಡಿನ ಬಹುತೇಕ ಎಲ್ಲಾ ದೇವಸ್ಥಾನಗಳಲ್ಲೂ ಒಂದು ಪದ್ಧತಿಯಿದೆ. ಭಕ್ತಾದಿಗಳು ಆ ದೇವಾಲಯದಲ್ಲಿ ಗರ್ಭಗುಡಿಯ ಬಳಿ, ನಿಗದಿಯಾದ ಸ್ಥಳದಲ್ಲಿ ತಾವೇ ದೀಪದ ಹಣತೆಯನ್ನು/ಗಳನ್ನು ಹಚ್ಚಿ ಕೈಮುಗಿಯುತ್ತಾರೆ. ಯಾವ ಯಾವ ದೇವರಿಗೆ ಎಷ್ಟೆಷ್ಟು ದೀಪಗಳನ್ನು ಬೆಳಗಬೇಕೆಂಬ ಲೆಖ್ಖಾಚಾರವನ್ನೂ ಕೆಲವರು ಮಾಡುವುದು ಉಂಟು. ಕೆಲವರು ಯಾವ ಎಣ್ಣೆಯ ದೀಪ ಯಾವ ದೇವರಿಗೆ ಪ್ರೀತಿ ಎಂದು ಪಟ್ಟಿ ಮಾಡುವುದೂ ಉಂಟು. 'ನೀಲಾಂಜನ ಸಮಾಭಾಸ'ನಾದ ಶನೈಶ್ಚರನಿಗೆ ಎಳ್ಳೆಣ್ಣೆಯ ದೀಪ, ಇಲ್ಲವೇ ಎಳ್ಳನ್ನು ನೀಲಿ ಬಟ್ಟೆಯಲ್ಲಿ ಕಟ್ಟಿ ದೀಪವಾಗಿ ಉರಿಸುವುದನ್ನ ಕಂಡಿದ್ದೇವೆ. 'ಯಾವ ಎಣ್ಣೆಯಾದರೂ ಉರಿಯುವುದೇ ಗುರಿ' ಇದ್ದರೂ, ಉಳ್ಳವರು ಮತ್ತು ಹರಕೆ ಹೊತ್ತವರು ತುಪ್ಪದ ದೀಪವನ್ನು ಹೊಚ್ಚುತ್ತಾರೆ. ''ದೇವರ ಬಲಭಾಗದಲ್ಲಿ ತುಪ್ಪದ ದೀಪವನ್ನೂ, ಎಡಭಾಗದಲ್ಲಿ ಎಣ್ಣೆಯದೀಪವನ್ನೂ ಹೊತ್ತಿಸಬೇಕೆಂದು'' ವಿದ್ವಾನ್ ಎಸ್.ವಿ. ಶ್ಯಾಮಭಟ್ಟರು ಸೂಚಿಸುತ್ತಾರೆ<sup><a epub:type="noteref" href="999-aside.xhtml#id-003.38">೧೪</a></sup>. ಸಾಮಾನ್ಯವಾಗಿ ಜನರು ತುಪ್ಪದಲ್ಲಿ ಅದ್ದಿದ ಬತ್ತಿಗಳ ಮಂಗಳಾರತಿ ಮಾಡುತ್ತಾರೆ. ಹಾಗೆ, ದೇವರಿಗೆ ಎತ್ತುವ ಆರತಿಗಳು ಬಗೆ ಬಗೆಯವು. ಏಕಾರತಿ ಇದೆ, ಅಲಂಕೃತ ತಟ್ಟೆಯ ಸುತ್ತಲೂ ಇರುವ ಬತ್ತಿಗಳದ್ದೂ ಇದೆ, ಮೂರುಬತ್ತಿಗಳದ್ದೂ ಇದೆ.</p>
		<p class="verse">ತುಪ್ಪದಲಿ ಮುಳುಗೆದ್ದ ಮೂರು ಬತ್ತಿಯ ದೀಪಅಗ್ನಿಯೊಡಗೂಡಿಹುದು, ಬೆಳಗುತಿಹೆನು।<br />ಕೊಳ್ಳು ಬಾ, ಮೂಲೋಕದೆಲ್ಲ ಹೊಲ್ಲ ಕತ್ತಲೆ ಕೊಲ್ಲು<br />ಒಳ್ಳಿತಿನ ಬೆಳಕನ್ನ್ನೆ ನೀ ನಮಗೆ ತೋರು! ।।<br />ಕಾಪಾಡು ನನ್ನನ್ನು ಈ ಸುತ್ತ ಕವಿದಿಹ ದಟ್ಟ<br />ನರಕದಂತಹ ಘೋರ ಕತ್ತಲಿಂದ ।<br />ಭಕ್ತಿಯಲಿ ನೀಡುತಿಹೆ ಪರಮಾತ್ಮ ದೀಪವಿದೆ ಕೋ<br />ನಮಿಪೆ ದೇವನೇ ದಿವ್ಯ ಜ್ಯೋತಿರೂಪ।।<sup><a epub:type="noteref" href="999-aside.xhtml#id-003.39">೧೫</a></sup> </p>
		<p>ನೀರಾಜನದೀಪವನ್ನೂ ಆರತಿ ಎತ್ತುತ್ತೇವೆ; 'ದೇವನೊಬ್ಬ ನಾಮ ಹಲವು' ಎಂದರಿತ ನಾವು 'ಭವಾನೀಸಹಿತ ಭವ' ಶಿವನ ಹೆಸರನ್ನ ಹೇಳುತ್ತಲೇ ಎಲ್ಲಾ ದೇವರಿಗೂ ಈ ಸ್ತೋತ್ರ ಮಾಡುತ್ತಾ, ಕರ್ಪೂರದಾರತಿಯನ್ನೂ ಹಚ್ಚುತ್ತೇವೆ:</p>
		<p class="myquote">ಕರುಣೆಯೇ ಮೂರ್ತಿಮತ್ತಾಗಿ ಬಂದೆದುರು ನಿಂದವನೇ,<br />ಕರ್ಪೂರದಂದದಿ ಬೆಳ್ಳಿಬೆಳ್ಳಗಿನ ಬಂಧುರನೇ, ಸುಂದರನೇ,<br />ಸಂಸಾರ ಸಾರದ ಹಾವ ಕೊರಳಲ್ಲಿ ತೊಟ್ಟವನೇ, ಗಟ್ಟಿಗನೇ,<br />ನನ್ನೆದೆಯ ಕಮಲದಲೇನೆ ಚಿರಕಾಲ ನೆಲಸಿರುವವನೇ, ಶಂ-ಕರನೇ,<br />ಜಗಜ್ಜನನಿಯೊಡಗೂಡಿರುವ ಓ ಸಾಂಬಶಿವನೇ- ನಿನಗಿದೋ ನಮನ!<sup><a epub:type="noteref" href="999-aside.xhtml#id-003.40">೧೬</a></sup></p>
		<p>ಇನ್ನೊಂದನ್ನ ಗಮನಿಸಿದ್ದೀರಾ? ನಾವು ಕನ್ನಡಿಗರು 'ಆರತಿಯನ್ನು ಬೆಳಗುತ್ತೇವೆ', ಇಲ್ಲವೇ ದೀಪದಾರತಿಯನ್ನು 'ಎತ್ತುತ್ತೇವೆ'; ಉತ್ತರದ ಭಾರತದ ಹಿಂದೀ ಜನ ಆರತಿಯನ್ನು 'ಇಳಿಸುತ್ತಾರೆ' (ಅವರು 'ಆರತೀ ಉತಾರನಾ'- ಎನ್ನುತ್ತಾರೆ!)</p>
		<p>ದೀಪ ಹೇಗಿರಬೇಕು? ಎಂಬುದಕ್ಕೆ 'ಬೃಹತ್‍ಸಂಹಿತೆ'ಯ ವರಾಹ ಮಿಹಿರನನ್ನು ಕೇಳಿ: ಅವನು ದೀಪಲಕ್ಷಣವನ್ನು ಹೇಳುತ್ತಾನೆ: ಅದು ದಪ್ಪವಾಗಿರಬೇಕು ಉದ್ದವಾಗಿರಬೇಕು, ಅಲ್ಲಾಡದಂತಿರಬೇಕು, ಹೊಳೆಯುತ್ತಿರ ಬೇಕು, ಶಬ್ದಮಾಡುತ್ತಿರಬಾರದು, ನೋಡಲು ಅಂದವಾಗಿರಬೇಕು, ಪ್ರದಕ್ಷಿಣ ಗತಿಯಲ್ಲಿ ಉರಿಯು(ಸು)ತ್ತಿರಬೇಕು, ವೈಢೂರ್ಯ ಚಿನ್ನದ ಹೊಳಪು ಇರಬೇಕು ಹೀಗೆಲ್ಲಾ ಇದ್ದರೆ, ಅದು ಬಹು ಬೇಗನೆ ಲಕ್ಷ್ಮಿಯ ಅಭಿವ್ಯಕ್ತಿಯಾಗಿ ಪರಿಣಮಿಸುತ್ತದೆ. ಮತ್ತು, ಅಗ್ನಿಯ ಬಗ್ಗೆ ಹೇಳುವ ಉಳಿದ ಗುಣಲಕ್ಷಣಗಳನ್ನೇ ದೀಪಕ್ಕೂ ಹೇಳಬಹುದು ಎನ್ನುತ್ತಾನೆ.<sup><a epub:type="noteref" href="999-aside.xhtml#id-003.41">೧೭</a></sup></p>
		<p>ನಾವು ಕನ್ನಡಿಗರು ''ಹಚ್ಚೇವು ಕನ್ನಡದ ದೀಪ'' ಎಂದು ಡಿ.ಎಸ್. ಕರ್ಕಿಯವರೊಂದಿಗೆ ಹಾಡಬಯಸುತ್ತೇವೆ. ಕೆ.ಎಸ್.ನ. ಅವರ ಒಂದು ಜನಪ್ರಿಯ ಗೀತೆಯಲ್ಲಿ ಅರ್ಥಪೂರ್ಣವಾದ ಈ ಮಾತು ಬರುತ್ತದೆ: ''ದೀಪವು ನಿನ್ನದೇ,<br />ಗಾಳಿಯು ಗಾಳಿಯೂ ನಿನ್ನದೇ ಆರದಿರಲಿ ಬೆಳಕು!'' ಹೌದು, ಈ ಚೇತನರೂಪೀ ದೀಪಕ್ಕೆ ಹಿತಮಿತವಾಗಿ ಆಮ್ಲಜನಕವುಳ್ಳ<em>ಗಾಳಿ</em>ಬೀಸುತ್ತಿರಬೇಕು. ಗಾಳಿ ಏನೂ ಬೀಸದೆಡೆ ಅಲ್ಲಾಡದೆ ಇದ್ದ ದೀಪದಂತೆ, ಜ್ಯೋತಿಯಂತೆ, ಕಾಳಿದಾಸನ ಶಿವ ತಪಸ್ಸಿನಲ್ಲಿ ನಿಶ್ಚಲನಾಗಿ ಕುಳಿತಿದ್ದನಂತೆ!<sup><a epub:type="noteref" href="999-aside.xhtml#id-003.42">೧೮</a></sup>ಇದೇ ನಿರ್ವಿಕಲ್ಪ ಸಮಾಧಿಯ ಒಂದು ಲಕ್ಷಣವೆನ್ನುತ್ತಾರೆ ಆಚಾರ್ಯ ಶಂಕರರು<sup><a epub:type="noteref" href="999-aside.xhtml#id-003.43">೧೯</a></sup>, ಗೀತೆಯಲ್ಲಿ ಬರುವ ''ಗಾಳಿಯಿಲ್ಲದೆಡೆಯ ದೀಪ ನಿಂತಂತೆ ನಿಶ್ಚಲದಂತೆ..''<sup><a epub:type="noteref" href="999-aside.xhtml#id-003.44">೨೦</a></sup>ಮಾತೂ ಸಹ ಯೋಗಿಯ ಮನಸ್ಥಿತಿಯ ಒಂದು ವರ್ಣನೆಯೇ. ಉಪನಿಷತ್ತುಗಳಲ್ಲೂ ಇಂತಹುದೇ ಮಾತುಗಳು ತುಂಬಾ ಇವೆ<sup><a epub:type="noteref" href="999-aside.xhtml#id-003.45">೨೧</a></sup>.</p>
		<p>ದೀಪ ತತ್ಸಮ ಪದ, ದೀವ ಅದರ ತದ್ಭವ. ಅದರಿಂದಲೇ ಬಂದದ್ದು ದೀವಟಿ(ಗೆ); ದೀಪಾವಳಿಗೆ, ದೀವಳಿಗೆ ಎಂಬ ಪರ್ಯಾಯ ಪದವೂ ಸಹ ಹಾಗೇ ಬಂತು.<em>ದೀಪಶಿಖೆ</em>ಎಂದಾಗ, ಕಾಳಿದಾಸ 'ರಘುವಂಶ'ದಲ್ಲಿ ಮಾಡಿದ ಇಂದುಮತಿಯ ಸ್ವಯಂವರದ ಸುಂದರ, ಅರ್ಥಪೂರ್ಣ ವರ್ಣನೆ, 'ರಾತ್ರಿಯಲ್ಲಿ ಸಂಚರಿಸುತ್ತಿರುವ ದೀಪಶಿಖೆಯಂತೆ' ('ಸಂಚಾರಿಣೀ ದೀಪಶಿಖೇವ ರಾತ್ರೌ')- ನಮಗೆ ನೆನಪಿಗೆ ಬರಬಹುದು: ವರಮಾಲೆಯನ್ನು ಕೈಯಲ್ಲಿ ಹಿಡಿದು ರಾಜಕುಮಾರಿ ಅರಮನೆಯ ಸಭಾಂಗಣದಲ್ಲಿ ಕುಳಿತಿದ್ದ ರಾಜಕುಮಾರರ ಸಾಲಿನ ಮುಂದೆ ಮೆಲ್ಲ ಮೆಲ್ಲನೆ ನಡೆಯತೊಡಗಿದ್ದಾಳೆ. ಹತ್ತಿರ ಹತ್ತಿರ ಬಂದಂತೆಲ್ಲಾ ತಮ್ಮ ಹಿರಿದಾಸೆ ಇನ್ನೇನು ಫಲಿಸಿಬಿಟ್ಟಿತೇನೋ ಎಂಬ ಗೆಲುವಿನಿಂದ ರಾಜಕುಮಾರರ ಮುಖಗಳು ಅರಳಿ ಬೆಳಗುತ್ತಿವೆ; ಅವರನ್ನು ದಾಟಿ ಅವಳು ಮುಂದೆ ಮುಂದೆ ಹೋದಂತೆಲ್ಲಾ ಅವರ ಮುಖಗಳು ಕಪ್ಪಿಟ್ಟು ಬಾಡಿಹೋಗುತ್ತಿದ್ದ ಸನ್ನಿವೇಶವನ್ನು ಇಲ್ಲಿ ಕಾಳಿದಾಸ ಬಣ್ಣಿಸುತ್ತಾನೆ. ದೀವಟಿಗೆಯನ್ನು ಹಿಡಿದು ರಾಜಪಥದಲ್ಲಿ ರಾತ್ರಿಯ ಕಾಲದಲ್ಲಿ ನಡೆದು ಹೋಗುತ್ತಿದ್ದಾಗ, ಅಲ್ಲಿನ ಮನೆಗಳ ಉಪ್ಪರಿಗೆಗಳ ಮೇಲೆ ಬಿದ್ದು, ಆ ದೀಪಶಿಖೆ ದಾಟಿದಂತೆಲ್ಲಾ ಮರೆಯಾಗುತ್ತಿದ್ದ ಬೆಳಕಿನಂತೆ ಇಲ್ಲಿಯೂ ಆಗುತ್ತಿತ್ತು ಎಂದು ಹೋಲಿಸುವುದು ಅಲ್ಲಿ ಕವಿಯ ಆಶಯ<sup><a epub:type="noteref" href="999-aside.xhtml#id-003.46">೨೨</a></sup>.</p>
		<p>ಬೆಳಕು ಜ್ಞಾನದ ಸಂಕೇತ.</p>
		<p class="myquote">ಇಲ್ಲ ಅಲ್ಲದುದರಿಂದ ಹೌದು ಇದೇ-ಯ ಕಡೆಗೆ,<br />ಕತ್ತಲಾಳಗಳಿಂದ ಮೇಲೆ ಬೆಳಕಿನ ಕರೆಗೆ ದಡಕೆ,<br />ಕಳೆದುಳಿಯದೆಲ್ಲದರಿಂದ ಅಳಿಯದದರೆಡೆಗೇನೇನೆ-<br />ನಡೆಸಯ್ಯ, ಒಯ್ದತ್ತ, ಕರೆದುಕೋ ಇನ್ನು ನನ್ನ!<sup><a epub:type="noteref" href="999-aside.xhtml#id-003.47">೨೩</a></sup></p>
		<p>-ಎಂಬುದು ವೇದೋಕ್ತ ಶಾಂತಿ ಮಂತ್ರ. ''ಮುಸುಕಿದ ಈ ಮಬ್ಬಿನಲ್ಲಿ ಕೈ ಹಿಡಿದು ನಡೆಸುತ್ತಾ ಬೆಳಕಿನತ್ತ ನನ್ನನ್ನು ಕರೆದುಕೊಂಡು ಹೋಗು'' ಎಂದು ಬೆಳಕಿಗೆ ಮೊರೆಯಿಡುವ ಶ್ರೀವಾಣಿಯೂ ನಮಗೆಲ್ಲ ಸುಪರಿಚಿತವೇ. 'ಕ್ರತು' ಎಂದರೆ ಯಜ್ಞ. ಇಂದ್ರನಿಗೆ 'ಶತಕ್ರತು', ನೂರಾರು ಯಜ್ಞಗಳನ್ನು ಮಾಡಿ ಆ ಪಟ್ಟಕ್ಕೆ ಏರಿದವ ಎಂಬ ಬಿರುದು ಬಂದದ್ದು ಹೀಗೆ. ''ಜಗತ್ತಿನ ಎಲ್ಲೆಡೆಗಳಲ್ಲಿ ನಡೆಯುವ ಜ್ಞಾನಯಜ್ಞಗಳ ಫಲಶೃತಿಯಾಗಿ ಅ ಮಂಗಳಕರ ಬೆಳಕು ನಮ್ಮತ್ತ ಬರಲಿ'' (ಆ ನೋ ಭದ್ರಾಃ ಕ್ರತವೋ ಯನ್ತು ವಿಶ್ವತಃ)- ಎಂಬ ಋಗ್ವೇದದ ಮಾತು ಈ ಬಗೆಯ ಬೆಳಕಿಗೇ ಸಂಬಂಧಪಟ್ಟಿದ್ದು. 'ಜೋತ್ ಸೇ ಜೋತ್ ಜಲಾತೇ ಚಲೋ' ಎಂಬ ಗೀತೆಯಂತೂ ಒಂದು ಕಾಲದಲ್ಲಿ ತುಂಬಾ ಜನಪ್ರಿಯವಾಗಿತ್ತು. ಈ ಬಗೆಯ<em>ದೀಪದಾನ</em>ಸರ್ವಶ್ರೇಷ್ಠ.ತನ್ನ ನುಡಿ ನಡೆಗಳಿಂದ ಸಮಾಜದಲ್ಲಿ ಆವರಿಸಿಕೊಂಡಿದ್ದ ಹಲ ಬಗೆಯ ಕತ್ತಲುಗಳನ್ನ ತೊಡೆದು ಹಾಕಿ ಜಗತ್ತಿಗೇ ದೀಪಪ್ರಾಯನಾದ ಬಸವೇಶ್ವರನನ್ನು ನಾವು<em>ಜಗಜ್ಜ್ಯೋತಿ</em>ಎಂದು ನೆನೆಯುತ್ತೇವೆ. 'ಇಲ್ಲಿ ದೀಪ ಬೆಳಗಲಿ' (ಅತ್ತ (ತ್ರ) ದೀಪ ವಿಹರಥ) ಎಂಬ ಬುದ್ಧನ ಮಾತನ್ನೇ ಮಾಸ್ತಿಯವರು ತಮ್ಮ<em>ಯಶೋಧರಾ</em>ದಲ್ಲಿ 'ಒಳಗೆ ಬೆಳಗುವ ಬೆಳಕ ಸರಿಪಡಿಸಿಕೊಳ್ಳಬೇಕು' ಎಂದರು. 'ಧಮ್ಮಪದ'ದ ಸಂದೇಶದ ತಿರುಳಾದರೂ ಏನು?</p>
		<p class="myquote">ನಗುವೆತ್ತ? ನಲಿವೆತ್ತ? ಉರಿಯುತಿದೆ ಧಗ ಧಗನೆ ಜಗವೆ ನಿತ್ಯ;<br />ಕತ್ತಲೇ ಕತ್ತಲು ಹೊಗೆ ಸುತ್ತ, ಬೆಳಕನರಸದೆ ಕುಳಿತೆ ಅದೆಂತು ನೀನು?<sup><a epub:type="noteref" href="999-aside.xhtml#id-003.48">೨೪</a></sup></p>
		<p>ಇಲ್ಲಿ<em>ಪ್ರದೀಪಂನ ಗವೇಷ್ಯಥ?</em>ಎಂದಾಗ, ಜ್ಞಾನದ ಬೆಳಕನ್ನೇ ಬುದ್ಧ ಆಡುತ್ತಿರುವುದು.</p>
		<p>ಇನ್ನು, 'ಶುಕ್ರ': ಶುಕ್ಲ ಯಜುರ್‍ವೇದದ ಕೊನೆಯಲ್ಲಿ ಬರುವ ಈಶಾವಾಸ್ಯ ಉಪನಿಷತ್‍ನಲ್ಲಿ 'ಶುಕ್ರ'ದ ಒಂದು ಪ್ರಸ್ಥಾಪ ಬರುತ್ತದೆ. ಒಬ್ಬ ಕವಿ ಮುಂದೆ ಮುಂದೆ ಹೋಗುತ್ತಾನೆ. ಚಿರಕಾಲ ಮುಂದುವರಿಯುತ್ತಿರುತ್ತಾನೆ. ಅವನ ದರ್ಶನ ಏನು? ಎನ್ನುವಾಗ ಈ<em>ಶುಕ್ರ</em>ಪದವನ್ನ ಋಷಿ ಬಳಸಿದ್ದಾನೆ. ಹೇಳುತ್ತಾನೆ<sup><a epub:type="noteref" href="999-aside.xhtml#id-003.49">೨೫</a></sup>:<em>ಸ ಪರ್ಯಗಾತ್</em>ಅಂದರೆ, ಅವನು ಅಥವಾ ಅವಳು ಮುಂದೆ ಮುಂದೆ ಹೋದನು/ಳು ಅಂದಾಗ, ಯಾವುದರತ್ತ ಹೋದರು? 'ಶುಕ್ರ'ದತ್ತ ನಡೆದರಂತೆ.<em>ಶುಕ</em>್ರ ಅಂದರೆ ಇಲ್ಲಿ<em>ಬಿಳಿ</em>ಎಂದಲ್ಲ, ಯಾವ ವರ್ಣ ಭೇದವೂ ಇಲ್ಲದ ಶುದ್ಧವಾದ ಜ್ಯೋತಿ ಸ್ವರೂಪ ಎಂದೇ ಅರ್ಥ. ಅದಕ್ಕೇನೆ ಇನ್ನುಳಿದ ವಿಶೇಷಣಗಳು ಪೂರಕವಾಗಿವೆ.<em>ಅಕಾಯ</em>ಅಂದರೆ ಯಾವ ರೂಪವೂ ಇಲ್ಲದ್ದು ಅದು,<em>ಅವ್ರಣ</em>ಅಂದರೆ, ಯಾವ ರೋಗ ರುಜಿನ ದೋಷಗಳೂ ಇಲ್ಲದ್ದು,<em>ಅಸ್ನಾವಿರ</em>ಅಂದರೆ ಶಕ್ತಿ ಸ್ನಾಯುಗಳು, ಮಾಂಸ ಮಜ್ಜಗಳು ಇಲ್ಲದ್ದು,<em>ಶುದ್ಧ</em>ಅಂದರೆ ದೋಷದ ಲವಲೇಶವೂ ಇಲ್ಲದ್ದು,<em>ಅಪಾಪವಿದ್ಧಂ</em>ಅಂದರೆ ಅಜ್ಞಾನ<br />ಅವಿದ್ಯೆ ಇತ್ಯಾದಿ ಪಾಪಗಳ ಲೇಪವಿಲ್ಲದ್ದು; ಇತ್ತ ಕಡೆಯೇ ಜ್ಞಾನಿಯಾದ ಕವಿಯ ಮನೋಭಾವವುಳ್ಳವನು/ಳು ಮುಂದುವರೆಯುತ್ತಿದ್ದಾನೆ/ಳೆ- ಎನ್ನುವುದೇ ಇಲ್ಲಿ ಋಷಿ ಹೇಳಬೇಕೆಂದಿರುವುದು.</p>
		<p>ಹಾಗೆಯೇ, ಋಗ್ವೇದದ ಎರಡು ಕಡೆ<sup><a epub:type="noteref" href="999-aside.xhtml#id-003.50">೨೬</a></sup>'ಶುಕ್ರ'ದ ಪ್ರಸ್ಥಾಪ ಬರುತ್ತದೆಯಲ್ಲ, ಅದು ಶುಕ್ರ 'ಗ್ರಹ'ಕ್ಕೆ ಅನ್ವಯಿಸುತ್ತದೆ ಎಂದು ಲೋಕಮಾನ್ಯ ಬಾಲಗಂಗಾಧರ ತಿಲಕ್ ಅವರು ಪ್ರತಿಪಾದಿಸಿದ್ದಾರೆ<sup><a epub:type="noteref" href="999-aside.xhtml#id-003.51">೨೭</a></sup>.ಇರಲಿ, ಬೆಳ್ಳನೆ ಹೊಳೆಯುವ ಈ ನಕ್ಷತ್ರಕ್ಕೆ 'ಬೆಳ್ಳಿ'ಯೆಂದೇ ಕರೆಯುವ ವಾಡಿಕೆ. ಜಗತ್ತಿನಾದ್ಯಂತ ತಲೆತಲೆಮಾರುಗಳಿಂದ ಎಲ್ಲ ಜನಾಂಗದವರಲ್ಲೂ ಆಬಾಲವೃದ್ಧರಾದಿಯಾಗಿ ಎಲ್ಲರ ಮನಸೆಳೆಯದೇ ಬಿಟ್ಟಿಲ್ಲ. ಆಕಾಶದಲ್ಲಿ ಈ ಬೆಳ್ಳಿ ಮೂಡಿದುದನ್ನ ನೋಡುವುದೇ ಒಂದು ಚೆಂದ. ಭೂಮಿಯಿಂದ ನೋಡಿದಾಗ ಸೂರ್ಯ ಚಂದ್ರರನ್ನು ಬಿಟ್ಟರೆ ಶುಕ್ರನಷ್ಟು ಪ್ರಕಾಶಮಾನವಾದ ನಕ್ಷತ್ರ ಇನ್ನೊಂದಿಲ್ಲ. ಅರುಣೋದಯದ ಸಮಯದಲ್ಲೂ, ಸೂರ್ಯ ಮುಳುಗುವ ವೇಳೆಯಲ್ಲೂ ಚೆನ್ನಾಗಿ ಕಾಣುವ ಈ ಶುಕ್ರ ಸೂರ್ಯನಿಂದ ಬರುವ ಬೆಳಕನ್ನ ಅತಿ ಹೆಚ್ಚಿನ ಪ್ರಮಾಣದಲ್ಲಿ ಪ್ರತಿಫಲಿಸುವ ಆಕಾಶಯಕಾಯ ಇದಕ್ಕೆ ಕಾರಣ, ನಮ್ಮ ಸೌರವ್ಯೂಹದಲ್ಲಿ ಸೂರ್ಯನಿಗೆ ಅತಿ ಹತ್ತಿರದ ಆಕಾಶಕಾಯವೆಂದರೆ ಬುಧ, ನಂತರ ಶುಕ್ರ; ಆಮೇಲೆ ಭೂಮಿ, ಮಂಗಳ, ಗುರು, ಶನಿ. ನಮ್ಮ ಋಷಿಗಳಿಗೆ ಗೊತ್ತಿತ್ತು. ಅದಕ್ಕೇ, ಸೂರ್ಯಮಂಡಲದ ಒಂದು ಆಕಾಶಕಾಯವಾದ ಶುಕ್ರನ ಮಾತು ಬಂದಾಗ, ಸೂರ್ಯನ ಕಿರಣಗಳ ಬಗ್ಗೆ ಪ್ರಸ್ತಾಪ ಮಾಡಿ, ಹೇಳಿದರು: ''ನೀನು ಶುಕ್ರ, ನೀನು ಜ್ಯೋತಿಯಾಗಿದ್ದೀಯ, ನೀನೇ ತೇಜಸ್ಸು, ಸೂರ್ಯನ ಕಿರಣಗಳೇ ನಿನ್ನ ಸಂಪತ್ತು''<sup><a epub:type="noteref" href="999-aside.xhtml#id-003.52">೨೮</a></sup>ಅಂತ. ಈ ಶುಕ್ರ ಗ್ರಹ ಸ್ತ್ರೀ ಸಂಕೇತ. ಹೆಂಗಸರೆಲ್ಲಾ ಶುಕ್ರ ಗ್ರಹದ ಅಂಶದಿಂದಲೇ ಬಂದವರು ಎನ್ನುವ ನಾಣ್ಣುಡಿಯೂ (ಪಾಶ್ಚಾತ್ಯರಲ್ಲಿ) ಇದೆ. ಜ್ಯೋತಿಷ್ಯದಲ್ಲಿ ಶುಕ್ರನು ವೃಷಭ ತುಲಾ ರಾಶಿಗಳಿಗೆ ಅಧಿಪತಿ. ಸೌಂದರ್ಯ, ಸಂಗೀತ, ಕಾವ್ಯ, ನೃತ್ಯ, ಶಿಲ್ಪ ಈ ಎಲ್ಲಾ ಚೇತೋಹಾರಿ ಕಲೆಗಳಿಗೂ ಶುಕ್ರನೇ ಅಧಿಷ್ಠಾತೃ ದೇವತೆ. ಈ ಎಲ್ಲ ಕಲೆಗಳು ಹೆಚ್ಚಾಗಿ ಮನೆ ಮಾಡಿರುವುದಾದರೂ ಎಲ್ಲಿ? ಬೇರೆಲ್ಲಿ, ಹೆಣ್ಣಲ್ಲಿ!</p>
		<p>ಮದುವೆಯ ಸಮಯದಲ್ಲಂತೂ ಎಲ್ಲಾ ವಧುಗಳೂ<em>ಶ್ರೀರೂಪಿಣೀ ಕನ್ಯೆ</em>ಯರೇ! ಆವಾಗ ಮಾತ್ರವಲ್ಲ. ''ಭಗವಂತ ವಿಷ್ಣುವಿನಿಂದ ಎಂದೆಂದಿಗೂ ಬೇರೆಯಾಗಿರದ ಜಗನ್ಮಾತೆ ಲಕ್ಷ್ಮಿಯು ನಿತ್ಯಳು'' ಎಂದು ್ರಾರಂಭವಾಗುವ ವಿಷ್ಣುಪುರಾಣದ<em>ಲಕ್ಷ್ಮೀಸ್ತೋತ</em>್ರ ಕೊನೆಗೊಳ್ಳುವುದದ್ದರೂ ಹೇಗೆ? ಹೀಗಲ್ಲವೇ: ''ಹೆಚ್ಚು ಮಾತನಾಡುವುದರಿಂದ ಏನು ಪ್ರಯೋಜನ? ಚುಟುಕಾಗಿಯೇ ಹೇಳಿ 	ಬಿಡುವೆ, ಕೇಳಿ: ಈ ಜಗತ್ತಿನಲ್ಲಿ ಪುರುಷವಾಚಕವಾದುದೆಲ್ಲವೂ 'ಹರಿ'; ಸ್ತ್ರೀವಾಚಕವಾದವಾದುದೆಲ್ಲವೂ 'ಲಕ್ಷ್ಮಿ'ಯೇ! ಇವರಿಗಿಂತ ಬೇರೆ ಇನ್ನಾವುದೂ ಇಲ್ಲವೇ ಇಲ್ಲ!!''<sup><a epub:type="noteref" href="999-aside.xhtml#id-003.53">೨೯</a></sup></p>
		<p>ಇಷ್ಟೆಲ್ಲಾ ಸಿದ್ಧವಾದಾಗ, ಆ ಸ್ತ್ರೀತತ್ವವನ್ನ ಪ್ರತಿನಿಧಿಸುವ<sup><a epub:type="noteref" href="999-aside.xhtml#id-003.54">೩೦</a></sup>ಜಗಜ್ಜನನಿ ದೇವಿ ಲಕ್ಷ್ಮಿಯನ್ನ ಪೂಜೆ ಮಾಡಲು ಶುಕ್ರವಾರಕ್ಕಿಂತ ಇನ್ನು ಉತ್ತಮವಾದ ಬೇರೆ ದಿನ ಯಾವುದಿದೆ?</p>
		<p>ಅಗ್ನಿ, ಕುಬೇರ, ಶುಕ್ರ, ಲಕ್ಷ್ಮಿ, ಮತ್ತು ದೀಪದ ಬಗ್ಗೆ ಜಿಜ್ಞಾಸೆ ಮಾಡುತ್ತಾ, ಕತ್ತಲಿಂದ ಬೆಳಕಿನೆಡೆ ತೆವಳುತ್ತಾ ಹೀಗೆ ನಾವು ಸಂತೋಷಿಸಬಹುದು.</p>
	</section>
	<section class="level1 numbered" epub:type="chapter" role="doc-chapter" id="id-P3.04">
		<p class="text-center"><strong>ಎಷ್ಟೆಷ್ಟು ನಂಬಿದರೆ ಅಷ್ಟು ಸಿದ್ಧಿ </strong></p>
		<p class="verse">ಮಂತ್ರೇ ತೀರ್ಥೇ ದ್ವಿಜೇ ದೈವೇ, ದೈವಜ್ಞೇ ಭೇಷಜೇ ಗುರೌ<br />ಯಾದೃಶೀ ಭಾವನಾ ಕುರ್ಯಾತ್, ಸಿದ್ಧಿರ್ ಭವತಿ ತಾದೃಶೀ।।</p>
		<p class="verse-author"><em>-ಪಂಚತಂತ್ರದ ಕೊನೆಯ ಪದ್ಯ (೫:೯೭)</em></p>
		<p class="myquote">ಮಂತ್ರದಲಿ, ತೀರ್ಥದಲಿ, ವೈದ್ಯರಲಿ, ಗಣಕರಲಿ,<br />ತಿಳಿದವರು ಅವರೆಂದು ಶರಣಾದ ಗುರುಗಳಲಿ,<br />ನೀನಲ್ಲದಿನ್ನಾರು ಪೊರೆವರಿಹರೆನೆ ಆ ದೇವರಲಿ-<br />ಎಷ್ಟೆಷ್ಟು ನಂಬಿಕೆಯೋ ಫಲಿಸೀತು ಸಿದ್ಧಿ ಅಷ್ಟಷ್ಟು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಗಣಪತಿ: ಆ 'ಗಣ'ಗಳು ಯಾರು?</h1>
		<p>ನಮ್ಮ ಬೆನಕ ವಿನಾಯಕನಿಗೆ, ವಿಘ್ನರಾಜ, ದ್ವೈಮಾತುರ, ಏಕದಂತ, ಹೇರಂಬ, ಲಂಬೋದರ, ಗಜಾನನ ಎಂಬ ಹೆಸರುಗಳ ಜೊತೆ ಜೊತೆಗೆ ಗಣಪತಿ, ಗಣಾಧಿಪ, ಗಣೇಶ ಎಂದೂ ಕರೆಯುತ್ತೇವಲ್ಲ, ಹೌದು, 'ಗಣಪತಿ' ಅಂದಾಗ, ಇವನು 'ಗಣ' ಸಂಕೇತದ ದೈವೀಶಕ್ತಿಗಳ ಒಡೆಯ, ಅಧಿಪತಿ ಅಥವಾ ಸ್ವಾಮಿ ಎಂದೇ ಅರ್ಥ.<sup><a epub:type="noteref" href="999-aside.xhtml#id-003.55">೧</a></sup>ಆದರೆ ಈ 'ಗಣ'ಗಳು ಯಾರು? ಎಷ್ಟು ಮಂದಿ? ಇವರ ಕಥೆ ಏನು? ಎಂಬ ಪ್ರಶ್ನೆ ಸಹಜ. ಅದಕ್ಕೆ ಉತ್ತರಿಸುವ ಪ್ರಯತ್ನವಾಗಿ ಬನ್ನಿ, ಒಂದು ವಿಚಾರವಿಹಾರ ಮಾಡೋಣ:</p>
		<section class="level2 numbered" id="id-003-01">
			<h2 class="level2-title" epub:type="title">'ಗಣ' ಎಂದರೆ ಗುಂಪು:</h2>
			<p>ಸಾಮಾನ್ಯವಾಗಿ ಒಂದೇ ಬಗೆಯ ಸಮಾನ ವಸ್ತುಗಳ ಅಥವಾ ವ್ಯಕ್ತಿಗಳ ಗುಂಪಿಗೆ 'ಗಣ' ಎನ್ನುತ್ತಾರೆ. ಸಮೂಹ, ನಿವಹ, ವ್ಯೂಹ, ಸಂಚಯ, ಸಮುದಾಯ ಹೀಗೆ ಗಣಕ್ಕೆ ಮೂವತ್ತೆರಡು ಪರ್ಯಾಯ ಪದಗಳನ್ನ ಅಮರಕೋಶ<sup><a epub:type="noteref" href="999-aside.xhtml#id-003.56">೨</a></sup> ಕೊಡುತ್ತದೆ. ಅದರಲ್ಲಿ 'ವರ್ಗ'ವೆಂದರೆ ವಿಶಿಷ್ಟರೀತಿಯಲ್ಲಿ ಎಲ್ಲವೂ ಸಮಾನವಾಗಿರುವವ(ದ)ರ ಗುಂಪು.<sup><a epub:type="noteref" href="999-aside.xhtml#id-003.57">೩</a></sup>ವೇದಗಳಲ್ಲೂ, ಉಪ ನಿಷತ್ತುಗಳಲ್ಲೂ<sup><a epub:type="noteref" href="999-aside.xhtml#id-003.58">೪</a></sup> ಸಾಮಾನ್ಯವಾಗಿ, ಗುಂಪು ಎಂಬ ಅರ್ಥದಲ್ಲೇ 'ಗಣ' ಪದ ಬಳಕೆಯಾಗಿದೆ.</p>
		</section>
		<section class="level2 numbered" id="id-003-02">
			<h2 class="level2-title" epub:type="title">'ಗಣ' ಎಂದರೆ ಸೈನ್ಯದ ಒಂದು ತುಕುಡಿ:</h2>
			<p>ಒಂದು ಸೇನೆಯ ಅಂಗಗಳ ಪರಿಮಾಣವನ್ನು ವಿವರಿಸುವಾಗಲೂ ಹಿಂದೆ 'ಗಣ' ಎಂಬ ಪಾರಿಭಾಷಿಕ ಪದ ಬಳಕೆಯಲ್ಲಿತ್ತು. ಇಪ್ಪತ್ತೇಳು ಆನೆಗಳು, ಅಷ್ಟೇ ರಥಗಳು, ಎಂಭತ್ತೊಂದು ಕುದುರೆಗಳು ಮತ್ತು ನೂರಾ ಮೂವತ್ತೈದು ಪದಾತಿ(ಕಾಲಾಳು)ಗಳು ಹೀಗೆ ಒಟ್ಟು ಇನ್ನೂರಾ ಎಪ್ಪತ್ತು (೨೭೦) ಯುದ್ಧಸಾಧನಗಳು ಇರುವ ಸೈನ್ಯದ ತುಕುಡಿಂiÀi ಒಂದು ಪಡೆಗೆ 'ಗಣ'ವೆಂದು ಹೆಸರು. ಒಂದು ಅಕ್ಷೋಹಿಣಿಯಲ್ಲಿ ಎಂಟುನೂರಾ ಹತ್ತು (೮೧೦) 'ಗಣ'ಗಳ ಪಡೆಗಳು ಇರುತ್ತವೆ.<sup><a epub:type="noteref" href="999-aside.xhtml#id-003.59">೫</a></sup> `ಸೇನೆಯ ಮತ್ತು ಶಿವಭಕ್ತರ ಗುಂಪುಗಳಿಗೆ ಒಡೆಯ' ಎಂಬ ಎರಡೂ ಅರ್ಥದಲ್ಲಿ ‘ಗಣನಾಥ’ ಪದವನ್ನು, ಕವಿ ರನ್ನ ತನ್ನ ಗದಾಯುದ್ಧದ ನಾಂದೀ ಪದ್ಯದಲ್ಲಿ ಚಮತ್ಕಾರದಿಂದ ಬಳಸುತ್ತಾನೆ; ತನ್ನ ಅರಸು ಸತ್ಯಾಶ್ರಯನನ್ನೂ, ಗಜಮುಖನನ್ನೂ ಶ್ಲೇμÁರ್ಥದಲ್ಲಿ ಸ್ತುತಿಸುತ್ತಾನೆ: ಅಮ್ಮನ ಗಂಧವಾರಣಂ (=ತಂದೆಯ ಮುದ್ದಿನ ಮದ್ದಾನೆಯಂತಿರುವ), ಜಗತ್ ಪ್ರಿಯನಾದ ದೇವನ್, ಅಂಕದ ಗಣನಾಯಕಂ- ಎಮಗೆ ವರದನ್ ಅಕ್ಕೆ!<sup><a epub:type="noteref" href="999-aside.xhtml#id-003.60">೬</a></sup>ಎಂದು ಕವಿ ಆಶಿಸುತ್ತನೆ.</p>
		</section>
		<section class="level2 numbered" id="id-003-03">
			<h2 class="level2-title" epub:type="title">ಕ್ರಿಯಾಪದದ ಧಾತುಗಳ 'ಗಣ'ಗಳು:</h2>
			<p>ಸಂಸ್ಕೃತ ವ್ಯಾಕರಣದಲ್ಲಿ ಸುಮಾರು ಎರಡು ಸಾವಿರ ಕ್ರಿಯಾಪದದ ಬೇರೆ ಬೇರೆ ಧಾತುಗಳು ಇವೆ. ಇವು ಮೂಲಪದಗಳು. ಪ್ರತ್ಯಯಗಳನ್ನು ಇವುಗಳೊಂದಿಗೆ ಜೋಡಿಸಿ ಸೇರಿಸಿದಾಗ ವಿಶಿಷ್ಟ ಕ್ರಿಯಾಪದರೂಪ ಪಡೆಯುತ್ತವೆ. ಈ ಧಾತುಗಳು ಹತ್ತು 'ಗುಂಪು'ಗಳಾಗಿ ವಿಂಗಡಿಸಲ್ಪಟ್ಟಿವೆ.<sup><a epub:type="noteref" href="999-aside.xhtml#id-003.61">೭</a></sup> ಈ ಗುಂಪುಗಳಿಗೆ 'ಗಣ' ಎನ್ನುತ್ತಾರೆ.<sup><a epub:type="noteref" href="999-aside.xhtml#id-003.62">೮</a></sup></p>
			<p>ಸಂಸ್ಕೃತದಲ್ಲಿ 'ಗಣ್' ಎಂಬುದು ಒಂದು ಸಕರ್ಮಕ ಕ್ರಿಯಾಪದದ ಧಾತು. 'ಲೆಕ್ಕಿಸು', 'ಎಣಿಸು' ಇತ್ಯಾದಿ ಅರ್ಥವ್ಯಾಪ್ತಿಯುಳ್ಳ ಈ ಧಾತುವಿನಿಂದ ಹಲವು ನಾಮಪದಗಳು(ಗಣ, ಗಣನ, ಗಣಕ, ಗಣಿತ ಇತ್ಯಾದಿ), ವಿಶೇಷಣಗಳು (ಗಣನೀಯ, ಗಣ್ಯ ಇತ್ಯಾದಿ), ಕ್ರಿಯಾಪದಗಳು,<sup><a epub:type="noteref" href="999-aside.xhtml#id-003.63">೯</a></sup>ಇನ್ನಿತರ ರೂಪಗಳೂ ಹುಟ್ಟಿಬಂದಿವೆ. ಈಗ ಆಧುನಿಕ ವೈಜ್ಞಾನಿಕ ವರ್ತಮಾನಕಾಲದಲ್ಲಿ ತುಂಬಾ ಪ್ರಚಾರದಲ್ಲಿರುವ ಪದ 'ಗಣಕ' (ಕಂಪ್ಯೂಟರ್).</p>
		</section>
		<section class="level2 numbered" id="id-003-04">
			<h2 class="level2-title" epub:type="title">'ಗಣ' ದೇವತೆಗಳು:</h2>
			<p>ದೇವಯೋನಿಗಳು ಅಂದರೆ ದೈವಾಂಶವುಳ್ಳ ಉಪದೇವತೆಗಳು ಹಲವರಿದ್ದಾರೆ. ಈ ಅಮಾನುಷ ವ್ಯಕ್ತಿಗಳಲ್ಲಿ ವಿದ್ಯಾಧರರು, ಅಪ್ಸರೆಯರು, ಯಕ್ಷರು, ರಕ್ಷಸರು (ರಾಕ್ಷಸರು, ದೈತ್ಯರು), ಗಂಧರ್ವರು, ಕಿನ್ನರರು, ಕಿಂಪುರುಷರು ಪಿಶಾಚರು, ಗುಹ್ಯಕರು, ಸಿದ್ಧರು, ಸಾಧ್ಯರು<sup><a epub:type="noteref" href="999-aside.xhtml#id-003.64">೧೦</a></sup> ಮತ್ತು ಭೂತಗಳು ಸೇರಿದ್ದಾರೆ.<sup><a epub:type="noteref" href="999-aside.xhtml#id-003.65">೧೧</a></sup>ಶಿವನ ಅನುಚರರಿಗೆ ಮಾತ್ರ 'ಗಣ' ದೇವತೆಗಳೆಂದು ಹೇಳುತ್ತಾರೆಯೇ ಹೊರತು ವಿಷ್ಣುವಿನ ಸಹಚರರಿಗೆ ಈ ಹೆಸರಿನಿಂದ ಕರೆಯುವ ವಾಡಿಕೆಯಿಲ್ಲ.</p>
			<p>ವೈದಿಕ ವಾಙ್ಮಯದಲ್ಲಿ 'ಗಣ' ಪದಕ್ಕೆ ಮಂತ್ರಗಳ ಸಮೂಹ, ದೇವತೆಗಳ ಗೋಷ್ಠಿ, ಜನಗಳ ಗುಂಪು ಎಂಬ ಅರ್ಥವಿದೆ. ಹಲವರು ವಿನಾಯಕರು ಈ ಭೂತಗಣಗಳಲ್ಲಿ ಇದ್ದರೆಂಬ ಹಿನ್ನಲೆಯಲ್ಲಿ ಶುಕ್ಲ ಯಜುರ್ವೇದ<sup><a epub:type="noteref" href="999-aside.xhtml#id-003.66">೧೨</a></sup>ಮತ್ತು ಶತರುದ್ರೀಯದಲ್ಲಿ<sup><a epub:type="noteref" href="999-aside.xhtml#id-003.67">೧೩</a></sup> ಬರುವ ಗಣಪತಿಯನ್ನ ಬಹುವಚನದಲ್ಲಿ ಕರೆದಿದ್ದಾರೆ. 'ಗಣಗಳಿಗೆ ನಮನ, ನಿಮಗೆ ಗಣಪತಿಗಳಿಗೆ ವಂದನೆಗಳು' ಎಂಬ ಮಂತ್ರಕ್ಕೆ, ವೇದಗಳಿಗೆ ಭಾಷ್ಯ ಬರೆದ ಮಹೀಧರನು ''ಈ ಗಣಪತಿಗಳು ದೇವತೆಗಳ ಅನುಚರರಾದವರು, ವಿಶಿಷ್ಠ ಕಾರ್ಯ ನಿರ್ವಹಿಸುವ ಭೂತಗಳ ಗುಂಪಿಗೆ ಒಡೆಯರಾದವರು''<sup><a epub:type="noteref" href="999-aside.xhtml#id-003.68">೧೪</a></sup>ಎಂದು ಅರ್ಥೈಸಿದ್ದಾನೆ.ಗಣದೇವತೆಗಳನ್ನು ಒಂಬತ್ತು ಬಗೆಗಳಾಗಿ ವಿಂಗಡಿಸುವ ಒಂದು ಕ್ರಮವೂ ಉಂಟು: ಆದಿತ್ಯರು, ವಿಶ್ವ ಅಥವಾ ವಿಶ್ವೇದೇವ, ವಸು, ತುಷಿತ, ಅಭಾಸ್ವರ, ಅನಿಲ ಅಥವಾ ವಾಯು, ಮಹಾರಾಜಿಕ, ಸಾಧ್ಯ ಮತ್ತು ರುದ್ರ ಹೀಗೆ ಅವರು ಒಟ್ಟು ನಾಲ್ಕುನೂರ ಇಪ್ಪತ್ತೆರಡು ಗಣಗಳು.<sup><a epub:type="noteref" href="999-aside.xhtml#id-003.69">೧೫</a></sup></p>
			<p>ಈ ಗಣಗಳು ಶಿವನ ಪರಿಚಾರಕ ಕೆಲಸ ಮಾಡುತ್ತಿದ್ದರೂ, ಶಿವನೇ ಇವರೆಲ್ಲರ 'ನಾಥ'ನಾದರೂ,<sup><a epub:type="noteref" href="999-aside.xhtml#id-003.70">೧೬</a></sup> ಈ ಗುಂಪುಗಳ ಪಡೆಗಳಿಗೆ ವಿಭಾಗದ ಒಡೆಯರಿದ್ದಾರೆ; ಅವರೇ 'ವಿನಾಯಕರು'.<sup><a epub:type="noteref" href="999-aside.xhtml#id-003.71">೧೭</a></sup>ಅವರ ಆಜ್ಞಾವರ್ತಿಗಳಾಗಿಯೇ ಇವರು ಕೆಲಸವನ್ನು ನಿರ್ವಹಿಸುವವರು. ಗಣಗಳ ಕಾರ್ಯಸಿದ್ಧಿಗೆ ಸಹಾಯಕನಾಗುವವನೇ 'ಸಿದ್ಧಿವಿನಾಯಕ'.</p>
			<p>ಮಹಿಷಾಸುರನ ವಧೆಯ ಪ್ರಸಂಗದಲ್ಲೂ ಅಂಬಿಕಾ ದೇವಿಯ ಹುಂಕಾರಮಾತ್ರದಿಂದಲೇ ಸಹಸ್ರಾರು ಗಣಗಳು ಉತ್ಪನ್ನರಾಗಿ, ಪರಶು, ಭಿಂದಿಪಾಲ, ಖಡ್ಗ ಮುಂತಾದ ಆಯುಧಗಳಿಂದ ಅಸುರರೊಂದಿಗೆ ಯುದ್ಧ ಮಾಡತೊಡಗಿದರು ಎಂದು ಮಾರ್ಕಾಂಡೆಯಪುರಾಣದ 'ದೇವೀಮಾಹಾತ್ಮ್ಯ' ದಲ್ಲಿ ನೋಡುತ್ತೇವೆ.<sup><a epub:type="noteref" href="999-aside.xhtml#id-003.72">೧೮</a></sup>ಆದರೆ, ಇಲ್ಲಿ ದೇವಿಯೇ ಈ ಗಣಗಳಿಗೆ ಒಡತಿ.</p>
			<p>ಸಾಮಾನ್ಯವಾಗಿ ದೇವತಾಕಾರ್ಯದಲ್ಲಿ ನೈವೇದ್ಯಸಮರ್ಪಣೆ ಮುಗಿದನಂತರ,</p>
			<p class="verse">ಬನ್ನಿರೈ ನಂದಿ ಗಣ ಬಾಣ ರಾವಣರೆ,<br />ಚಂಡಿ, ಭೃಂಗಿ, ರಿಟರಿತ್ತ ಬನ್ನಿ, ದಯಮಾಡಿಸಿ;<br />ಶಿವ ಹರಸಿತ್ತ ಪ್ರಸಾದವಿದು, ಇಗೋ ಶಾಂಭವರೆ,<br />ಭಕ್ತಿಯಿಂ ನೀಡುವೆ, ನೀವು ಒಲಿದು ಸ್ವೀಕರಿಸಿ।।<sup><a epub:type="noteref" href="999-aside.xhtml#id-003.73">೧೯</a></sup></p>
			<p>-ಎಂದು ಆಸ್ತಿಕರು ಬಲಿಹರಣ ಹಾಕುತ್ತೀವಲ್ಲ, ಆಗಲ್ಲಿ ನಾವು ಹೆಸರಿಸುವವರೆಲ್ಲಾ ಶಿವಪರಿವಾರಕ್ಕೆ ಸೇರಿದ ಶಾಂಭವ 'ಗಣ' ದೇವತೆಗಳೇ. ಕನ್ನಡ, ತೆಲುಗು ಹಾಗೂ ಸಂಸ್ಕೃತದಲ್ಲಿ ಉದ್ದಾಮ ಪಂಡಿತನಾದ ಪಾಲ್ಕುರಿಕೆ ಸೋಮನಾಥನು ಭೃಂಗಿರಿಟಿ ಗೋತ್ರದವನೆಂದು ಹೇಳಿಕೊಂಡಿದ್ದಾನೆ.<sup><a epub:type="noteref" href="999-aside.xhtml#id-003.74">೨೦</a></sup>ಸಾಮಾನ್ಯವಾಗಿ ಒಂದು ಸಾವಿರ ಗಣದೇವತೆಗಳನ್ನು ಹೆಸರಿಸುವ, ಸ್ತುತಿಸುವ<br />ಪರಿಪಾಠ ಹಲವು ವೀರಶೈವಗ್ರಂಥಗಳಲ್ಲಿ ಕಾಣಬರುತ್ತದೆ.<sup><a epub:type="noteref" href="999-aside.xhtml#id-003.75">೨೧</a></sup>ಅಮಾನುಷ ಮತ್ತು ಅಸದೃಶ ಪವಾಡಕಾರ್ಯಗಳನ್ನು ಮಾಡಿ ಮತ್ರ್ಯರು ಗಣಪದವಿಗೆ ಏರುವುದೂ ಉಂಟು. ಬೇರೆ ಧರ್ಮಗಳಲ್ಲಿ ಸಂತಪದವಿಗೆ ಏರಿ ಭಕ್ತಾನುರಾಗಿಗಳಾಗಿ ಲೋಕಕಲ್ಯಾಣ ಮಾಡುವವರಿಲ್ಲವೇ, ಭಕ್ತರ ಪರವಾಗಿ ದೇವರಲ್ಲಿ ಬೇಡಿಕೊಳ್ಳುವವರಿಲ್ಲವೇ, ಹಾಗೆ.<sup><a epub:type="noteref" href="999-aside.xhtml#id-003.76">೨೨</a></sup> ಇದೇ ರೀತಿಯಲ್ಲಿ ಹಲವು ಶಿವಭಕ್ತರು, ಅರವತ್ತಮೂರು ಪುರಾತನರಲ್ಲಿ 'ಗಣ'ರಿದ್ದಾರೆ.<sup><a epub:type="noteref" href="999-aside.xhtml#id-003.77">೨೩</a></sup>ಸ್ತ್ರೀಗಣ ದೇವತೆಗಳೂ ಇವೆ. 'ಗಣಾ' ಎಂಬುವಳೊಬ್ಬಳು ಸ್ಕಂದನ ಪರಿಚಾರಿಕೆ ಯಾಗಿದ್ದಳು.<sup><a epub:type="noteref" href="999-aside.xhtml#id-003.78">೨೪</a></sup></p>
		</section>
		<section class="level2 numbered" id="id-003-05">
			<h2 class="level2-title" epub:type="title">ಗಣನಾಥರು:</h2>
			<p>ಗಣನಾಥ ಎಂದರೆ ಗುಂಪಿನ ಯಜಮಾನ.<sup><a epub:type="noteref" href="999-aside.xhtml#id-003.79">೨೫</a></sup>ಶಿವಗಣಗಳ ವಿಭಾಗಾಧ್ಯಕ್ಷರು ಗಣನಾಥರು.<sup><a epub:type="noteref" href="999-aside.xhtml#id-003.80">೨೬</a></sup>ಕೆಲವರ ಹೆಸರೇ 'ಗಣನಾಥ' ಎಂದೂ ಇದ್ದವು.<sup><a epub:type="noteref" href="999-aside.xhtml#id-003.81">೨೭</a></sup> ಪ್ರಮುಖಗಣಗಳನ್ನೂ ಗಣೇಶ್ವರ, ಗಣನಾಥ ಎಂದೂ ಸಂಬೋಧಿಸುವುದುಂಟು.<sup><a epub:type="noteref" href="999-aside.xhtml#id-003.82">೨೮</a></sup>''ಬಾಗಿಲಿಂ ನಂದಿಕೇಶ್ವರ ಬಿಡಲ್ ಒಳಪೊಕ್ಕು। ಪೋಗಿ ಅಭವನ ಅಡಿಗಳಿಗೆ। ರಾಗದಿಂ ಮೆಯ್ಯಿಕ್ಕಿ ಬೀಳ್ವೇಳ್ವ ಗಣಗಳಿಂದ। ಆಗಳ್ (ಶಿವನ) ಓಲಗ ರಂಜಿಸಿದುದು'' ಎನ್ನುತ್ತಾ ನಂಜುಂಡಕವಿ (ಕ್ರಿ.ಶ. ೧೫೦ಂ), ಕನ್ನಡದ ಕಡುಗಲಿ ಕುಮಾರರಾಮನ ಕತೆಯಾದ ತನ್ನ<em>ರಾಮನಾಥ ಚರಿತೆ</em>ಯಲ್ಲಿ<sup><a epub:type="noteref" href="999-aside.xhtml#id-003.83">೨೯</a></sup>''ಈಶ್ವರಸಭೆ ಶಿವನ ಒಡ್ಡೋಲಗ ಗಣನಾಥರಿಂದ ಕಣ್ಗೆಡ್ಡಂ ಆಯ್ತು'' ಎಂದು ವಿವರಿಸುತ್ತಾನೆ. </p>
			<p>ಗಣನಾಥರಲ್ಲಿ 'ವಿನಾಯಕ' ಪದವಿಯವರೂ ಇದ್ದಾರೆ. <em>ಯಾಜ್ಞವಲ್ಕ್ಯ ಸ್ಮೃತಿ</em>ಯಲ್ಲಿ (ಕ್ರಿ.ಶ. ಮೂರನೇ ಶತಮಾನ) ''ಮಾಡುವ ಕೆಲಸಗಳಿಗೆ ಆಗಬಹುದಾದ ತೊಂದರೆಗಳನ್ನು ನಿವಾರಿಸಲು, ಗಣಗಳಿಗೆ ಯಜಮಾನನಾಗಿ ಇರುವಂತೆ ರುದ್ರನಿಂದಲೂ ಬ್ರಹ್ಮನಿಂದಲೂ ನೇಮಿಸಲ್ಪಟ್ಟವನೇ ಈ ವಿನಾಯಕನು'' ಎಂಬ ಮಾತು ಬರುತ್ತದೆ.<sup><a epub:type="noteref" href="999-aside.xhtml#id-003.84">೩೦</a></sup> ಇಲ್ಲಿ, ಒಬ್ಬರು ನೇಮಕ ಮಾಡಿದ್ದಕ್ಕೆ ಅವರ ಸರಿಸಮಾನರ ಒಪ್ಪಿಗೆಯನ್ನೂ ಪಡೆದು, ಎಲ್ಲಾ ಗಣಗಳ ಅಧಿಪತಿಯಾದವನು ಈ 'ವಿನಾಯಕ' ನಮ್ಮ ಗಣೇಶ.]</p>
		</section>
		<section class="level2 numbered" id="id-003-06">
			<h2 class="level2-title" epub:type="title">ಪ್ರಮಥಗಣಗಳು:</h2>
			<p>'ಮಥನ'ವೆಂದರೆ ಕಡೆಯುವುದು, ತಿಕ್ಕುವುದು,<sup><a epub:type="noteref" href="999-aside.xhtml#id-003.85">೩೧</a></sup>ತೊಳಲಾಟಕ್ಕೆ ಒಳಗಾಗಿಸುವುದು.<sup><a epub:type="noteref" href="999-aside.xhtml#id-003.86">೩೨</a></sup> ಮನಸ್ಸಿನಲ್ಲಿ ಗೊಂದಲವುಂಟುಮಾಡುವಂಥ<sup><a epub:type="noteref" href="999-aside.xhtml#id-003.87">೩೩</a></sup>ತೊಂದರೆ ಕೊಟ್ಟು ದುಷ್ಟರನ್ನ ಶಿಕ್ಷಿಸುವ ಕೆಲಸವನ್ನ ಈ ಉಪದೇವತೆಗಳು ನಿರ್ವಹಿಸುತ್ತಾರೆ ಎಂಬ ಕಾರಣಕ್ಕೆ ಇವರಿಗೆ 'ಪ್ರಮಥ'ರು ಎಂಬ ಹೆಸರು ಬಂತು. ಪ್ರಮಥನ ಎಂದರೆ ಪೀಡಿಸುವುದು. ಮನಸ್ಸನ್ನು ಅಲ್ಲೋಲ-ಕಲ್ಲೋಲ ಉಂಟುಮಾಡುವಂಥ 'ಮಥನ' (ಕಡೆಯುವುದು) ಮಾಡುತ್ತಾನೆಂದು ತಾನೇ ನಮ್ಮ ರತಿದೇವಿಯ ಗಂಡ ಮದನ, ಮಾರನಿಗೆ 'ಮನ್ಮಥ' ಎಂದು ಕರೆಯುವುದು?ಶಿವನ ಪರಿಚಾರಕ ದೇವತೆಗಳನ್ನ 'ಪ್ರಮಥಗಣ'ಗಳೆಂದೂ ಕರೆಯುವ ವಾಡಿಕೆ ಇದೆ. ಶಿವನ ಸಭಿಕರಾಗಿರುವ ಪ್ರಮಥರೇ ಈ 'ಗಣ'ಗಳು ಎನ್ನುತ್ತದೆ ಅಮರಕೋಶ.<sup><a epub:type="noteref" href="999-aside.xhtml#id-003.88">೩೪</a></sup>ಈ ದೇವತೆಗಳ ಗುಂಪಿಗೆ ಒಡೆಯನೆಂದು ಗಣೇಶನಿಗೆ 'ಪ್ರಮಥಾಧಿಪ' ಎಂದು ಕರೆಯುವುದುಂಟು. ಈ 'ಪ್ರಮಥ ಗಣ'ಗಳು ಒಂದೊಂದು ವಿಶೇಷ ಕಾರ್ಯವನ್ನು ನಿರ್ವಹಿಸುವ 'ಉಪದೇವತೆ'ಗಳು. ಇವರೇ ಶಿವನ ಭೂತಗಣಗಳು ಮತ್ತು ಪಾರಿಷದರು.<sup><a epub:type="noteref" href="999-aside.xhtml#id-003.89">೩೫</a></sup>ಪ್ರಮಥಗಣಗಳು ಧರ್ಮಾಧರ್ಮ ವಿಷಯಗಳಲ್ಲಿ ತಿಳುವಳಿಕೆವುಳ್ಳವರಾಗಿದ್ದರು.<sup><a epub:type="noteref" href="999-aside.xhtml#id-003.90">೩೬</a></sup>ಪ್ರಮಥರು ವಿವಿಧ ರೂಪಗಳನ್ನು ತಳೆಯ ಬಲ್ಲವರಾದರೂ, ಮೂಲತಃ ದುಷ್ಟಶಿಕ್ಷಣಕ್ಕಾಗಿ ನಿಯೋಜಿಸಲ್ಪಡುವ ಉಪದೇವತೆಗಳು; ಆದ್ದರಿಂದ ಇವರು ಹೆದರಿಕೆ ಹುಟ್ಟಿಸುವ ಭಯಂಕರ ಮತ್ತು ವಿಕಾರ ಮುಖದವರು.<sup><a epub:type="noteref" href="999-aside.xhtml#id-003.91">೩೭</a></sup></p>
			<p>'ಕಾಳಿಕಾಪುರಾಣ'ವು ಪ್ರಮಥಗಣಗಳ ಈ ಬಗೆಯ ದುಷ್ಟಶಿಕ್ಷಣ ಯುದ್ಧವನ್ನು ವರ್ಣಿಸುತ್ತಾ ಪ್ರಮಥ ಗಣಗಳ ನಡವಳಿಕೆಯನ್ನು ಮತ್ತು ಅವರು ಬಳಸುವ ಬಗೆಬಗೆಯ ಆಯುಧಗಳನ್ನೂ ವಿವರಿಸುತ್ತದೆ. ಇವರು ಶೂರರು, ಸಾಹಸಿಗಳು. 'ಸಿಡಿಲ ಸಿಡಿವ, ಶೇಷನ ಪೆಡೆವಣಿಯ ಕಿಳ್ತಿಡುವ, ದಿಕ್-ಕರಿ-ದನ್ತಗಳನು ಉಡಿವ, ಕಡಲನ್ ಏಳ(ನು) ಕುಡಿವ, ಕುಲಾದ್ರಿಯ ಜಡಿವ' ಧೀರರು. 'ಕುಲಗಿರಿಗಳ ಕಿಳ್ತಿ ಎಣ್ಣೆಕಲ್ಲಾಡುವ, ಜಲಜಸಖ(ನಾದ) ಇಂದು(ವಿನ) ಬಿಂಬಗಳ ಬಲುಪಿನಿಂ ಸೆಳೆವ, ತಾರೆಗಳನ್ ಅರ್ಚುವ, ಬಲು ಬಲಯುತ' ಗಣಂಗಳ ಗಡಣ ಇವರದು.<sup><a epub:type="noteref" href="999-aside.xhtml#id-003.92">೩೮</a></sup> ಶಿವಪರಿವಾರದ ಗಣಗಳಿಗೆ ವಿಧವಿಧವಾದ ಪ್ರಾಣಿಗಳ ಪಕ್ಷಿಗಳ ಮುಖವಿತ್ತೆಂದು ಮಹಾಭಾರತ ಮುಂತಾದ ಗ್ರಂಥಗಳಿಂದ ತಿಳಿಯಬಹುದು. ಈ ಉಲ್ಲೇಖಗಳಿಂದ ಶಿವನ ಪಾರಿಷದರಲ್ಲಿ ಗಣಪತಿಯನ್ನು ಹೋಲುವ ಗಜಮುಖದ ಬೇರೆ ಗಣಗಳೂ ಇದ್ದವೆಂದು ಊಹಿಸಬಹುದು. ದೇವಾಲಯದ ಕೆಲವು ಶಿಲ್ಪಗಳು ಇದನ್ನು ಸಮರ್ಥಿಸುತ್ತವೆ.</p>
			<p>'ಆದಿತ್ಯಪುರಾಣ'ದ ಪ್ರಕಾರ, ಹಿಂದೆ, ಜಗತ್ಪ್ರಥಮಕಾರಣನಾದ ಮಹಾದೇವನನ್ನು ಬ್ರಹ್ಮನು ಸೃಷ್ಟಿಮಾಡುವಂತೆ ಪ್ರಾರ್ಥಿಸಿಕೊಂಡನಂತೆ. ಆಗ ಮೊಟ್ಟಮೊದಲು ತನ್ನ ಸಮಾನರಾದ ಮಾಹೇಶ್ವರ ರುದ್ರಗಣಗಳನ್ನು<br />ಮಾನಸಪುತ್ರರನ್ನಾಗಿ ಸೃಜಿಸಿದನಂತೆ. ಅವರೂ ನೀಲಕಂಠರಾಗಿ, ತ್ರಿನೇತ್ರರಾಗಿ ಜಟಾ-ಮುಕುಟಧಾರಿಗಳಾಗಿದ್ದರಂತೆ.<sup><a epub:type="noteref" href="999-aside.xhtml#id-003.93">೩೯</a></sup>ಆಗ ಹುಟ್ಟಿದ ಪ್ರಮಥರು ರೇಣುಕ ಮತ್ತು ದಾರುಕ ಎಂಬವರು. ಇವರನ್ನು ತನ್ನ ಅನ್ತಃಪುರದ ದ್ವಾರಪಾಲಕರನ್ನಾಗಿ ಶಿವ ನಿಯಮಿಸಿಕೊಂಡನಂತೆ.<sup><a epub:type="noteref" href="999-aside.xhtml#id-003.94">೪೦</a></sup></p>
		</section>
		<section class="level2 numbered" id="id-003-07">
			<h2 class="level2-title" epub:type="title">ಎಷ್ಟು ಮಂದಿ ಪ್ರಮಥರು?:</h2>
			<p>ನಾನಾ ರೂಪಗಳನ್ನು ಧರಿಸಿ, ಅನೇಕ ಗಣ(ಗುಂಪು)ಗಳಲ್ಲಿ ಕೂಡಿ, ಸಂಸಾರ ವಿಮುಖರಾಗಿ, ಸದಾ ಪರಶಿವನ ಸೇವೆಯಲ್ಲೇ ತೊಡಗಿರುವ ಯೋಗಾಸಕ್ತ ಪ್ರಮಥರ ಸಂಖ್ಯೆ<sup><a epub:type="noteref" href="999-aside.xhtml#id-003.95">೪೧</a></sup>ಮಹಾಭಾರತದ ಅನುಶಾಸನ ಪರ್ವ, ಶಿವಪುರಾಣ, ಮತ್ಸ್ಯ, ವಾಮನ, ವಾಯು, ಲಿಂಗ ಮತ್ತು ಗಣೇಶ ಪುರಾಣಗಳಲ್ಲಿ ಬೇರೆ ಬೇರೆ ಪ್ರಮಾಣದಲ್ಲಿವೆ.</p>
			<p>'ಕಾಳಿಕಾಪುರಾಣ'ದ ಪ್ರಕಾರ, ಪ್ರಮಥರು ಶಿವನ ಈ ಪಾರಿಷದರು, ಸಭಿಕರು ಯೋಗತತ್ಪರರು ಮೂವತ್ತಾರು ಕೋಟಿ.<sup><a epub:type="noteref" href="999-aside.xhtml#id-003.96">೪೨</a></sup>ಬ್ರಹ್ಮ ಪರಶಿವನನ್ನು ಬೇಡಿಕೊಂಡಾಗ ಬ್ರಹ್ಮನ ಶರೀರ ಎರಡು ಹೋಳಾಗಿ ಅದರ ಮಧ್ಯದಿಂದ ಕಾಳಿ ಹುಟ್ಟಿಬಂದಳಂತೆ. ಆ ಕಾಳಿ ಮತ್ತು ಶಿವನ ಮಕ್ಕಳಾಗಿ ರುದ್ರಗಣಗಳು ಹುಟ್ಟಿದರು. ಬ್ರಹ್ಮನ ಅಪೇಕ್ಷೆಯ ಮೇರೆ ಈ ರುದ್ರಕಾಳಿಯರನ್ನು ಸೌಮ್ಯ ರೂಪಿಗಳಾಗಿ ಪರಿವರ್ತಿಸಿ ಒಂದಾಗಿಸಿದಾಗ ಶಿವನು ಅರ್ಧನಾರೀಶ್ವರನಾದನು ಎಂದು ಪುರಾಣ ಹೇಳುತ್ತದೆ. ಈ ರುದ್ರಗಣಗಳೂ ತಂದೆ ಶಿವನಂತೆಯೇ ಅರ್ಧನಾರೀಶ್ವರರೂಪ ತಾಳುತ್ತಾರೆ.<sup><a epub:type="noteref" href="999-aside.xhtml#id-003.97">೪೩</a></sup></p>
			<p>ಪರಮೇಶ್ವರನು ಪಾರ್ವತಿಯೊಡನೆ ಏಕಾಂತದಲ್ಲಿರುವಾಗ, ತಾವೂ ಈ ಬಗೆಯ ಅರ್ಧನಾರೀಶ್ವರೂಪದಲ್ಲಿದ್ದು ಹೊರಗಡೆ ಕಾವಲು ಕಾಯುತ್ತಿರುವ ಪ್ರಮಥರು ಎಂಟು ಕೋಟಿ.<sup><a epub:type="noteref" href="999-aside.xhtml#id-003.98">೪೪</a></sup>ಶಿವ ಪಾರ್ವತಿಯರು ಸಂಚರಿಸುವಾಗ ಜೊತೆಗಾರರಾಗಿ, ಬೆಂಗಾವಲಾಗಿರುವವರು ಒಂಬತ್ತು ಕೋಟಿ.<sup><a epub:type="noteref" href="999-aside.xhtml#id-003.99">೪೫</a></sup> ಒಟ್ಟಾರೆ, ಮೂವತ್ತಾರು ಕೋಟಿ ಶಿವಪರಿವಾರದ ಈ ಪ್ರಮಥ ಗಣಗಳು ಜಟಾಧಾರಿ ಗಳಾಗಿದ್ದು, ಬೇರೆ ಬೇರೆ ರೂಪಗಳಿಂದ ಕೂಡಿದ್ದು, ಮದಮಾತ್ಸರ್ಯ ಜಂಭಾಹಂಕಾರ ರಹಿತರಾಗಿ, ಸಂಸಾರ ವಿಮುಖರಾಗಿದ್ದಾರೆ; ಇವರಲ್ಲಿ ಕೆಲವರು ಅರ್ಧನಾರೀಶರೀರದಿಂದ ಕೂಡಿ ದ್ವಾರಪಾಲಕರಾಗಿರುತ್ತಾರೆ. ಉಳಿದವರು ಶಿವನ ಅನುಚರರಾಗಿರುತ್ತಾರೆ.<sup><a epub:type="noteref" href="999-aside.xhtml#id-003.100">೪೬</a></sup></p>
			<p>ಈಗ ಕೆಲವು ಪ್ರಮುಖ ಪ್ರಮಥರ ಚರಿತ್ರೆಯನ್ನು ನಾವು ಸಿಂಹಾವಲೋಕಿಸೋಣ:</p>
		</section>
		<section class="level2 numbered" id="id-003-08">
			<h2 class="level2-title" epub:type="title">ನಂದಿ:</h2>		
			<p>ನಂದಿ (ನಂದಿಕೇಶ್ವರ) ಒಬ್ಬ ಪ್ರಮಥಗಣ. ಶಿವಪುರಾಣದಲ್ಲಿ ನಂದಿಯ ಬಗ್ಗೆ ಉಲ್ಲೇಖಗಳಿವೆ. ಶಿವನಿಗೆ ಅತ್ಯಂತ ಪ್ರಿಯನಾಗಿ ಅವನನ್ನು ಹೊತ್ತು, ಶಿವ ಹೋದಲೆಲ್ಲಾ ಹೋಗುª ಪ್ರಮಥ ಈಶ್ವರನ ವಾಹನನಾದ ಈ ವೃಷಭ ನಂದಿ.</p>
			<p>ಪುರಾಣಗಳ ಪ್ರಕಾರ, ನಂದಿ ಶಿವನ ಬಲಭಾಗದಿಂದ ಹುಟ್ಟಿದವನು. ನಂದಿಯ ಉತ್ಪತ್ತಿ, ಶಿಲಾದ ಎಂಬ ಮುನಿಯ ಮಗನಾಗಿ ಅವತರಿಸಿದ್ದು ಇತ್ಯಾದಿಗಳು ಮಹಾಭಾರತದಲ್ಲಿ ಮತ್ತು ಲಿಂಗಪುರಾಣಗಳಲ್ಲಿ<sup><a epub:type="noteref" href="999-aside.xhtml#id-003.101">೪೭</a></sup>ಬರುತ್ತದೆ. ಶಿವಪಾರ್ವತಿಯೊಂದಿಗೆ ಶರವಣವೆಂಬ ವನದಲ್ಲಿ ಇದ್ದಾಗ ಅಲ್ಲಿಗೆ ಬಂದ ರಾವಣನನ್ನು ನಂದಿಯು ತಡೆದ ಪ್ರಸಂಗ ರಾಮಾಯಣದಲ್ಲಿ<sup><a epub:type="noteref" href="999-aside.xhtml#id-003.102">೪೮</a></sup>ಇದೆ. ಶಿವನ ಪ್ರಮಥ ಗಣಗಳಲ್ಲಿ ಮುಖ್ಯನಾದ ನಂದಿಯು ಕಾಮಧೇನುವಿನ ಮಗ; ಈತನ ದೇಹವೆಲ್ಲವೂ ಮನುಷ್ಯದೇಹದಂತೆ ಇದ್ದವು. ಮುಖ ಮಾತ್ರ ಕಪಿಯ ಮುಖದಂತೆ ಇತ್ತು ತೋಳುಗಳು ಗಿಡ್ಡಾಗಿದ್ದವು.<sup><a epub:type="noteref" href="999-aside.xhtml#id-003.103">೪೯</a></sup>ಈತ ದಕ್ಷಯಜ್ಞ ಧ್ವಂಸದ ಸಮಯದಲ್ಲೂ ಭಾಗವಹಿಸಿದ ಎಂಬುದು 'ಶ್ರೀಮದ್‍ಭಾಗವತ'ದಲ್ಲಿ<sup><a epub:type="noteref" href="999-aside.xhtml#id-003.104">೫೦</a></sup> ಬರುತ್ತದೆ. ನಂದಿ ಶಿವನ ಆಪ್ತ ಬಂಟ ಮತ್ತು ನಮ್ರ ಸಚಿವ.</p>
			<p>ಅವನ ಬಗ್ಗೆ ಇರುವ ಹಲವು ಜಾನಪದ ಕತೆಗಳಲ್ಲಿ ಎರಡು ಸ್ವಾರಸ್ಯಪೂರ್ಣವೂ ಗಮನಾರ್ಹವೂ ಆಗಿವೆ:<sup><a epub:type="noteref" href="999-aside.xhtml#id-003.105">೫೧</a></sup>ಒಂದು ರಾವಣನಿಗೆ ಸಂಬಂಧಿಸಿದ್ದು. ಕುಬೇರನನ್ನು ಗೆದ್ದು ಅವನ ಪುಷ್ಪಕವಿಮಾನದಲ್ಲಿ ಕುಳಿತು ಆ ಅಲಕಾಪುರಿಯಿಂದ ತನ್ನ ಲಂಕೆಯತ್ತ ಹಾರುತ್ತಿದ್ದಾಗ ಪರ್ವತವೊಂದು ರಾವಣನಿಗೆ ಅಡ್ಡವಾಗುತ್ತದೆ. ವಿಮಾನದಿಂದಿಳಿದು ಆ ಪರ್ವತದ ಬುಡಕ್ಕೇ ಕೈಹಾಕಿ ಅದನ್ನು ಎತ್ತಿ ಬಿಸಾಡಲು ರಾವಣ ಪ್ರಯತ್ನಿಸುತ್ತಾನೆ. ಅದು ಶಿವ-ಪಾರ್ವತಿಯರಿದ್ದ ಕೈಲಾಸ ಪರ್ವತ. ಅದು ಅಲುಗಾಡಿದ್ದೇಕೆಂದು ತಿಳಿದು ಬರಲು ಶಿವ ನಂದಿಯನ್ನು ಕಳಿಸುತ್ತಾನೆ. ರಾವಣ ನಂದಿಯ ಕಪಿ ಮೋರೆಯನ್ನು ಹೀಯಾಳಿಸಿ, ಅಣಗಿಸುತ್ತಾನೆ. 'ಕಪಿಗಳಿಂದಲೇ ನಿನಗೆ ಅಂತ್ಯವೊದಗಲಿ' ಎಂದು ನಂದಿ ರಾವಣನನ್ನು ಶಪಿಸುತ್ತಾನೆ.<sup><a epub:type="noteref" href="999-aside.xhtml#id-003.106">೫೨</a></sup>ಇದು ರಾಮಾಯಣಕ್ಕೆ ಒಂದು ಬಗೆಯಲ್ಲಿ ನಾಂದಿಯಾಗುತ್ತದೆ.</p>
			<p>ಎರಡನೆಯದು, ಒಮ್ಮೆ ಪಾರ್ವತಿ ಶಿವನ ಕೋಪಕ್ಕೆ ತುತ್ತಾಗಿ, ಅವನಿಂದ ದೂರವಾಗಿ ಭೂಮಿಯಮೇಲೆ ಒಬ್ಬ ಬೆಸ್ತರ ಒಡೆಯನ ಮಗಳಾಗಿ ಹುಟ್ಟಿರುತ್ತಾಳೆ. ವಿರಹವೇದನೆಯಿಂದ ಬಳಲುತ್ತಿರುವ ಶಿವನು ಅವಳನ್ನು ಪಡೆಯಲು ನಂದಿಯ ಸಹಾಯವನ್ನು ಕೇಳುತ್ತಾನೆ. ನಂದಿ ಒಂದು ದೊಡ್ಡ ತಿಮಿಂಗಿಲದ ರೂಪ ತಾಳಿ, ಬೆಸ್ತರ ಬಲೆಗೆ ಬಿದ್ದು, ಬಲೆಯನ್ನು ತುಂಡರಿಸಿಬಿಡುತ್ತಾನೆ. ಇಷ್ಟು ದೊಡ್ಡ ಮೀನನ್ನು ಹಿಡಿದವರಿಗೆ ತನ್ನ ಮಗಳನ್ನು ಕೊಟ್ಟು ಮದುವೆ ಮಾಡಿಕೊಡುವುದಾಗಿ ಬೆಸ್ತರ ಒಡೆಯ ಪಣ ಒಡ್ಡುತ್ತಾನೆ. ಶಿವನು ಅಲ್ಲಿಗೆ ಬಂದು, ತಿಮಿಂಗಿಲವಾಗಿದ್ದ ನಂದಿಯನ್ನು ಹಿಡಿದು, ಪಣ ಗೆದ್ದು, ಪಾರ್ವತಿಯನ್ನು ಮತ್ತೆ ಪಡೆಯುತ್ತಾನೆ. ಹೀಗೆ ನಂದಿಯೇ ಶಿವ-ಶಿವೆಯರನ್ನು ಒಂದಾಗಿಸಲು ಕಾರಣನಾಗುತ್ತಾನೆ.</p>
			<p>ನಂದಿಕೇಶ್ವರನಿಗೆ ಹಲವು ಹೆಸರುಗಳು. ಕೆಲವರ ಪ್ರಕಾರ,<sup><a epub:type="noteref" href="999-aside.xhtml#id-003.107">೫೩</a></sup>ಶೃಂಗಿನ್, ಭೃಂಗಿ, ರಿಟಿ, ರಿಟ, ಭೃಂಗಿರಿಟಿ(ಭೃಂಗಿರಿಟ) ಎಂಬವು ಬೇರೆ ಬೇರೆ ಪ್ರಮಥರ ಮತ್ತು ನಂದಿಕೇಶ್ವರನ ಹೆಸರೆಂದು ಹೇಳುತ್ತಾರೆ. ತಂಡು ಎಂಬುದು ನಂದಿಕೇಶ್ವರನಲ್ಲದೇ ಇನ್ನೊಬ್ಬ ಪ್ರಮಥನೆಂದು ಇನ್ನು ಕೆಲವರು ಹೇಳುತ್ತಾರೆ.<sup><a epub:type="noteref" href="999-aside.xhtml#id-003.108">೫೪</a></sup></p>
		</section>
		<section class="level2 numbered" id="id-003-09">
			<h2 class="level2-title" epub:type="title">ಭೃಂಗಿ:</h2>		
			<p>ನಂದಿಯ ನಂತರ ಪ್ರಮುಖನಾದವನು ಭೃಂಗಿ. ಇವನು ಶಿವನಲ್ಲಿ ಏಕನಿಷ್ಠೆ ಇದ್ದವನು. ಇವನ ಶಿವನಿಷ್ಠೆ ಎಷ್ಟಿತ್ತೆಂದರೆ ಶಿವನೊಂದಿಗಿದ್ದ ಪಾರ್ವತಿಯನ್ನೂ ಇವನು ಕಡೆಗಣಿಸುತ್ತಿದ್ದನಂತೆ. ಶಿವನು ಅರ್ಧನಾರೀಶ್ವರ ರೂಪದಲ್ಲಿದ್ದಾಗ ಈ ಪ್ರಮಥನು ಶಿವನೊಬ್ಬನಿಗೆ ಪ್ರದಕ್ಷಿಣೆ ಹಾಕುತ್ತೇನೆ ಎಂಬ ಛಲ ತೊಟ್ಟು, ದುಂಬಿಯ ರೂಪತಾಳಿ ಅರ್ಧನಾರೀಶ್ವರರ ಮಧ್ಯಭಾಗದಲ್ಲಿ ಒಂದು ತೂತನ್ನು ಕೊರೆದುಕೊಂಡು ಹೊರಗೆ ಬಂದನಂತೆ. ಹೀಗೆ ಹೆಣ್ಣು ದುಂಬಿ (ಭೃಂಗದ) ರೂಪ ಧರಿಸಿ ತನ್ನ ಶಿವನಿಷ್ಠೆಯನ್ನು ತೋರಿಸಿದ್ದಕ್ಕೆ ಇವನಿಗೆ ಭೃಂಗಿ ಎಂಬ ಹೆಸರು ಬಂತಂತೆ.</p>
		</section>
		<section class="level2 numbered" id="id-003-10">
			<h2 class="level2-title" epub:type="title">ವೀರಭದ್ರ:</h2>		
			<p>ಈ ಗಣಗಳಲ್ಲಿ ಇನ್ನೊಬ್ಬ ಪ್ರಮುಖ ಉಪದೇವತೆ ವೀರಭದ್ರ. ಇವನ ಉಪಾಖ್ಯಾನ ಹಲವು ಪುರಾಣಗಳಲ್ಲಿ, ಮುಖ್ಯವಾಗಿ ಶಿವ ದಕ್ಷಯಜ್ಞವನ್ನು ದ್ವಂಸಗೊಳಿಸಿದ ಪ್ರಸಂಗದಲ್ಲಿ<sup><a epub:type="noteref" href="999-aside.xhtml#id-003.109">೫೫</a></sup>ನಾವು ಕಾಣುತ್ತೇವೆ. ವೀರಶೈವ ಧರ್ಮಕ್ಕೆ ಸಂಬಂಧಿಸಿದ ಹಲವು ಶಾಸನಗಳಲ್ಲಿ ವೀರಭದ್ರನ ಉಲ್ಲೇಖ ಕಂಡುಬರುತ್ತದೆ.<sup><a epub:type="noteref" href="999-aside.xhtml#id-003.110">೫೬</a></sup>ವೀರಭದ್ರ ಶಿವನ ಜಟೆಯ ಒಂದು ಕೂದಲಿನಿಂದ ಹುಟ್ಟಿಬಂದ ಭದ್ರಕಾಳಿಯು ಇವನ ಜೊತೆಗಾರ್ತಿ ಎಂಬ ನಂಬಿಕೆಯೂ, ಚಂಡೇಶ್ವರನು ಭಕ್ತರ ಪರವಾಗಿ ಶಿವನ ಬಳಿ ಬೇಡಿಕೊಳ್ಳುವವನು ಎಂಬ ನಂಬಿಕೆಯಿದೆ. ಶಿವ ದೇವಾಲಯಗಳಲ್ಲಿ ಸಾಮಾನ್ಯವಾಗಿ ಶಿವನೆದುರು ನಂದಿ, ಆಗ್ನೇಯ ದಿಕ್ಕಿನಲ್ಲಿ ವೀರಭದ್ರ ಮತ್ತು ಈಶಾನ್ಯ ಮೂಲೆಯಲ್ಲಿ ಚಂಡೇಶ್ವರನನ್ನೂ ಪ್ರತಿಷ್ಠೆ ಮಾಡುತ್ತಾರೆ.</p>
		</section>
		<section class="level2 numbered" id="id-003-11">
			<h2 class="level2-title" epub:type="title">ಇತರ ಪ್ರಮಥಗಣಗಳು:</h2>		
			<p>ತಂಡಿ ಶಿವನನ್ನು ಸ್ತುತಿಸಿದ್ದು<em>ಮಹಾಭಾರತ</em>ದಲ್ಲಿ<sup><a epub:type="noteref" href="999-aside.xhtml#id-003.111">೫೭</a></sup>ಬರುತ್ತದೆ. ತಂಡು ಮತ್ತು ಶಿವನ ತಾಂಡವನೃತ್ಯದ ಬಗ್ಗೆ ಪೌರಾಣಿಕ ಕಥಾನಕಗಳಿವೆ.</p>
			<p>ಶುಕ್ಲ ಯಜುರ್ವೇದದ<em>ವಾಜಸನೇಯೀ ಸಂಹಿತೆ</em>ಯಲ್ಲಿ ಬರುವ, ಈಗಾಗಲೇ ಪ್ರಸ್ತಾಪಿಸಿರುವ 'ನಮೋ ಗಣೇಭ್ಯೋ, ಗಣಪತಿಭ್ಯಶ್ ಚವೋ ನಮಃ' ದ ಗಣಪತಿಗಳು ಮತ್ತು ಶತರುದ್ರೀಯದಲ್ಲೂ ಬರುವ ಗಣಪತಿಗಳು ಯಾರು? ಅವರು ಪ್ರಮಥಗಣಗಳೇ. ಪುರಾಣಗಳ ಪ್ರಕಾರ, ಸೃಷ್ಟಿಯ ಆ ಆರಂಭಕಾಲದಲ್ಲಿ ಬ್ರಹ್ಮನಂತೆ ರುದ್ರನೂ ಸೃಷ್ಟಿಯನ್ನು ಕೈಗೊಂಡನಂತೆ. ಆಗ ಅವನಿಂದ ಸೃಜಿಸಲ್ಪಟ್ಟವರೆಲ್ಲ ರುದ್ರನಂತೆಯೇ ಅಮರರಾಗಿ ಇದ್ದುಬಿಟ್ಟರಂತೆ. ಜಗತ್ತಿನಲ್ಲಿ ಇಂಥ ಮರಣರಹಿತರೇ ತುಂಬಿ ಹೋದರೆ ಮುಂದೆ ತೊಂದರೆ ಯಾದೀತೆಂದು ಬ್ರಹ್ಮ ವಿನಂತಿಸಿಕೊಂಡಾಗ ರುದ್ರ ಒಪ್ಪಿ, ತನ್ನ ಸೃಷ್ಟಿಕಾರ್ಯವನ್ನು ನಿಲ್ಲಿಸಿದನಂತೆ. ರುದ್ರನ ಕೈಯಿಂದ ಹುಟ್ಟಿದವರೆಲ್ಲಾ ಅವನ ಪರಿವಾರಕ್ಕೇ ಸೇರಿ ಉಳಿಯಲು ನಿರ್ಧರಿಸಿದರಂತೆ. ಹೀಗುಳಿದ ವೀರಭದ್ರ, ನಂದಿಕೇಶ್ವರ ಮೊದಲಾದ ಇವರೇ 'ಪ್ರಮಥಗಣಗಳು' ಎನ್ನುತ್ತವೆ ಪುರಾಣಗಳು.<sup><a epub:type="noteref" href="999-aside.xhtml#id-003.112">೫೮</a></sup></p>
			<p>ಶಿವನ ಮಾನಸ ಪುತ್ರರಾದ್ದರಿಂದ ಪ್ರಮಥರೆಲ್ಲಾ ಶಿವನಂತೆ ಇದ್ದರು ಎಂಬುದರ ಬಗ್ಗೆ 'ಬಸವಪುರಾಣ'ದ ಒಂದು ಕಥೆ ಇದೆ. ಒಮ್ಮೆ ಪಾರ್ವತಿ ಶಿವನ ಸಾನ್ನಿಧ್ಯಕ್ಕೆ ಬಂದಾಗ ಅವನೊಂದಿಗಿದ್ದ ಪ್ರಮಥರೆಲ್ಲಾ ಶಿವನಂತೆಯೇ ಇದ್ದುದರಿಂದ ಯಾರು ಶಿವ ಎಂಬುದನ್ನು ಮುಂಗಾಣದೆ ಶಿವೆ ಸ್ತಬ್ಧಳಾಗಿ ನಿಂತಳಂತೆ. ಆಕೆಯ ಈ ತೊಳಲಾಟವನ್ನು ಅರಿತ ಪ್ರಮಥರು ತಮ್ಮ ತಮ್ಮ ಮುನ್ನಿನ ರೂಪವನ್ನು ತಳೆದರಂತೆ. ಇದರಿಂದ ಪ್ರೀತಳಾದ ಗೌರಿ ಪ್ರಮಥರಿಗೆಲ್ಲಾ ಆರೋಗಣೆಯನ್ನು ಇಕ್ಕಿದಳಂತೆ.<sup><a epub:type="noteref" href="999-aside.xhtml#id-003.113">೫೯</a></sup></p>
		</section>
		<section class="level2 numbered" id="id-003-12">
			<h2 class="level2-title" epub:type="title">ಗಿರಿಜಾಕಲ್ಯಾಣಕ್ಕೆ ಬಂದ ಬೀಗರ ದಿಬ್ಬಣದಲ್ಲಿನ ಪ್ರಮಥರು:</h2>		
			<p>ಶಿವನು ಗಿರಿಜೆಯೊಡನೆ ವಿವಾಹವಾಗಲು ನಿಶ್ಚಯಿಸಿ, ಮದುವೆಯ ದಿಬ್ಬಣ ಹೊರಟಾಗ ಅವನೊಂದಿಗೆ ಬಂದ ಪ್ರಮಥಗಣಗಳ ವಿವರಗಳು ಕಾಳಿದಾಸನ 'ಕುಮಾರ ಸಂಭವ'<sup><a epub:type="noteref" href="999-aside.xhtml#id-003.114">೬೦</a></sup>ದಲ್ಲಿರುವುದಕ್ಕಿಂತ ವಿಶದವಾಗಿ ಕವಿ ಹರಿಹರನ 'ಗಿರಿಜಾ ಕಲ್ಯಾಣ'ದಲ್ಲಿದೆ.<sup><a epub:type="noteref" href="999-aside.xhtml#id-003.115">೬೧</a></sup><br />ನಂದೀಶಂ ವೀರಭದ್ರಂ ಘನರವನ್ ಅಚಲಒ ಪುಷ್ಪದಂತಂ ಶುಭಂ ಸಾ<br />ನಂದಂ ಭೃಂಗೀಶನ್ ಉಗ್ರಂ ಪಿಕಮುಖನ್ ಅಶಿತಗ್ರೀವನ್ ಅತ್ಯಾ।<br />ನಂದಂ ದಿವ್ಯಾಂಗನ್ ಅಂಧಾಸುರಮಥನನ್ ಅನೇಕಾಸ್ಯನ್ ಓಂಕಾರಿ ಶರ್ವಾಂ<br />ಗಂ ದಕ್ಷಧ್ವಂಸಿ ಲಂಬೋದರನ್ ಅತುಳಬಳಂ ಹಸ್ತಿಕರ್ಣಂ ವಿಕರ್ಣಂ।।೧೦:೭೫।।</p>
			<p class="verse">ಗರಳಂ ಭದ್ರಮುಖಂ ಶುಭೋದಯನ್ ಅಭಂಗಂ ಶಂಕುಕರ್ಣಂ ಷಡ<br />ಕ್ಷರನ್ ಉತ್ತುಂಗತಿರಂ ವೈಕೋದರನ್ ಅಟವ್ಯಂ ದಾರುಕಂ ಸಿಒಹಕೇ।<br />ಸರಿ ಸಿದ್ಧಾಂತಿ ಉದಾರನ್ ಏಕಜಟ ವಿದ್ಯುನ್ಮಾಲಿ ತಾರಾಕ್ಷನಂ<br />ಬರಕಾಯಂ ಘನಕಾಯನ್ ಅಪ್ರತಿಪಕಾಯಂ ವಿಸ್ತರಂ ಕುಂಭಜಂ।।೧೦:೭೬।।</p>
			<p class="verse">ಹಳನ್ ಉತ್ತುಂಗಂ ವಿಚಿತ್ರಂ ತ್ರಿಶಿರನ್ ಅಸುರಕೋಳಾಹಳಂ ಯಜ್ಞಕೋಳಾ<br />ಹಳನ್ ಉದ್ಯತ್ ಕಾಳಕೋಳಾಹಳನ್ ಅತನುಹರಂ ಮಂಗಳಂ ಮೃತ್ಯುಕೋಳಾ।<br />ಹಳನ್ ಈಶಾನಂ ಪ್ರಘೋಷಂ ವಿಜಯನ್ ಅನಲಕಾಯಂ ಗಂಭೀರಸುಗಂಡ<br />ಸ್ಥಳನ್ ಊಧ್ರ್ವಾಂಗಂ ಪ್ರಜಿಹ್ವ ವಿಷಸರಣಿ ಪುರಧ್ವಂಸಿ ಸರ್ವಾಂಗಜಿಹ್ವಂ।।೧೦::೭೭।।</p>
			<p class="verse">-ಇಂತು ಇವರ್ ಮೊದಲಾದ ಗಣೇಶ್ವರ ಬಲಸಹಿತುಂ ಇಳಾತಳಮಂ<br />ದಿಕ್ ಚಕ್ರಮಂ ನಭೋಭಾಗಮಂ ತೆಕ್ಕನೆ ತೀವಿ .. .. ಮುಂದಿರ್ದ<br />ನಂದೀಶ್ವರನ ಮುಖಮಂ ನೋಡಿದಾಗಳ್।।೧೦:೭೭ ವಚನ।।</p>
			<p>ಈ ಪ್ರಮಥಗಣಗಳು ತಮತಮಗೆ ಉಗ್ರರು ಉದಗ್ರರು ವಿಚಾರ ಸಾರರು ಅಭವರು ವಿಭವರು ತಮತಮಗೆ ಆಪ್ತರು ಗುಪ್ತರು ಸಮಸ್ತ ಲೋಕ ವಂದ್ಯರು ಅನಿಂದ್ಯರು ಮತ್ತು ಶೂರರು ಎಂದು ಹರಿಹರ ವರ್ಣಿಸುತ್ತಾನೆ. ಈ ಪ್ರಮಥಗಣಗಳಿಗೆ ಆಗ ಒಡೆಯನಾಗಿದ್ದವನು ನಂದೀಶ್ವರ! ಆಗ ಗಣನಾಯಕರು ಶಂಕರನಿಗೆ ಸಿಂಗಾರ ಮಾಡಿದರು<sup><a epub:type="noteref" href="999-aside.xhtml#id-003.116">೬೨</a></sup>ಎಂದಾಗಲೂ ಗಣಗಳ ಒಡೆಯ ನಂದೀಶನೇ ಅಲ್ಲಿ ಮುಂದಾಳು.</p>
		</section>
		<section class="level2 numbered" id="id-003-13">
			<h2 class="level2-title" epub:type="title">ಮಹಾಭಾರತದ 'ಕಿರಾತಾರ್ಜುನೀಯ' ಪ್ರಸಂಗದಲ್ಲಿ 'ಗಣ'ಗಳು:</h2>	
			<p>ಕಿರಾತ ರೂಪದಲ್ಲಿ ಶಿವನು ಅರ್ಜುನನನ್ನು ಎದುರಿಸಿ ಅವನ ಸಾಮಥ್ರ್ಯ ಭಕ್ತಿಗೆ ಮೆಚ್ಚಿ ಅವನಿಗೆ ಪಾಶುಪತಾಸ್ತ್ರವನ್ನ ಅನುಗ್ರಹಿಸಿದ ಕತೆ ಮಹಾಭಾರತದಲ್ಲೂ ಶಿವಪುರಾಣದಲ್ಲೂ<sup><a epub:type="noteref" href="999-aside.xhtml#id-003.117">೬೩</a></sup>ಭಾರವಿ ಕವಿಯ 'ಕಿರಾತಾರ್ಜುನೀಯ'ದಲ್ಲೂ ಬರುತ್ತದೆ. ಹೀಗೆ ಶಿವ ಭೂಮಿಗೆ ಅವತರಿಸಿದಾಗ ಅವನೊಂದಿಗೆ ಶಿವಗಣಗಳು ವಿವಿಧ ಕಿರಾತ ರೂಪದಲ್ಲಿ ಅನುಚರರಾಗಿ ಬಂದರು ಎಂಬ ವಿವರಗಳು ಆ ಕಥಾನಕಗಳಲ್ಲಿ ಬರುತ್ತದೆ. ಪಂಪಭಾರತದಲ್ಲಿ, ''ನಚ್ಚಿನ ಗುಹನಂ(=ಷಣ್ಮುಖನನ್ನು) ಕಿರಾತಬಲ ನಾಯಕನಾಗಿರೆ ಮಾಡಿ, ಭೂತಮುಳ್ಳನಿತುಂ(=ಇರುವಷ್ಟು ಮರುಳುಗಳನ್ನೂ) ಬೇಡರವಡೆ (=ಕಿರಾತರ ಪಡೆ) ಮಾಡಿ'' ಆ ಕಾಡನ್ನು ಶಂಭುವು ಮುಚ್ಚುತ್ತಾನೆ.<sup><a epub:type="noteref" href="999-aside.xhtml#id-003.118">೬೪</a></sup>ಕುಮಾರವ್ಯಾಸನಲ್ಲಿ, ''ದೇವನ ಅನುರೂಪದಲಿ ನಿಂದರು ದೇವಿಯರು ಗುಹ ಗಣಪತಿಗಳೆಲ್ಲಾ ವಿನೋದವ ನೋಡಲು ಅಳವಡಿಸಿದರು ಶಾಬರವ ಆ ವಿಗಡ ನಂದೀಶ ವೀರಕ ದೇವಲಕ ರೇಣುಕ ಮಹೋದರ ದಾವಾ ಶಿಖಿಮುಖ ವೀರಭದ್ರಾದಿ ಅಖಿಳ ಭೂತಗಣ.''<sup><a epub:type="noteref" href="999-aside.xhtml#id-003.119">೬೫</a></sup></p>
			<p>ಮಹಾಭಾರತದಲ್ಲಿ ಇನ್ನು ಕೆಲವು ಕಡೆ ಗಣೇಶ್ವರ, ವಿನಾಯಕ ಮುಂತಾದ ಪದಗಳು ಬಂದರೂ<sup><a epub:type="noteref" href="999-aside.xhtml#id-003.120">೬೬</a></sup>ಇಲ್ಲೆಲ್ಲಾ ಇವು ಭೂತಗಣಗಳು, ವಿಘ್ನಕಾರಿಗಳು ಎಂಬ ಅರ್ಥದಲ್ಲೇ ಉಲ್ಲೇಖವಾಗಿವೆ. ಪ್ರಮಥಗಣಗಳನ್ನೆಲ್ಲ ನಿಯಂತ್ರಿಸುವವ ನಾದ್ದರಿಂದ ಶಿವನೇ ನಿಜವಾಗಿ 'ಪ್ರಮಥಾಧಿಪ', ಅವನೇ ಪ್ರಮಥಾತ್ಮ. </p>
		</section>
		<section class="level2 numbered" id="id-003-14">
			<h2 class="level2-title" epub:type="title">'ಗಣಪತಿ' ಮತ್ತು 'ಬ್ರಹ್ಮಣಸ್ಪತಿ':</h2>		
			<p>ಋಗ್ವೇದದಲ್ಲಿ 'ಗಣಪತಿ' ಶಬ್ದ ಎರಡು ಕಡೆ<sup><a epub:type="noteref" href="999-aside.xhtml#id-003.121">೬೭</a></sup>ಬರುತ್ತದೆ. ಆದರೆ ಹೀಗೆ ಅಲ್ಲಿ 'ಗಣಪತಿ' ಎಂದಾಗಲೆಲ್ಲಾ ವೇದಕಾಲೀನ ಆರಾಧ್ಯ ದೇವತೆ 'ಬ್ರಹ್ಮಣಸ್ಪತಿ'ಯನ್ನು ಕುರಿತು ಋಷಿ ಸ್ತುತಿಸುತ್ತಿದ್ದಾನೆಂದು ವಿದ್ವಾಂಸರ ಅಭಿಪ್ರಾಯ.</p>
			<p class="verse">ಗಣಪತಿಯೆ, ಗಣಗಳೊಡೆಯನೆ ಬಾರ, ಇತ್ತ ಸ್ವಾಗತ ನಿನಗೆ,<br />ಕಡುಜಾಣ ಜಾಣರಲಿ, ಎಲ್ಲೆಡೆ ಎಲ್ಲರಲಿ ಹೆಸರಾಂತನಿರುವೆ।<br />ಹಿರಿಯರಸ ನೀ ಹಾಡು ಹೊಗಳಿಕೆ ಬಿನ್ನಪವದೆಲ್ಲದಕು,<br />ಕೇಳು ಬಾ, ನೆರವೀಯೆ, ಇಲ್ಲಿ ಕುಳ್ಳಿರು ನೀನು ಪೂಜೆಗೊಳ್ಳು।।<br />(ಓಂ ಗಣಾನಾಂ ತ್ವಾ ಗಣಪತಿಂ ಹವಾಮಹೇ।<br />ಕವಿಒ ಕವೀನಾಂ ಉಪವಶ್ರಮಸ್ತಮಮ್।<br />ಜ್ಯೇಷ್ಠರಾಜಂ ಬ್ರಹ್ಮಣಾಂ।<br />ಬ್ರಹ್ಮಣಸ್ಪತಿ, ಆ ನಃ ಶೃಣ್ವನ್ ಊತಿಭಿಃ ಸೀದ ಸಾದನಮ್।।)</p>
			<p>-ಎಂಬುದು ಪ್ರಸಿದ್ಧವಾದ ಗಣಪತಿ ಸ್ತುತಿಯುಳ್ಳ ವೇದೋಕ್ತ ಮಂತ್ರ.<sup><a epub:type="noteref" href="999-aside.xhtml#id-003.122">೬೮</a></sup>'ಗಣ'ಗಳಿಗೆ ಒಡೆಯನಾದ ಗಣಪತಿಯನ್ನು ಬರಮಾಡಿಕೊಳ್ಳುತ್ತೇವೆ ಎಂದು ಪ್ರಾರಂಭವಾಗುವ ಇಲ್ಲಿ ಕವಿ(ಜ್ಞಾನಿ)ಗಳಲ್ಲಿ ಶ್ರೇಷ್ಠನೂ, ಹಿರಿಯನೂ ಆದ ಬ್ರಹ್ಮಣಸ್ಪತಿಯನ್ನು ಹೊಗಳುವದೇ ಈ ಮಂತ್ರದ ಉದ್ದೇಶ. ಬಲ್ಲವರೂ ಹಿರಿಯರೂ ಪೂಜ್ಯರೂ ಆದವರೇ 'ಗಣ'ಗಳು, ಅವರ ಒಡೆಯನನ್ನೇ ನಮ್ಮ ಒಳಿತಿಗಾಗಿ ಪ್ರ್ರಾರ್ಥಿಸುತ್ತಿದ್ದೇವೆ ಎಂದು ಭಾವಾರ್ಥ ಮಾಡಿಕೊಳ್ಳಬಹುದು.<sup><a epub:type="noteref" href="999-aside.xhtml#id-003.123">೬೯</a></sup>'ಬ್ರಹ್ಮಣಸ್ಪತಿ'ಯೇ ಇಲ್ಲಿ ಗಣಗಳಿಗೆ ಒಡೆಯ ('ಗಣಾನಾಂ ಪತಿಃ').<sup><a epub:type="noteref" href="999-aside.xhtml#id-003.124">೭೦</a></sup></p>
			<p>ತಮ್ಮ ಕಾಲಕ್ಕಾಗಲೇ ವೇದದಲ್ಲಿನ ಹಲವು ಶಬ್ದಗಳು ಅರ್ಥಕ್ಲಿಷ್ಟ ಮತ್ತು ಅರ್ಥದುಷ್ಟ ಆಗತೊಡಗುತ್ತಿರುವುದನ್ನು ಗಮನಿಸಿದ ಯಾಸ್ಕಾಚಾರ್ಯರು, ತಮ್ಮ 'ನಿರುಕ್ತ'ವೆಂಬ ಹೆಸರಿನ ಆಯ್ದ ವೇದಶಬ್ದಗಳ ಅರ್ಥಕೋಶದಲ್ಲಿ ಆ ಅಪರೂಪದ ಪದಗಳ ನಿಷ್ಪತ್ತಿ, ಅರ್ಥವ್ಯಾಪ್ತಿಯನ್ನು ವಿವರಿಸುತ್ತಾ ಈ 'ಬ್ರಹ್ಮಣಸ್ಪತಿ'<br />ಅನ್ನ (ಆಹಾರ) ಮತ್ತು ಧನ (ಸಂಪತ್ತು)ಗಳ ಒಡೆಯನೆಂದು ನಿರ್ವಚಿಸುತ್ತಾರೆ.<sup><a epub:type="noteref" href="999-aside.xhtml#id-003.125">೭೧</a></sup></p>
			<p>ಋಗ್ವೇದದಲ್ಲಿ ಇನ್ನೊಂದು ಬಗೆಯ 'ಗಣ'ಗಳನ್ನು ಹಲವೆಡೆ<sup><a epub:type="noteref" href="999-aside.xhtml#id-003.126">೭೨</a></sup>ಎದುರುಗೊಳ್ಳುತ್ತೇವೆ. ಅವೇ ಮರುದ್ಗಣಗಳು. ವಾಯುವಿನಿಂದ ಭಿನ್ನವಾದ ಈ ಮರುತ್ತುಗಳು ರುದ್ರಪುತ್ರರು.<sup><a epub:type="noteref" href="999-aside.xhtml#id-003.127">೭೩</a></sup>ಮರುತ್‍ಗಳೆಂಬ ಉಪದೇವತೆಗಳು ಇಂದ್ರನ ಅಧೀನದಲ್ಲಿ ಅನುಚರಿಸುವ ಆಕಾಶಗಾಮಿಗಳೆಂಬ ನಂಬಿಕೆ. ಈ ಹಿನ್ನೆಲೆಯಲ್ಲಿ, ''ನಿ ಷು ಸೀದ ಗಣಪತೇ.. ..'' ಎಂಬ ಪ್ರಸಿದ್ಧ ಋಗ್ವೇದ ಮಂತ್ರಕ್ಕೆ<sup><a epub:type="noteref" href="999-aside.xhtml#id-003.128">೭೪</a></sup>ಭಾಷ್ಯ ಬರೆದ ಸಾಯಣಾಚಾರ್ಯರ ಪ್ರಕಾರ ಇಲ್ಲಿ 'ಮರುದ್ಗಣಗಳ ಅಧಿಪತಿಯಾದ ಇಂದ್ರನನ್ನು ಋಷಿ ಸ್ತುತಿಸುತ್ತಿದ್ದಾನೆ, ಬಂದು ಕುಳಿತುಕೊಳ್ಳಲು ಆಹ್ವಾನಿಸುತ್ತಿದ್ದಾನೆ'.<sup><a epub:type="noteref" href="999-aside.xhtml#id-003.129">೭೫</a></sup></p>
		</section>
		<section class="level2 numbered" id="id-003-15">
			<h2 class="level2-title" epub:type="title">'ಗಣಪತಿ' ಮತ್ತು ಗಣೇಶ </h2>
			<p>ಈಗ ಗಣಪತಿಯ ವಿಚಾರಕ್ಕೆ ಬರೋಣ. ಗಣಪ, ಗಣಪತಿ, ಗಣನಾಥ, ಗಣಭರ್ತೃ, ಗಣಾಗ್ರಣಿ, ಗಣಾಧಿಪ, ಗಣಾಧೀಶ, ಗಣಾಧ್ಯಕ್ಷ, ಗಣೇಶ, ಗಣೇಶಾನ, ಗಣೇಶ್ವರ<sup><a epub:type="noteref" href="999-aside.xhtml#id-003.130">೭೬</a></sup>- ಹೀಗೆ ಹೇಳುವಾಗ ಅರ್ಥಸೂಕ್ಷ್ಮತೆಯಿಂದ ಈ 'ಗಣಗಳಿಗೆ ಒಡೆಯ' ನಿರ್ವಹಿಸುವ ವಿವಿಧ ಕಾರ್ಯಗಳನ್ನು ಊಹಿಸಬಹುದು. (ಇಲ್ಲೊಂದು ಮಾತು. ಶಿವನಿಗೂ 'ಗಣನಾಥ'ನೆಂಬ ಪಟ್ಟ ಇದ್ದೇ ಇದೆ. ಅವನ ಪರವಾಗಿ ಈ 'ಗಣೇಶ' ಅವನ ಎಲ್ಲ ಪರಿಚಾರಕ ಅನುಚರರನ್ನು ನಿಯಂತ್ರಿಸುತ್ತಾನೆ - ಎಂಬುದು ಸ್ಪಷ್ಟ.) ಇವನು ಪ್ರಮಥಾಧಿಪನೂ<sup><a epub:type="noteref" href="999-aside.xhtml#id-003.131">೭೭</a></sup>ಹೌದು, ವ್ರಾತರೆಂಬ ಅಲೆಮಾರಿ ಬುಡಕಟ್ಟಿನವರ ಒಡೆಯನೂ ಹೌದು.<sup><a epub:type="noteref" href="999-aside.xhtml#id-003.132">೭೮</a></sup></p>
			<p>ತನ್ನ ಕಕ್ಷೆಯಲ್ಲಿ ಇರುವ ವಿಶ್ವಕ್ಸೇನ, ಅಶ್ವಿನಿ ದೇವತೆಗಳು, ಕುಬೇರ ಮುಂತಾದ ದೇವತಾ ಗಣಗಳಿಗೆ ಗಣಪತಿಯು ಅಧಿಪತಿ ಎಂಬುದು ದ್ವೈತ ಸಿದ್ಧಾಂತದ ಅಭಿಪ್ರಾಯ.<sup><a epub:type="noteref" href="999-aside.xhtml#id-003.133">೭೯</a></sup></p>
			<p>ಗಣಪತಿಯು ಕೆಲವು 'ಸ್ತ್ರೀಗಣ'ಗಳಿಗೂ ಒಡೆಯ. ಸಿದ್ಧಿ ಬುದ್ಧಿಯರು ಅಂತಹ ಇಬ್ಬರು ಸ್ತ್ರೀಗಣಗಳು. ಯಜುರ್ವೇದದಲ್ಲಿ ಬರುವ ''ಗಣನಾಂ ತ್ವಾ ಗಣಪತಿಂ ಹವಾಮಹೇ। ಪ್ರಿಯಾಣಾಂ ತ್ವಾ ಪ್ರಿಯಪತಿಂ ಹವಾಮಹೇ.. .. ಗರ್ಭದಂ'' ಎಂದಾಗ ಗಣಪತಿಯು ಆ 'ಸ್ತ್ರೀಗಣ'ಗಳಿಗೆ ಒಡೆಯ ಎನ್ನುವ ಅರ್ಥಹೇಳುತ್ತಾರೆ.<sup><a epub:type="noteref" href="999-aside.xhtml#id-003.134">೮೦</a></sup></p>
			<p>ಗಣೇಶನ ಹುಟ್ಟು, ಸಾಹಸ, ವೈಶಿಷ್ಟ್ಯ, ಮಾಹಾತ್ಮ್ಯ, ಚರಿತ್ರೆಗಳು ಹಲವಾರು ಪುರಾಣ ಉಪಪುರಾಣಗಳಲ್ಲಿ ಹೇರಳವಾಗಿ ಕಂಡುಬರುತ್ತದೆ.<sup><a epub:type="noteref" href="999-aside.xhtml#id-003.135">೮೧</a></sup>ಗಣೇಶನ ಕತೆಯನ್ನೇ ಮುಖ್ಯವಾಗಿ ಉಳ್ಳದ್ದು ಎರಡು ಪುರಾಣಗಳು: ಗಣೇಶ ಪುರಾಣ ಮತ್ತು ಮುದ್ಗಲ ಪುರಾಣ. ಗಣಪತಿಯ ಆರಾಧನೆಯನ್ನೇ ಮುಖ್ಯವಸ್ತುವಾಗುಳ್ಳ ಈ ಎರಡು ಪುರಾಣಗಳಲ್ಲಿ ಬಹಳ ಜನಪ್ರಿಯವಾದ ಗಣೇಶನ ಹನ್ನೆರಡು ಹೆಸರುಗಳನ್ನು ಸ್ಮರಿಸುವ ಸ್ತೋತ್ರವಿದೆ.<sup><a epub:type="noteref" href="999-aside.xhtml#id-003.136">೮೨</a></sup> ನೋಡಲು ತುಂಬಾ ಚೆನ್ನಾಗಿರುವ ಮುಖವುಳ್ಳವನು, ಒಂದೇ ಒಂದು ಕೋರೆಹಲ್ಲಿನ ದಂತ ಇರುವವನು, ಕೆಂಪು ಮೈಬಣ್ಣದವನು, ಆನೆ ಕಿವಿಯುಳ್ಳವನು, ದಪ್ಪಹೊಟ್ಟೆಯವನು, ವಿಕಾರ ಮೈಕಟ್ಟಿನವನು, ಅಡೆತಡೆಗಳನ್ನು ತಂದೊಡ್ಡುವವನು, ಗಣಗಳಿಗೆ ಒಡೆಯನು, ಹೊಗೆಬಣ್ಣದ ಬಾವುಟದವನು, ಗಣಗಳ ಕಾರ್ಯದ ಮೇಲ್ವಿಚಾರಕ ಅಧ್ಯಕ್ಷನು, ಹಣೆಯಲ್ಲಿ ಚಂದ್ರನನ್ನು ಧರಿಸಿದವನು, ಆನೆಮೊಗದವನು ಎಂದು ಈ ಗಣಪತಿಯನ್ನ ವರ್ಣಿಸುವ ಹನ್ನೆರಡು ಹೆಸರುಗಳನ್ನ ಹೇಳುವುದು ವಾಡಿಕೆ; ಇದಕ್ಕೆ ಇನ್ನೂ ನಾಲ್ಕನ್ನ ಸೇರಿಸಿ (ಸುತ್ತಿಕೊಂಡ ಸೊಂಡಿಲಿನವನು, ಅಗಲವಾದ ಮೊರದ ಕಿವಿಯುಳ್ಳವನು, ಪರಾಕ್ರಮದಿಂದ ಕೊಬ್ಬಿದವನು, ಷಣ್ಮುಖನ ಸೋದರ) ಹದಿನಾರು ಹೆಸರುಗಳನ್ನ ಹೇಳುವುದೂ ಉಂಟು. ಗಣಪತಿಗೆ ಶಿವನು ದುಷ್ಟ ಶಿಕ್ಷಣ, ಶಿಷ್ಟ ರಕ್ಷಣ ಅಧಿಕಾರವನ್ನ ಕೊಟ್ಟ ಕಥೆ ಲಿಂಗಪುರಾಣದಲ್ಲಿ <sup><a epub:type="noteref" href="999-aside.xhtml#id-003.137">೮೩</a></sup> ಬರುತ್ತದೆ. ವಿಘ್ನನಾಶನಕ್ಕಾಗಿ ಸನ್ನದ್ಧನಾದ ಗಣೇಶನಿಗೆ ಬೇರೆ ಬೇರೆ ದೇವತೆಗಳು ಏನೇನು ಆಯುಧಗಳನ್ನು<sup><a epub:type="noteref" href="999-aside.xhtml#id-003.138">೮೪</a></sup> ಕೊಟ್ಟರು ಎಂಬ ಪ್ರಸ್ತಾಪ ದೇವಿ ಭಾಗವತ ಪುರಾಣದಲ್ಲಿ<sup><a epub:type="noteref" href="999-aside.xhtml#id-003.139">೮೫</a></sup> ಇದೆ.</p>
		</section>
		<section class="level2 numbered" id="id-003-16">
			<h2 class="level2-title" epub:type="title">ಎಲ್ಲಕ್ಕೂ ಮೊದಲು ಇವನಿಗೆ ಅಗ್ರಪೂಜೆ:</h2>
			<p>ಎಲ್ಲಾ ಶುಭ ಕಾರ್ಯಗಳ ಮೊದಲು ಗಣಾಧ್ಯಕ್ಷನನ್ನು ಪೂಜಿಸಬೇಕು ಎಂದು ಪದ್ಮಪುರಾಣ<sup><a epub:type="noteref" href="999-aside.xhtml#id-003.140">೮೬</a></sup>ಹೇಳುತ್ತದೆ; ಹಾಗೆ ಮಾಡದಿದ್ದಲ್ಲಿ ಅವನ ಕೋಪಕ್ಕೀಡಾಗಿ ತೊಂದರೆಗೊಳಗಾದೀರಿ ಎಂಬ ಎಚ್ಚರಿಕೆಯನ್ನೂ ಅದು ಕೊಡುತ್ತದೆ. ವರಾಹ ಪುರಾಣದಲ್ಲಿ ಶಿವನು ತನ್ನ ಎಲ್ಲಾ ಭೂತಗಣಗಳಿಗೂ 'ವಿನಾಯಕ' ಅಂಕಿತದ ಇನ್ನಿತರ ಗಣಗಳಿಗೂ ನಮ್ಮ ಗಜಮುಖನನ್ನೇ ನಾಯಕನಾಗಲಿ ಎಂದು ಆಜ್ಞೆಮಾಡಿ, ಎಲ್ಲರೂ ಎಲ್ಲಾ ಕಾರ್ಯಗಳ ಮೊದಲು ನಿನ್ನನ್ನೇ ಆರಾಧಿಸಬೇಕು. ಇಲ್ಲದೇ ಹೋದರೆ ಅಡೆತಡೆಗಳು ಉಂಟಾಗಿ ಆ ಕಾರ್ಯಗಳು ಅವರಿಗೆ ಕೈಗೂಡದಿರಲಿ ಎಂದು ಆಜ್ಞಾಪಿಸಿದನು ಎಂಬ ವಿಷಯ ಬರುತ್ತದೆ.</p>
			<p>ಕ್ರಿಸ್ತ ಶಕದ ಮೊದಲ ವರ್ಷಗಳಲ್ಲೇ ಗಣಪತಿಯ ಅಗ್ರಪೂಜೆಯ ಪದ್ಧತಿ ಪ್ರಾರಂಭವಾಗಿರಬೇಕು.<em>ಗೋಭಿಲ ಸ್ಮೃತಿ</em>ಯಲ್ಲಿ (ಕಾಲ ಕ್ರಿ. ಶ. ಒಂದನೇ ಶತಮಾನ) ಮೊಟ್ಟ ಮೊದಲಿಗೆ ''ಗಣಪತಿಯನ್ನು ಪೂಜಿಸಿಯೇ ಎಲ್ಲಾ<br />ಶುಭಕಾರ್ಯಗಳನ್ನು ಪ್ರಾರಂಭಿಸಬೇಕು'' ಎನ್ನುವ ವಿಚಾರ ಬರುತ್ತದೆ. ಬೌಧಾಯನ (ಕ್ರಿ. ಶ. ಒಂದನೇ ಶತಮಾನ) ಗೃಹ್ಯಸೂತ್ರದಲ್ಲಿ<sup><a epub:type="noteref" href="999-aside.xhtml#id-003.141">೮೭</a></sup>ಗಣಪತಿಯ ಪೂಜೆಯ ನಿಯಮವಿದೆ.<em>ಯಾಜ್ಞವಲ್ಕ್ಯ ಸ್ಮೃತಿ</em>(ಕ್ರಿ. ಶ. ಮೂರನೇ ಶತಮಾನ) ಅದಕ್ಕೆ ವಿಘ್ನಪರಿಹಾರಕ ಕಾರಣ ಹೇಳುತ್ತದೆ.<sup><a epub:type="noteref" href="999-aside.xhtml#id-003.142">೮೮</a></sup>ಬ್ರಹ್ಮನೇ ಮೊದಲಾದ ದೇವತೆಗಳೂ ಸಹ ತಮ್ಮ ಎಲ್ಲಾ ಕಾರ್ಯಾರ್ಥಗಳನ್ನು ಪ್ರಾರಂಭಿಸುವಾಗ ಯಾರಿಗೆ ಮೊದಲು ಮಣಿದು ಕೃತಕೃತ್ಯರಾದರೋ, ಆ ಗಜಾನನನಿಗೆ ನಮಸ್ಕರಿಸುವೆ ಎನ್ನುವ ಪ್ರಸಿದ್ಧ ಸ್ತುತಿ ಒಂದು ಶಾಸನದಲ್ಲಿದೆ.<sup><a epub:type="noteref" href="999-aside.xhtml#id-003.143">೮೯</a></sup></p>
			<p>ನಾಂದಿ ಪದ್ಯಗಳಲ್ಲಿ ಗಣಪತಿಯನ್ನ ಸ್ತುತಿಸುವ ಕ್ರಮ ಗುಪ್ತರ ಕಾಲದ ನಂತರ ಬಂದಿರಬೇಕೆಂದು ವಿದ್ವಾಂಸರ ಊಹೆ. ಸಂಸ್ಕೃತದ ಹೆಸರಾಂತ ಪ್ರಾಚೀನ ಕವಿಗಳಾದ ಕಾಳಿದಾಸ, ಭಾಸ, ಭಾರವಿ, ಮಾಘ, ಶ್ರೀಹರ್ಷ ಮುಂತಾದವರು ತಮ್ಮ ಕಾವ್ಯಕೃತಿಗಳ ಪ್ರಾರಂಭದಲ್ಲಿ ಗಣಪತಿಯ ಸ್ತುತಿಯನ್ನು ಮಾಡುವುದಿಲ್ಲ. ಆದರೆ, ಕ್ರಿ. ಶ. ೭-೮ನೇ ಶತಮಾನ ಕಾಲದ ಬಾಣ ಭವಭೂತಿಗಳು ಗಣಪತಿಯನ್ನು ಸ್ತುತಿಸಿದ್ದಾರೆ. ಭವಭೂತಿ (ಕ್ರಿ.ಶ. ಏಳನೇ ಶತಮಾನದ ಕೊನೆ) ತನ್ನ ಮಾಲತಿಮಾಧವದಲ್ಲಿ ಗಣಪತಿಯನ್ನು 'ವಿನಾಯಕ'ನೆಂದು ಸ್ತುತಿಸಿದ್ದಾನೆ. ಧನಂಜಯನು (ಹತ್ತನೇ ಶತಮಾನ) ದಶರೂಪಕ ಎಂಬ ನಾಟ್ಯಶಾಸ್ತ್ರ ಗ್ರಂಥದ ಪ್ರಾರಂಭದಲ್ಲಿ 'ಶಿವ ತಾಂಡವ ನೃತ್ಯಕ್ಕೆ ಮೋಡದ ಗುಡುಗಿನಂತಿರುವ ಗಣಪತಿಯ ಧ್ವನಿ ಎಷ್ಟು ಪೂರಕವಾಗಿದೆ ಎಂದರೆ ಶಿವ ನೀಲಕಂಠನಾದರೆ, ಗಣಪತಿ ಮೃದಂಗ ಕಂಠ' ಎನ್ನುತ್ತಾನೆ. ಕನ್ನಡದ ಪ್ರಾಚೀನಕವಿಗಳಂತೂ, ಸಾಮಾನ್ಯವಾಗಿ ಎಲ್ಲರೂ, ಗಣೇಶನನ್ನು ನಾಂದೀಪದ್ಯಗಳಲ್ಲಿ ಸ್ತುತಿಸಿದ್ದಾರೆ.<sup><a epub:type="noteref" href="999-aside.xhtml#id-003.144">೯೦</a></sup>ಹಲವು ಸಂಸ್ಕೃತ ಮತ್ತು ಕನ್ನಡ ಶಾಸನಗಳಲ್ಲಿ ಗಣಪತಿಯನ್ನು ಮೊದಲಿಗೆ ಸ್ತುತಿಸಿದ್ದಾರೆ. ಶಾಸನಗಳಲ್ಲಿ ಗಣಪತಿಯ ಉಲ್ಲೇಖದ ಬಗ್ಗೆ ಈ ಲೇಖನ ನೋಡಿ: ಎಚ್.ಎಂ. ನಾಗರಾಜರಾವ್, 'ಗಣಪತಿ' ಲೇಖನ, 'ಶಿವಶಾಸನ', ಪುಟ ೧-೧೦, ಸಂವಹನ ಪ್ರಕಾಶನ, ಮೈಸೂರು, ೨೦೦೩</p>
		</section>
		<section class="level2 numbered" id="id-003-17">
			<h2 class="level2-title" epub:type="title">ಪಂಚಾಯತನ ಪೂಜಾಕ್ರಮದಲ್ಲಿ ಗಣಪತಿ:</h2>
			<p>ಕಾರ್ಯಾರಂಭದಲ್ಲಿ ಗಣಪತಿಯನ್ನ ನಿರ್ವಿಘ್ನತೆಗಾಗಿ ಧ್ಯಾನಿಸುವುದು ಒಂದು ರೀತಿಯದಾದರೆ, ಗಣಪತಿಯನ್ನೇ ಪ್ರಧಾನ ದೇವತೆಯಾಗಿ ಇಟ್ಟುಕೊಂಡು ಅವನನ್ನೇ ಪೂಜಿಸುವ ಒಂದು ಕ್ರಮವಿದೆ. ಇದಕ್ಕೆ ಸಂಬಂಧಿಸಿದಂತೆ, ಗಣಪತಿಯನ್ನೇ ಕೇಂದ್ರಬಿಂದುವಾಗುಳ್ಳ ಉಪನಿಷತ್ತುಗಳು ಕೆಲವಿವೆ. ಗಣಪತಿ ಅಥರ್ವಶೀರ್ಷ ಉಪನಿಷತ್, ಹೇರಂಬ ಉಪನಿಷತ್, ಗಣೇಶ ಪೂರ್ವ ತಾಪಿನಿ ಉಪನಿಷತ್, ಗಣೇಶ ಉತ್ತರ ತಾಪಿನಿ ಉಪನಿಷತ್‍ಗಳು ಗಣಪತಿಗೆ ಸಂಬಒಧಿಸಿದ ಉಪನಿಷತ್ತುಗಳು. ಗಣೇಶಪುರಾಣವೂ ಒಂದಿದೆ.ಗಣಪತಿಯ ವಿಶಿಷ್ಟ ಆರಾಧನೆಯುಳ್ಳ, ಅವನನ್ನೇ ಸರ್ವೇಶ್ವರನೆಂದು ಪೂಜಿಸುವ 'ಗಾಣಪತ್ಯ'ರ ಪಂಥ ಒಂದು ಕಾಲದಲ್ಲಿ ಪ್ರಬಲವಾಗಿತ್ತು. ಆಚಾರ್ಯ ಶ್ರೀ ಶಂಕರರು ಭಾರತಪರ್ಯಟಣ ಮಾಡಿದ ಕಾಲದಲ್ಲಿ ಈ ಗಾಣಪತ್ಯರು ಗಣನೀಯ ಸಂಖ್ಯೆಯಲ್ಲಿದ್ದರು. ಇದೇ ರೀತಿ ಸೂರ್ಯನನ್ನೇ ಆರಾಧಿಸುವ ಸೌರರು, ಶಕ್ತಿಯನ್ನೇ ನಂಬಿದ ಶಾಕ್ತರು, ವಿಷ್ಣುವಿನ ವೈಷ್ಣವ ಭಕ್ತರು, ಶಿವನ ಅನುಯಾಯಿಗಳಾದ ಶೈವರು ಮತ್ತು ಈ ಗಾಣಪತ್ಯರನ್ನು ಸನಾತನ ಧರ್ಮದ ಒಂದು ಮುಖ್ಯವಾಹಿನಿಗೆ ಎಳೆತಂದು ಹಿಂದೂಗಳನ್ನೆಲ್ಲ ಒಂದುಗೂಡಿಸುವ ಒಂದು ಸ್ತುತ್ಯರ್ಹ ಕೆಲಸವನ್ನು ಆಚಾರ್ಯ ಶಂಕರರು ಮಾಡಿದರು.</p>
			<p>ವೈದಿಕ ಪೂಜಾಕ್ರಮದಿಂದ ಭಿನ್ನವಾದ ತಾಮಸ, ವಾಮಾಚಾರೀ ಹಾಗೂ ಅವೈದಿಕ ವಿಧಿವಿಧಾನಗಳಿಂದ ಕೂಡಿದ್ದ ಪಾಶುಪತ ಶೈವ, ಶಾಕ್ತ, ಗಾಣಪತ್ಯ ಮುಂತಾದ ಪಂಥಗಳನ್ನು ಸಾತ್ವಿಕ ಆಚರಣೆಗಳಿಗೆ ರೂಪಾಂತರಿಸಿದ ಕೀರ್ತಿ ಆಚಾರ್ಯ ಶ್ರೀ ಶಂಕರರದ್ದು. 'ದೇವನೊಬ್ಬ ನಾಮ ಹಲವು' ಎಂಬ ವಚನದ ಸಾರವೇ 'ಪಂಚಾಯತನ ಪೂಜಾ ಕ್ರಮ'ದ ಒಳತಿರುಳು. ಈ ಎಲ್ಲಾ ದೇವತೆಗಳ ಪ್ರತಿಮೆಗಳನ್ನು ಒಟ್ಟಾಗಿ ಇಟ್ಟುಕೊಂಡು, ತಮ್ಮ ಇಷ್ಟದೈವವನ್ನ ಕೇಂದ್ರದಲ್ಲಿ ಇರಿಸಿಕೊಂಡು ಸರ್ವದೇವಸಮಭಾವದಿಂದ ಪೂಜೆಮಾಡುವ ಪದ್ಧತಿಯನ್ನ ಆಚಾರ್ಯ ಶಂಕರರು ತಮ್ಮ ಶಿಷ್ಯಕೋಟಿಗೆ ಬೋಧಿಸಿದರು.<sup><a epub:type="noteref" href="999-aside.xhtml#id-003.145">೯೧</a></sup>ತಾಂತ್ರಿಕ ವಿಧಾನದ ಪೂಜೆಗಳಿಗೂ, ವೈದಿಕ ವಿಧಾನದ ಪೂಜೆಗಳಿಗೂ ತಿಕ್ಕಾಟ ಬಂದಾಗ ಯಾವ ಯಾವ ಭಾಗಗಳು ವೇದ ಸಮ್ಮತವೋ ಆ ಭಾಗಗಳು ಮಾತ್ರ ಮಾನ್ಯ ಎಂಬ ಹೊಂದಾಣಿಕೆಯ ಸೂತ್ರಗಳು ಈ ಕಾಲದಲ್ಲಿ ತಲೆದೋರಿದವು. ವೇದಮಾರ್ಗದಿಂದ ದೂರ ಸರಿದ ಜನರಿಗೆ ಗಾಣಪತ್ಯ ಮುಂತಾದವರ ಆಗಮಗಳು ಶಿವನ ಆರಾಧನೆಗೆ 'ಸೋಪಾನಗಳು' ಅಷ್ಟೆ ಎಂಬ ಸಮಾಧಾನದ ಮಾತನ್ನು ಹಿರಿಯರು ಆಡಿದರು.<sup><a epub:type="noteref" href="999-aside.xhtml#id-003.146">೯೨</a></sup></p>
		</section>
		<section class="level2 numbered" id="id-003-18">
			<h2 class="level2-title" epub:type="title">ಮಹಾಭಾರತದಲ್ಲಿ ಗಣೇಶ:</h2>
			<p>ಆದಿಪರ್ವದಲ್ಲಿ ವ್ಯಾಸರು ಗಣೇಶನನ್ನು ಭಾರತ ಬರೆಯಲು ಕೇಳಿಕೊಂಡ ಎಂದಿದೆ, ಅವನು ಹಾಕಿದ ಷರತ್ತಿನ ಪ್ರಸ್ತಾಪ ಬರುತ್ತದೆ. 'ವಿಘ್ನೇಶ, ಗಣನಾಯಕ ಮತ್ತು ಗಣೇಶ' ಎಂಬ ಮೂರು ಅಂಕಿತಗಳು ಗಣಪತಿಗೆ ಇಲ್ಲಿವೆ. ಶಬ್ದಕಲ್ಪದ್ರುಮ ಕೋಶವು ಮಹಾಭಾರತದ, ಮೇಲೆ ಹೇಳಿದ ಪ್ರಸ್ತಾಪವನ್ನು ಉಲ್ಲೇಖಿಸುತ್ತದೆ. ''.. .. ಹೀಗೆ ಹೇಳಿ ಬ್ರಹ್ಮನು ತನ್ನ ನಿವಾಸದೆಡೆಗೆ ಹೊರಟು ಹೋದನು. ಸತ್ಯವತೀಸುತನಾದ ವ್ಯಾಸನು ಆಗ ಹೇರಂಬನನ್ನು ಜ್ಞಾಪಿಸಿಕೊಂಡನು. ಭಕ್ತರು ಚಿಂತಿಸಿದ ಕಾಮನೆಗಳನ್ನು ನೆನೆದೊಡನೆ ಪೂರೈಸುವ ಆ ವಿಘ್ನೇಶ ಗಣೇಶನು ವೇದವ್ಯಾಸನಿದ್ದಲ್ಲಿಗೆ ಬಂದನು. ಬಂದವನನ್ನು ಪೂಜಿಸಿ ಕುಳ್ಳಿರಿಸಿಕೊಂಡು, ವ್ಯಾಸನು ಹೀಗೆ ಹೇಳಿದನು: ''ಗಣನಾಯಕನಾದ ಓ ದೇವನೇ, ನೀನು ನನ್ನ ಭಾರತಕ್ಕೆ ಲೇಖಕನಾಗು. ನಾನು ಹೇಳುವುದೆಲ್ಲವನ್ನೂ, ಮನಸ್ಸಿನಲ್ಲಿ ಕಲ್ಪಿಸಿಕೊಂಡು ಹೇಳಬೇಕಾದುದನ್ನೂ ಸಹ ನೀನು ಬರೆ.'' ಈ ಮಾತನ್ನು ಕೇಳಿ ವಿಘ್ನೇಶನು, ''ಬರೆಯುವಾಗ ನನ್ನ ಲೇಖನಿ ಕ್ಷಣಕಾಲವೂ ನಿಲ್ಲದಂತೆ ಬರೆಯುತ್ತಿರುವಂತೆ ನೀನು ಹೇಳುತ್ತಾ ಹೋಗುವುದಾದರೆ ನಾನು ಲೇಖಕನಾಗಬಲ್ಲೆ" ಎಂದನು. ಅದಕ್ಕೆ ವ್ಯಾಸನು, "ನಾನು ಹೇಳಿದ್ದನ್ನು ಅರ್ಥಮಾಡಿಕೊಳ್ಳದೆ ಏನನ್ನೂ ನೀನು ಬರೆಯಬಾರದು!'' ಎಂದು [ಮರು ನಿಬಂಧನೆಯನ್ನು] ಹೇಳಿದನು. ''ಆಗಲಿ'' ಎಂದು ಹೇಳಿ, ಗಣೇಶನು [ವ್ಯಾಸಪ್ರಣೀತ ಮಹಾಭಾರತಕ್ಕೆ] ಲೇಖಕನಾದನು.''<sup><a epub:type="noteref" href="999-aside.xhtml#id-003.147">೯೩</a></sup>ಆದರೆ, ಮಹಾಭಾರತದ ಈ ಭಾಗ ಪ್ರಕ್ಷಿಪ್ತವೆಂದು ಸುಕ್ತಂಕರ್ ಮುಂತಾದ ಕೆಲವು ವಿದ್ವಾಂಸರ ಮತ.<sup><a epub:type="noteref" href="999-aside.xhtml#id-003.148">೯೪</a></sup> ಮಹಾಭಾರತದಲ್ಲಿ ಇನ್ನೆಲ್ಲೂ ಗಣಪತಿಯ ಪ್ರಸ್ತಾಪ ಬರುವುದಿಲ್ಲ ಎಂಬುದು ಈ ಅಭಿಪ್ರಾಯವನ್ನು ಸಮರ್ಥಿಸುವ ಒಂದು ಕುತೂಹಲದ ಸಂಗತಿ.</p>
		</section>
		<section class="level2 numbered" id="id-003-19">
			<h2 class="level2-title" epub:type="title">ರಾಮಾಯಣದಲ್ಲಿ ಗಣಪತಿ:</h2>
			<p>'ರಾಮಾಯಣ'ದಲ್ಲೆಲ್ಲೂ ಗಣಪತಿಯ ಪ್ರಸ್ತಾಪವಿಲ್ಲ. ರಾಮಾಯಣದ ಖಳನಾಯಕ ರಾವಣ ಒಬ್ಬ ಮಹಾಶಿವಭಕ್ತ. ಶಿವನ ಪ್ರಾಣಲಿಂಗವನ್ನು ತೆಗೆದುಕೊಂಡು ಹೋಗುತ್ತಿದ್ದ ರಾವಣನನ್ನು ಗಣಪತಿಯು ವಟುರೂಪದಲ್ಲಿ ಬಂದು ಸಂಧಿಸಿ, ಗೋಕರ್ಣದ ಸಮುದ್ರತೀರದಲ್ಲಿ ಆ ಲಿಂಗ ನೆಲೆಯೂರುವಂತೆ ಮಾಡಿದನೆಂಬ ಜನಪ್ರಿಯ 'ಭೂಕೈಲಾಸ'ದ ಕಥಾನಕ ವಾಲ್ಮೀಕಿ ರಾಮಾಯಣ ದಲ್ಲಿ ಬರುವುದಿಲ್ಲ,<sup><a epub:type="noteref" href="999-aside.xhtml#id-003.149">೯೫</a></sup></p>
		</section>
		<section class="level2 numbered" id="id-003-20">
			<h2 class="level2-title" epub:type="title">ವಚನ ಸಾಹಿತ್ಯದಲ್ಲಿ ಗಣಪತಿ:</h2>
			<p>ವೀರಶೈವ ಸಾಹಿತ್ಯದಲ್ಲಿ ಬರುವ ಶಿವಭಕ್ತ ಗಣಗಳಲ್ಲಿ ಪುರಾತನರು ಮತ್ತು ನೂತನರು ಎಂಬ ಎರಡು ಬಗೆ. ಇವರಲ್ಲಿ ಪುರಾತನರ ಗಣಸಂಖ್ಯೆ ಒಂದು ಸಾವಿರ. ಇವರಲ್ಲಿ ಏಳುನೂರ ಎಪ್ಪತ್ತು ಅಮರಗಣಗಳು. ಅಮರ ಗಣಗಳಲ್ಲಿ ಪ್ರಮಥ, ರುದ್ರ, ಯೋಗಾಚಾರ್ಯ, ತೇರಸಾ ಎಂಬ ನಾಲ್ಕು ವಿಭಾಗಗಳು. ಆದರೆ ನೂತನ ಗಣಗಳ ಸಂಖ್ಯೆ ಆರು ನೂರು.<sup><a epub:type="noteref" href="999-aside.xhtml#id-003.150">೯೬</a></sup></p>
			<p>ಶಿವಭಕ್ತರಿಗೆ ಸಂಬಂಧಿಸಿದ ಶಾಸನಗಳಲ್ಲಿಯೂ ಈ ಗಣಗಳ, ಗಣೇಶ್ವರರ, 'ಪ್ರಮಥ'ರ ಪ್ರಸ್ತಾಪ ಬರುತ್ತದೆ.<sup><a epub:type="noteref" href="999-aside.xhtml#id-003.151">೯೭</a></sup>ವೀರಶೈವ ವಚನ ವಾಙ್ಮಯದಲ್ಲಿ 'ಪ್ರಮಥ'ರ ಪ್ರಸ್ತಾಪ ಬರುತ್ತದೆ. ಅಲ್ಲೆಲ್ಲ ವಚನಕಾರರು 'ಪ್ರಮಥ'ರೆಂದಾಗ 'ಶಿವಗಣಂ'ಗಳು ಎಂದಾಗ ಹೇಗೋ ಹಾಗೆ, 'ಶಿವಶರಣ'ರೆಂದು, ಅಸೀಮ ಶಿವಭಕ್ತರಾದ ಜಂಗಮರೆಂದು ಅರ್ಥೈಸಬಹುದಾಗಿದೆ. ಉದಾಹರಣೆಗೆ: ''ಜಲವ ತಪ್ಪಿದ ಮತ್ಸ್ಯ ಬದುಕುವುದೇ ಸೋಜಿಗ ಗಣ ತಿಂತಿಣಿಯೊಳಗೆ ಇರಿಸೆನ್ನನು ಲಿಂಗವೇ''<sup><a epub:type="noteref" href="999-aside.xhtml#id-003.152">೯೮</a></sup>'ಆವಾವ ಭಾವದಲಿ ಶಿವನ ನಂಬಿದ ಶರಣರು, ಆವಾವ ಭಾವದಲಿ ಶಿವನ ನಂಬಿದ ಮಹಿಮರು'<sup><a epub:type="noteref" href="999-aside.xhtml#id-003.153">೯೯</a></sup>ಎಂಬ ಅರ್ಥದಲ್ಲಿ ಈ ಪದವನ್ನು ವಚನಕಾರರು ಬಳಸಿದ್ದಾರೆ. ಪ್ರಮಥರ ಪ್ರಸ್ತಾಪ ಬಸವಣ್ಣನವರ ಹಲವಾರು ವಚನಗಳಲ್ಲಿ ಬರುತ್ತದೆ.<sup><a epub:type="noteref" href="999-aside.xhtml#id-003.154">೧೦ಂ</a></sup>'ಪ್ರಮಥ'ರ ಮೇಲೆ ಆಣೆಯಿಟ್ಟು ವಚನಕಾರರು ಮಾತಿಗೆ ಒಜ್ಜೆ ಹಾಕುವುದೂ ಉಂಟು.<sup><a epub:type="noteref" href="999-aside.xhtml#id-003.155">೧೦೧</a></sup>ಕೈಲಾಸದಲ್ಲಿ ತುಂಬಿಕೊಂಡು ಶಿವಸಂಪತ್ತಿನ ದಾಯಾದಿಗಳಂತೆ ಹಾ ತೊರೆಯುತ್ತಿರುವ ಪ್ರಮಥಗಣಗಳನ್ನು-ರುದ್ರಗಣಗಳನ್ನು ಉದ್ದೇಶಿಸಿ ಹೇಳುತ್ತಾರೆ: ''ನಿಮ್ಮ ಸಂಪತ್ತನ್ನು ನೀವೇ ಇರಿಸಿಕೊಳ್ಳಿ, ಹಂಚಿಕೊಳ್ಳಿ; ಈ ಮತ್ರ್ಯಲೋಕದ ಶಿವಶರಣರೇ ('ಮಹಾಗಣಂಗಳು') ನನಗೆ ಸಾಕು; ಅವರೆ ನನಗೆ ಸರ್ವಸ್ವ'' ಎಂದೂ ಬಸವಣ್ಣನವರು ಒಂದೆಡೆ ಹೇಳುತ್ತಾರೆ. ಆದರೆ ಪ್ರಮಥರು ಬೇರೆ, ಪುರಾತನರು ಬೇರೆ ಎಂದೂ ವಚನಕಾರರು ಬಗೆವುದುಂಟು.<sup><a epub:type="noteref" href="999-aside.xhtml#id-003.156">೧೦೨</a></sup> ವೀರಶೈವರಲ್ಲಿ ಗಣನಾಥ ಎಂದಾಗ ಸಾಮಾನ್ಯವಾಗಿ ಗಣಪತಿಯೇ.<sup><a epub:type="noteref" href="999-aside.xhtml#id-003.157">೧೦೩</a></sup></p>
			<p>ಒಂದು ಕಡೆ ಗಣಾಡಂಬರ ಎಂಬ ಮಾತು ಬರುತ್ತದೆ. ಗಣಾಡಂಬರ ವೆಂದರೆ ಗಣಗಳ ಸಮೂಹವೂ ಆಗುತ್ತದೆ.<sup><a epub:type="noteref" href="999-aside.xhtml#id-003.158">೧೦೪</a></sup>ಆಡಂಬರ ಎಂಬ ವಾದ್ಯವನ್ನು ಅನುಸರಿಸಿ ಗಣಗಳು ಕುಣಿಯುವುದಕ್ಕೂ ಈ ನುಡಿಗಟ್ಟನ್ನು ಬಳಸಿರಬಹುದು.<sup><a epub:type="noteref" href="999-aside.xhtml#id-003.159">೧೦೫</a></sup>ಜಂಗಮರ ತೃಪ್ತಿಗಾಗಿ ಮಾಡುವ ಭೋಜನ ಸಮಾರಂಭಕ್ಕೆ ಗಣಾರಾಧನೆ ಎನ್ನುತ್ತಾರೆ. ಜಂಗಮರ ಪೂಜೆ ಆತಿಥ್ಯಕ್ಕೂ ಗಣಾರ್ಚನೆಗೂ ಇದೇ ಅರ್ಥ. ಶಿವನ ಅನುಚರರಾದ ಹಲವು ಉಪದೇವತೆಗಳು ಗುಂಪು ಗುಂಪಾಗಿದ್ದು, ಜನರನ್ನು ಪೀಡಿಸುವ ಮತ್ತು ತಮ್ಮ ಇಷ್ಟಾರ್ಥಗಳನ್ನು ಜನರು ಈಡೇರಿಸದಿದ್ದಾಗ ಅವರಿಗೆ ತೊಂದರೆ ಕೊಡುವ ಸ್ವಭಾವದ ಪ್ರಭಾವೀ ಶಕ್ತಿಗಳಾಗಿದ್ದರು. ಸಾಮಾನ್ಯವಾಗಿ ಗುಂಪು ಗುಂಪಾಗಿಯೇ('ಗಣ'ಗಳಲ್ಲಿಯೇ), ಒಟ್ಟಾಗಿ ಕೂಡಿಕೊಂಡು ವ್ಯವಹರಿಸುತ್ತಿದ್ದ ಇವರು ಒಬ್ಬೊಬ್ಬರಾಗಿಯೂ ಗಣದೇವತೆ<br />ಗಳೆನಿಸಿಕೊಂಡರು. ಕ್ಷುದ್ರರಾಗಿದ್ದ ಇವರು ಮೂಲತಃ ವಿಘ್ನಕಾರಿಗಳೇ ಆಗಿದ್ದರು. ಇಂಥವರ ಒಡೆಯರಾಗಿ ಕೆಲವು 'ವಿನಾಯಕ'ರೂ, ಅವರ ಮುಂದಾಳಾಗಿ ಈ 'ವಿಘ್ನೇಶ್ವರ'ನೂ ಇದ್ದನು. ಇವನೇ 'ಗಣಪ'. ಕಾಲಕ್ರಮೇಣ ಈ ವಿಘ್ನನಾಯಕನು ತನ್ನನ್ನು ಸಂತೃಪ್ತಿಗೊಳಿಸಿದವರಿಗೆ ವಿಘ್ನಪರಿಹಾರಕನಾಗಿಯೂ, ವಿಘ್ನನಾಶಕನಾಗಿಯೂ ಪರಿವರ್ತಿತನಾದನು. ತೊಂದರೆಗಳನ್ನ ತಂದೊಡ್ಡ ಬಲ್ಲವನು ಮತ್ತು ಅಡೆತಡೆಗಳನ್ನು ತಂದು ಹಾಕುವವ ಶಕ್ತನು ಅವುಗಳಾಗದಂತೆ ನೋಡಿಕೊಳ್ಳಬಲ್ಲವನೂ ಆಗಿರಬಲ್ಲ;<em>ಭಯಕೃತ್ ಭಯನಾಶನಃ</em>ಎಂಬಂತೆ, ಅವನು ಇದ್ದ ತೊಂದರೆಗಳನ್ನ ಪರಿಹರಿಸಲು ಸಾಮಥ್ರ್ಯವುಳ್ಳವನು ಎಂಬ ಕಲ್ಪನೆ ಕ್ರಮೇಣ ಬಲಿಯತೊಡಗಿ, ಈ ವಿಘ್ನಕಾರಕನಿಗೆ ವಿಘ್ನನಿವಾರಕನ ಪಟ್ಟ ಒದಗಿ ಬಂತು. 'ಗಣ'ಗಳ ಅಗ್ರಣಿ, ಸ್ವಾಮಿ, ನಾಥ, ಅಧ್ಯಕ್ಷ, ಒಡೆಯನಾದ ನಮ್ಮ ಗಣಪತಿ ಕ್ರಮೇಣ ಜನರ ಗಮನಕ್ಕೆ, ಲಕ್ಷ್ಯಕ್ಕೆ, ಗೌರವಕ್ಕೆ ಮತ್ತು ಪೂಜ್ಯತೆಗೆ ಹೀಗೆ ಅರ್ಹನಾದನು, ಯೋಗ್ಯನಾದನು ('ಗಣನೀಯ'ತೆ ಪಡೆದನು); ಭಯದ ಮೋಡ ಕರಗಿ ಭಕ್ತಿಯ ಹುಣ್ಣಿಮೆಯ ಚಂದ್ರ ಉದಯಿಸಿದನು.</p>
			<p>ಮನೋವೈಜ್ಞಾನಿಕ ಹಿನ್ನೆಲೆಯಲ್ಲಿ ನೋಡಿದಾಗ, ತಾವು ಕೈಗೊಳ್ಳುವ ಎಲ್ಲಾ ಕೆಲಸಗಳು ಸುಸೂತ್ರವಾಗಿ ನಡೆಯುವ ಆಶಯಕ್ಕೆ, ನಿರ್ವಿಘ್ನವಾಗಿ ನಡೆಸುವ ಆತ್ಮವಿಶ್ವಾಸ ಮತ್ತು ಸ್ವಸಾಮಥ್ರ್ಯಕ್ಕೆ ಪೂರಕವಾಗಿ ಇಂತಹದೊಂದು ಶಕ್ತಿಗೆ ಅಗ್ರಪಟ್ಟ ಕಟ್ಟಿ ಮೊಟ್ಟಮೊದಲೇ ಗೌರವಪೂರ್ವಕ ಪೂಜೆ ಸಲ್ಲಿಸುವ ಪದ್ಧತಿ ಈ ಕಾರಣಕ್ಕೆ ಮೆಲ್ಲಗೆ ಕಾಲಿಟ್ಟಿತು, ತಳವೂರಿತು. 'ಗಣಪತಿ'ಯ ವಿಚಾರದಲ್ಲಿ ಇದನ್ನೇ ವಿದ್ವಾಂಸರುಗಳು ಈಗ ಲಭ್ಯವಿರುವ ಶಿಲ್ಪ, ಶಾಸನ<sup><a epub:type="noteref" href="999-aside.xhtml#id-003.160">೧೦೬</a></sup>ಮತ್ತು ಸಾಹಿತ್ಯಗಳ ಆಧಾರದ ಮೇಲೆ ಸಂಶೋಧಿಸಿರುವುದು.</p>
			<p>ವಾಸಿಷ್ಠ ಸಂಹಿತೆಯಲ್ಲಿ 'ಗಣ''ಪದದ ಒಂದು ನಿರ್ವಚನ ಇದೆ. ''ಗಣಶಬ್ದದಿಂದ ಈ ಇಡೀ ಜಗತ್ತನ್ನೇ ಸೂಚಿಸಿದಂತಾಯಿತು. ಈ ಜಗತ್ತಿನಲ್ಲಿರುವ ಎಲ್ಲ ಬಗೆಯ ಗಣಗಳಿಗೂ ಇವನೇ ಒಡೆಯ'' ಎನ್ನುತ್ತದೆ ಅದು.<sup><a epub:type="noteref" href="999-aside.xhtml#id-003.161">೧೦೭</a></sup> ಗಣಪತಿ ಎಂದಾಗ, ಜೀವಗಣ, ದೇವಗಣ, ಭೂತಗಣ, ಇಂದ್ರಿಯಗಣ ಹೀಗೆ ಎಲ್ಲಾ ವಸ್ತುಭಾವಗಳ ಸಮೂಹವನ್ನು ಇವನೇ ಆಳುವವನು ಎಂದಂತಾಯಿತು.<sup><a epub:type="noteref" href="999-aside.xhtml#id-003.162">೧೦೮</a></sup>ಯಾವ ರೀತಿ ದೇವರನ್ನು 'ಪಶುಪತಿ' ಎಂದಾಗ, ಜಗತ್ತಿನ ಎಲ್ಲಾ ಜೀವಿಗಳಿಗೆ ಇವನು ಸ್ವಾಮಿ ಎಂದು ಏನು ಭಾವವೋ<sup><a epub:type="noteref" href="999-aside.xhtml#id-003.163">೧೦೯</a></sup> ಹಾಗೆ, ಈ ವಿಶ್ವದ ಎಲ್ಲ ಚರಾಚರ ಸ್ಥಾವರ-ಜಂಗಮ ಗಣಗಳಿಗೆ ಒಡೆಯನಾದವನು ಈ ಗಣಪತಿ. ಇನ್ನೊಂದು ಅರ್ಥದಲ್ಲಿ, ದೇಹ, ಮನ, ನಡೆ ನುಡಿ-ಗಳಲ್ಲಿ ಪರಿಶುದ್ಧರೂ, ನಿಯಮಸಂಪನ್ನರೂ, ದೇವರಲ್ಲಿ ಶೃದ್ಧೆ ಭಕ್ತಿಯುಳ್ಳವರೂ, ಸತ್ಯ ಅಹಿಂಸೆದಯೆ ದಾನಗಳಲ್ಲಿ ಬದ್ಧತೆಯುಳ್ಳವರೂ, ಅವನಿತ್ತುದೇ ಪ್ರಸಾದವೆಂದು ಬಗೆದು ಜೀವನ ನಡೆಸುವವರೂ ನಿಜವಾಗಿ ಈ ಲೋಕದ ಗಣೇಶ್ವರರು.<sup><a epub:type="noteref" href="999-aside.xhtml#id-003.164">೧೧೦</a></sup>ಆ ಮಟ್ಟಕ್ಕೆ ಏರಲು ಸತತವಾಗಿ ಪ್ರಯತ್ನಿಸೋಣ!<sup><a epub:type="noteref" href="999-aside.xhtml#id-003.165">೧೧೧</a></sup></p>
			<p>'ಗಣ' ಎಂಬ ಪದಕ್ಕೆ ಆಧ್ಯಾತ್ಮಿಕವಾಗಿ ಇನ್ನೊಂದು ಅರ್ಥ ವನ್ನೂಊಹಿಸಿಕೊಳ್ಳಿ: ಕೇಳಿದ್ದೀರಿ ತಾನೆ?</p>
			<p CLASS="verse">ಕೇಳು ಹೇಳುವೆ, ದೇವಿ, ಮೂಲ ಬೀಜಾಕ್ಷರಗಳು ತಾವು।<br />ದೈವಸ್ವರೂಪವ ತಳೆವ ಸೋಜಿಗದ ಹುಟ್ಟು।<br />ಮಂತ್ರವೇ ದೇವತೆಯು, ಸಾಧಕನು ಉಚ್ಚರಿಸಲದು।<br />ಅವ ಬಗೆವ ದೇವರ ರೂಪ ಒಡಮೂಡುವೀ ಗುಟ್ಟು।।<sup><a epub:type="noteref" href="999-aside.xhtml#id-003.166">೧೧೨</a></sup></p>
			<p>''ಇವೆಲ್ಲಾ ಬೀಜಾಕ್ಷರಗಳು. 'ಗ' ಎಂಬುದು ಜ್ಞಾನದ ಸಂಕೇತ, 'ಣ' ಎಂಬುದು ನಿರ್ವಾಣದ ಕುರುಹು, ಈ ಜ್ಞಾನ ನಿರ್ವಾಣಗಳಿಗೆ ಪತಿಯಾದ ಪರಬ್ರಹ್ಮನೇ 'ಗಣಪತಿ'. ಅವನಿಗೆ ನಮಸ್ಕರಿಸುತ್ತೇನೆ!''<sup><a epub:type="noteref" href="999-aside.xhtml#id-003.167">೧೧೩</a></sup>ಬಿಡುಗಡೆಯ ಗುರಿಯುಳ್ಳ ತಿಳಿವಳಿಕೆಯ ದಾಹ ತಾನೆ ಜೀವನದ ಪರಮ, ಚರಮ ಉದ್ದೇಶ್ಯ? ಅದನ್ನು ಅನುಗ್ರಹಿಸುವ ಶಕ್ತಿಗೆ ಮನಸಾ ಅಭಿವಂದಿಸೋಣ!</p>
		</section>
	</section>
	<section class="level1 numbered" epub:type="chapter" role="doc-chapter" id="id-P3.05">
		<p class="text-center"><strong>ಗಾಳಿ ಜೊತೆ ಗುದ್ದಾಟ </strong></p>
		<p class="verse">ಯದ್ ಅಶಕ್ಯಂ ನ ತಚ್ ಶಕ್ಯಂ,<br />ಯಚ್ ಶಕ್ಯಂ ಶಕ್ಯಂ ಏವ ತತ್<br />ನ ಉದಕೇ ಶಕಟಂ ಯಾತಿ,<br />ನ ನಾವಾ ಗಮ್ಯತೇ ಸ್ಥಲೇ।।</p>
		<p class="verse-author"><strong><em>-ಹಿತೋಪದೇಶ (ನಾರಾಯಣ ಪಂಡಿತ ಸಂಗ್ರಹಿತ) ೧:೯೦</em></strong></p>
		<p class="myquote">ಆಗದ್ದು ಆದೀತೆ? ಆಗುವುದ ತಡೆಯುವುದೇಕೆ?<br />ಪ್ರಕೃತಿ ನಿಯಮದ ನೆರೆಯೆದುರು ಈಸಬೇಕೆ?<br />ನದಿಯ ನೀರಣ ಮೇಲೆ ಬಂಡಿ ತೇಲುವುದುಂಟೆ:-<br />ಹಡಗ ನಡೆಸಲು ಬಹುದೆ ಬರಿ ನೆಲದ ಮೇಲೆ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಓ ಭವಾನಿ!</h1>
		<p>ಆಚಾರ್ಯ ಶ್ರೀ ಶಂಕರರು ರಚಿಸಿದ ಸಂಸ್ಕೃತ ಸ್ತೋತ್ರಸಾಹಿತ್ಯದ ಪರ್ವತ ಶ್ರೇಣಿಗಳಲ್ಲಿ 'ಸೌಂದರ್ಯಲಹರಿ' ಶಿಖರಪ್ರಾಯದಲ್ಲಿದೆ. ಒಂದೊಂದೂ ತನ್ನ ವೈಶಿಷ್ಟ್ಯವನ್ನು ಮೆರೆಯುತ್ತಿರುವ ಈ ನೂರು ಚೌಪದಿಗಳಲ್ಲಿ, ಮೊದಲ ಪ್ರಾಸ್ತಾವಿಕ ಪದ್ಯಗಳ ಬಳಿಕ, ಸುಂದರ ಭಾವಗೀತೆಯೊಂದು ಹೀಗಿದೆ:</p>
		<p class="verse">ಭವಾನಿ ತ್ವಂ ದಾಸೇ ಮಯಿ ವಿತರ ದೃಷ್ಟಿಂ ಸಕರುಣಾ-<br />ಮಿತಿ ಸ್ತೋತುಂ ವಾಂಛನ್ ಕಥಯತಿ ಭವಾನಿ ತ್ವಮಿತಿ ಯಃ।<br />ತದೈವ ತ್ವಂ ತಸ್ಮೈ ದಿಶಸಿ ನಿಜಸಾಯುಜ್ಯಪದವೀಂ<br />ಮುಕುಂದಬ್ರಹ್ಮೇಂದ್ರಸ್ಫುಟಮುಕುಟನೀರಾಜಿತಪದಾಮ್।।೨೨।।</p>
		<p>ಇದನ್ನು ಬಿಡಿಸಿಕೊಂಡು ಹೀಗೆ ಹೇಳುವುದರಲ್ಲಿ ಒಂದು ಸೌಲಭ್ಯವಿದೆ:</p>
		<p class="verse">ಭವಾನಿ, ತ್ವಂ, ದಾಸೇ ಮಯಿ, ವಿತರ ದೃಷ್ಟಿಂ ಸಕರುಣಾಮ್-<br />ಇತಿ ಸ್ತೋತುಂ ವಾಂಛನ್, ಕಥಯತಿ-'ಭವಾನಿ ತ್ವಂ- ಇತಿ ಯಃ।<br />ತದಾ ಏವ ತ್ವಂ ತಸ್ಮೈ ದಿಶಸಿ ನಿಜ-ಸಾಯುಜ್ಯ-ಪದವೀಂ<br />ಮುಕುಂದ-ಬ್ರಹ್ಮೇಂದ್ರ-ಸ್ಫುಟ-ಮುಕುಟ-ನೀರಾಜಿತ-ಪದಾಮ್।।</p>
		<p>ಇದಕ್ಕೆ ಅನ್ವಯಾನುಸಾರ ಈ ರೀತಿಯ ಗದ್ಯರೂಪವನ್ನು ಕೊಡಬಹುದು: ''ಭವಾನಿ, ಮಯಿ ದಾಸೇ, ತ್ವಂ, ಸಕರುಣಾಮ್ ದೃಷ್ಟಿಂ ವಿತರ- ಇತಿ ಸ್ತೋತುಂ ವಾಂಛನ್, 'ಭವಾನಿ ತ್ವಂ'- ಇತಿ ಯಃ ಕಥಯತಿ, ತಸ್ಮೈ ತ್ವಂ ಮುಕುಂದ-ಬ್ರಹ್ಮೇಂದ್ರ-ಸ್ಫುಟ-ಮುಕುಟ-ನೀರಾಜಿತ-ಪದಾಮ್ ನಿಜ-ಸಾಯುಜ್ಯ-ಪದವೀಂ ತದಾ ಏವ ದಿಶಸಿ।।''</p>
		<p>''ಅಮ್ಮಾ ದೇವಿ, ನೀನು ನಿನ್ನ ಕರುಣಾಪೂರಿತ ನೋಟವನ್ನು ಈ ದಾಸನ ಮೇಲೆ ಬೀರು!'' ಎಂದು ಹೇಳಲು ಇಚ್ಛಿಸುತ್ತ, ಯಾರಾದರೂ 'ಅಮ್ಮಾ ನೀನು.. ..' ಎಂದೊಡನೆ, ತತ್‍ಕ್ಷಣವೇ ಅವರಿಗೆ ನಿನ್ನೊಡನೆ ಒಂದಾಗಿಬಿಡುವ ಸ್ಥಿತಿಯನ್ನು ಕಾಣಿಸಿಬಿಡುವೆ; ಅದು ಎಂತಹ ಸಾಯುಜ್ಯ ಪದವಿಯೆಂದರೆ, ದೇವಾಧಿದೇವತೆಗಳು ತಲೆಬಾಗಿ ನಿನಗೆ ನಮಿಸುತ್ತಿದ್ದಾಗ, ಅವರು ಧರಿಸಿರುವ ಕಿರೀಟಗಳು ಯಾವ ಪದಕಮಲಗಳನ್ನು ಆರತಿಯಂತೆ ಬೆಳಗುವುವೋ ಆ ನಿನ್ನ ಪಾದಗಳನ್ನು ಸೇರಿಹೋಗುವಂಥದ್ದು.</p>
		<p>ಚಿಂತಿಸತೊಡಗಿದಾಗ ಅವರವರ ಓದು, ಅನುಭವವನ್ನ ಅನುಸರಿಸಿ ಬಗೆ ಬಗೆಯ ಅರ್ಥಗಳನ್ನು ಸ್ಫುರಿಸುತ್ತಲೇ ಹೋಗುವ ಈ ಪದ್ಯ ನಿಮಗೂ ಮೆಚ್ಚುಗೆಯಾದೀತು. ಸ್ವಲ್ಪ ವಿವರವಾಗಿ ನೋಡೋಣ:ಇಲ್ಲಿ ಆಚಾರ್ಯ ಶ್ರೀ ಶಂಕರರು ದೇವಿಯನ್ನು ತಾಯಿಯಾಗಿ ಕಾಣುತ್ತಿದ್ದಾರೆ; ಮಗುವಾಗಿ ತನ್ನ ಮತ್ತು ಅವಳ ಸಂಬಂಧವನ್ನು ಕಲ್ಪಿಸಿಕೊಳ್ಳುತ್ತಿದ್ದಾರೆ. ಪ್ರೀತಿಗೆ ಇನ್ನೊಂದು ಹೆಸರೇ ತಾಯಿ ಎನ್ನುವಷ್ಟರ ಮಟ್ಟಿಗೆ ಅಕ್ಕರೆಯ ಮೂರ್ತರೂಪ ತಾಯಿ. ಮಗುವಿಗೆ ಏನು ಬೇಕು, ಏನನ್ನು ಅದು ಕೇಳುತ್ತದೆ, ಏನನ್ನು ಅದಕ್ಕೆ ಕೊಟ್ಟರೆ ಒಳ್ಳೆಯದು, ಎಷ್ಟು ಕೊಡಬೇಕು, ಹೇಗೆ ಕೊಡಬೇಕು, ಯಾವಾಗ ಕೊಡಬೇಕು ಹೀಗೆ ಎಲ್ಲ ಪ್ರಶ್ನೆಗಳಿಗೂ ಆ ಪ್ರಶ್ನೆಗಳು ಹುಟ್ಟುವ ಮೊದಲೇ ಉತ್ತರಗಳನ್ನು ಅಂತಃಕರಣದಲ್ಲಿ ಮನಗಂಡಿರುವವಳು ಮಾತೆ. ಏಕೆಂದರೆ ಆ ಮಗು ತನ್ನದೇ ಕರುಳ ಕುಡಿ. ಮಗು ಹುಟ್ಟಿದ ಸಂಭ್ರಮದ ಸಂಸ್ಕಾರಗಳ ವೇಳೆಯಲ್ಲೇ ತಾನು ಹೇಳಲಿಲ್ಲವೇ?-</p>
		<p class="myquote">ನನ್ನಂಗ ಅಂಗಗಳಿಂದ ಒಡಮೂಡಿ ಬಂದಿರುವೆ,<br />ನನ್ನ ಹೃದಯವೇ ಹೀಗೆ, ನೀ ಹುಟ್ಟಿ ನಿಂದೆ;<br />ನನ್ನಾತ್ಮ ಬೇರಲ್ಲ, ನೀನಲ್ಲದಿನ್ನಿಲ್ಲವೆ, ಮಗುವೆ.<br />ನೂರ್ಕಾಲ ಬಾಳು ನೀ ಸುಖ ಸಂತೋಷದಿಂದೆ.<sup><a epub:type="noteref" href="999-aside.xhtml#id-003.168">೧</a></sup></p>
		<p>-ಎಂದು. ಅಷ್ಟು ಅನ್ಯೋನ್ಯತೆ. ಹೀಗಿದ್ದಾಗ, ಮಗುವಿನ ಬಯಕೆಯೇ ತನ್ನ ಹರಕೆ, ಬರಿಯ ಹಾರೈಕೆಯಲ್ಲ, ಅದರ ಪೂರೈಕೆಯೇ ತಾಯಿಯ ಸಹಜವಾದ ಸ್ವಾಭಾವಿಕ ಆರೈಕೆ.</p>
		<p>ಹೀಗಿದ್ದಾಗ, ತನಗೆ ಏನು ಬೇಕು ಎಂದು ಮಗು ತಾಯಿಗೆ ಹೇಳಬೇಕಿಲ್ಲ, ಎಲ್ಲವನ್ನೂ ವಿವರಿಸಿ ಹೇಳಲೂ ಬೇಕಿಲ್ಲ; ಸಾಂಕೇತಿಕವಾಗಿ ಸೂಚನೆ ಕೊಟ್ಟರೆ ಸಾಕು. ಮುಖಚರ್ಯೆಯೋ, ಚಲನವಲನವೋ, ಅಳುವೋ, ಮಂದಹಾಸವೋ, ನಗುವೋ ಕೇವಲ ಕುರುಹುಗಳೇ ಸಾಕಲ್ಲವೇ? ''ಅಮ್ಮಾ, ನನಗೆ .. ..'' ಎಂದು ಒಂದೆರಡು ಪದಗಳನ್ನು ಹೇಳಿದರೆ ಸಾಕು, ತಾಯಿಗೆ ಎಲ್ಲಾ ಅರ್ಥವಾಗಿ ಹೋದೀತು.</p>
		<p>ತನ್ನ ಮಗು ಚೂಟಿಯಾದ ಮಗುವಾಗಿರಬೇಕು, ಬುದ್ಧಿವಂತಿಕೆಯಲ್ಲಿ ಎಲ್ಲರನ್ನೂ ಮೀರಿಸಿರಬೇಕು, ''ಜಾಣ ಮಗುವೆಂದರೆ ತನ್ನದೇ''<em>(ವೇದೋ ವೈ ಪುತ್ರನಾಮ ಅಸಿ!)</em>ಎಂದೆಲ್ಲ ಹೆತ್ತವಳ ಆಕಾಂಕ್ಷೆ. ಅಣುಗನೋ ಅಣುಗೆಯೋ, ಅಷ್ಟು ತೀಕ್ಷ್ಣ ಬುದ್ಧಿಯ ತನ್ನ ಪ್ರೀತಿಪಾತ್ರವಾದ ಮಗು ಆಡಿಯೇ ಕೇಳಬೇಕೆಂದಿಲ್ಲ, ಸನ್ನೆ ಮಾಡಿ ತಿಳಿಸಿಬಿಡುವ ಚಾಕಚಕ್ಯತೆಯುಳ್ಳದ್ದೆಂದು ಎಲ್ಲ ತಾಯಂದಿರ ತುಸ ಹಸಿನಂಬಿಕೆ. ಕೆಲವರು ಪುಣ್ಯವಂತರ ಪಾಲಿಗೆ ಇದು ಹುಸಿಯೂ<br />ಆಗಿರುವುದಿಲ್ಲ. ಅಂಥದೊಂದು ಸನ್ನಿವೇಶ ಇಲ್ಲಿದೆಯೆಂದು ಶಂಕರರು ಕಲ್ಪಿಸಿಕೊಳ್ಳುತ್ತಿದ್ದಾರೆ.</p>
		<p>''ಅಮ್ಮಾ, ನನ್ನ ಮೇಲೆ ನಿನ್ನ ಕರುಣಾ ಕಟಾಕ್ಷವನ್ನು ಬೀರು, ದಯೆ ತೋರು'' ಎಂದು ಕೃಪಾಭಿಕ್ಷೆಯನ್ನು ಕೇಳಿಕೊಳ್ಳುವ ಸಂದರ್ಭ ಇದು. ಆ ಅನ್ನಪೂರ್ಣೆ, ಸದಾ ಪೂರ್ಣೆ, ಶಂಕರನ ಪ್ರಾಣವಲ್ಲಭೆ ಪಾರ್ವತಿಯನ್ನ ಈ ಶಂಕರರು ಬೇಡಿಕೊಳ್ಳುತ್ತಿರುವ ಭಿಕ್ಷೆ ಕೇವಲ ಜ್ಞಾನವೈರಾಗ್ಯದ ಸಿದ್ಧಿಗಾಗಿ. ಅದಕ್ಕಾಗಿ, ಪುರುಷಪ್ರಯತ್ನದ ಸಾಧನೆ ಎಷ್ಟೇ ಸಮೃದ್ಧವಾಗಿರಲಿ ಎಲ್ಲದಕ್ಕೂ, ದೈವಾನುಗ್ರಹ ಬೇಕೇ ಬೇಕು. ನಾವು ಆರು ಬಗೆದರೆ, ಏಳನೆಯದು ಒಂದಿದೆಯಲ್ಲ ನಿರ್ಣಾಯಕವಾದುದು, ಅದು ಆ ಶಕ್ತಿಯದೇ ಕೊಡುಗೆ.</p>
		<p class="myquote">ಬೇಡಿದ್ದ ನೀಡುವಳೆ, ಕೇಳಿದ್ದ ಕೊಡುವವಳೆ,<br />ನೀನಲ್ಲದಿನ್ನಾರು ನನ್ನ ಹೊಣೆ ಹೊರೆವ ಬಂಧು?<br />ದಯೆ ಕರುಣೆ ಅಕ್ಕರೆಯ ಜೇನ ಸವಿ ಮಮತೆಗಳ<br />ಹೊನಲುಗಳು ಕೂಡಿ ಸೇರಿದ ಸುಧೆಯ ಸಿಂಧು!</p>
		<p>-ಎಂದು ತಾಯಿಯಲ್ಲಿ ಮಕ್ಕಳ ಬಿನ್ನಹ. ಆಚಾರ್ಯ ಶಂಕರರಿಗಂತೂ ತಾಯಿಯೆಂದರೆ ಎಲ್ಲಿಲ್ಲದ ಪ್ರೀತಿ, ಗೌರವ, ಭಕ್ತಿ ಮತ್ತು ಪೂಜ್ಯಭಾವನೆ. ತಮ್ಮ ಸಂನ್ಯಾಸಿ ಧರ್ಮಕ್ಕೆ ಹೊರತೋರಿಕೆಗೆ ವಿರುದ್ಧವೆಂದು ಕಂಡುಬರುತ್ತಿದ್ದರೂ ಅದನ್ನು ಲೆಕ್ಕಿಸದೆ, ಪೂರ್ವಾಶ್ರಮದ ಬಂಧುಗಳ ಕೆಂಗಣ್ಣಿಗೆ ಗುರಿಯಾದರೂ ಆ ಬಗ್ಗೆ ಚಿಂತಿಸದೆ, ಹೊತ್ತ ಭೂಮಿಗಿಂತ ತೂಕವಾದ ಹೆತ್ತ ತಾಯಿಗೆ ತಮ್ಮ ಬಾಲ್ಯದಲ್ಲಿ ಕೊಟ್ಟ ಮಾತನ್ನು ತಪ್ಪದೇ ನಡೆಸಿಕೊಡುವ ಸಲುವಾಗಿ, ಅವಳ ಅಂತ್ಯಕಾಲದಲ್ಲಿ ಅವಳ ಬಳಿಗೆ ಹೋಗಿ, ದರ್ಶನ ಪಡೆದು, ತಾಯಿಯ ಅಂತ್ಯಕ್ರಿಯೆಗಳನ್ನು ತಾವೇ ನಡೆಸಿದರೆಂಬ ಐತಿಹ್ಯವಿದೆ. ಸತ್ಯಾಸತ್ಯತೆಯ ಬಗ್ಗೆ ಸಂಶೋಧನೆ ಅತ್ತ ಇರಲಿ, ಹೀಗೊಂದು ಸನ್ನಿವೇಶವನ್ನು ಶ್ರೀ ಶಂಕರರು ಮಾತೃ ಪ್ರೇಮಿಯಾಗಿ ಮಾನವೀಯತೆಯಿಂದ ಎದುರಿಸಿದರು ಎಂಬುದೊಂದೇ ಸಾಕು ಶಂಕರ ವಿಜಯದ ದುಂದುಭಿ ಮೊಳಗುವುದಕ್ಕೆ. ಮಾತು ಎತ್ತಲೋ ಹೋಯಿತು.</p>
		<p>ಕಾಲಟಿಯ ಆ ತಾಯಿಯನ್ನೇ ನೆನೆಸಿಕೊಳ್ಳುತ್ತಿದ್ದಾರೇನೋ. ಅವಳಿಂದಲೇ ಬಂದ ಮಗು, ಅವಳೊಡನೆ ಸೇರಿ ಒಂದಾಗುವ ಮಹತ್ವಾಕಾಂಕ್ಷೆ. ಹೋಗಿ ಸೇರುವ ಬೆಟ್ಟದ ಕಡಿದಾದ ಹಾದಿಯಲ್ಲಿ ನಾಲ್ಕು ಮುಖ್ಯ ಮೆಟ್ಟಲುಗಳು. ಸಾಲೋಕ್ಯ, ಸಾಮೀಪ್ಯ, ಸಾನ್ನಿಧ್ಯ ಮತ್ತು ಕೊನೆಯ ಸೋಪಾನ ಸಾಯುಜ್ಯ. ಸೇರಿ ಒಂದಾಗುವ ಈ ಮಜಲೇ ಕಟ್ಟಕಡೆಯದು. ಸೇರಿದರೂ, ಶಂಕರರೇ ಬೇರೊಂದು ಕಡೆ ಹೇಳಿರುವಂತೆ, ಭಕ್ತ ಭಕ್ತಿ ಭಗವಂತ-ಗಳಲ್ಲಿ ಭೇದಗಳು ಅಪಗಮಿಸಿ ಮರೆಯಾದರೂ, ''ಸಮುದ್ರದಿಂದ ಅಲೆಗಳೇ ಹೊರತು, ಅಲೆಗಳಿಂದ ಸಮುದ್ರವಲ್ಲ (ಸಾಮುದ್ರೋ ಹಿ ತರಂಗಃ, ಕ್ವಚನ ಸಮುದ್ರೋ ನ ತಾರಂಗಃ)''<sup><a epub:type="noteref" href="999-aside.xhtml#id-003.169">೨</a></sup>, ತಾರೆಗಳು ತುಂಬಿ ಮಿನುಗುತಲೆ ಇರಬಹುದು, ನಕ್ಷತ್ರಗಳೇ ಆಕಾಶವಲ್ಲ.ತಾಯಿಯ ಅಡಿದಾವರೆಗಳಲ್ಲಿ ಒಂದಿನಿತು ಎಡೆ ಸಿಕ್ಕರೆ ಸಾಕು, ಆಸೆ ಈಡೇರಿತು, ನನ್ನ ಜನ್ಮ ಸಾರ್ಥಕವಾಯಿತು ಎಂದುಕೊಳ್ಳುತ್ತಾನೆ ಭಕ್ತ. ಅಂತಿಂಥ ಪಾದಪದ್ಮಗಳಲ್ಲ ಅವು! ಇಂದ್ರ ಬ್ರಹ್ಮ ವಿಷ್ಣು ಮೊದಲಾದ ಸುರಾಸುರರೂ ತಲೆ ಬಾಗಿ ಆ ಪಾದಗಳಿಗೆ ನಮಸ್ಕರಿಸುತ್ತಿದ್ದಾರೆ. (ಅವಳು ಶಿವನ ಅರ್ಧಾಂಗಿಯೇ ಆದುದರಿಂದ, ಇಲ್ಲಿ ಶಿವನನ್ನು ಹೆಸರಿಸಿಲ್ಲವೆಂದು ಭಾವಿಸುವವರು ಕೆಲವರಾದರೆ, ಬ್ರಹ್ಮವಿಷ್ಣುಗಳಿಗೂ ಒಡೆಯ('ಇಂದ್ರ')ನಂತಿರುವ ಪರಶಿವನನ್ನೂ ಗುರುತಿಸಿದ್ದಾರೆಂದು ಶಿವಪಾರಮ್ಯ ವಾದಿಗಳು ಸಮಾಧಾನ ಪಟ್ಟುಕೊಳ್ಳಬಹುದು!). ಹಾಗೆ ಅವರು ಮಣಿದಾಗ, ಅವರು ತಲೆಯಲ್ಲಿ ಧರಿಸಿರುವ ಹೊಳೆ ಹೊಳೆವ ರತ್ನಖಚಿತ ಕಿರೀಟಗಳು ಪ್ರತಿಫಲಿಸುತಿರುವ ಬೆಳಕೇ ಆ ಪಾದಗಳಿಗೆ ಆರತಿ ಎತ್ತುತ್ತಿವೆಯೇನೋ ಎನ್ನಿಸುತ್ತಿದೆ.<sup><a epub:type="noteref" href="999-aside.xhtml#id-003.170">೩</a></sup></p>
		<p>ಕವಿಯಾಗಿ ಶಂಕರರು ಬಳಸುವ ಪದಗಳ ಆಯ್ಕೆಯ ವೈಶಿಷ್ಟ್ಯವನ್ನು ಗಮನಿಸಬೇಕು. ದೇವಿಗೆ ನೂರೆಂಟು ಹೆಸರು.<em>ಉಮಾ ಕಾತ್ಯಾಯಿನೀ ಗೌರೀ ಕಾಲೀ ಹೈಮವತೀ ಈಶ್ವರೀ, ಶಿವಾ ಭವಾನೀ ರುದ್ರಾಣೀ ಶರ್ವಾಣೀ ಸರ್ವಮಂಗಳಾ, ಅಪರ್ಣಾ ಪಾರ್ವತೀ ದುರ್ಗಾ ಮೃಡಾಣೀ ಚಂಡಿಕಾ ಅಂಬಿಕಾ, ಆರ್ಯಾ ದಾಕ್ಷಯಣೀ ಗಿರಿಜಾ ಮೇನಕಾತ್ಮಜಾ-</em>ಯಾವುದಾದರೂ ಆಗಬಹುದಿತ್ತು. ನಾಲ್ಕೇ ಮಾತ್ರೆಗಳ ಪದವೊಂದರ ಅವಶ್ಯಕತೆ ಇತ್ತೆನಿಸಿದ್ದರೆ<em>ರುದ್ರಾಣಿ ಶರ್ವಾಣಿ ಮೃಡಾಣಿ<sup><a epub:type="noteref" href="999-aside.xhtml#id-003.171">೪</a></sup></em>- ಹೀಗೆ ಏನಾದರೊಂದನ್ನ ಆರಿಸಿ ಕೊಳ್ಳಬಹುದಿತ್ತು. ಆದರೆ, ಅವನ್ನೆಲ್ಲ ಬಿಟ್ಟು<em>'ಭವಾನಿ'</em>ಯೇ ಏಕೆ ಬೇಕಿತ್ತು? ಇಲ್ಲೊಂದು ಚಮತ್ಕಾರ ಇದೆ. ಸ್ವಲ್ಪ ಕ್ಲಿಷ್ಟ ಸಂಸ್ಕೃತದ ವ್ಯಾಕರಣದ ವಿಚಾರವಾದ್ದರಿಂದ ಇದನ್ನು ಲೇಖನದ ಕೊನೆಗೆ ಇಟ್ಟುಕೊಳ್ಳೋಣ.</p>
		<p>'ದಾಸ' ಪದವನ್ನು ಗಮನಿಸಿ: ಭಕ್ತಿ ಒಂಬತ್ತು ವಿಧ ಎಂದು ಭಾಗವತ<sup><a epub:type="noteref" href="999-aside.xhtml#id-003.172">೫</a></sup>ಹೇಳುತ್ತದೆ: ಶ್ರವಣ ಕೀರ್ತನ ಸ್ಮರಣ ಪಾದಸೇವನ ಅರ್ಚನ ವಂದನ ದಾಸ್ಯ ಸಖ್ಯ ಆತ್ಮನಿವೇದನ ಎಂದು. ಸಂಪೂರ್ಣವಾಗಿ ಒಪ್ಪಿಸಿಕೊಂಡಿರುವ ಆತ್ಮಸಮರ್ಪಣ ಭಾವ ಏನಿದೆ, ಅದಿಲ್ಲಿ ಸೂಚಿತವಾಗಿದೆ. ಪ್ರಪತ್ತಿಯೆಂದರೆ ಇದೇ. ಭಗವಂತನಿಗೆ ಗೊತ್ತು- ಭಕ್ತನಿ/ಳಿಗೆ ಏನು ಏಕೆ ಎಷ್ಟು ಹೇಗೆ ಯಾವಾಗ ಬೇಕು, ಅಂತ. ''ಏನೂ ಅರಿಯದವನು/ಳು; ನಿನ್ನ ಮಡಿಲಿಗೆ ಹಾಕಿರುವೆ.<br />ಹಾಲಲ್ಲಾದರೂ ಮುಳುಗಿಸು, ನೀರಿಗಾದರೂ ತಳ್ಳು!'' ಎಂದು ಕೇಳಿಕೊಂಡಂತೆ ದಾಸ್ಯಭಾವ.<em>''ಅನನ್ಯತೆಯಿಂದ ದೇವರೊಬ್ಬನನ್ನೇ ಚಿಂತಿಸುವ, ಅವನನ್ನೇ ಉಪಾಸಿಸುವ ಜನರ ಯೋಗಕ್ಷೇಮವನ್ನು ದೇವರು ತಾನೇ ಹೊರುತ್ತಾನೆ!''-</em>ಎಂಬ ಗೀತಾಚಾರ್ಯನ ಮಾತು<sup><a epub:type="noteref" href="999-aside.xhtml#id-003.173">೬</a></sup>ನಂಬಿದವರ ಪಾಲಿಗೆ ಸತ್ಯಸ್ಯ ಸತ್ಯ.</p>
		<p><em>'ವಾಂಛೆ':</em><em>ಅಪೇಕ್ಷೆ, ಅಭಿಲಾಶೆ, ಅಭೀಪ್ಸೆ, ಆಮಿಷ, ಆಶಯ, ಇಚ್ಛೆ, ಈಪ್ಸೆ, ಕಾಮನೆ, ಮನೋರಥ, ಲಾಲಸೆ, ಲಿಪ್ಸೆ</em>ಗಳ ಯಾವ ಸಂಸ್ಕೃತ ರೂಪವೂ ವಾಂಛೆಗೆ ಇಲ್ಲಿ ಸರಿದೂಗದು. ಇದೇ ಬೇಕು ಎಂಬ ಮಗುಮನಸ್ಸಿನ ತೀಕ್ಷ್ಣವಾದ, ಹಠದ ಮೊಂಡುತನದ ನೆರಳಿನಡಿಯ ಬಯಕೆಯೇ<em>ವಾಂಛೆ.</em>ಬೇಕಾದ್ದನ್ನ ಗಿಟ್ಟಿಸಿಕೊಳ್ಳುವ ರಂಪಾಟದ ಸೂಕ್ಷ್ಮ ಹೆಜ್ಜೆಗುರುತುಗಳು ಇದರಲ್ಲಿದೆ.</p>
		<p>'ತದೈವ':ತತ್‍ಕ್ಷಣ, ಒಡನೆಯೇ, ವಾಕ್ಯವನ್ನು ಪೂರ್ಣವಾಗಿ ಹೇಳಿ ಮುಗಿಸುವುದರೊಳಗಾಗಿ ತಾಯಿ ಮಗುವಿನ ಇಂಗಿತವನ್ನು ಅರಿತುಕೊಳ್ಳುತ್ತಾಳೆ. ಅವಳು ಇಂಗಿತಜ್ಞೆ. ತೊದಲು ನುಡಿಯಲ್ಲೇ ಶಿಶು ಜಲ್ಪಿಸಬಹುದು, ಅದಕ್ಕೊಂದು ಭಾಷಾಂತರ ಕೋಶ ಸದಾ ಸಿದ್ಧವಾಗಿರುತ್ತದೆ, ತಾಯಿಯ ತಲೆಯಲ್ಲಿ. ಇಂತಹ ಆರಂಭಾಕ್ಷರಿ ಪಂದ್ಯದಲ್ಲಿ ಯಾವಾಗಲೂ ತಾಯಿಯದೇ ಗೆಲುವು. ಮಗುವಿನ ಇಂಗಿತವನ್ನು ಅರಿಯುವುದೊಂದೇ ಅಲ್ಲ, ಕ್ಷಣಾರ್ಧದಲ್ಲಿ ಪೂರೈಸಿಬಿಡುತ್ತಾಳೆ.</p>
		<p>'ದಿಶಸಿ': ಅಂದರೆ, ಕಾಣಿಸಿಬಿಡುತ್ತೀಯೆ. ಕೊಡುವುದಲ್ಲ, ನೀಡುವುದಲ್ಲ, ಬೇಡುವವಗೆ ಕಾಣಿಸುವುದು. ಭಕ್ತ ಅನುಭವಿಸುವಂತೆ, ಕಾಣ್ಕೆಯನ್ನು ದರ್ಶಿಸುವುದು.</p>
		<p>ಈಗ ಕಾದಿರಿಸಿರುವ 'ಭವಾನಿ'ಯ ಚಮತ್ಕಾರದ ಬಗ್ಗೆ ನಾಲ್ಕು ಮಾತು: ಸ್ವಲ್ಪ ಕ್ಲಿಷ್ಟವೆನಿಸಿದರೆ, ಬಿಟ್ಟುಬಿಡಿ. ಸಂಸ್ಕೃತದಲ್ಲಿ ಪದಗಳಿಗೆ ನಾನಾರ್ಥಗಳುಂಟು. ನಾಮಪದವಾದಾಗ<em>ಭವಾನಿ</em>ಎಂದರೆ ಪಾರ್ವತಿ ಎಂದೂ, ಕ್ರಿಯಾಪದವಾದಾಗ ಅದಕ್ಕೆ<em>[ನಾನು] ಆಗ ಬೇಕು, ಆಗುವ ಅಕಾಂಕ್ಷೆ ಇದೆ, ಆಗಲೆಂಬ ಪ್ರಾರ್ಥನೆ ಸಲ್ಲಿಸುತ್ತೇನೆ'</em>ಇತ್ಯಾದಿ ಅರ್ಥಗಳು ಇವೆ.<em>ಶುಭಂ ಭವತು</em>([ನಿಮಗೆ] ಒಳ್ಳೆಯದು ಆಗಲಿ)- ಎಂಬುದನ್ನು ಕೇಳಿದ್ದೀರಿ.<em>ಸರ್ವೇ ಸುಖಿನಃ ಭವನ್ತು</em>([ಅವರಿವರು] ಎಲ್ಲರೂ ಸುಖಿಗಳು ಆಗಿರಲಿ),<em>ದೀರ್ಘ ಆಯುಷ್ಮಾನ್ ಭವ</em>(ಹೆಚ್ಚು ಆಯುಸ್ಸುಳ್ಳವನು [ನೀನು] ಆಗು)- ಇಂಥ ಹಾರೈಕೆಗಳನ್ನೂ ಕೇಳಿದ್ದೀರಿ. ಇಲ್ಲಿನ ಭವತು ಮುಂತಾದ ಕ್ರಿಯಾಪದಗಳು<em>'ಭೂ'</em>ಎಂಬ ಧಾತುವಿನ ಆಜ್ಞೆ ಆಮಂತ್ರಣ ಪ್ರಾರ್ಥನೆ ಹಾರೈಕೆಗಳ ಗುಂಪಿನ ಭವಿಷ್ಯತ್ ಕ್ರಿಯಾರೂಪಗಳು. ನಾನು ಆಗಬೇಕು ಎಂಬುದಕ್ಕೆ<em>'ಭೂ'</em>ಧಾತುವಿನ ಸಂಸ್ಕೃತ ಕ್ರಿಯಾಪದ<em>'ಭವಾನಿ'</em>ಅಂತ. [ಖಚಿತವಾಗಿ ''ನಾನು ಆಗುವೆನು''- ಎಂಬುದಕ್ಕೆ<em>ಭವಿಷ್ಯಾಮಿ</em> ಎಂಬ ಇನ್ನೊಂದು ಭವಿಷ್ಯತ್ ಕಾಲದ ರೂಪ ಇದೆ. ಅದು ಬೇರೆ.] ''ನಾನು ನೀನೇ ಆಗಬೇಕು'', ಅಂದರೆ ನಾನೂ ನೀನೂ ಒಂದಾಗಬೇಕು, ನಿನ್ನಲ್ಲಿ ಸೇರಿಬಿಡಬೇಕು, ನನಗೆ ಸಾಯುಜ್ಯಪದವಿ ಸಿಗಬೇಕು ಎಂದೆಲ್ಲ ಅರ್ಥ ಬರುವಂತೆ<em>'ಭವಾನಿ ತ್ವಮ್'</em>ಎಂಬ ಪದಯುಗಳ ಪ್ರಯೋಗವನ್ನು ಚಾತುರ್ಯದಿಂದ ಅದ್ವೈತ ಪ್ರತಿಪಾದಕ ಕವಿ ಇಲ್ಲಿ ಮಾಡಿದ್ದಾರೆ. ಈ ನಾರಿಕೇಳಪಾಕದ ಸೊಗಸು ಸವಿಯುವ ದೊಂಬರಾಟ ಎಲ್ಲರಿಗಲ್ಲ ಬಿಡಿ.ಒಟ್ಟಾರೆ, ''ತನ್ನ ಮಗುವಿನ ಮನದಿಂಗಿತವನ್ನ ಸ್ವಾಭಾವಿಕವಾಗಿ ಅರಿಯುವ ಯಾವ ತಾಯಿಯಾದರೂ ತನ್ನ ಶಿಶುವಿಗೆ ಏನು ಬೇಕೆಂಬುದನ್ನು ಕ್ಷಣಾರ್ಧದಲ್ಲಿ ಅರಿತು ಆ ಮಗುವಿನ ಬಯಕೆಯನ್ನು ಈಡೇರಿಸುವಂತೆ, ನಿನ್ನನ್ನು 'ಕಾಣುವ' ನನ್ನ ಇಷ್ಟಾರ್ಥವನ್ನು, ಓ ಜಗನ್ಮಾತೆಯೇ, ನಾನು ಕೇಳುವ ಮೊದಲೇ ಪೂರೈಸು'' ಎಂದು ಕಳಕಳಿಯಿಂದ ಶಂಕರರು ಇಲ್ಲಿ ಕೇಳಿಕೊಳ್ಳುತ್ತಿದ್ದಾರೆ.<sup><a epub:type="noteref" href="999-aside.xhtml#id-003.174">೭</a></sup></p>
		<p><em>ಮಗುಮನಸ್ಸಿನ ಭಕ್ತರೆಲ್ಲರಿಗೂ ತಾಯಿಯ ದರ್ಶನ ಸಿಕ್ಕೇ ಸಿಗುತ್ತದೆ!</em></p>
	</section>
	<section class="level1 numbered" epub:type="chapter" role="doc-chapter" id="id-P3.07">
		<p class="text-center"><strong>ಯಾರವರ ಅರಿತಾರು?</strong></p>
		<p class="verse">ವಜ್ರಾದ್ ಅಪಿ ಕಠೋರಾಣಿ,<br />ಮೃದೂನಿ ಕುಸುಮಾದ್ ಅಪಿ;<br />ಲೋಕೋತ್ತರಾಣಾಂ ಚೇತಾಂಸಿ,<br />ಕೋಽನು ವಿಜ್ಞಾತುಂ ಅರ್ಹತಿ।।</p>
		<p class="verse-author"><strong><em>-ಭವಭೂತಿ, ಉತ್ತರರಾಮ ಚರಿತೆ ೨:೧೫</em></strong></p>
		<p class="myquote">ವಜ್ರಕಿಂತಲೂ ಕಠಿಣ, ಹೂವಿಗಿಂತಲೂ ನವಿರು<br />ಅವರ ಮನಸನು ತಿಳಿದು ಅಳೆಯಲಹುದೆ?<br />ಎಲ್ಲರಂಥವರಲ್ಲ, ಇದ್ದರೇ ಇಂಥವರೆಂಬ ಜನ<br />ಕಾಲಪಾತ್ರಗಳರಿತು ನಡೆನುಡಿವ ಅಪರೂಪರು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ವೇದ ವಾಙ್ಮಯದಲ್ಲಿ ಶಿವನ ಕಲ್ಪನೆ</h1>
		<section class="level2 numbered" id="id-003-21">
			<h2 class="level2-title" epub:type="title">ಉಪನಿಷತ್ತುಗಳಲ್ಲಿ:</h2>
			<p>ಉಪನಿಷತ್ತುಗಳು ಕಾಲ ಕಾಲಕ್ಕೆ ರಚಿತವಾಗಿ ವೇದಗಳ ಅಂತ್ಯ ಭಾಗವಾಗಿಯೂ, ಪ್ರತ್ಯೇಕ ರಚನೆಗಳಾಗಿಯೂ ಜನಬಳಕೆಗೆ ಬಂದಿವೆ. ಹೀಗೆ ಸಾಮಾನ್ಯವಾಗಿ ಅವು ವೇದಗಳ ಕೊನೆಯ ಭಾಗದಲ್ಲಿ ಇವೆಯಾದ್ದರಿಂದ ವೇದಾಂತವೆಂದರೆ ಉಪನಿಷತ್ತೇ. ವೇದದ ಮೊದಲ ಭಾಗಗಳಾದ ಸಂಹಿತೆ, ಬ್ರಾಹ್ಮಣ ಮತ್ತು ಆರಣ್ಯಕಗಳು ಏನನ್ನು ಪ್ರತಿಪಾದಿಸ ಹೊರಡುತ್ತವೆಯೋ ಅವುಗಳ ಸಾರಭೂತವಾಗಿಯೂ, ಉಚ್ಛಶ್ರೇಣಿಯ ಗಹನ ತತ್ವಗಳನ್ನು ತಿಳಿಸುವಂಥವೂ ಆಗಿರುವ ಈ ಉಪನಿಷತ್ತಿನ ಭಾಗ ಜಗತ್ತಿನ ಎಲ್ಲಾ ಬಗೆಯ ಬುದ್ಧಿಜೀವಿಗಳನ್ನು ಆಕರ್ಷಿಸಿರುವ ತಾತ್ವಿಕ ಜಿಜ್ಞಾಸೆ. ಅವುಗಳ ಸಂಖ್ಯೆ ಒಟ್ಟು ಎಷ್ಟೆಂಬುದು ವಿದ್ವತ್ ವಲಯಗಳಲ್ಲಿ ಇನ್ನೂ ಚರ್ಚಿತವಾಗುತ್ತಿರುವ ವಿಷಯ. ಸದ್ಯಕ್ಕೆ ಒಂದು ನೂರ ಎಂಟು ಉಪನಿಷತ್ತುಗಳನ್ನು ಮುಖ್ಯವೆಂದು ಪರಿಗಣಿಸಿ ಶ್ರೀ ಉಪನಿಷತ್ ಬ್ರಹ್ಮಯೋಗಿ ಮೊದಲಾದವರು ಆ ನೂರಾ ಎಂಟು ಉಪನಿಷತ್‍ಗಳನ್ನು ಸಂಗ್ರಹಿಸಿ ಅವೆಲ್ಲಕ್ಕೂ ಭಾಷ್ಯ ಬರೆದಿದ್ದಾರೆ. ಈ ಉಪನಿಷತ್ತುಗಳ ಬೆರಗಿಗೆ ಮಾರುಹೋಗಿ ಅವುಗಳಲ್ಲಿ ಕೆಲವನ್ನು ಆಯ್ದುಕೊಂಡು ಫಾರಸಿ, ಲ್ಯಾಟೀನ್, ಜರ್ಮನ್ ಮತ್ತು ಇಂಗ್ಲಿಷ್ ಮೊದಲಾದ ಭಾಷೆಗಳಿಗೆ ಕಾಲಾನುಕಾಲಕ್ಕೆ ಅವು ಅನುವಾದಗೊಂಡಿತಲ್ಲ, ಅವುಗಳ ಒಂದು ಸಂಗ್ರಹದಲ್ಲಿ ಅರವತ್ತು ಉಪನಿಷತ್ತುಗಳು ಇವೆ.<sup><a epub:type="noteref" href="999-aside.xhtml#id-003.175">೧</a></sup>ಇದಕ್ಕೂ ಮೊದಲು ಆಚಾರ್ಯ ಶ್ರೀ ಶಂಕರರು ಹತ್ತು ಪ್ರಧಾನ ಉಪನಿಷತ್ತುಗಳನ್ನ ಆರಿಸಿಕೊಂಡು ಭಾಷ್ಯ ಬರೆದರು.<sup><a epub:type="noteref" href="999-aside.xhtml#id-003.176">೨</a></sup>ಹಲವರು ಇದೇ ಹಾದಿಯಲ್ಲಿ ಮುಂದುವರೆದು ಈ ಹತ್ತು ಪ್ರಧಾನ ಉಪನಿಷತ್ತುಗಳ ಜೊತೆಗೆ ತಮಗೆ ಮುಖ್ಯವೆನಿಸಿದ ಇನ್ನೂ ನಾಲ್ಕಾರು ಗಣನೀಯ ಉಪನಿಷತ್ತುಗಳನ್ನು ಸೇರಿಸಿಕೊಂಡು ತಮ್ಮ ತಮ್ಮ ಭಾಷ್ಯಗಳನ್ನ ಬರೆದಿದ್ದಾರೆ. ಹಿಂದೆ ಒಂದಾನೊಂದು ಕಾಲದಲ್ಲಿ ಯಾವ ಮತ ಪ್ರವರ್ತಕನಾದರೂ ಸನಾತನ ಧರ್ಮದ ಮೂರು ಮೇರು ಕೃತಿಗಳಿಗೆ ಅರ್ಥ ವಿವರಣೆಯನ್ನ ಕೊಡುತ್ತಾ, ತಾನು ಪ್ರತಿಪಾದಿಸಲು ಹೊರಟಿರುವ ಸಿದ್ಧಾಂತಗಳು ಆ ಮೂರು ಮೇರು ಕೃತಿಗಳ ಧೋರಣೆಗೆ ಹೇಗೆ ಸಮ್ಮತವಾಗಿವೆ ಎಂಬುದನ್ನ ಸಮರ್ಥಿಸಬೇಕಾಗಿತ್ತು. ಈ ಮೂರು ಮೇರು ಕೃತಿಗಳಾದ ಬ್ರಹ್ಮಸೂತ್ರ, ಉಪನಿಷತ್ತುಗಳು ಮತ್ತು ಭಗವದ್ಗೀತೆಗಳ ಈ ಗುಂಪಿಗೆ 'ಪ್ರಸ್ಥಾನತ್ರಯ' ಎನ್ನುತ್ತಿದ್ದರು. ಸಾರಾಂಶಿಸಿ ಹೇಳುವುದಾದರೆ, ಯಾವ ಹೊಸ ಸಿದ್ಧಾಂತ ಚಿಗುರೊಡೆದರೂ ಅದು ಉಪನಿಷತ್ತಿನ ಒಳದನಿಗೆ ಮಿಡಿಯುವಂತೆ ಇರಬೇಕು ಎಂಬ ಒಂದು ಅಲಿಖಿತ ನಿಯಮವನ್ನ ಎಲ್ಲರೂ ಪಾಲಿಸುತ್ತಿದ್ದರು.</p>
			<p>ಈ ಉಪನಿಷತ್ತುಗಳಲ್ಲಿ ವೇದಾಂತದ ಅರ್ಥದ ಬ್ರಹ್ಮಪಾರಮ್ಯವನ್ನು ಪ್ರಕಾಶಿಸುವ ಉಪನಿಷತ್ತುಗಳು ಹೆಚ್ಚಾಗಿದ್ದರೂ. ಆಮೇಲೆ ಬಂದ ಕೆಲವು ಉಪನಿಷತ್ತುಗಳು ಶಿವಪಾರಮ್ಯವನ್ನೂ, ಇನ್ನುಳಿದವು ವಿಷ್ಣುಪಾರಮ್ಯವನ್ನು ಎತ್ತಿ ಹಿಡಿಯುವಂತಹವು. ಅವುಗಳಲ್ಲಿ ನೇರವಾಗಿಯೋ, ಪರೋಕ್ಷವಾಗಿಯೋ ಶಿವನ ವಿಚಾರವನ್ನೇ ಮುಖ್ಯವಸ್ತುವಾಗುಳ್ಳ ಶೈವ ಉಪನಿಷತ್ತುಗಳು ಹದಿನೈದಿವೆ.<sup><a epub:type="noteref" href="999-aside.xhtml#id-003.177">೩</a></sup>ಇವುಗಳಲ್ಲಿ ಅಥರ್ವಶಿರಾ, ಅಥರ್ವಶಿಖಾ, ನೀಲರುದ್ರ, ಕಾಲಾಗ್ನಿರುದ್ರ, ಕೈವಲ್ಯ ಮತ್ತು ಶ್ವೇತಾಶ್ವತರ ಉಪನಿಷತ್ತುಗಳು ಮುಖ್ಯವಾದವು. ಅವುಗಳ ಸಾರಾಂಶ ಹೀಗಿದೆ:</p>
		</section>
		<section class="level2 numbered" id="id-003-22">
			<h2 class="level2-title" epub:type="title">ಅಕ್ಷಮಾಲಿಕಾ (ಋಗ್ವೇದೀಯ):</h2>
			<p>ಸಂಸ್ಕೃತದ ವರ್ಣಮಾಲೆಯ ಐವತ್ತು ಅಕ್ಷರಗಳು ಅದಕ್ಕೆ ಸಂವಾದಿಯಾಗಿ ಅಕ್ಷಗಳ ಒಂದು ಜಪಮಾಲೆ. ಅದರ ಸಾಮಥ್ರ್ಯ, ಆರಾಧನೆ ಮತ್ತು ಇನ್ನಿತರ ವಿವರಗಳನ್ನುಳ್ಳ ಪ್ರಜಾಪತಿ ಮತ್ತು ಗುಹ(ಕುಮಾರಸ್ವಾಮಿ) ಇವರ ಸಂವಾದದ ರೂಪದಲ್ಲಿ ಈ ಉಪನಿಷತ್ತು ಇದೆ. ಈ ಅಕ್ಷಮಾಲಿಕೆಯಲ್ಲಿ ಬ್ರಹ್ಮ, ವಿಷ್ಣು, ಸರಸ್ವತಿ, ಗಾಯತ್ರಿ, ವಿದ್ಯಾತತ್ತ್ವ ಇತ್ಯಾದಿಗಳ ಸ್ಥಾನವನ್ನು ಇಲ್ಲಿ ವಿವರಿಸಿದ್ದಾರೆ. ಇಲ್ಲಿ 'ಕ್ಷ' ಸಹ ಒಂದು ಅಕ್ಷರವಾಗಿ ಪರಿಗಣಿತವಾಗಿದೆ.</p>
		</section>
		<section class="level2 numbered" id="id-003-23">
			<h2 class="level2-title" epub:type="title">ಅಥರ್ವಶಿಖಾ (ಅಥರ್ವವೇದೀಯ):</h2>
			<p>ಮಹರ್ಷಿಯ ಅಥರ್ವನ್ ಮತ್ತು ಅವನ ಶಿಷ್ಯರಾದ ಪಿಪ್ಪಲಾದ ಮತ್ತಿತರರ ಸಂವಾದದ ರೂಪದಲ್ಲಿ ಈ ಉಪನಿಷತ್ತಿದೆ. ಇದರಲ್ಲಿ ಧ್ಯಾನಮಂತ್ರವೆಂದರೇನು? ಪ್ರಣವ ಮತ್ತು ಅದರ ನಾಲ್ಕು ಪಾದಗಳು ಪ್ರತಿನಿಧಿಸುವ ತತ್ತ್ವಗಳೇನು? ತುರಿಯೋಂಕಾರದ ತಾರಕ ಗುಣ ಶಿವನೊಬ್ಬನೇ ಧ್ಯಾನಯೋಗ್ಯ ಶಕ್ತಿ ಎಂಬ ವಿಚಾರಗಳಿವೆ.</p>
		</section>
		<section class="level2 numbered" id="id-003-24">
			<h2 class="level2-title" epub:type="title">ಅಥರ್ವಶಿರಾ (ಅಥರ್ವವೇದ):</h2>
			<p>ಇದಕ್ಕೆ ಅಥರ್ವಶೀರ್ಷ ಉಪನಿಷತ್ ಎಂದೂ ಹೇಳುತ್ತಾರೆ. ರುದ್ರ ಮತ್ತು ದೇವತೆಗಳ ಸಂವಾದದ ರೂಪದಲ್ಲಿರುವ ಈ ಉಪನಿಷತ್ತಿನಲ್ಲಿ ಪರಬ್ರಹ್ಮ ಸ್ಥಿತಿಯನ್ನು ಪಡೆಯುವ ಬಗೆ ಹೇಗೆ? ಶಾಶ್ವತ ಅದ್ವೈತ ರೂಪದ ಸರ್ವವ್ಯಾಪಿ ರುದ್ರನ ವರ್ಣನೆ ದೇವತೆಗಳು ಮಾಡುವ ಅವನ ಸ್ಥಿತಿ, ಪಾಶುಪತ ವ್ರತ ವಿಧಾನಗಳು ಪರಮೇಶ್ವರನನ್ನು ಕುರಿತು ಸ್ತೋತ್ರಗಳು ತನ್ಮೂಲಕ ಕೊನೆಗೆ ಕೈವಲ್ಯ ಹೇಗೆ ಸಿದ್ಧಿಸಿಕೊಳ್ಳಬಹುದು ಎಂಬ ವಿವರಗಳಿವೆ. ಇದರಲ್ಲಿ ಓಂಕಾರ, ಪ್ರಣವ, ಸರ್ವವ್ಯಾಪಿ, ಅನಂತ, ತಾರಾ, ಸೂಕ್ಷ್ಮ, ಶುಕ್ಲ, ವೈದ್ಯುತ, ಪರಬ್ರಹ್ಮ, ಏಕ, ಏಕೋರುದ್ರ, ಈಶಾನ, ಭಗವಾನ್, ಮಹೇಶ್ವರ, ಮಹಾದೇವ, ಪದಗಳ ವ್ಯಾಖ್ಯಾನಗಳಿವೆ. ಮುಂದೆ ವಿಸ್ತಾರಗೊಂಡ ಪಶು ಮತ್ತು ಪಶುಪತಿಯ ಕಲ್ಪನೆಯ ಮೂಲವನ್ನು ನಾವು ಇಲ್ಲಿ ಕಾಣಬಹುದು. ಪರಮಾತ್ಮ ಸ್ವರೂಪಿಯಾದ ರುದ್ರನೊಂದಿಗೆ ಸಾಯುಜ್ಯ ಸ್ಥಿತಿಯನ್ನ ಪಡೆಯುವ ಗುರಿಯನ್ನ ಈ ಉಪನಿಷತ್ ಪ್ರತಿಪಾದಿಸುತ್ತದೆ.</p>
		</section>
		<section class="level2 numbered" id="id-003-25">
			<h2 class="level2-title" epub:type="title">ಕಾಲಾಗ್ನಿ ರುದ್ರ (ಕೃಷ್ಣಯಜುರ್ ವೇದ):</h2>
			<p>ಭಸ್ಮ ವಿಭೂತಿಯನ್ನ ತ್ರಿಪುಂಡ್ರ ಗುರುತಾಗಿ ಧಾರಣೆ ಮಾಡುವ ವಿಧಾನ. ಅದರಿಂದ ಬ್ರಹ್ಮನ ಸ್ವರೂಪವನ್ನ ತಿಳಿದುಕೊಳ್ಳಲು ಒಂದು ಸುಲಭ ಸಾಧನ. ಮತ್ತು ಇದಕ್ಕೆ ಸಂಬಂಧಿಸಿದ ವಿವರಗಳು ಸನತ್‍ಕುಮಾರ ಋಷಿ ಮತ್ತು ಕಾಲಾಗ್ನಿ ರುದ್ರರ ಸಂವಾದ ರೂಪದಲ್ಲಿ ಈ ಉಪನಿಷತ್ ಇದೆ. ಸನತ್‍ಕುಮಾರನು ಬ್ರಹ್ಮನ ಮಾನಸ ಪುತ್ರ. ಪ್ರತ್ಯಕ್ಷನಾದ ಕಾಲಾಗ್ನಿರುದ್ರನೊಂದಿಗೆ ಮಾತನಾಡುತ್ತ ಹೆಚ್ಚು ತಿಳಿವಳಿಕೆ ಇಲ್ಲದ ಪಾಮರರು ಬಹುಬೇಗ ಜ್ಞಾನಸಂಪನ್ನರಾಗಲು ಏನಾದರೊಂದು ವಿಧಾನ ತಿಳಿಹೇಳು ಎಂದು ಕೇಳಿಕೊಂಡಾಗ ಕಾಲಾಗ್ನಿ ರುದ್ರಸ್ವರೂಪಿಯಾದ ಭಗವಂತನು ಈ ತ್ರಿಪುಂಡ್ರದ ಮಹತ್ವವನ್ನು ವಿವರಿಸುತ್ತಾನೆ. ಈ ತ್ರಿಪುಂಡ್ರ ಧಾರಣೆಯೇ ಶಾಂಭವ ವ್ರತ, ತ್ರಿಪುಂಡ್ರ ರೇಖೆಯ ಲಕ್ಷಣಗಳು ಸಂಕೇತಾರ್ಥಗಳು ಈ ಉಪನಿಷತ್ತಿನಲ್ಲಿವೆ.</p>
		</section>
		<section class="level2 numbered" id="id-003-26">
			<h2 class="level2-title" epub:type="title">ಕೈವಲ್ಯ (ಕೃಷ್ಣಯಜುರ್ ವೇದ):</h2>
			<p>ಕೃಷ್ಣಯಜುರ್ವೇದದ ಒಂದು ಭಾಗಕ್ಕೆ ಕೇವಲ ಶಾಖೆ ಎನ್ನುತ್ತಾರೆ. ಕರ್ಮವಿದ್ಯೆ, ಉಪಾಸನ ವಿದ್ಯೆ ಮತ್ತು ಬ್ರಹ್ಮವಿದ್ಯೆಗಳು ಇಲ್ಲಿ ವಿವರಿಸಲ್ಪಟ್ಟಿವೆ. ಕರ್ಮವಿದ್ಯೆಯಿಂದ ಚಂದ್ರಲೋಕವನ್ನು, ಉಪಾಸನ ವಿದ್ಯೆಯಿಂದ ಬ್ರಹ್ಮಲೋಕವನ್ನು, ಬ್ರಹ್ಮವಿದ್ಯೆಯಿಂದ ಕೈವಲ್ಯವನ್ನು ಪಡೆಯುವ ವಿಧಾನ ಈ ಕೇವಲ ಶಾಖೆಯ ವಸ್ತು. ಇದಕ್ಕೆ ಸಂಬಂಧಿಸಿದ ಕೈವಲ್ಯ ಉಪನಿಷತ್ತಿನಲ್ಲಿ ಮೇಲೆ ಹೇಳಿದ ಬ್ರಹ್ಮವಿದ್ಯೆಯ ವಿವರಗಳಿವೆ.<em>ತತ್ ತ್ವಂ ಅಸಿ</em>ಎಂಬ ಮಹಾವಾಕ್ಯದ<br /><em>ನೀನು ಅದು ಆಗಿದ್ದೀಯ</em>ಎಂಬುದರ ವಿಶ್ಲೇಷಣೆ ಮಹರ್ಷಿ ಆಶ್ವಲಾಯನ ಮತ್ತು ಪ್ರಭು ಪರಮೇಷ್ಠಿಯವರ ಸಂವಾದದ ರೂಪದಲ್ಲಿ ಈ ಉಪನಿಷತ್ತು ಇದೆ. ಸರ್ವಾತ್ಮ ಬ್ರಹ್ಮನನ್ನು ತಿಳಿಯುವುದೇ ಪರಮೋಚ್ಚ ಗುರಿ, ಪ್ರಣವದ ಮೇಲೆ ಧ್ಯಾನಿಸಲು ನಿಯಮಗಳು, ಜೀವ ಸ್ವರೂಪದ ಪರಮಾತ್ಮನೇ ಸಂಸಾರ, ಜೀವ ಮತ್ತು ಈಶ್ವರ ತತ್ವಗಳಿಗೆ ಭೇದವಿಲ್ಲ, ಅಭೇದದ ಅನುಭವ ಅಭೇದಾನುಭೂತಿಯ ಫಲ ಮತ್ತು ವೇದದಲ್ಲಿ ಬರುವ ಶತರುದ್ರೀಯ ಭಾಗದ ಅನುಷ್ಠಾನದ ಫಲ ಇವುಗಳು ಈ ಕೈವಲ್ಯ ಉಪನಿಷತ್ತಿನಲ್ಲಿ ಇವೆ.</p>
		</section>
		<section class="level2 numbered" id="id-003-27">
			<h2 class="level2-title" epub:type="title">ಗಣಪತಿ (ಅಥರ್ವವೇದ):</h2>
			<p>ಗಣಪತಿಯನ್ನು ಸ್ತುತಿಸುವ ಒಂದು ಮಂತ್ರದೊಂದಿಗೆ ಪ್ರಾರಂಭವಾಗುವ ಈ ಉಪನಿಷತ್ತಿನಲ್ಲಿ ಗಣಪತಿಯ ಸರ್ವಾತ್ಮ ಸ್ವರೂಪ, ಗಾಣೇಶೀ ವಿದ್ಯಾ ಎಂಬ ಅಷ್ಟಾಕ್ಷರಿ, ಗಣಪತಿ ಗಾಯತ್ರಿ ಮತ್ತು ಮಾಲಾ ಮಂತ್ರಗಳೊಂದಿಗೆ ಸಾಧಕನು ರಕ್ಷಣೆಗಾಗಿ ಗಣಪತಿಯನ್ನು ಪ್ರಾರ್ಥಿಸಿಕೊಳ್ಳುವುದು, ಗಣಪತಿಯ ಉಪಾಸನೆಯಿಂದ ಲಭಿಸಬಹುದಾದ ಸಿದ್ಧಿಗಳು, ಸಂಸಾರದ ಎಲ್ಲ ಬಂಧನಗಳಿಂದ ವಿಮುಕ್ತನಾಗಿ ಸಾಧಕನು ಪಡೆಯುವ ಪರಮೋಚ್ಛ ಕೈವಲ್ಯ ಸ್ಥಿತಿಯನ್ನ ಈ ಉಪನಿಷತ್ತು ವಿವರಿಸುತ್ತದೆ. ಒಂದು ಕಾಲದಲ್ಲಿ ಭಾರತದ ವಿವಿಧ ಭಾಗಗಳಲ್ಲಿ ಗಣಪತಿಯೊಬ್ಬನನ್ನೇ ಪರಬ್ರಹ್ಮನೆಂದು ಆರಾಧಿಸುತ್ತಿದ್ದ ಗಾಣಪತ್ಯ ಪಂಥದವರಿಗೆ ಈ ಉಪನಿಷತ್ತು ಪ್ರಧಾನಗ್ರಂಥವಾಗಿದ್ದಿರಬಹುದು.</p>
		</section>
		<section class="level2 numbered" id="id-003-28">
			<h2 class="level2-title" epub:type="title">ಜಾಬಾಲಿ (ಸಾಮವೇದ):</h2>
			<p>ಕಾಲಾಗ್ನಿರುದ್ರ ಉಪನಿಷತ್ತಿನ ಪೂರಕವಾಗಿ ಇದೆಯೇನೋ ಎನ್ನಿಸುವ ಈ ಜಾಬಾಲಿ ಉಪನಿಷತ್ತಿನಲ್ಲಿ ತ್ರಿಪುಂಡ್ರ ಭಸ್ಮಧಾರಣೆಯ ವಿವರಗಳು ಪರಮೋಚ್ಛ ಬ್ರಹ್ಮಸತ್ಯದ ಜ್ಞಾನವನ್ನ ಇದರಿಂದ ಪಡೆಯುವ ಬಯಕೆ ಭಸ್ಮಧಾರಣೆಯ ವಿಧಿವಿಧಾನಗಳು ಇಲ್ಲಿವೆ. ಈ ಶಾಂಭವ ವ್ರತದ ಅನುಷ್ಠಾನದಿಂದ ಪರ ಮತ್ತು ಅಪರ ಬ್ರಹ್ಮ ಈ ಗುರಿಗಳನ್ನ ಹೇಗೆ ತಲುಪಬಹುದು ಎಂಬುದು, ಜಾಬಾಲಿ ಮತ್ತು ಪೈಪ್ಪಲಾದಿ ಎಂಬ ಇಬ್ಬರು ಜಿಜ್ಞಾಸುಗಳ ಸಂವಾದದ ರೂಪದಲ್ಲಿ ಈ ಉಪನಿಷತ್ತು ಇದೆ.</p>
		</section>
		<section class="level2 numbered" id="id-003-29">
			<h2 class="level2-title" epub:type="title">ದಕ್ಷಿಣಾಮೂರ್ತಿ (ಕೃಷ್ಣಯಜುರ್ ವೇದ):</h2>
			<p>ಶಿವತತ್ತ್ವದ ಗಹನ ರಹಸ್ಯವನ್ನ ಬಿಚ್ಚಿಡುವ ಈ ಉಪನಿಷತ್ತಿನಲ್ಲಿ ಶಿವನಿಗೆ ಸಂಬಂಧಿಸಿದ ಮಂತ್ರಗಳು, ಶಿವತತ್ತ್ವಕ್ಕೆ ಸಂಬಂಧಿಸಿದ ಪ್ರಶ್ನೋತ್ತರಗಳು ಇವೆ. ಈ ಸಂವಾದದಲ್ಲಿ ಇಪ್ಪತ್ತನಾಲ್ಕು ಅಕ್ಷರಗಳ ಮಂತ್ರ, ಒಂಬತ್ತು ಅಕ್ಷರಗಳ, ಹದಿನೆಂಟು ಅಕ್ಷರಗಳ ಮತ್ತು ಹನ್ನೆರಡು ಅಕ್ಷರಗಳ ಮಂತ್ರಗಳ ನ್ಯಾಸ, ಬೀಜ, ಋಷಿ, ದೇವತೆ ಮತ್ತು ಧ್ಯಾನ ವಿವರಗಳು ಇವೆ. ಚಿರಂಜೀವಿ, ಮಾರ್ಕಾಂಡೇಯ, ಶೌನಕ ಮುಂತಾದವರು ಈ ಸಂವಾದದಲ್ಲಿ ಭಾಗವಹಿಸಿದ್ದಾರೆ.</p>
		</section>
		<section class="level2 numbered" id="id-003-30">
			<h2 class="level2-title" epub:type="title">ಪಂಚಬ್ರಹ್ಮ (ಕೃಷ್ಣಯಜುರ್ ವೇದ):</h2>
			<p>ಐದು ಬ್ರಹ್ಮಗಳಾದ ಸದ್ಯೋಜಾತ, ಆಘೋರ, ವಾಮದೇವ, ತತ್ಪುರುಷ ಮತ್ತು ಈಶಾನಗಳ ಸ್ವರೂಪ ಗುಣಲಕ್ಷಣಗಳು ಮತ್ತು ಪರಬ್ರಹ್ಮನಲ್ಲಿ ಇವು ಲೀನವಾಗಿ ಹೋಗಿಬಿಡುವ ವಿಚಾರ, ಪರಬ್ರಹ್ಮನ ಜ್ಞಾನ, ದಹರಾಕಾಶದಲ್ಲಿ ಅದ್ವೈತ ಚೈತನ್ಯ ಸ್ವರೂಪಿಯಾದ ಶಿವತತ್ತ್ವವನ್ನು ತಿಳಿದು ಗಳಿಸುವ ಬಗೆಗಳು ಶಾಕಲಾ ಮತ್ತು ಪೈಪ್ಪಲಾದ ಋಷಿಗಳ ಸಂವಾದ ರೂಪದಲ್ಲಿ ಈ ಉಪನಿಷತ್ತು ಇದೆ.</p>
		</section>
		<section class="level2 numbered" id="id-003-31">
			<h2 class="level2-title" epub:type="title">ಬೃಹತ್ ಜಾಬಾಲ (ಅಥರ್ವ):</h2>
			<p>ಕಾಲಾಗ್ನಿ ರುದ್ರ ಮತ್ತು ಭೂಸುಂಡ, ರಾಜ ಜನಕ, ಯಾಜ್ಞವಲ್ಕ್ಯ ಮತ್ತು ಇತರರು ಸೇರಿ ಸಂವಾದಿಸಿದ ಜಿಜ್ಞಾಸೆ ಈ ಉಪನಿಷತ್ತಿನ ವಸ್ತು. ಇದರಲ್ಲಿ ಬ್ರಹ್ಮನಿಂದ ಜಗತ್ ಸೃಷ್ಟಿ, ಎಲ್ಲವೂ ಅಂತ್ಯವಾದಾಗ ಬ್ರಹ್ಮನನ್ನು ಉಳಿದು ಬೇರೆಲ್ಲವೂ ಬೂದಿಯಾಗಿ ಹೋಗುವುದು ಮುಂತಾದ ವಿಚಾರಗಳು ಬರುತ್ತವೆ. ಪ್ರಾಸಂಗಿಕವಾಗಿ ವಿಭೂತಿ, ರುದ್ರಾಕ್ಷಿಗಳ ಮೇಲೆ ಬೆಳಕು ಬೀಳುತ್ತದೆ. ಬೃಹತ್ ಜಾಬಾಲ ವಿದ್ಯೆ ಎಂಬುದೊಂದಿದೆ, ಐದು ವಿಧವಾದ ಭಸ್ಮಗಳಿವೆ, ಅಗ್ನಿ ಮತ್ತು ಚಂದ್ರರ ಸ್ವರೂಪಗಳೇನು ಶಿವಾ ಮತ್ತು ಶಕ್ತಿಯ ಗುಣಲಕ್ಷಣಗಳೇನು ಜೀವ ಮತ್ತು ಈಶಗಳ ಹೋಲಿಕೆ, ಬ್ರಹ್ಮೋಪಾಸನೆಯಿಂದ ಕೈವಲ್ಯ ಸಾಧನೆಗಳು ಈ ಉಪನಿಷತ್ತಿನ ವಸ್ತು. ವಿಭೂತಿಯ ಭಾಗದಲ್ಲಿ ಭಸ್ಮ, ಭಸ್ಮಾಸನ, ರುದ್ರಾಕ್ಷಿಯ ಮೂಲ ಮತ್ತು ಭಸ್ಮಧಾರಣೆಯಿಂದ ಆಗುವ ಫಲಗಳ ವಿವರಣೆ ಇದೆ.</p>
		</section>
		<section class="level2 numbered" id="id-003-32">
			<h2 class="level2-title" epub:type="title">ಭಸ್ಮಜಾಬಾಲ (ಅಥರ್ವ):</h2>
			<p>ಜಾಬಾಲ ಮತ್ತು ಶಿವನ ಸಂವಾದದ ರೂಪದಲ್ಲಿ ಇರುವ ಈ ಉಪನಿಷತ್ತಿನಲ್ಲಿ ಭಸ್ಮೋದ್ಧೂಲನ ಮತ್ತು ತ್ರಿಪುಂಡ್ರಧಾರಣ ಅನುಷ್ಠಾನದ ಬಗ್ಗೆ ವಿವರಗಳಿವೆ. ಶಿವನ ಆರಾಧನೆ, ಶಿವನ ಷಡಕ್ಷರಿ ಮತ್ತು ಅಷ್ಟಾಕ್ಷರಿ ಮಂತ್ರಗಳು, ಬ್ರಹ್ಮನ ನಿಜ ಸ್ವರೂಪ, ಶಿವಸಾಯುಜ್ಯವನ್ನು ಪಡೆಯುವ ವಿಧಾನ, ಶಿವನೇ ಜಗತ್ತಿನ ಪ್ರಧಾನ ಅವಲಂಬನೆ, ಪಾಶಗಳಿಂದ ಪಶುಗಳನ್ನ ವಿಮುಕ್ತಿ ಗೊಳಿಸುವವನು ಅವನೇ, ಹುಟ್ಟುಸಾವುಗಳ ಈ ನಿರಂತರ ಚಕ್ರದಿಂದ ವಿಮೋಚನೆ ಗೊಳಿಸುವವನು ಅವನೇ, ಗಹನವಾದ ಕಠಿಣವಾದ ಆಧ್ಯಾತ್ಮಿಕ ತತ್ತ್ವಗಳನ್ನು ತಿಳಿದುಕೊಳ್ಳಲು ಅಸಮರ್ಥರಾದ ಪಾಮರರೂ ಸಹ ಶಿವ ಸಾನ್ನಿಧ್ಯವನ್ನ ಹೇಗೆ ಪಡೆಯಬಹುದು, ಕಾಶಿ ಕ್ಷೇತ್ರದಲ್ಲಿ ವಾಸ ಅಲ್ಲಿನ ಜ್ಯೋತಿರ್ಲಿಂಗದ ಆರಾಧನೆ ಮತ್ತು ಅಲ್ಲಿಯೇ ಕೊನೆಯುಸಿರೆಳೆದರೆ ಲಭಿಸುವ ಶಿವಸಾಯುಜ್ಯ, ಶಿವಾಭ್ಯರ್ಚನ ಮತ್ತು ಶಿವಾಭಿಶೇಚನಗಳಿಂದ ಲಭಿಸುವ ಫಲಗಳು, ಕಾಶಿ ವಾಸಿಗಳಿಗೆ ತಾರಕ ಮಂತ್ರೋಪದೇಶ ಮತ್ತು ಈ ಶಿವೋಪಾಸನೆಯಿಂದ ಲಭಿಸುವ ಶಿವಕೈವಲ್ಯ ಇವುಗಳು ಈ ಉಪನಿಷತ್ತಿನ ವಸ್ತುಗಳು.</p>
		</section>
		<section class="level2 numbered" id="id-003-33">
			<h2 class="level2-title" epub:type="title">ರುದ್ರ ಹೃದಯ (ಕೃಷ್ಣಯಜುರ್ ವೇದ):</h2>
			<p>ಶುಕಮಹರ್ಷಿ ಮತ್ತು ಅವನ ತಂದೆ ವ್ಯಾಸರ ಸಂವಾದದ ರೂಪದಲ್ಲಿ ಇರುವ ಈ ಉಪನಿಷತ್ತಿನಲ್ಲಿ ಶಿವ ಮತ್ತು ವಿಷ್ಣು ಇವರಿಬ್ಬರ ಅಭಿನ್ನತೆ, ಉಮಾ ಮತ್ತು ಮಹೇಶ್ವರರ ಏಕರೂಪತೆ, ಆತ್ಮನ ಆತ್ಮ, ಪರಮಾತ್ಮ ಮತ್ತು ಅಂತರಾತ್ಮ ಎಂಬ ತ್ರಿರೂಪಗಳು, ಪರಾ ಮತ್ತು ಅಪರಾ ವಿದ್ಯಾ, ಅಕ್ಷರ ಬ್ರಹ್ಮ ಜ್ಞಾನದಿಂದ ಸಂಸಾರದಿಂದ ವಿಮುಕ್ತಿ, ಬಿಡುಗಡೆಗಾಗಿ ಪ್ರಣವೋಪಾಸನೆ, ಜೀವ ಮತ್ತು ಈಶ ಇವರಲ್ಲಿ ಭೇದ, ಅದ್ವೇತ ಜ್ಞಾನದಿಂದ ಶೋಕ ಮತ್ತು ಮೋಹಗಳ ವಿನಾಶ. ಇವು ಈ ಉಪನಿಷತ್ತಿನ ವಸ್ತುಗಳು. </p>
		</section>
		<section class="level2 numbered" id="id-003-34">
			<h2 class="level2-title" epub:type="title">ರುದ್ರಾಕ್ಷ ಜಾಬಾಲ (ಸಾಮವೇದ):</h2>
			<p>ಕಾಲಾಗ್ನಿ ರುದ್ರ ಮತ್ತು ಭುಸುಂಡ ಯೋಗಿಯ ಸಂವಾದದ ರೂಪದಲ್ಲಿ ಈ ಉಪನಿಷತ್ತು ಇದೆ. ರುದ್ರಾಕ್ಷದ ಮೂಲ, ಮಂತ್ರಪೂರ್ವಕವಾಗಿ ಅದನ್ನು ಧರಿಸುವುದರ ಪ್ರಯೋಜನಗಳು, ವಿಧಿ ನಿಷೇಧಗಳು ದೇಹದ ವಿವಿಧ ಭಾಗಗಳಲ್ಲಿ ರುದ್ರಾಕ್ಷಿಯನ್ನು ಧರಿಸುವ ಕ್ರಮ, ರುದ್ರಾಕ್ಷಿಯಲ್ಲಿ ಇರುವ ಮುಖ ಸಂಖ್ಯೆಗಳು ಸಂಕೇತ ರೂಪವಾಗಿ ಪ್ರತಿನಿಧಿಸುವ ದೇವತಾ ತತ್ತ್ವಗಳು. ರುದ್ರಾಕ್ಷಿ ಧರಿಸಿದವರು ಏನೇನು ಆಹಾರಗಳನ್ನು ಸೇವಿಸಬಾರದು, ರುದ್ರ್ರಾಕ್ಷಿ ಧರಿಸುವುದರಿಂದ ಒದಗುವ ಶಕ್ತಿ ಸಾಮಥ್ರ್ಯಗಳು, ರುದ್ರಕ್ಷ ವಿದ್ಯೆಯ ಮಹತ್ವ ಮತ್ತು ಫಲಶೃತಿ ಇವು ಈ ಉಪನಿಷತ್ತಿನ ವಸ್ತು.</p>
		</section>
		<section class="level2 numbered" id="id-003-35">
			<h2 class="level2-title" epub:type="title">ಶರಭ (ಅಥರ್ವವೇದ):</h2>
			<p>ಪಿಪ್ಪುಲಾದ ಮತ್ತು ಬ್ರಹ್ಮನ ಸಂವಾದದ ರೂಪದಲ್ಲಿ ಇದು ಇದೆ. ಬ್ರಹ್ಮ ವಿಷ್ಣು ಮತ್ತು ರುದ್ರರಲ್ಲಿ ಯಾರನ್ನು ಧ್ಯಾನಿಸಬೇಕು- ಎಂಬ ಪ್ರಶ್ನೆಯೊಂದಿಗೆ ಪ್ರಾರಂಭವಾಗುವ ಈ ಉಪನಿಷತ್ತಿನಲ್ಲಿ ರುದ್ರನ ಪಾರಮ್ಯವನ್ನ ಋಷಿ ಕೊಂಡಾಡುತ್ತಾನೆ. ಶರಭನ ರೂಪವನ್ನು ತಾಳಿ ರುದ್ರನು ನೃಸಿಂಹವನ್ನು ಮಣಿಸುವ ಕತೆ ನುಸುಳಿ ಬರುತ್ತದೆ. ಈ ಶರಭ ರೂಪದ ರುದ್ರನ ಮಹತ್ವ, ಅವನ ಸ್ತುತಿ, ವಿಷ್ಣು ಮತ್ತು ಶಿವರಲ್ಲಿ ಅಭಿನ್ನತೆ, ಶಿವನೊಬ್ಬನನ್ನೇ ಧ್ಯಾನಿಸಿದರೆ ಸಾಕು ಎಂಬ ಮಾತು ಮತ್ತು ಈ ಧ್ಯಾನ ಶಾಸ್ತ್ರದ ವಿಧಿವಿಧಾನಗಳು ಈ ಉಪನಿಷತ್ತಿನಲ್ಲಿ ಇವೆ.</p>
		</section>
		<section class="level2 numbered" id="id-003-36">
			<h2 class="level2-title" epub:type="title">ಶ್ವೇತಾಶ್ವತರ (ಕೃಷ್ಣಯಜುರ್ ವೇದ):</h2>
			<p>ಶೈವ ಉಪನಿಷತ್ತುಗಳಲ್ಲಿ ಹಲವಾರು ಕಾರಣಗಳಿಗಾಗಿ ಮುಖ್ಯವಾದದ್ದು ಈ ಉಪನಿಷತ್ತು. ಇದಕ್ಕೆ ಶ್ವೇತಾಶ್ವತರ-ಮಂತ್ರ ಉಪನಿಷತ್ ಎಂದೂ ಹೆಸರುಂಟು. ವೇದಾಭ್ಯಾಸಿಗಳ ಎಲ್ಲ ವೇದಗಳ ಗುರಿ ಬ್ರಹ್ಮತತ್ವದ ವೈಭವೀಕರಣ. ಬ್ರಹ್ಮನ ಅದ್ವೈತ ಸ್ವರೂಪದ ಜ್ಞಾನವೇ ವೇದಗಳ ಪರಮೋಚ್ಛಗುರಿ. ಮಿಕ್ಕೆಲ್ಲವೂ ಈ ಮಟ್ಟವನ್ನು ಮುಟ್ಟಲು ಹಲವು ಮೆಟ್ಟಿಲುಗಳು ಮಾತ್ರ ಎಂಬುದು ಈ ಉಪನಿಷತ್ತಿನ ಸಾರ. ಇಲ್ಲಿ ಆರು ಅಧ್ಯಾಯಗಳಿವೆ. ಮೊದಲದರಲ್ಲಿ ಜಗತ್‍ಸೃಷ್ಟಿಯ ಕಾರಣಗಳ ಚರ್ಚೆ ಇದೆ......</p>
			<p>ಈ ಉಪನಿಷತ್ತಿನ ಒಂದು ಮುಖ್ಯ ಅಸಮಾನ್ಯ ಲಕ್ಷಣವೆಂದರೆ, ಸಂಪೂರ್ಣವಾಗಿ ಪದ್ಯ ರೂಪದಲ್ಲಿ ಇದು ಇರುವುದು. ಕೆಲವು ಅನುಷ್ಟುಪ್ ಇತ್ಯಾದಿ ಶ್ಲೋಕಗಳಾಗಿ, ಇನ್ನುಳಿದವು ವೃತ್ತದ ಛಂದಸ್ಸಿನಲ್ಲಿ ರಚಿತವಾಗಿರುವುವು. ಕಾವ್ಯಮಯವಾಗಿರುವ ಈ ಉಪನಿಷತ್ತಿನ ಅಭಿಪ್ರಾಯಗಳು ತುಂಬಾ ಕಡೆ ಉಲ್ಲೇಖಿತವಾಗಿರುವುದು, ಅನಾಯಾಸವಾಗಿ ಜನರು ಅವುಗಳನ್ನು ನೆನಪಿಟ್ಟು ಕೊಂಡಿರುವುದು ಈ ಕಾರಣಕ್ಕೇ ಎನ್ನಬಹುದು. ಭಾರತೀಯ ತತ್ತ್ವಶಾಸ್ತ್ರದ ವಿವಿಧ ದರ್ಶನಗಳ ಉಗಮವನ್ನೂ ಇಲ್ಲಿ ನಾವು ಕಾಣಬಹುದು. ಅವುಗಳನ್ನು ವಿವರಿಸುವಾಗ, ಮೂಲ ಸೆಲೆಗಳನ್ನು ವಿದ್ವಾಂಸರು ಈ ಉಪನಿಷತ್ತಿನಲ್ಲಿ ಗುರುತಿಸುವುದು ಸಾಮಾನ್ಯ. ಯೋಗಿಯೊಬ್ಬನು ಹೇಗೆ ಸಾಧನೆ ಮಾಡಬೇಕು, ಅದರಿಂದ ಆಗುವ ಪ್ರಯೋಜನಗಳೇನು, ತನ್ನ ಗುರಿಯನ್ನು ಹೇಗೆ ಮುಟ್ಟುತ್ತಾನೆ ಎನ್ನುವ ಚರ್ಚೆ ಬಂದಾಗ ಸ್ಪಷ್ಟವಾದ ಮತ್ತು ಖಚಿತವಾದ ವಿವರಗಳನ್ನ ಈ ಉಪನಿಷತ್ತು ಒದಗಿಸುತ್ತದೆ. ಈ ಕಾರಣಕ್ಕೇ ಇರಬೇಕು ಹಲವು ಪಾಶ್ಚಾತ್ಯ ವಿದ್ವಾಂಸರನ್ನು ಶ್ವೇತಾಶ್ವತರ ಉಪನಿಷತ್ ಆಕರ್ಷಿಸಿದೆ. ಭಕ್ತಿಯ ವಿಚಾರ ಬಂದಾಗಲಂತೂ ವೇದ ವಾಙ್ಮಯದಲ್ಲಿ ಮೊಟ್ಟಮೊದಲ ಪ್ರಸ್ತಾಪ ಇಲ್ಲಿ ಬಂದಿದೆ ಎಂದು ಹೇಳುವುದುಂಟು.</p>
			<p>ಅಶ್ವಗಳೆಂದರೆ ಇಂದ್ರಿಯಗಳು; ಯಾರ ಇಂದ್ರಿಯಗಳು ಮಿಕ್ಕೆಲ್ಲದವರಿಗಿಂತ ಬೆಳ್ಳಂಬೆಳ್ಳಗೆ ಹೆಚ್ಚು ಶುಭ್ರತರವಾಗಿ ಪರಿಶುದ್ಧವಾಗಿ ಇವೆಯೋ<sup><a epub:type="noteref" href="999-aside.xhtml#id-003.178">೪</a></sup>ಅವನೇ ಶ್ವೇತಾಶ್ವತರ ಋಷಿ. ದೈವಾನುಗ್ರಹದಿಂದಲೂ, ತನ್ನ ಸ್ವಂತ ತಪಃಪರಿಶ್ರಮ ದಿಂದಲೂ ಪರಿಶುದ್ಧ ಜ್ಞಾನ ಮತ್ತು ಕರ್ಮೇಂದ್ರಿಯ ಗಳನ್ನು ಗಳಿಸಿದ್ದ ಈ ವಿದ್ವಾಂಸ ಋಷಿಯು ತನ್ನ ಆಶ್ರಮದಲ್ಲಿ ನೆರೆದಿದ್ದ, ಜೀವನದಲ್ಲಿ ಅಂತಿಮ ಆಶ್ರಮಘಟ್ಟವನ್ನು ಮುಟ್ಟಿದ್ದ ಋಷಿಗಳ ಸಮೂಹಕ್ಕೆ ಈ ಉಪನಿಷತ್ತನ್ನು ತಿಳಿಹೇಳಿದನು ಎಂಬ ಮಾತು ಕೊನೆಯಲ್ಲಿ ಬರುತ್ತದೆ.<sup><a epub:type="noteref" href="999-aside.xhtml#id-003.179">೫</a></sup></p>
			<p>ಈ ಉಪನಿಷತ್ತಿನಲ್ಲಿ ವೇದದ ಸಂಹಿತಾ ಭಾಗಗಳಿಂದ ಆಯ್ದ ಅಭಿಪ್ರಾಯಗಳಿವೆ. ಕಠ ಮತ್ತು ಮುಂಡಕ ಉಪನಿಷತ್ತುಗಳ ಹಲವಾರು ಶ್ಲೋಕಗಳು ಇಲ್ಲೂ ಅಲ್ಲೂ ಸಮಾನವಾಗಿವೆ. ಭಗವದ್ಗೀತೆಯಂತೂ ಈ ಉಪನಿಷತ್ತಿನ ಒಂದು ಶ್ಲೋಕವನ್ನು<strong>(೩:೧೬)</strong>ಭಗವಂತನ ಸರ್ವಂತರ್ಯಾಮಿತ್ವವನ್ನು ವಿವರಿಸುವಾಗ ಯಥಾವತ್ತಾಗಿ ಎತ್ತಿಕೊಂಡಿದೆ.<sup><a epub:type="noteref" href="999-aside.xhtml#id-003.180">೬</a></sup>ಬ್ರಹ್ಮಸೂತ್ರದಲ್ಲೂ ಹಲವಾರು ಕಡೆ<sup><a epub:type="noteref" href="999-aside.xhtml#id-003.181">೭</a></sup>ಈ ಉಪನಿಷತ್ತು ಉಲ್ಲೇಖಿತವಾಗಿದೆ. ಭಗವದ್ಗೀತೆಗೆ ಶಂಕರರು ಬರೆದ ಭಾಷ್ಯದಲ್ಲಿ ಹಲವಾರು ಕಡೆ<sup><a epub:type="noteref" href="999-aside.xhtml#id-003.182">೮</a></sup>ಈ ಉಪನಿಷತ್ತನ್ನು ಉಲ್ಲೇಖಿಸಿದ್ದಾರೆ.</p>
			<p>ಈ ಕಾರಣಗಳಿಗಾಗಿ ಗೀತೆ ಮತ್ತು ಬ್ರಹ್ಮಸೂತ್ರಕ್ಕೆ ಮುಂಚಿತವಾಗಿ, ಕಠ ಮತ್ತು ಮುಂಡಕ ಉಪನಿಷತ್ತುಗಳ ಕಾಲದಲ್ಲಿ ಈ ಶ್ವೇತಾಶ್ವತರ ಉಪನಿಷತ್ತು ರಚಿತವಾಗಿದ್ದಿರಬೇಕು. ಶಂಕರಾಚಾರ್ಯರು ಸಾಂಖ್ಯವನ್ನು ಜ್ಞಾನಕ್ಕೂ, ಅದರ ಕರ್ತೃವಾದ ಕಪಿಲ ಮಹರ್ಷಿಯನ್ನ ಹಿರಣ್ಯಗರ್ಭನಿಗೂ ಸಮೀಕರಿಸಿರುವುದರಿಂದ ಈ ಉಪನಿಷತ್ತು ಪ್ರಾಚೀನ ಸಾಂಖ್ಯಕ್ಕಿಂತ ಹಿಂದಿನದಿರಬೇಕು. ಕೆಲವರ ಅಭಿಪ್ರಾಯದ ಪ್ರಕಾರ ಯೋಗಶಾಸ್ತ್ರವು ದರ್ಶನದ ಸ್ವರೂಪ ಪಡೆದ ನಂತರ ಇದು ರಚಿತವಾಗಿರಬಹುದು. ಆದರೆ ಚಿತ್ತವೃತ್ತಿನಿರೋಧ, ಏಕಾಗ್ರಚಿತ್ತತೆ ಇತ್ಯಾದಿ ಯೋಗಸಂಬಂಧಿತ ವಿಷಯಗಳು ಪ್ರಾಚೀನ ಉಪನಿಷತ್ತುಗಳಲ್ಲಿಯೇ ಕಂಡುಬರುವುದರಿಂದ, ತತ್ತ್ವಶಾಸ್ತ್ರ ಪರಂಪರೆಯಲ್ಲಿ ಯೋಗಶಾಸ್ತ್ರವು ಒಂದು ನಿರ್ದಿಷ್ಟ ಘಟ್ಟ ಮುಟ್ಟಿದ ಮೇಲೆ ಇದು ರಚಿತವಾಯಿತೆಂದು ಖಚಿತವಾಗಿ ಹೇಳಲು ಸಾಧ್ಯವಿಲ್ಲ.</p>
			<p>ಅದ್ವೈತತ್ತ್ವಪ್ರತಿಪಾದನೆಯೇ ಮುಖ್ಯ ಗುರಿ ಎಂಬುದು ಇಲ್ಲಿನ ಹಲಾವರು ಪದ್ಯಗಳಿಂದ<sup><a epub:type="noteref" href="999-aside.xhtml#id-003.183">೯</a></sup>ಮನವರಿಕೆಯಾದರೂ, ಇಲ್ಲಿ ಬರುವ ಭಕ್ತಿಯ ಸುವಾಸನೆಯನ್ನ ನಾವು ಆಘ್ರಾಣಿಸದೇ ಕಡೆಗಣಿಸಲಾಗುವುದಿಲ್ಲ. ಭಕ್ತಿ ಮತ್ತು ಜ್ಞಾನ ಇವೆರಡರ ಸಾಂಗತ್ಯ ಮತ್ತು ಸಾಮರಸ್ಯತೆ ಈ ಉಪನಿಷತ್ತಿನ ಒಂದು ಮುಖ್ಯ ವಿಷಯವೂ ಹೌದು.</p>
			<p>ಈ ಶೈವ ಉಪನಿಷತ್ತುಗಳಲ್ಲದೆ ಇನ್ನೂ ಕೆಲವು ಉಪನಿಷತ್ತುಗಳಲ್ಲೂ ರುದ್ರಸಂಬಂಧೀ ಸಂದರ್ಭಗಳು ನಮಗೆ ಗೋಚರಿಸುತ್ತವೆ. ಉದಾಹರಣೆಗೆ: ಪ್ರಶ್ನ ಉಪನಿಷತ್ತಿನಲ್ಲಿ (೨:೯) ಇಂದ್ರಸ್ ತ್ವಂ ಪ್ರಾಣತೇಜಸಾ ರುದ್ರೋ ಅಸಿ ಪರಿರಕ್ಷಿತಾ ಎಂಬ ಮಾತು ಬರುತ್ತದೆ. ಆದರೆ ಇದು ಪ್ರಜಾಪತಿಯನ್ನು ಕುರಿತ ಮಾತು. ಕೇನ ಉಪನಿಷತ್ತಿನಲ್ಲಿ (೩:೧೨) ಸ ತಸ್ಮಿನ್ ಏವ ಆಕಾಶೇ ಸ್ತ್ರಿಯಂ ಆಜಗಾಂ ಬಹು ಶೋಭಮಾನಾಂ ಉಮಾಂ ಹೈಮವತೀಂ ತಾಂ ಹ ಉವಾಚ ಕಿಂ ಏತದ್ ಯಕ್ಷಂ ಇತಿ ಎನ್ನುವ ಮಾತಿನಲ್ಲಿ ಪಾರ್ವತಿಯ ಪ್ರಸ್ತಾಪ ಬರುತ್ತದೆ. ಮೈತ್ರಾಯಿಣಿ ಉಪನಿಷತ್ತಿನಲ್ಲಿ ಮೂರು ಕಡೆ ರುದ್ರನ ಪ್ರಸ್ತಾಪವಿದೆ. ಒಂದು ಕಡೆ (೪:೫) ಯೋ ಹ ಖಲು ವಾವಸ್ಯ ತಾಮಸೋ ಅಂಶೋ ಅಸೌ ಸ ಯೋ ಅಯಂ। ರುದ್ರೋ ಅಥ ಯೋ ಹ ಖಲು ವಾವಸ್ಯ ಸಾತ್ವಿಕೋ ಅಂಶೋ ಅಸೌ ಸ ಏವಂ ವಿಷ್ಣುಃ।। ಎಂಬಲ್ಲಿ ವಿಷ್ಣು ಮತ್ತು ರುದ್ರ ತತ್ತ್ವಗಳ ಸಮನ್ವಯದ ವಿಚಾರವಿದೆ. ಇನ್ನೊಂದೆಡೆ (೫:೭) ಭರ್ಗಾಖ್ಯೋ ಭಾಭಿರ್ ಗತಿಸ್ಯಾ ಹಿ ಇತಿ ಭರ್ಗೋ ಭರ್ಜಯಿತಿ ವಾ ಯೇಷ ಭರ್ಗಂ ಇತಿ ರುದ್ರೋ ಬ್ರಹ್ಮವಾದಿನೋ....। ಎಂದಾಗ ಭರ್ಗನೇ ರುದ್ರ ಎಂಬ ತಾದಾತ್ಮ್ಯ ಹೇಳುತ್ತದೆ. ಇದೇ ರೀತಿ ರುದ್ರನೇ ಪ್ರಜಾಪತಿ ಎನ್ನುತ್ತಾ ಮತ್ತೊಂದೆಡೆ (೫:೮) ಯೇಷ ಹಿ ಖಲು ಆತ್ಮ ಈಶಾನಃ ಶಂಭುರ್ ವಹ ರುದ್ರಃ ಪ್ರಜಾಪತಿರ್ ವಿಶ್ವಸೃಕ್ ಹಿರಣ್ಯಗಭಃ ಸತ್ಯಂ ಪ್ರಾಣೋ ಹಂಸಃ ಶಾಂತೋ ವಿಷ್ಣುರ್ ನಾರಾಯಣೋ ಅರ್ಕಃ ಸವಿತಾ ಧಾತಾ ಸಂರಾಡ್ ಇಂದ್ರ ಹ ಇಂದುರ್ ಇತಿ ಸ ಯೇಷ....। ಎನ್ನುತ್ತಾ ಈ ಎಲ್ಲಾ ದೇವತೆಗಳನ್ನ ರುದ್ರನೊಂದಿಗೆ ಸಮೀಕರಿಸುತ್ತಾರೆ.</p>
			<p>ಬೃಹದಾರಣ್ಯಕ ಉಪನಿಷತ್ತಿನಲ್ಲಿ ಮೂರು ಕಡೆ (೧:೪:೧೧; ೨:೨:೨; ೫:೨:೬) ರುದ್ರನ ಪ್ರಸ್ತಾಪ ಬರುತ್ತದೆ. ಮೊಟ್ಟಮೊದಲು ಇದ್ದುದು ಬ್ರಹ್ಮ ''ಬ್ರಹ್ಮ ವಾ ಇದಂ ಅಗ್ರ ಆಸೀದ್ ಏಕ ಮೇವ ತದೇಕಂ ಸನ್ನ ವ್ಯಭವತ್। ತತ್ ಶ್ರೇಯೋ ರೂಪಂ ಅತಿ ಅಸ್ರಜತ ಕ್ಷತ್ರಂ ಯಾನಿ ಏತಾನಿ ದೇವತ್ರಾ ಕ್ಷತ್ರಾಣಿ ಇಂದ್ರೋ ವರುಣಃ ಸೋಮೋ ರುದ್ರಃ ಪರ್ಜನ್ಯೋ ಯಮೋ ಮೃತ್ಯುರ್ ಈಶಾನ ಇತಿ।।'' ಎಂದಾಗ ರುದ್ರನು ಮೊಟ್ಟಮೊದಲಿದ್ದ ಬ್ರಹ್ಮತತ್ತ್ವದಿಂದ ಮೂಡಿಬಂದಿದ್ದು, ಎನ್ನುವ ಅಭಿಪ್ರಾಯವಿದೆ. ತದ್ ಯಾ ಇಮಾ ಅಕ್ಷನ್ ಲೋಹಿನ್ಯೋ ರಾಜಯನ್ ತಾಭಿರ್ ಯೇನಂ ರುದ್ರೋ ಅನ್ವಾಯತಃ ಎಂಬಲ್ಲಿಯೂ ತದ್ ಯೇತದ್ ಯೇವ ಯೇಷಾ ವಾಕ್ ಅನುವದತಿ ಸ್ಥನಯಿತಿ ಉರ್ದಂ ದದಯಿತಿ ಎಂಬುದು ಪರೋಕ್ಷವಾಗಿ ರುದ್ರಸಂಬಂಧಿತವಾದ ಮಾತು.</p>
			<p>ಇವೆಲ್ಲವನ್ನು ಬದಿಗಿಟ್ಟು ಶಿವತತ್ತ್ವದ ಒಂದು ನಿರ್ದಿಷ್ಟ ಜಿಜ್ಞಾಸೆ ನಡೆದಿರುವುದನ್ನು ನೋಡಬೇಕಾದರೆ ನಾವು ಶ್ವೇತಾಶ್ವತರ ಉಪನಿಷತ್ತಿಗೇ ಹೋಗಬೇಕು.</p>
		</section>
	</section>
	<section class="level1 numbered" epub:type="chapter" role="doc-chapter" id="id-P3.08">
		<p class="text-center"><strong>ಇದಿರ ಹಳಿಯಲು ಬೇಡ</strong></p>
		<p class="verse">ಅತ್ಯುನ್ನತ ಪದಂ ಪ್ರಾಪ್ಯ ಪೂಜ್ಯಾನ್ ನೈವ ಅವಮಾನಯೇತ್।<br />ನಹುಷಃ ಶಕ್ರತಾಂ ಏತ್ಯ ಚ್ಯುತೋ ಅಗಸ್ತ್ಯ-ಅವಮಾನನಾತ್।।</p>
		<p class="verse-author"><strong><em>-ಕ್ಷೇಮೇಂದ್ರ, ಚಾರುಚರ್ಯಾ ಶತಕ-೫೭</em></strong></p>
		<p class="myquote">ಅವಗಣಿಸಿ ಹಳಿಯದಿರು ಮೈಮರೆತು ಹಿರಿಯರನು,<br />ಎತ್ತರದ ಹುದ್ದೆಗೆ ಹತ್ತಿದೆನೆಂದು ಮೆರೆದು, ಜರಿದು;<br />ಗಳಿಸಿಯೂ ಇಂದ್ರಪದ ನಹುಷ ಕೆಳಗಿಳೆಗುರುಳಿದನು-<br />ಮೇಲೆ ಏರಿದರೇನು, ಮುನಿಯ ಮುನಿಸಿಗೆ ಸಿಲುಕಿ ಮಣಿದು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸರ್ವತೋಮುಖ ಶಿವನು ಐಮೊಗನಾದಾಗ</h1>
		<p>ಬಹಳ ಬಹಳ ಬಹಳ ದಿನಗಳ ಹಿಂದೆ ಆ ಒಂದಾನೊಂದು ಕಾಲದಲ್ಲಿ ಭಾರತೀಯರು ಹೇಗಿದ್ದರು, ಅವರ ಪರಿಸರ ಹೇಗಿತ್ತು, ಜೀವನ ಶೈಲಿ ಹೇಗಿತ್ತು, ಅವರು ಆಹಾರ ನಿದ್ರೆ ಮನೋಲ್ಲಾಸದ ಬಳಿಕ ಏನೇನು ಚಿಂತನೆ ನಡೆಸುತ್ತಿದ್ದರು ಇಂಥವೆಲ್ಲವನ್ನ ನಾವು ಊಹಿಸಿಕೊಳ್ಳಬೇಕಾದರೆ ಒಂದು ಮಾದರಿಯ ಕಾಲ ಯಂತ್ರದಲ್ಲಿ ಕುಳಿತುಕೊಂಡು ಸಾವಿರಾರು ವರ್ಷಗಳ ಹಿಂದಕ್ಕೆ ನಾವು ಹೋಗಬೇಕು. ಈಗ ನಮಗೆ ಸಿಗುವ ಆಧಾರಗಳನ್ನು ಅವಲಂಬಿಸಿ, ಆಗ ಏನಿದ್ದಿರಬಹುದು ಎಂಬುದನ್ನ ಸಂಶೋಧನೆ ಮಾಡಬೇಕು. ಈ ಆಧಾರಗಳು ಯಾವುವು? ಬಾಯಿಂದ ಕಿವಿಗೆ, ಕಿವಿಯಿಂದ ಬಾಯಿಗೆ- ಹೀಗೆ ಬಂದ ಶ್ರುತಿ ಎನ್ನಿಸಿಕೊಳ್ಳುವ ಮೌಖಿಕ ಸಾಹಿತ್ಯ, ಆಮೇಲೆ ಬರವಣಿಗೆಗೆ ದಕ್ಕಿದ ಲಿಖಿತ ದಾಖಲೆಗಳು, ಗ್ರಂಥಗಳು, ಅವುಗಳ ಪಾಠಾಂತರಗಳು, ಶಿಲಾ ಶಾಸನಗಳು, ತಾಮ್ರ ಶಾಸನಗಳು, ದೇವಾಲಯಗಳ ಒಳಹೊರಗೆ ಕಂಡು ಬರುವ ಕೆತ್ತನೆಗಳು, ಉತ್ಖನನಗಳಲ್ಲಿ ದೊರೆತ ಪುರಾತತ್ತ್ವ ಸಾಮಗ್ರಿಗಳು ಇಂಥವು ನಮಗೆ ಹಿಂದೆ ಏನಿದ್ದಿರಬಹುದು ಎಂದು ಊಹಿಸಿಕೊಳ್ಳಲು ಸಹಾಯ ಮಾಡಿಯಾವು. ಆದರೆ, ಯಾವುದನ್ನೂ<em>ಇದಂ ಇತ್ತಂ</em>ಎಂದು ಖಚಿತವಾಗಿ ಯಾರೂ ಹೇಳಲು ಸಾಧ್ಯವಿಲ್ಲದಿದ್ದರೂ ತಿಳಿದವರಲ್ಲಿ ಬಹುಪಾಲು ಜನ ಒಪ್ಪಬಹುದಾದ ಕೆಲವು ಕನಿಷ್ಠ ವಿಚಾರಗಳನ್ನ ನಾವು ಪ್ರಸ್ತಾಪಿಸುತ್ತ ಮುಂದುವರೆಯಬಹುದು ಅಂತ ಕಾಣುತ್ತದೆ.</p>
		<p>ಆ ದಿನಗಳಲ್ಲಿ ಜನರೆಲ್ಲ ಪ್ರಕೃತಿಯ ಆರಾಧಕರಾಗಿದ್ದರು. ಆ ಕಾರಣಕ್ಕೆ ನೆಲ, ನೀರು, ಗಾಳಿ, ಬೆಳಕು ಮತ್ತು ಆಕಾಶ ಈ ಐದು ಮೂಲಭೂತ ವಸ್ತುಗಳಿಂದಲೇ ಜಗತ್ತು ಹೇಗೆ ಆವರಿಸಿಕೊಂಡಿದೆ ಎಂದು ಆಶ್ಚರ್ಯಪಡುತ್ತಿದ್ದರು. ಅಗೋಚರವಾದ ಯಾವುದೋ ಒಂದು ಶಕ್ತಿ ಈ ವಿಶ್ವವನ್ನೆಲ್ಲ ನಿಯಂತ್ರಿಸುತ್ತಿದೆ ಎಂಬುದನ್ನೂ ಆ ಅಗೋಚರ ಶಕ್ತಿ ಯಾವುದು? ಅದನ್ನು ತಿಳಿದುಕೊಳ್ಳಬೇಕು ಎಂಬ ಹಂಬಲವೂ ಸಹ ಆ ದಿನಗಳ ಚಿಂತಕರಲ್ಲಿ ಮನೆ ಮಾಡಿತ್ತು.</p>
		<p>ಮೇಲೆ ಆಕಾಶದಲ್ಲಿ ಸೂರ್ಯನನ್ನು ನೋಡಿದರು. ಪ್ರತಿದಿನ ಬೆಳಗಿನ ಜಾವ ಎಲ್ಲಿಂದಲೋ ಬಂದು ಮೂಡಣದಲ್ಲಿ ಸೂರ್ಯ ಹುಟ್ಟುತ್ತಿದ್ದ. ದಿನವಿಡೀ ಆಕಾಶದಲ್ಲಿ ಸಂಚರಿಸಿ ಸಂಜೆ ಪಡುವಣದಲ್ಲಿ ಮುಳುಗಿ ಎಲ್ಲೋ ಮಾಯವಾಗಿಬಿಡುತ್ತಿದ್ದ. ಹಾಗೇ ಇರುಳಿನಲ್ಲಿ ಚಂದ್ರನು ಎಲ್ಲಿಂದಲೋ ಬಂದು ಮೂಡಿ ತಂಬೆಳಕನ್ನು ನೀಡಿ ಕಣ್ಮರೆಯಾಗುತ್ತಿದ್ದ. ನಿರಂತರವಾಗಿ ನಡೆಯುತ್ತಿದ್ದ ಈ ಘಟನೆಗಳನ್ನು ನಿಯಂತ್ರಿಸುವ ಯಾವುದೋ ಒಂದು ಶಕ್ತಿ ಇರಬೇಕು ಎಂದು ಅವರು ಯೋಚಿಸುತ್ತಿದ್ದರು. ದೂರದ ಕೈಗೆಟುಕದ ಆಕಾಶದಲ್ಲಿ ಇವೆಲ್ಲ ನಡೆಯುತ್ತಿದ್ದರೆ, ಭೂಮಿಯ ಮೇಲೆ ಆಗುತ್ತಿದ್ದ ವಿಚಿತ್ರ ಸಂಗತಿಗಳನ್ನು ಕುತೂಹಲದಿಂದ ಗಮನಿಸುತ್ತಿದ್ದರು. ಈ ದಿಕ್ಕಿನಲ್ಲಿ ಹೊರಟಾಗ ಅವರಿಗೆ ಎದುರಾದದ್ದು 'ಅಗ್ನಿ'. ಕಟ್ಟಿಗೆಯ ಎರಡು ಗಟ್ಟಿ ತುಂಡುಗಳನ್ನು ಒಂದಕ್ಕೊಂದು ಉಜ್ಜಿದಾಗ ಹುಟ್ಟಿಬಂದ ಅಗ್ನಿಯನ್ನು ಕಂಡಾಗ ಅವರು ಆಶ್ಚರ್ಯಗೊಂಡದ್ದು ಸಹಜವೇ. ಮೊದಲು ಇಲ್ಲಿ ಇರಲಿಲ್ಲ; ಒಡನೆಯೇ ಈಗ ಆವಿರ್ಭವಿಸಿತು; ತನಗೆ ತಗುಲಿದುದನ್ನೆಲ್ಲ ಸುಟ್ಟುಹಾಕಿತು; ಆಮೇಲೆ ಅದು ಆರಿಹೋದಾಗ ಎಲ್ಲಿ ಹೋಯಿತು ಗೊತ್ತಿಲ್ಲ ಈ ವಿಸ್ಮಯಕ್ಕೆ ಬೆರಗಾಗಿ ಆ ಕಾಲದ ಜನ 'ಅಗ್ನಿ'ಯೇ ದೇವರು ಎಂದು ಪರಿಗಣಿಸಿದರು.</p>
		<p>ಮೇಲೆ ಸೂರ್ಯ ಮತ್ತು ಚಂದ್ರ, ಇಲ್ಲಿ ಭೂಮಿಯ ಮೇಲೆ ಅಗ್ನಿ- ಇವರೇ ನಮಗೆ ಪ್ರತ್ಯಕ್ಷ ದೇವರು ಎಂಬ ಭಾವನೆ ಮೊಳೆತದ್ದು ಹೀಗೆ.</p>
		<p class="vertical-delimiter" />
		<p>ಕೆಲವು ಪಾಶ್ಚಾತ್ಯ ವೇದವಿಶಾರದರ ಅಭಿಪ್ರಾಯದಲ್ಲಿ ದೇವತಾ ವಾಚಕವಾದ 'ಶಿವ' ಎಂಬ ಪದ ವೇದಗಳಲ್ಲಿ ಎಲ್ಲೂ ಗೋಚರಿಸುವುದೇ ಇಲ್ಲ. ಆದರೆ ಶಿವನ ಪರ್ಯಾಯ ವಾಚೀ ಶಬ್ದವಾದ 'ರುದ್ರ' ಏಕವಚನ ಮತ್ತು ಬಹುವಚನಗಳಲ್ಲಿ ಅಲ್ಲಿ ಕಾಣಿಸುತ್ತದೆ. ಬಲ್ಲವರು ಮಹಾದೇವ 'ಶಿವ' ಮತ್ತು ಅವನ ಮೂರ್ತರೂಪವಾದ 'ರುದ್ರ' ಆ ವೇದಕಾಲೀನ ರುದ್ರ ಪದದಿಂದ ವಿಕಾಸವಾಗಿದೆ ಎನ್ನುತ್ತಾರೆ.</p>
		<section class="level2 numbered" id="id-003-37">
			<h2 class="level2-title" epub:type="title">ಅಗ್ನಿ ಮತ್ತು ರುದ್ರ:</h2>
			<p>ಋಗ್ವೇದದ ಕೆಲವು ಮಂತ್ರಗಳಲ್ಲಿ 'ಅಗ್ನಿ' ಮತ್ತು 'ರುದ್ರ'ರನ್ನು ಒಬ್ಬನೆಂದೇ ಭಾವಿಸಿ ಸ್ತುತಿಸಿದ್ದಾರೆ. ಈ ಸಂದರ್ಭಗಳಲ್ಲಿ<em>ಮರುತ್</em>ದೇವತೆಗಳನ್ನ ಈ ಅಗ್ನಿ-ರುದ್ರನ ಮಕ್ಕಳೆಂದು ಕರೆದಿರುವುದೂ ಉಂಟು. ಇನ್ನೂ ಕೆಲವು ಮಂತ್ರಗಳೋ ಅಗ್ನಿ ಮತ್ತು ರುದ್ರರು ಬೇರೆ ಬೇರೆ ಎನ್ನುವ ಅಭಿಪ್ರಾಯವನ್ನು ಸೂಚಿಸುತ್ತವೆ. ತೈತ್ತಿರೀಯ, ಭಾಷ್ಕಲ, ವಾಜಸನೇಯಿ ಮತ್ತು ಮೈತ್ರಾಯಣೀ ಸಂಹಿತೆಗಳ ಆಧಾರದ ಮೇಲೆ ನಾವು ವೇದದ ಮಹಾದೇವ ಈ ರುದ್ರಶಿವನ ಪರ್ಯಾಯ ವಾಚಕ ಶಬ್ದ ಎಂದು ನಿಸ್ಸಂದೇಹವಾಗಿ ಹೇಳಬಹುದಾದುದು.ಋಕ್ ಸಂಹಿತೆ, ಯಜುರ್‍ವೇದ ಮತ್ತು ಅಥರ್ವವೇದದ ಹಲವಾರು ಮಂತ್ರಗಳ ಆಧಾರದ ಮೇಲೆ ನಾವು ಖಚಿತವಾಗಿ ಈ ತೀರ್ಮಾನಕ್ಕೆ ಬರಬಹುದು. ಏನೆಂದರೆ ರುದ್ರ ಮತ್ತು ಅಗ್ನಿಯ ಕೆಲವು ವಿಶಿಷ್ಟ ಸ್ವರೂಪಗಳ ಒಂದು ಹೆಸರೇ ನಮ್ಮ ಈಗಿನ ಮಹಾದೇವಾ ಎಂದು. ವೇದದ ಬ್ರಾಹ್ಮಣ ಭಾಗಗಳಲ್ಲಿ ಮತ್ತು ಆಮೇಲೆ ಬಹುಕಾಲದ ನಂತರ ಬಂದ ಪುರಾಣಗಳಿಂದಲೂ ಈ ಸಿದ್ಧಾಂತಕ್ಕೆ ಪುಷ್ಟಿ ದೊರಕುತ್ತದೆ. ವೇದ ವಾಙ್ಮಯಕ್ಕೆ ಮಾತ್ರ ಸೀಮಿತವಾಗಿಟ್ಟುಕೊಂಡು ಚರ್ಚಿಸೋಣ:</p>
		</section>
		<section class="level2 numbered" id="id-003-38">
			<h2 class="level2-title" epub:type="title">ಅಗ್ನಿಯೇ ರುದ್ರ:</h2>
			<p>ಋಗ್ವೇದದ ಈ ಮಂತ್ರವನ್ನು ನಿದರ್ಶನಕ್ಕಾಗಿ ನೋಡಿ:</p>
			<p class="verse">ತ್ವಂ ಅಗ್ನೇ ರುದ್ರೋ ಅಸುರೋ ಮಹಾದಿವಸ್<br />ತ್ವಂ ಶರ್ಧೋ ಮಾರುತಂ ಪೃಕ್ಷ ಈಶಿಷೇ।<br />ತ್ವಂ ವಾತೈರ್ ಅರುಣೈರ್ ಯಾಸಿ ಶಂಗ್ಯಸ್<br />ತ್ವಂ ಪೂಷಾ ವಿಧತಃ ಪಾಸಿ ನುಗ್ಮನಾ।।<sup><a epub:type="noteref" href="999-aside.xhtml#id-003.184">೧</a></sup></p>
			<p>ಅಗ್ನಿಯ ಸಾಹಸಗಳನ್ನ ವರ್ಣಿಸುತ್ತಾ ಅವನ್ನು ರುದ್ರನಿಗೆ ಆರೋಪಿಸುತ್ತಾ ರುದ್ರನೇ ಅಗ್ನಿ ಎನ್ನುವ ಅಭಿಪ್ರಾಯ ಇಲ್ಲಿದೆ. ಇದನ್ನೇ ಸಮರ್ಥಿಸುತ್ತಾ ಋಗ್ವೇದ, ಅಥರ್ವವೇದ, ಯಜುರ್ವೇದೀಯ ತೈತ್ತರೀಯ ಸಂಹಿತಾ ಮತ್ತು ಶತಪಥಬ್ರಾಹ್ಮಣ ಇವುಗಳಲ್ಲಿ ಅಗ್ನಿಯು ರುದ್ರನ ಒಂದು ಸ್ವರೂಪ ಎನ್ನುವುದಿದೆ.<sup><a epub:type="noteref" href="999-aside.xhtml#id-003.185">೨</a></sup>ಕಾಲಾಗ್ನಿರುದ್ರ ಎಂಬ ಹೆಸರಿನ ಒಂದು ಉಪನಿಷತ್ತೇ ಇದೆ. ಅದರಲ್ಲಿ,<sup><a epub:type="noteref" href="999-aside.xhtml#id-003.186">೩</a></sup>ಅಲ್ಲದೆ, ಶೈವ ಉಪನಿಷತ್‍ಗಳಲ್ಲಿ<sup><a epub:type="noteref" href="999-aside.xhtml#id-003.187">೪</a></sup>ಪ್ರಮುಖವಾದ ಅಥರ್ವಶಿರ ಉಪನಿಷತ್<sup><a epub:type="noteref" href="999-aside.xhtml#id-003.188">೫</a></sup>ಮತ್ತು ಬೃಹತ್ ಜಾಬಾಲ ಉಪನಿಷತ್‍ಗಳಲ್ಲೂ<sup><a epub:type="noteref" href="999-aside.xhtml#id-003.189">೬</a></sup>ಈ ಅಗ್ನಿ ಮತ್ತು ರುದ್ರರ ಸಮನ್ವಯತೆಯ ಬಗ್ಗೆ ವಿವರಗಳಿವೆ.</p>
			<p>ಭಗವಂತನ ಔಪಾಸನೆಯಲ್ಲಿ ಎರಡು ಬಗೆ. ದೇವರು ನಾಮ-ರೂಪರಹಿತನಾದ ಸರ್ವಾಂತರ್ಯಾಮಿ, ಸರ್ವವ್ಯಾಪಿ, ಸರ್ವಶಕ್ತ- ಎಂದುಕೊಂಡು ಸಾಗುವುದು ನಿರ್ಗುಣೋಪಾಸನೆ. ಸತ್ ಚಿತ್ ಆನಂದದ ಈ ಅಪೂರ್ವ ಅನನ್ಯ ಅನುಭವ ಪಡೆಯಲು ತನ್ನನ್ನು ತೊಡಗಿಸಿಕೊಂಡು, ಒಬ್ಬ ಸಾಧಕ ಹಲವು ಮಜಲುಗಳನ್ನು ದಾಟಿ ಅವನ (ಅಥವಾ ಅದರ) ಹತ್ತಿರ ಹೋಗ ಬಯಸುತ್ತಾನಷ್ಟೆ? ಸಾಲೋಕ್ಯ (ಆ ದಿವ್ಯ ಪರಿಸರವನ್ನು<br />ಹೊಕ್ಕ ಅನುಭವ ಗಳಿಸುವುದು), ಸಾಮೀಪ್ಯ (<em>ಅವನ</em>ಸನಿಹದಲ್ಲಿ ಇದ್ದಂತಾಗುವುದು), ಸಾನ್ನಿಧ್ಯ (ತನ್ನ ಹಿಂದೆ ಮುಂದೆ ಅಕ್ಕ ಪಕ್ಕದಲ್ಲೇ<em>ಅವನು</em>ಇದ್ದಂತೆ ಭಾಸವಾಗುವುದು), ಸಾಯುಜ್ಯ (ಅವನೊಂದಿಗೆ ಮಿಳಿತಗೊಳ್ಳುವುದು)- ಎಂಬ ಗುರಿಯ ಭಕ್ತಿಮಾರ್ಗದ ಬೆಟ್ಟ ಹತ್ತಿ ಮೇಲೆ ಮೇಲೇರಿ ನಡೆಯುವಾಗ, ಈ ಪಯಣಿಗ ಒಂದು ಮೆಟ್ಟಲಿನಲ್ಲಿ ಕೊಂಚ ಸುಧಾರಿಸಿಕೊಂಡು, ಸಂಧಾನ ಮಾಡಿಕೊಂಡು ಆನಂದಿಸುತ್ತಾನೆ. ಅದೇ ಸಗುಣೋಪಾಸನೆ!</p>
			<p>ಏನೂ ರೂಪ, ಯಾವುದೂ ಹೆಸರು ಇಲ್ಲದವನಾದ ಆತ, ಏನಾದರೂ ಮತ್ತು ಎಲ್ಲ ಬಗೆಯ ರೂಪಗಳನ್ನೂ ಹೆಸರುಗಳನ್ನೂ ತಾಳಬಲ್ಲ ತಾನೇ? ಎಂದುಕೊಳ್ಳುತ್ತಾ ಈ ಶರಣ ತನ್ನ ಆರಾಧ್ಯದೇವನನ್ನು ಶಿವನನ್ನಾಗಿ ಕಾಣುತ್ತಾನೆ. ತನ್ನ ಮನೋ ಸಾಮಥ್ರ್ಯಕ್ಕೆ ಅನುಗುಣವಾಗಿ ಅವನ ಗುಣಾತಿಶಯಗಳನ್ನು ದರ್ಶಿಸಿಕೊಳ್ಳುತ್ತಾನೆ. ಅವಕ್ಕೆ ತಕ್ಕಂತೆ ಭಗವಂತ ರೂಪುಗೊಳ್ಳುತ್ತಾನೆ. ಗುಣ ಮತ್ತು ರೂಪಕ್ಕೆ ಸರಿಹೊಂದುವ ವಿಶೇಷಣಗಳು, ಸಂಕೇತಗಳು ಅವನ ಹೆಸರುಗಳಾಗುತ್ತವೆ. ಅವನನ್ನೇ ಕಣ್ತುಂಬ ತುಂಬಿಕೊಂಡ ದಿವ್ಯಾವಧಾನಿಗೆ ಆಗ ಗೋಚರಿಸುವ ಶಿವನ ಹೆಸರುಗಳೋ ಅಪಾರ, ಅಮೇಯ, ಅಸಂಖ್ಯಾತ, ಅಗಣಿತ, ಅನಂತ.</p>
			<p class="vertical-delimiter" />
			<p>ಮಹಾನಾರಾಯಣ ಉಪನಿಷತ್ತು ಯಜುರ್ವೇದದ ತೈತ್ತಿರೀಯ ಆರಣ್ಯಕದ ಒಂದು ವಿಶಿಷ್ಟ ಭಾಗ. ಅದರ ಒಂದು ಸ್ವಾರಸ್ಯಕರ ಅಧ್ಯಾಯದಲ್ಲಿ<sup><a epub:type="noteref" href="999-aside.xhtml#id-003.190">೭</a></sup>ಶಿವನ ಗುಣಾತಿಶಯಗಳ ಬಣ್ಣನೆ ಮತ್ತು ಅವನನ್ನು ಧ್ಯಾನಿಸಲು ಅನುವಾಗುವ ಮಂತ್ರಗಳು ಬರುತ್ತವೆ. ಇವೆಷ್ಟು ಮನೋಹರವಾಗಿವೆಯೆಂದರೆ, ಆಸ್ತಿಕರು ಇವುಗಳ ಅರ್ಥಕ್ಕೆ ಮಾರುಹೋಗಿ, ಮನನ ಮಾಡುತ್ತಾರೆ, ಚಿಂತನೆ ನಡೆಸುತ್ತಾರೆ, ಹೊಸ ಹೊಸ ಅರ್ಥವೈಶಾಲ್ಯಗಳನ್ನು ಅನ್ವೇಷಿಸುತ್ತಾರೆ, ವಿಮರ್ಶಿಸುತ್ತಾರೆ. ಪೂಜಾ ವಿಧಿ ವಿಧಾನಗಳಿಗೆ ಒತ್ತುಕೊಡುವ ಷೋಡಶೋಪಚಾರಪ್ರಿಯರಂತೂ ಎಲ್ಲ ದೇವರ ಅಭಿಷೇಕಕ್ಕೂ ಈ ಮಂತ್ರಗಳನ್ನು ಬಳಸುತ್ತಾರೆ. ಐದು ಹೂಗಳ ಈ ಮಂತ್ರಗುಚ್ಚ ಏನು ಹೇಳುತ್ತದೆ, ಈಗ ನೋಡೋಣ:</p>
			<p><strong>೧. ಸದ್ಯೋಜಾತ:</strong><sup><a epub:type="noteref" href="999-aside.xhtml#id-003.191">೮</a></sup></p>
			<p>ಭಗವಂತನು ಸಹಸ್ರಾಕ್ಷ, ಸರ್ವತೋಮುಖಿ; ವಿಶ್ವಾಕ್ಷ, ವಿಶ್ವತೋಮುಖಿ. ಹಾಗೆ ಅವನು ಎಲ್ಲೆಡೆ ನೋಡುತ್ತಿರುವಾಗ ಪೂರ್ವ, ದಕ್ಷಿಣ, ಪಶ್ಚಿಮ, ಉತ್ತರ ಮತ್ತು ಊಧ್ರ್ವ ಎಂಬೀ ಐದು ದಿಕ್ಕುಗಳಿಗೂ ಮುಖಮಾಡಿಕೊಂಡು ಶಿವ ನೋಡುತ್ತಿದ್ದಾನೆಂದು ಭಕ್ತ ಬಗೆಯುತ್ತಾನೆ. ಪರಮೇಶ್ವರನ ಚಿಂತನೆಗಾಗಿ ಆ ಭಕ್ತನು ಪೂರ್ವಾಭಿಮುಖವಾಗಿ ಕುಳಿತ ನೆಂದುಕೊಳ್ಳೋಣ; ಆಗ, ಮಹಾದೇವನ ಪಶ್ಚಿಮಾಭಿಮುಖ ಮೂರ್ತಿ ಮೊದಲು ಅವನೆದುರಿಗೆ ಗೋಚರಿಸುತ್ತಿದೆ. ದೇವಾಧಿದೇವತೆಗಳಿಂದಲೂ, ಯೋಗಿಗಳಿಂದಲೂ ಸ್ತುತಿಸಲ್ಪಡುತ್ತಿರುವ ಸ್ಥಾಣುವಿನ ನಿರ್ಮಲವಾದ ಈ ಪಶ್ಚಿಮಮುಖವನ್ನ ಹೀಗೆಯೂ ಬಣ್ಣಿಸುತ್ತಾರೆ: ಮಂಜು ಮುಸುಕಿದ ಬೆಟ್ಟದಡಿ ಮೂಡಿ ಮೇಲೇರುತಿಹ ಚಂದ್ರನಂದದಿ ಬೆಳ್ಳಂಬಿಳಿ; ಹಸುವಿನ ಹಾಲಿನ ಕೆನೆಯ ಕಾಂತಿ, ಮನ್ಮಥನ ಸುಟ್ಟು ಬೂದಿ ಮಾಡಿಬಿಟ್ಟ ಕಿಡಿಗಾರುತ್ತಿರುವ ಕಣ್ಣುಗಳು ನಿನಗೆ ನಮಸ್ಕಾರ! ಈಶ್ವರನ ಈ ಪಶ್ಚಿಮಾಭಿಮುಖವೇ 'ಸದ್ಯೋಜಾತ'. ಸದ್ಯೋಜಾತ ಎಂದರೆ ಏನರ್ಥ?<em>ಸದ್ಯಃ ಜಾತಃ,</em>ಈಗ ತಾನೇ ಹೊಚ್ಚ ಹೊಸದಾಗಿ ಹುಟ್ಟಿದವನು, ಎಂದು. ಅಂದರೆ, ಯಾವಾಗಲೂ ಹೊಸದಾಗಿಯೇ ಇರುವವನು, ನಿತ್ಯನವೀನ ಅಂತ- ಮಹಾನಾರಾಯಣ ಉಪನಿಷತ್ತು ಹೇಳುತ್ತದೆ:</p>
			<p class="myquote"><em>ನಿನ್ನ ಹೇಗೆ ಹಾಡಿ ಹೊಗಳಲಿ ಹೇಳು, ನಿಚ್ಚಂ ಪೊಸತೇ, ವಿನೂತನನೆ;</em><br /><em>ಎಂದೆಂದೂ ಈಗ ಈಗಲೇ ಹುಟ್ಟಿ, ನೆಲ ಮುಟ್ಟುವ ಹೊಚ್ಚಹೊಸತೇ!</em><br /><em>ಮೈತಳೆವೆ ಎಲ್ಲದರಲೂ, ಎಲ್ಲದನೂ ಹುಟ್ಟಿಸುವಾತನು ನೀನೆ;</em><br /><em>ಮತ್ತೆ ಇತ್ತ ಜನ್ಮವೆತ್ತುವುದೇನು ನನಗೆ ಬೇಡವೋ, ಭವನೇ!</em><br /><em>ಹುಟ್ಟಿಗೇ ಮೀರಿದವನೆನ್ನನಾಗಿಸೋ ಇನ್ನು, ಹುಟ್ಟಡಗಿಸುವವನೇ!!</em><br />(ಸದ್ಯೋಜಾತಂ ಪ್ರಪದ್ಯಾಮಿ, ಸದ್ಯೋಜಾತಾಯ ವೈ ನಮೋ ನಮಃ।<br />ಭವೇ ಭವೇ ನ, ಅತಿ-ಭವೇ ಭವಸ್ವ ಮಾಂ, ಭವೋದ್ಭಾವಾಯ ನಮಃ।।)</p>
			<p><strong>೨. ವಾಮದೇವ: 9</strong><sup><a epub:type="noteref" href="999-aside.xhtml#id-003.192"> ೯</a></sup></p>
			<p>ಪ್ರದಕ್ಷಿಣಪೂರ್ವಕವಾಗಿ ಮುಖಗಳನ್ನು ಗಮನಿಸುತ್ತಾ ಬಂದ ಭಕ್ತನಿಗೆ, ಈಗ ಕಾಣಿಸುವುದು ಉತ್ತರಕ್ಕೆ ಮುಖ ಮಾಡಿಕೊಂಡ ಪರಶಿವನ ರೂಪ. ಅದು ಹೀಗೆ ಮನೋಹರವಾಗಿದೆಯೆಂದು ಭಕ್ತ ಭಾವಿಸುತ್ತಾನೆ:</p>
			<p>'ವಾಮದೇವ' ಅಂದರೆ, ಸುಂದರವಾದ, ಹೊಳೆಹೊಳೆಯುವ ದಿವ್ಯ ದೇಹವನ್ನು ಉಳ್ಳವನು. ಉನ್ಮನನ ಅಂದರೆ ಉತ್ಕೃಷ್ಟವಾದ ಮನಸ್ಸುಳ್ಳವನು. 'ಕಲ' ಎಂದರೆ ಅವ್ಯಕ್ತ ಮಧುರ ಧ್ವನಿ, ಇನಿದನಿ, ಚಿಂತೆ, ವ್ಯಥೆ ಎಂಬ ನಾನಾರ್ಥಗಳು ಉಂಟು. ವಿಕರಣ ಅಂದರೆ ರೂಪವನ್ನು ಕೆಡಿಸುವುದು, ವಿಕಾರವಾಗಿ ಮಾಡುವುದು, ಸಲ್ಲದ ಬಲವನ್ನು ಇಲ್ಲದಂತೆ ಮಾಡುವುದೂ, ಒಲ್ಲದ ಕಲವನ್ನು, ಚಿಂತೆ - ವ್ಯಥೆಗಳನ್ನು ದೂರವಾಗಿಸುವ ಈ ಶ್ರೇಷ್ಠನನ್ನು ಉಪನಿಷತ್ತು ಹೀಗೆ ಹೊಗಳಿ, ನಮಸ್ಕರಿಸುತ್ತದೆ:</p>
			<p class="myquote"><em>ಹೊಳೆಹೊಳೆವ ದಿವ್ಯ ರೂಪದ ಚೆಲುವಾಂತ ಜೊನ್ನೊಡಲ ಚೆನ್ನಿಗನೆ,<br />ಎಲ್ಲರೆಲ್ಲರ ಹಿರಿಯ, ಎಣೆಯಿರದೆಲ್ಲ ಗುಣಮಣಿಯ ಗಣಿಯೆ,<br />ನೊಂದ ಬೆಂದವರೊಂದಿಗೆ ಅಳುತ, ನೋಯಿಸುವರ ಅಳಿಸುವವನೆ,<br />ಬಲಿಷ್ಠರಲಿ ಬಲಿಷ್ಠ ನೀ, ಚರಾಚರಗಳಲಿ ಕಸುವ ತೀಡಿ ತುಂಬುವವನೆ,<br />ಉತ್ಕೃಷ್ಟ ಚಿಂತಕನೆ, ಸದೆಬಡಿದು ಎಲ್ಲವನು ಮುಗಿಸಿಬಿಡುವಂತಕನೆ,<br />ಒಲ್ಲದ ಸಲ್ಲದ ಬಲ ಚಿಂತೆ ದುಗುಡಗಳ ಕಡಿದೊಗೆದು ಇಲ್ಲವಾಗಿಸುವವನೆ,<br />	ಕಾಲನೆ- ನಿನಗೆ ನಮನ, ಮತ್ತೆ ಇದೋ ಪುನಃ, ನಮನ!</em></p>
			<p class="myquote">(ವಾಮದೇವಾಯ ನಮೋ, ಜ್ಯೇಷ್ಠಾಯ ನಮಃ, ಶ್ರೇಷ್ಠಾಯ ನಮಃ,<br />ರುದ್ರಾಯ ನಮಃ, ಕಾಲಾಯ ನಮಃ, ಕಲವಿಕರಣಾಯ ನಮೋ,<br />ಬಲವಿಕರಣಾಯ ನಮೋ, ಬಲಾಯ ನಮೋ, ಬಲಪ್ರಮಥನಾಯ ನಮಃ,<br />ಸರ್ವಭೂತ-ದಮನಾಯ ನಮೋ, ಮನೋನ್ಮಮನಾಯ ನಮಃ।।)</p>
			<p><strong>೩. ಅಘೋರ:</strong><sup><a epub:type="noteref" href="999-aside.xhtml#id-003.193">೧೦</a></sup></p>
			<p>ದುಷ್ಟ ಶಿಕ್ಷಣಕ್ಕಾಗಿ ಘೋರರೂಪವನ್ನು ತಾಳುವವನು, ಶಿಷ್ಟ ರಕ್ಷಣೆಗಾಗಿ ಶಾಂತರೂಪದಲ್ಲಿ ಮೈದೋರುವವನೂ ಆದ, ಪಂಚಮುಖಿ ಮಹಾದೇವನ ದಕ್ಷಿಣ ಮುಖಕ್ಕೆ ಘೋರ-ಅಘೋರವೆಂದು ಕರೆದು ಈಗ ಬಣ್ಣಿಸುತ್ತಾನೆ.</p>
			<p>ಪರಶಿವನ ದಕ್ಷಿಣಾಭಿಮುಖವೇ ಅಘೋರ. ಭಕ್ತರಾದ ನಮ್ಮೆಲ್ಲರ ಯೋಗ ಕ್ಷೇಮವನ್ನು ಸದಾ ತನ್ನ ಹೊಣೆಯೆಂದುಕೊಂಡಿರುವವನು. ಯೋಗಕ್ಷೇಮದ ಅರ್ಥವೇನು? ''ಸ್ಥಿತಸ್ಯ ಪಾಲನಂ ಕ್ಷೇಮಃ, ಅಪ್ರಾಪ್ತಸ್ಯ ಪ್ರಾಪ್ತಿರ್ ಯೋಗಃ।।'' ಅಂದರೆ, ಇದ್ದದ್ದನ್ನು ಕಾಪಾಡುವುದು ಕ್ಷೇಮ, ಬರಬೇಕಾದದ್ದನ್ನು ಬರುವಂತೆ ನೋಡಿಕೊಳ್ಳುವುದು, ಯೋಗ. ಪ್ರಪನ್ನರ, ಶರಣು ಬಂದವರ ಯೋಗಕ್ಷೇಮವು ನನ್ನ ಕರ್ತವ್ಯ ಎನ್ನುವುದೇ ದೇವರೀಯುವ ಶಾಶ್ವತ ಭರವಸೆ. ಹೀಗೆ ಮಾಡುವಾಗ ಸಾತ್ವಿಕರಿಗೆ ಕಾಣಿಸಿಕೊಳ್ಳುವ ಭಗವಂತನು ಸೌಮ್ಯ ರೂಪದವನು. ಆದರೆ, ಈ ಸೌಮ್ಯರೂಪವೇ ಪ್ರಚಂಡ ಭೀಕರರೂಪವನ್ನೂ ತಾಳಬಲ್ಲದು, ಅತಿಭಯಂಕರನೂ, ಅತಿಶಾಂತಸ್ವರೂಪಿಯೂ ಆದ ಆ ಶಕ್ತಿ ಅಳಿಸಬಲ್ಲದು; ಅಳಿಸಿಬಿಡಬಲ್ಲದು ಕೂಡ. ಉಪನಿಷತ್ತು ಈ ದ್ವಂದ್ವವನ್ನು ಕಾಣುವುದು ಹೀಗೆ:</p>
			<p class="myquote"><em>ದೀನದಲಿತರ ಜನರ, ಮೊರೆಯಿಡುವ ಅನುಸರರ<br />ಯೋಗಕ್ಷೇಮವ ಹೊರುವ ರಕ್ಷಕನಾಗಿಹ ಶೂರ;<br />ಕಾಡಿಸುವೆ ಪೀಡಿಸಿ ಅವರ, ಹೆದರಿಸುವೆ ಕೆಟ್ಟವರ;<br />ದುಷ್ಟರನು ಸದೆಬಡಿವ ಸಮಯದಲಿ ಉಗ್ರ ಘೋರ;<br />ಬವಣೆಗೊಳಗಾದವರ ಸಂತೈಸಲೆನೆ ಆಗುವೆ ಶಾಂತ-<br />ಓ ರುದ್ರ, ಏನೆಲ್ಲ ಬಗೆ ಬಗೆಯ ನೀ ರೂಪವಂತ!</em></p>
			<p>(ಅಘೋರೇಭ್ಯೋ ಅಥ ಘೋರೇಭ್ಯೋ, ಘೋರಘೋರತರೇಭ್ಯಃ।<br />ಸರ್ವೇಭ್ಯಃ ಸರ್ವ ಶರ್ವೇಭ್ಯೋ, ನಮಸ್ತೇ ಅಸ್ತು ರುದ್ರರೂಪೇಭ್ಯಃ।।)</p>
			<p><strong>೪. ತತ್ಪುರುಷ:</strong><sup><a epub:type="noteref" href="999-aside.xhtml#id-003.194">೧೧</a></sup></p>
			<p>ಈಗ ಪರಶಿವನ ಪೂರ್ವಾಭಿಮುಖ ಗೋಚರಿಸುತ್ತದೆ. ಅವನು ತತ್ಪುರುಷ. ಅಂದರೆ, ತತ್, ಎಲ್ಲವೂ ಅವನೇ, ಎಲ್ಲ ಪುರಗಳಲ್ಲೂ (=ಶರೀರಗಳಲ್ಲಿ) ತುಂಬಿಕೊಂಡಿರುವವನು, ಪರಿಪೂರ್ಣನು. ಆ ಜ್ಯೋತಿರ್ಮಯನಾದ ಸರ್ವಶ್ರೇಷ್ಠ ಭಗವಂತನನ್ನು ಧ್ಯಾನಿಸೋಣ; ಅವನು ನಮ್ಮ ಬುದ್ಧಿಯನ್ನು ಪ್ರಚೋದಿಸಲಿ! (ಓಂ ತತ್ ಸವಿತೃ ವರೇಣ್ಯಂ, ಭರ್ಗೋ ದೇವಸ್ಯ ಧೀಮಹಿ, ಧಿಯೋ ಯೋ ನಃ ಪ್ರಚೋದಯಾತ್।।) ಎಂಬ ಭಾವದ ಹಾರೈಕೆಯೇ ಇದಕ್ಕೆ ಪರ್ಯಾಯವಾದ ಮೂಲ ಗಾಯತ್ರಿ ಮಂತ್ರ. ಈ ರುದ್ರ-ಗಾಯತ್ರಿಯನ್ನು ಉಪನಿಷತ್ತು ನಿರೂಪಿಸುವುದು ಹೀಗೆ:</p>
			<p class="myquote"><em>ಮಾತಿಗೆಟಕದವ, ನೋಟಕ್ಕೆ ಮೀರಿದವ,<br />ಅಳತೆಗಳವಡದ ಶಿವ ಬಣ್ಣನೆಗೆ ದೂರದವ;<br />ಪರಮಪುರುಷನ ಅರಿಯ ಯತ್ನಿಸುವ, ಬನ್ನಿ,<br />ಆ ದೇವದೇವನ ಕುರಿತು ಧ್ಯಾನಿಸೋಣ,<br />ನಮ್ಮ ಚಿತ್ತವನತ್ತ ಕಡೆ ಪ್ರಚೋದಿಸಲೆಂದು<br />ಅವನನ್ನೇ ಮನಸಾರೆ ಕೇಳಿಕೊಳ್ಳೊಣ!<br />(ತತ್ಪುರುಷಾಯ ವಿದ್ಮಹೇ, ಮಹದೇವಾಯ ಧೀಮಹಿ।<br />ತನ್ ನೋ ರುದ್ರಃ ಪ್ರಚೋದಯಾತ್।।)</em></p>
			<p><strong>೫. ಈಶಾನ:</strong><sup><a epub:type="noteref" href="999-aside.xhtml#id-003.195">೧೨</a></sup></p>
			<p>ನಾಲ್ಕು ದಿಕ್ಕುಗಳನ್ನೂ ನೋಡುವ ಭಗವಂತ ಊಧ್ರ್ವಮುಖಿಯೂ ಆಗಿ, ಜಗತ್ತನ್ನು ಹರಸುತ್ತಿದ್ದಾನೆ ಎಂದು ಭಕ್ತನ ಭಾವನೆ. ಅವನೀಗ ಈಶಾನ, ಅಂದರೆ ಎಲ್ಲರನ್ನೂ ಆಳುವವನು. ಪಂಚಮುಖಿ ಮಹಾದೇವನ ಊಧ್ರ್ವಮುಖ ಶಾಂತವೂ, ತೇಜೋಮಯವಾಗಿಯೂ ಇದ್ದು, ಬಾನನ್ನೆಲ್ಲಾ ಆವರಿಸಿಕೊಂಡಿರುವ ಅವನ ಭವ್ಯ ಚಿತ್ರವನ್ನ ಕವಿ ಕೊಡುತ್ತಾನೆ. ಸರ್ವಜ್ಞ ಸ್ವರೂಪಿಯಾದ ಭಗವಂತನನ್ನು ಮಹಾನಾರಾಯಣ ಉಪನಿಷತ್ತು ವರ್ಣಿಸುವುದು ಹೀಗೆ:</p>
			<p class="myquote"><em>ನಾವರಸುವೆಲ್ಲ ಬಗೆಯ ಅರಿವಿನ ಅರಸ, ಓಜರ ಓಜ,<br />ಚರಾಚರದೆಲ್ಲದರ ಹುಟ್ಟುಳಿವು ಅಳಿವಿನ ಒಡೆಯ,<br />ಜಡಜೀವಜಂತುಗಳ ಕೂಡಿಸಾಡಿಸಿ ಬಿಡಿಸಿ ಆಳುವವ,<br />ಮಂಗಳವೇ ಮೈತಾಳಿ ಸದಾ ಒಳಿತೀಯುತಿರು ಸದಯ!<br />(ಈಶಾನಃ ಸರ್ವವಿದ್ಯಾನಾಂ, ಈಶ್ವರಃ ಸರ್ವಭೂತನಾಂ,<br />ಬ್ರಹ್ಮಾಧಿಪತಿರ್, ಬ್ರಹ್ಮಣೋಽಧಿಪತಿರ್, ಬ್ರಹ್ಮಾ,<br />ಶಿವೋ ಮೇ ಅಸ್ತು ಸದಾಶಿವೋಮ್।।)</em></p>
			<p class="vertical-delimiter" />
		</section>
		<section class="level2 numbered" id="id-003-39">
			<h2 class="level2-title" epub:type="title">ಯಾರು ಈ ರುದ್ರ?:</h2>	
			<p>ಇಲ್ಲಿ ಭಕ್ತ ಶಿವನನ್ನು 'ರುದ್ರ'ನೆಂದು ಕರೆಯುತ್ತಾನೆ. ಯಾರು ಈ ರುದ್ರ? ಪ್ರಕೃತಿಯ ಅದಮ್ಯ ಚೈತನ್ಯಗಳ ಅಭಿವ್ಯಕ್ತಿಗೆ ಬೆರಗಾಗಿ ಮಾನವ ಅವನ್ನು ಗೌರವಿಸುತ್ತಿದ್ದ ಕಾಲಕ್ಕೆ ಹೋಗೋಣ. ತಾನು ಕಂಡ ನೆಲ ನೀರು ಗಾಳಿ ಬೆಳಕು ಆಕಾಶಗಳ ಮೂಲಭೂತ ತತ್ವಗಳ ಆಳ, ಹರವು, ಶಕ್ತಿ, ಪ್ರಭಾವವನ್ನ ಅರಿಯಲು ಚಿಂತಕ ಹವಣಿಸತೊಡಗಿದ್ದ ಸಮಯ. ಚಿಂತನ-ಮಂಥನಕ್ಕೆ ಅಣಿಯಾದ ಉಪನಿಷತ್ತುಗಳ ಋಷಿಗಳ ಜಿಜ್ಞಾಸೆಗೆ ಶಿವ-ರುದ್ರ ಗ್ರಾಸ ಒದಗಿಸಿದ. ಈಗ ಅಂಥ ಕವಿಯೊಬ್ಬನಿಗೆ ಗಗನವನ್ನೇ ಬೇಧಿಸಿಕೊಂಡು ಕೆಳಗಿಳಿದ 'ರುದ್ರ' ಕಾಣಿಸುತ್ತಾನೆ: ಮೋಡಗಳು ಕಾರ್ಮುಗಿಲಾಗಿ ಆಕಾಶವನ್ನು ಆವರಿಸಿಕೊಂಡು ತಮ್ಮ ತಿಕ್ಕಾಟದಲ್ಲಿ ಮಿಂಚು ಗುಡುಗು ಸಿಡಿಲು ಹಠಾತ್ತನೆ ಒದಗಿ ಬಂದಾಗ ನಡುಗಿದ ಬೆದರಿದ, ಅದಕ್ಕೆ ದೈವತ್ವ ಶಕ್ತಿಯ ಆರೋಪ ಮಾಡಿದ ನೀಲರುದ್ರ ಉಪನಿಷತ್ತಿನ ಋಷಿಯ ಈ ಉದ್ಗಾರವನ್ನ ಗಮನಿಸಿ:</p>
			<p class="verse">ನಿನ್ನ ನೋಡಿದೆ, ಹೌದು, ಇಳಿವುದನೂ ಕಂಡೆ,<br />ಬಾನಿನಿಂದಲೆ ಬುವಿಗಿಳಿವುದನು ಕಣ್ಣಾರೆ ಕಂಡೆ;<br />ಎರಗಿ ಬಂದಪ್ಪಳಿಸುವ 'ರುದ್ರ'ನಿನ್ನನ್ನು ಕಂಡೆ-<br />ಕರಿ ಕೊರಳ, ಗುಂಗುರು ಕುರುಳುಳ್ಳವನೆ, ನಾ ಬೆದರಿದೆ! ।।೧।।</p>
			<p class="verse">ಇಳಿದ ಬಾಂದಳದಿಂದ, ಎದೆಯೆಲ್ಲ ನಡುಗಿತು, ಝಲ್ಲನೆ;<br />ಇಳೆಯ ಮೇಲಡಿಯಿಟ್ಟ ತಾ ನಡೆದು ಹೊರಟೇ ಹೊರಟ;<br />ಅಗೊ ನೋಡಿ, ನನ್ನವರೇ, ಆ ತಾಮ್ರ ವರ್ಣದ ಉರಿಯ<br />ಕಂಡು ಮರೆಯಾಗುತಿಹ ಕರಿ-ಕೊರಳ ಸೋಜಿಗದ ಪರಿಯ! ।।೨।।</p>
			<p class="verse">ಬಾ ರುದ್ರ, ನೀ ಯಾರ ಹಿಂಸಿಸಲು ಬೇಡ, ಬಾ;<br />ಎಲ್ಲ ರೋಗಕೆ ಮದ್ದು ನೀನಾಗಿ ಬಾರಾ!<br />ಕೊಚ್ಚಿ ಕೊಂಡೊಯ್ಯುವ ಬಿರುಗಾಳಿ ನಿದ್ದೆಯನು<br />ಕದ್ದಿತಲ್ಲ, ಜಾರಿ ಕರಗಲಿ ಅದು ತೀರ ಪೂರ! ।।೩।।</p>
			<p>ಈ ದಿವ್ಯ ದೇವನ ಕೈಯಲ್ಲಿ ಇರುವುದೇನು? ವಜ್ರಾಯುಧ! ಹಾಗಾಗಿ, ಇವನು ವಜ್ರಬಾಹು. ಇವನಿಗೆ ಕಾಡು, ಮಲೆ, ಬೆಟ್ಟದ ಕೋಡು, ಮರದ ತುದಿಗಳೆಂದರೆ ಅಕ್ಕರೆ; ಅದಕ್ಕೇ ಇವನನ್ನು ಯಜುರ್ವೇದದ ವಾಜಸನೇಯೀ ಸಂಹಿತೆ, ಅತಿ ಎತ್ತರದ ಮರದಮೇಲೆ ನಿನ್ನ ಆಯುಧಗಳನ್ನಿರಿಸಿ, 'ಕೃತ್ತಿಂ ವಸಾನ ಆ ಚರ' ಬಾ-ಎಂದು ಕೇಳಿಕೊಳ್ಳುವುದು! ಕೋಪ ಬಂದಾಗ ಪ್ರಾಣಿಗಳನ್ನು ಕೊಂದಾನು, ಮನುಷ್ಯರನ್ನೂ ಸಹ ಹಿಂಸಿಸಿಯಾನು; ಬೇಡ!- ಎನ್ನುವುದು. ಅಥರ್ವವೇದದಲ್ಲಿ ಇವನ ಬೆನ್ನು ಕೆಂಪು, ಹೊಟ್ಟೆ ನೀಲಗಪ್ಪು, ಹೊಟ್ಟೆ ಕೆಳಗಾಗಿ ಮಲಗೆದ್ದಮೇಲೆ ಬಿಟ್ಟ ಗುರುತೆಲ್ಲ ಸುಟ್ಟ ಕಪ್ಪು! ಇವನು ಬಂದು ಹೋದನೆಂದರೆ, ದೈವ ವೈದ್ಯನೊಬ್ಬ ಬಂದು ಔಷಧಿಯೊಂದನ್ನೇನೋ ಚಿಮುಕಿಸಿ ಗಿಡ ಮರ ನೆಲ ಹೊಲಗಳಿಗೆಲ್ಲ ಹೊಸತನ ತುಂಬಿ ಹೋದಂತೆ! ಈಗ ಹೇಳಿ ಈ ಒಗಟಿಗೆ ನಿಮ್ಮ ಉತ್ತರವೇನು! ಈ 'ರುದ್ರ' ಬರಸಿಡಿಲಲ್ಲದೆ ಇನ್ನೇನು?</p>
			<p class="myquote">ಮೋಡ, ಅಬ್ಬರ ಗುಡುಗು, ಬಳ್ಳಿ ಮಿಂಚಿನ ಬೆಡಗು,<br />ಸಿಡಿಲ ಬೆರಗು; ಮಳೆ ನೀರು ಕೆರೆ ಕೊಳ ಬಾವಿ,<br />ತೊರೆ ಝರಿ ಹೊನಲು ಹೊಳೆ ನದಿ ಕಡಲು,<br />ಸುರಿವ ಹರಿಯುವ ನಿಂತ, ಹಬೆಯಾಗಿ ಮೇಲೇರಿ<br />ಕೆಳಗಿಳಿವ ಎಲ್ಲ ನೀರಿಗೆ ಹೀಗೆ ಕಾರಣನು, ನೀನೊಬ್ಬನೇ;</p>
			<p class="myquote">ನೀರಿನಲ್ಲಿಯೇ ಇದ್ದು ಪ್ರಾಣರಕ್ಷಣೆ ಮಾಡಿ,<br />ನೀರು ನೆಲ ನಭಗಳನ್ನು ಹೊತ್ತವನೂ ನೀನೆ ನೀನೇ;<br />ನೀರನೆರೆದರೆ ನಲಿವೆ, ಸುಲಭವಾಗಿಯೇ ಒಲಿವೆ,<br />ನಮಗಾಗಿ ನೀನಳುವೆ, ಅತ್ತವರ ಅಳುವಿಗೆ ಕರಗಿ,<br />ಒಳಿತಿಗೇ ಕುತ್ತಾದವರ ಬಿಡದೆ ಅಳಿಸಿ ಬಿಡುವೆ;</p>
			<p class="myquote">ಒಳಗೂ ಹೊರಗೂ ಇದ್ದೆಲ್ಲರನು, ಎಲ್ಲವನೂ ಆಳುವವನೆ,<br />ಕೊಟ್ಟ ಕೊನೆಗಂತೂ ಎಲ್ಲದನ್ನೂ<em>ಅಳಿಸಿ</em>ಹಾಕಿಬಿಡುವವನೆ,<br />ಶಂ-ಕರನೆ, ನೆಮ್ಮದಿಯ ಚಿಮ್ಮಿಸುವ ಇಂಗದ ಚಿಲುಮೆಯನೆ,<br />ಓ ರುದ್ರ, ಕರುಣಿಸೆಮಗೆ!</p>
			<p>ರುದ್ರ! 'ಅಳಿಸುತ್ತಾನೆ, ಕಣ್ಣೀರು ಬರಿಸುತ್ತಾನೆ'<em>(ರೋದಯತಿ, ರುದಿರ್ ಅಶ್ರುವಿಮೋಚನೇ, ಇತಿ ರುದ್ರಃ)</em>ಎಂದು ಕೆಲವರೂ, 'ತಾನೇ ಅಳುತ್ತಾನೆ'<em>(ರುದತಿ ಇತಿ ರುದ್ರಃ)</em>ಎಂದು ಇನ್ನು ಕೆಲವರೂ ಹೇಳುವುದುಂಟು. ರುದ್ರ ಆವಿರ್ಭವಿಸಿ ಅತ್ತಿದ್ದೇಕೆ, ಅಳುವುದೇಕೆ? ಸಂಸಾರ ಬಂಧನದ, ನಮ್ಮ ಈ ಬಿಟ್ಟೂ ಬಿಡಲಾರದ ಜಂಜಾಟವನ್ನು ಕಂಡು ಮನಕರಗಿ ಅವನಿಗೆ ಅಳು ಬಂದಿರಬೇಕು! ಅಳಿಸಿದ್ದೇಕೆ? ತಪ್ಪೆಂದು ಗೊತ್ತಾದಮೇಲೂ ಮಾಡುವವರು ಅದನ್ನು ಬಿಟ್ಟು ಬಿಡದೆ, ಸರಿದಾರಿಗೂ ಹೋಗದೆ, ಹೋಗಲೊಲ್ಲದವರಿದ್ದಾರಲ್ಲ- ಅವರನ್ನು ಹೆದರಿಸಿ, ಬೆದರಿಸಿ, ಅವಶ್ಯಕತೆ ಬಿದ್ದರೆ ಶಿಕ್ಷಿಸಿ, ಹಿಂಸಿಸಿ ಅಳಿಸುತ್ತಾನೇನೋ! ಅಂತೂ, ಅಳಿಸುವ ಅಳುವ ಆಳುವ ದೇವರು, ನಮ್ಮ ರುದ್ರ!</p>
			<p>ವಿಶ್ವತೋಮುಖ, ಸರ್ವಸಾಕ್ಷಿ, ಭುವನವನ್ನೆಲ್ಲ ಸದಾ ನೋಡುತ್ತಿರುವ ಕಣ್ಣು, ಅಣುವಿಗಿಂತ ಸಣ್ಣದು, ದೊಡ್ಡದಕ್ಕಿಂತ ಹಿರಿದಾದದ್ದು, ''ಜೀವ ಜಡರೂಪ ಪ್ರಪಂಚವನು ಆವರಿಸಿಕೊಂಡುಂ ಒಳನೆರೆದುಂ'' ಇರುವ ಶ್ವೇತಾಶ್ವತರ ಉಪನಿಷತ್ತಿನ ಈ ರುದ್ರನನ್ನು ಗುರುತಿಸಿರಿ.</p>
			<p>ಒಳಗಿರುವ ಬೆಳಕನ್ನು ಗುರುತಿಸಿಕೊಂಡವರೇ ಧನ್ಯರು!<sup><a epub:type="noteref" href="999-aside.xhtml#id-003.196">೧೩</a> </sup><sup><a epub:type="noteref" href="999-aside.xhtml#id-003.197">೧೪</a></sup></p>
		</section>
		</section>
		<section class="level1 numbered" epub:type="chapter" role="doc-chapter" id="id-P3.">
	<p class="text-center"><strong>ಹುಟ್ಟುಗುಣ ಬಿಟ್ಟೀತೇ?</strong></p>
<p class="verse">ದಗ್ಧಂ ದಗ್ಧಂ ತ್ಯಜತಿ ನ ಪುನಃ ಕಾಂಚನಂ ಕಾಂತಿವರ್ಣಂ,<br />ಛಿನ್ನಂ ಛಿನ್ನಂ ತ್ಯಜತಿ ನ ಪುನಃ ಸ್ವಾದುತಾಮ್ ಇಕ್ಷುದಂಡಮ್।<br />ಘೃಷ್ಟಂ ಘೃಷ್ಟಂ ತ್ಯಜತಿ ನ ಪುನಶ್ ಚಂದನಂ ಚಾರುಗಂಧಂ,<br />ಪ್ರಾಣಾಂತೇಽಪಿ ಪ್ರಕೃತಿವಿಕೃತಿರ್ ಜಾಯತೇ ನ ಉತ್ತಮಾನಾಮ್।।</p>
<p class="verse-author"><em>-ಸುಭಾಷಿತರತ್ನಭಾಂಡಾಗಾರ ೩೮೬:೩೬೨</em></p>
<p class="myquote">ಸುಟ್ಟು ಸುಟ್ಟರೂ ಬಿಟ್ಟೀತೆ ತನ್ನ ಹೊಳಪನು ಚಿನ್ನ?<br />ಕೊಚ್ಚಿ ಕೊಚ್ಚಿದರೂ ಕಬ್ಬು ಸಿಹಿ ರುಚಿಯ ತನ್ನ?<br />ತೇಯ್ದು ತೇಯ್ದರೂ ಎಷ್ಟು, ಗಂಧ ಪರಿಮಳವನ್ನ?<br />ಹುಟ್ಟುಗುಣ ಬಿಟ್ಟು ಅಲುಗದು ಕೊನೆಗೂ ಉತ್ತಮರ ಬೆನ್ನ!</p>
<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
	<h1 class="level1-title" epub:type="title">ಶಿಲಾಶಾಸನಗಳ ಕವಿಗಳು ಕಂಡ 'ಗಣೇಶ'</h1>
	<p>ಜೀವನದಲ್ಲಿ ತೊಂದರೆಗಳು ಎದುರಾಗುವುದು ಸಹಜ. ಪುರುಷ ಪ್ರಯತ್ನದಿಂದ ಅವುಗಳನ್ನ ನಿವಾರಿಸಿಕೊಳ್ಳಲು ಜನರು ಪ್ರಯತ್ನಪಡುವುದೂ ಸಹಜವೇ. ಕೆಲವೊಮ್ಮೆ ಅವು ಕೈಮೀರಿ ಹೋಗುವ ಸಂಭವ ಗೋಚರಿಸಿದಾಗ ಯಾವುದಾದರು ಅಗೋಚರ ಶಕ್ತಿ ಆ ಬಗೆಯ ತೊಂದರೆಗಳನ್ನ ನಿವಾರಿಸಲು ಆಗದೇ ಎಂದು ಎಲ್ಲರೂ ಅಂದು ಕೊಳ್ಳುವುದುಂಟು. ಸರಿದಾರಿಯಲ್ಲಿ ನಡೆಯುವಾಗ ಬರಲಿರುವ ತೊಂದರೆಗಳನ್ನ ತಾನೇ ತಾನಾಗಿ ನಿವಾರಿಸಬಲ್ಲ ಈ ದೈವಿಕ ಶಕ್ತಿಗೆ ಗಣೇಶ ಎಂದು ಹೆಸರಿಟ್ಟು ಆರಾಧಿಸುವಾಗ ಅವನು ವಿಘ್ನಗಳ ಉಪಶಮನ ಮಾಡುವ ಪ್ರಸನ್ನಮುಖಿಯ ರೂಪವನ್ನ ತಾಳುತ್ತಾನೆ. ನಮಗೆಲ್ಲ ಪರಿಚಿತವಾಗಿರುವ ಗಣೇಶನ ಸ್ತುತಿಪದ್ಯವೆಂದರೆ ಇದು:</p>
<p class="verse">ತೊಡುಗೆ ಬಿಳಿಯನು ಧರಿಸಿ ಮೆರೆವನೆ,<br />ಉಡುಪನಂದದಿ ಸುಂದರಾಂಗನೆ,<br />ಹಿಡಿದು ಪಾಶ ಅಂಕುಶಗಳನು ನಾಲ್ಕು ಕೈಗಳುಳ್ಳವನೆ।<br />ಒಡೆಯ ಗಣಗಳ ನಗುಮೊಗದ ಬೆನಕನೆ<br />ನಡೆವ ದಾರಿಯ ನಡುವೆ ಇರುತಿಹ<br />ಅಡೆ ತಡೆಗಳೆಲ್ಲವನು ತೊಡೆಯುತ ನೀನೇ ಕಾಪಾಡು।।<sup><a epub:type="noteref" href="999-aside.xhtml#id-003.198">೧</a></sup></p>
<p>ನಾವು ಚಿಕ್ಕವರಿದ್ದಾಗ ಇನ್ನೊಂದು ಪದ್ಯವನ್ನು ಪ್ರತಿದಿನ ಹೇಳುವ ಪರಿಪಾಠವನ್ನು ನಮ್ಮ ತಂದೆತಾಯಿಗಳು ಕಲಿಸಿದ್ದರು. ಅದು:</p>
<p class="myquote">ಬೆನಕ, ಬೆನಕ, ಏಕದಂತ;<br />ಪಚ್ಚೆಕಲ್ಲು, ಪಾಣಿಪೀಠ,<br />ಮುತ್ತಿನುಂಡೆ ಹೊನ್ನಘಂಟೆ-<br />ಇಂತೊಪ್ಪುವ ಶ್ರೀ ಸಿದ್ಧಿವಿನಾಯಕನಿಗೆ ನಮಸ್ಕಾರಗಳು!</p>
<p>ಎಲ್ಲ ಶಾಸನಗಳಲ್ಲೂ ಮೊದಲಿಗೆ ನಿರ್ವಿಘ್ನತೆಗಾಗಿ ಗಣೇಶನ ಸ್ಮರಣೆ ಬಂದೇ ಬರುತ್ತದೆಯೆಂದು ಹೇಳಲಾಗದು. ಹಾಗಿಲ್ಲದಿರುವುದೂ ಹೇರಳವಾಗಿವೆ. ವಿಘ್ನವಿನಾಶಕನ ಪ್ರಸ್ತಾಪ ಬರುವ ಮೊಟ್ಟ ಮೊದಲ ಶಾಸನವೆಂದರೆ ರಾಷ್ಟ್ರಕೂಟರ ಕಾಲದ (ಕ್ರಿ.ಶ. ೯೭೦ ರ) ಶಾಸನ.<sup><a epub:type="noteref" href="999-aside.xhtml#id-003.199">೨</a></sup>ಸ್ತುತಿಸಿದಾಗ, ಗಣೇಶನು ಸರ್ವಾರ್ಥ- ಸಿದ್ಧಿದಾಯಕ ಎಂಬುದನ್ನ ಸ್ಪಷ್ಟವಾಗಿ ಅಥವಾ ಸೂಚ್ಯವಾಗಿ ಶಾಸನದ ಕವಿಗಳು ಹೇಳುತ್ತಾರೆ. ನಿದರ್ಶನಕ್ಕೆ, ಅವನು 'ಕ್ಷೇಮಕಾರಕ',<strong><em><sup>೩</sup></em></strong>'ರಕ್ಷಕಾರಕ',<sup><a epub:type="noteref" href="999-aside.xhtml#id-003.200">೪</a></sup>ಅಪಾಯಗಳಿಂದ ರಕ್ಷಿಸುವವ,<sup><a epub:type="noteref" href="999-aside.xhtml#id-003.201">೫</a></sup>'ಅಭಯಪ್ರದಾಯಕ',<sup><a epub:type="noteref" href="999-aside.xhtml#id-003.202">೬</a></sup>ಸಕಲ ಸಂಪತ್ತುಗಳ 'ವಸುದಾಯಕ'<sup><a epub:type="noteref" href="999-aside.xhtml#id-003.203">೭</a></sup> <em>ಸರ್ವಮಂಗಳ ಕರ್ತೃ,</em>ತನ್ನ ಅನುಗ್ರಹದಿಂದ ಜಗತ್ತಿಗೇ ಅಷ್ಟಸಿದ್ಧಿಗಳನ್ನ ದೊರಕಿಸಿಕೊಡುವವನು,<sup><a epub:type="noteref" href="999-aside.xhtml#id-003.204">೮</a></sup> <em>ದಯಾಳು<sup><a epub:type="noteref" href="999-aside.xhtml#id-003.205">೯</a></sup></em><sup/>- ಹೀಗೆ ಶಾಸನದ ಕವಿಗಳು ಗಣಪತಿಯನ್ನ ಬಗೆಬಗೆಯಲ್ಲಿ ವರ್ಣಿಸಿದ್ದಾರೆ.</p>
<p>ಕವಿಗಳು ಗಣೇಶನನ್ನ ಸಗುಣೋಪಾಸನೆಯಲ್ಲಿ ವರ್ಣಿಸುವಾಗ ಸೊಂಟದ ಸುತ್ತ ಹಾವನ್ನ ಸುತ್ತಿಕೊಂಡಿರುವುದನ್ನ ಹೇಳುತ್ತಾರೆ<sup><a epub:type="noteref" href="999-aside.xhtml#id-003.206">೧೦</a></sup>, ಹಾವೇ ಅವನಿಗೆ ಒಂದು ಅಲಂಕಾರ ಸಾಧನ<sup><a epub:type="noteref" href="999-aside.xhtml#id-003.207">೧೧</a></sup>ಹೀಗೆ ಹಾವಿಗೂ ಗಣೇಶನಿಗೂ ಸಂಬಂಧ ಕಲ್ಪಿಸಿದ್ದಾರೆ. ಒಬ್ಬ ಕವಿ, ಗಣೇಶನ ಈ ಹಾವಿನ ಆಭರಣವನ್ನು ನೆಪವಾಗಿಟ್ಟುಕೊಂಡು ಗಣೇಶನನ್ನ<em>ದರ್ಪ-ಸರ್ಪ-ಅಪಸರ್ಪಿ</em>ಎಂದೂ ಕರೆಯುತ್ತಾನೆ.<sup><a epub:type="noteref" href="999-aside.xhtml#id-003.208">೧೨</a></sup></p>
	<section class="level2 numbered" id="id-001-01">
		<h2 class="level2-title" epub:type="title">ಶಾಸನದ ಕವಿಗಳು:</h2>
<p>ಮಧುಸೂದನ ದೇವ, ಬಾಯಣಾಚಾರ್ಯ, ಧರಣೋಜ, ಗಂಗಾಧರಾರ್ಯ, ಈಶ್ವರಾಚಾರ್ಯ, ಶ್ರೀರಾಮ ಪುಣ್ಯವಲ್ಲಭ, ನಿರವದ್ಯ ಪುಣ್ಯವಲ್ಲಭ, ಅನಿವಾರಿತ ಪುಣ್ಯವಲ್ಲಭ, ಧನಂಜಯ ಪುಣ್ಯವಲ್ಲಭ ಮುಂತಾದವರ ಹೆಸರುಗಳು ಶಾಸನಗಳಲ್ಲಿ ಕಂಡು ಬರುತ್ತವೆ. ಇವರು ತಾವೇ ರಚಿಸಿದ ಇಲ್ಲವೇ ಬಳಕೆಯಲ್ಲಿದ್ದ ಬೇರೆಯವರ ರಚನೆಗಳನ್ನು ಬೆನಕನನ್ನು ನೆನೆಯಲು ಕೆತ್ತಿದುದುಂಟು.</p>
</section>
	<section class="level2 numbered" id="id-001-01">
		<h2 class="level2-title" epub:type="title">ಬಾಲಗಣೇಶ:</h2>
<p>ಹಸುಳೆಯಾಗಿದ್ದಾಗ ಗಣೇಶ ತಾಯಿಯ ಎದೆ ಹಾಲನ್ನ ಕುಡಿಯುತ್ತಿರುವ ಕಲ್ಪನೆ ಶಾಸನದ ಕವಿಗಳಿಗೆ ಬಾರದೇ ಇಲ್ಲ. ಒಂದು ಶಾಸನದಲ್ಲಿ ಗಣೇಶ ಇನ್ನೂ ಶಿಶು. ತಾಯಿಯ ತೊಡೆಯ ಮೇಲೆ ಮಲಗಿಕೊಂಡು ಆಟವಾಡುತ್ತಾ ಹಾಲು ಕುಡಿಯುತ್ತಿದ್ದಾನೆ. ಬಾಯಿಯ ಎರಡೂ ಮೂಲಗಳಿಂದ ಎರಡು ಕ್ಷೀರಧಾರೆಗಳು ಹರಿಯುತ್ತಿವೆ. ಇವು ಹರಿದು ಕೊನೆಗೆ ಸೇರಿ ಒಂದು ಕೊರಳ ಹಾರದಂತೆ ಕಂಡುಬರುತ್ತಿದೆ. ಹಾಲ ನೊರೆಯಂತೂ ಬಾಯಲ್ಲಿ ಹಲ್ಲುಗಳು ಹುಟ್ಟುತ್ತಿವೆಯೇನೋ ಅನ್ನಿಸುತ್ತಿದೆ. ಇಂಥ ಬಾಲ ಗಣೇಶ ನಮ್ಮನ್ನೆಲ್ಲ ಕಾಪಾಡಲಿ ಎನ್ನುತ್ತಾನೆ, ಆ ಕವಿ.<sup><a epub:type="noteref" href="999-aside.xhtml#id-003.209">೧೩</a></sup></p>
<p>ಶಿಶು ಬೆಳೆದು ಈಗ ಗಣೇಶ ಬಾಲಕನಾಗಿದ್ದಾನೆ, ಆಟವಾಡುತ್ತಿದ್ದಾನೆ. ಆದರೆ ಗಣೇಶನ ಆಟ ದೈವಿಕವಾದದ್ದು; ಭಗವಂತನದು ಬರಿಯ ಆಟವಲ್ಲ; ಅದು ಲೀಲೆ. ಆದ್ದರಿಂದ ಅವನು ಯಾವದೇ ಆಟದಲ್ಲಿ ತೊಡಗಿರಲಿ ಅದಕ್ಕೆ ಒಂದು ವಿಶೇಷ ಅರ್ಥ, ತತ್ತ್ವ, ಆಧ್ಯಾತ್ಮಿಕ ಹಿನ್ನೆಲೆ ಇದ್ದೇ ಇದೆ ಎನ್ನುವುದು ಕವಿಯ ಇಂಗಿತ. ಆಟವಾಡುವ ಗಣೇಶನಿಗೆ ಏಳು ಸಮುದ್ರಗಳೂ ಪುಟ್ಟ ಪುಟ್ಟ ಸರೋವರಗಳಿದ್ದಂತೆ. ಹಾಗೆಯೇ ಆ ಸಮುದ್ರಗಳಲ್ಲಿ ಅವನು ಆಡಬಯಸುತ್ತಾನೆ. ಇಂಥ ಆಟವಾಡುವ ಆನೆಮೊಗದ ದಯಾಳು ಗಣಪತಿ ಜಗತ್ತನ್ನು ರಕ್ಷಿಸುತ್ತಿರಲಿ.<sup><a epub:type="noteref" href="999-aside.xhtml#id-003.210">೧೪</a></sup>ಅವನು ಯಾವ ನೀರಿನಲ್ಲಿಯೇ ಆಡಲಿ, ಅದು ಅವನಿಗೆ ಗಂಗೆಯಲ್ಲಿ ಕುಣಿದಾಡಿದಂತೆ. ಅವನು ನದಿಯಲ್ಲಿ ಮುಳುಗಿ ಏಳುತ್ತಾ ಮೀಯುವಾಗ ದೊಡ್ಡದೊಂದು ಮೋಡವೇ ಎದ್ದು ಬಿದ್ದಿತೋ ಎಂಬಂತೆ ಕವಿಗೆ ಕಾಣುತ್ತದೆ.<sup><a epub:type="noteref" href="999-aside.xhtml#id-003.211">೧೫</a></sup></p>
<p>ಗಣೇಶ ಹುಡುಗನಾಗಿ ತುಂಟಾಟಗಳನ್ನ ಆಡಿರುವುದೂ ಉಂಟು. ಕೆಲವೊಮ್ಮೆ ತನ್ನ ತಂದೆಯ ಗಜಚರ್ಮಾಂಬರವನ್ನ ತಾನೇ ಧರಿಸುತ್ತಾ, ಮೇಲಿಂದ ಕೆಳಗಿನವರೆಗೆ ಆನೆಯೇ ಆಗಿಬಿಡುತ್ತಿದ್ದಾನೆ. ತನ್ನ ತಂದೆಯಂತೆ ತಾನೂ ನಾಟ್ಯವಾಡಿ ಅದರಲ್ಲಿ ತನ್ನ ಪರಿಣತಿಯನ್ನ ತೋರುತ್ತಿದ್ದಾನೆ ತಾನು ನಾಟ್ಯಗಣಪತಿ ಎನಿಸಿಬಿಡುತ್ತಿದ್ದಾನೆ.<sup><a epub:type="noteref" href="999-aside.xhtml#id-003.212">೧೬</a></sup></p>
<p>ಎಲ್ಲ ಮಕ್ಕಳಂತೆ ಗಣೇಶನೂ ಚಂಡಿನೊಡನೆ ಆಟವಾಡುತ್ತಿದ್ದಾನೆ. ಆದರೆ ಅವನಾಡುತ್ತಿರುವುದು ಅಂತಿಥ ಗುಂಡಾದ ಒಂದು ಚೆಂಡಿನೊಡನೆ ಅಲ್ಲ. ಹಲವು ಬ್ರಹ್ಮಾಂಡಗಳು ಗಣೇಶನ ಆಟದ ಚೆಂಡುಗಳು. ಇಲ್ಲಿ ನಾವಿರುವುದೊಂದೇ ಜಗತ್ತಲ್ಲ, ಇಂಥ ಹಲವಾರು ಜಗತ್ತುಗಳು ವಿಶ್ವದಲ್ಲಿ ಇವೆ ಎಂಬುದನ್ನ ಸೂಚ್ಯವಾಗಿ ಕವಿ ತಿಳಿಸುತ್ತ, ಅವೆಲ್ಲ ಅವನ ಆಟಿಕೆಗಳಾಗಿವೆ ಎನ್ನುತ್ತಾನೆ.<sup><a epub:type="noteref" href="999-aside.xhtml#id-003.213">೧೭</a></sup></p>
<p>ಕೆಂಬಣ್ಣದ ಸೂರ್ಯನ ಬಿಂಬ ಬಾಲಗಣಪ ಹೇರಂಬನಿಗೆ ಬಿಂಬಾಫಲದಂತೆ (ತೊಂಡೇಹಣ್ಣಿನಂತೆ) ಕಂಡಿತಂತೆ; ಅದನ್ನು ಮುಟ್ಟಲು ಆಗತಾನೇ ಮೇಲೆದ್ದ ಕಮಲದ ನಾಳದಂತಿರುವ ತನ್ನ ಸೊಂಡಿಲನ್ನು ಚಾಚಿದನಂತೆ.<sup><a epub:type="noteref" href="999-aside.xhtml#id-003.214">೧೮</a></sup></p>
<p>ಹಿಂದೊಮ್ಮೆ ಚಂದ್ರ ಅವನನ್ನು ಕಂಡು ನಕ್ಕಾಗ ಈತ ಕೋಪಗೊಂಡು ತನ್ನ ಒಂದು ದಾಡೆ ಹಲ್ಲನ್ನೇ ಮುರಿದು ಅವನತ್ತ ಎಸೆದೂ ಆಗಿತ್ತಲ್ಲ; ಆ ಕತೆಯನ್ನು ಮಧುರ ಕವಿ ನೆನೆಸಿಕೊಂಡಿರಬೇಕು,<em>ಹೋಗು ಹೋಗು, ನಿನ್ನ ಮಾತೇನು-</em>ಎಂದು ನಕ್ಷತ್ರಗಣಗಳನ್ನ, ಬಾಲಚಂದ್ರನನ್ನ, ಏಕೆ ಆಗಸವನ್ನೇ ಅಣಗಿಸ ತೊಡಗಿಹನೋ ಎನ್ನುವಂತಿರುವ ದೊಡ್ದ ಆನೆಮೊಗನು ನಿಮ್ಮನ್ನು, ಜೊತೆಗೆ ನಮ್ಮನ್ನೆಲ್ಲ, ಪ್ರೀತಿಸಿ ರಕ್ಷಿಸಲಿ ಎನ್ನುತ್ತಾನೆ ಆ ಕವಿ.<sup><a epub:type="noteref" href="999-aside.xhtml#id-003.215">೧೯</a></sup>
<p>ಮಕ್ಕಳು ತಂದೆಯ ತೊಡೆಯೇರಿ, ತಂದೆಯ ತಲೆಯ ಕೂದಲುಗಳನ್ನು ಎಳೆಯುತ್ತಾ ಆಟವಾಡುವುದು ಸಹಜ. ಇದನ್ನೇ ಮನಸ್ಸಿನಲ್ಲಿಟ್ಟುಕೊಂಡು ಒಬ್ಬ ಕವಿ ಹೇಳುತ್ತಾನೆ: ಒಮ್ಮೆ ಗಣೇಶ ತನ್ನ ತಂದೆ ಶಿವನ ತೊಡೆಯನ್ನ ಮೆಲ್ಲಮೆಲ್ಲನೆ ಏರಿದ್ದನಂತೆ. ಹಾಗೆ ತಂದೆಯ ತೊಡೆಯೇರಿ ಅವನ ತಲೆಯ ಕಡೆ ಕೈಯಾಡಿಸುವಾಗ ಅಲ್ಲಿದ್ದ ತನ್ನ ದಾಡೆಹಲ್ಲಿನಂತಿದ್ದ ಚಂದ್ರನನ್ನ ಶಿಶು ಗಣೇಶ ಕಂಡನಂತೆ. ''ಅಪ್ಪಾ, ನೀನೇಕೆ ನನ್ನ ಆ ದಂತವನ್ನ ಮುಚ್ಚಿಟ್ಟು ಕೊಂಡಿದ್ದಿ'' ಎಂದು ಅಪ್ಪನೊಡನೆ ಮಗ ಜಗಳವಾಡಿದನಂತೆ. ಈ ತಮಾಷೆಯನ್ನ ನೋಡುತ್ತಾ ಇದ್ದ ಅವನ ತಾಯಿಯೂ ಸಹ, ''ಬಿಡಬೇಡ ಕೇಳು, ಮಗು'' ಎಂದು ಗಣೇಶನನ್ನು ಪ್ರೋತ್ಸಾಹಿಸುತ್ತಿದ್ದಳಂತೆ. ನಿಜ ಸಂಗತಿ ಗೊತ್ತಾದ ಮೇಲೆ ಎಲ್ಲರೂ ಚೆನ್ನಾಗಿ ನಕ್ಕರಂತೆ. ಈ ರೀತಿ ಅಂದು ವಾತ್ಸಲ್ಯಭೂಮಿಕೆಯನ್ನ ನಿರ್ಮಿಸಿಕೊಂಡ ಗಣೇಶ ತನ್ನ ಭಕ್ತರಿಗೆಲ್ಲ ಇಂದು ವಾತ್ಸಲ್ಯವನ್ನು ಅನುಗ್ರಹಿಸಲಿ ಎಂದು ಕವಿ ಕೇಳಿಕೊಳ್ಳುತ್ತಾನೆ.<sup><a epub:type="noteref" href="999-aside.xhtml#id-003.216">೨೦</a></sup></p>
</section>
	<section class="level2 numbered" id="id-001-01">
		<h2 class="level2-title" epub:type="title">ಗಜಮುಖ ಗಣೇಶ:</h2>
<p>ಎಲ್ಲ ತಾಯಿಯರಿಗೂ ತಮ್ಮ ತಮ್ಮ ಮಕ್ಕಳನ್ನು ಕಂಡಾಗವೇ ಆನಂದವೇ; ಮುಖ ಅರಳುವುದು ಸಹಜವೇ. ರವಿ ಉದಯಿಸಿದೊಡನೆ ಕಮಲಗಳು ಅರಳುವಂತೆ, ತನ್ನ ಆನೆಮೊಗದ ಮಗ ಗಣೇಶನನ್ನು ನೋಡಿದೊಡನೆ ಅವನ ತಾಯಿ ಜಗಜ್ಜನನಿ ಪರ್ವತರಾಜಪುತ್ರಿ ಗೌರಿಯ ಮುಖಾರವಿಂದವೂ ಅರಳುತ್ತದೆ. ಭಕ್ತರು ಬೇಡಿದು ದೆಲ್ಲವನ್ನೂ ಕೊಡುವ ಈ ಏಕದನ್ತನನ್ನು ಹಗಲಿರುಳೂ ಉಪಾಸಿಸುತ್ತೇನೆ ಎನ್ನುತ್ತಾನೆ ಒಬ್ಬ ಕವಿ.<sup><a epub:type="noteref" href="999-aside.xhtml#id-003.217">೨೧</a></sup></p>
<p>ತನ್ನ ಕೋರೆ ಹಲ್ಲನ್ನೇ ಲೇಖಣಿಯಾಗಿ ಬಳಸಿಕೊಳ್ಳುತ್ತಾ ಮಹಾಭಾರತ ವನ್ನೆಲ್ಲ ಬರೆದ ಲಿಪಿಕಾರ ಗಣೇಶನ ಚಿತ್ರ ಒಬ್ಬ ಕವಿಯ ಮುಂದಿದೆ. ಆ ಗಣೇಶ ಮಹಾಭಾರತ ವನ್ನಷ್ಟೇ ಅಲ್ಲ ತನ್ನ ಲೇಖಣಿಯಿಂದ ಬರೆದದ್ದು, ಗೊತ್ತಾ? ವಿಜಯನಗರದ ರಾಜ ಇಮ್ಮಡಿ ಹರಿಹರ ಯಾವ ಯಾವ ಗ್ರಾಮಗಳನ್ನ ಯಾರು ಯಾರಿಗೆ ದಾನವಾಗಿ ಕೊಟ್ಟನೋ ಅದನ್ನೂ ಸಹ ಈ ಗಣೇಶನೇ ಬರೆದು ದಾಖಲಿ ಸುತ್ತಿದ್ದಾನೆ ಎಂದು ಒಬ್ಬ ಶಾಸನದ ಕವಿ ಗಣೇಶನನ್ನು ಬಣ್ಣಿಸುತ್ತಾನೆ.<sup><a epub:type="noteref" href="999-aside.xhtml#id-003.218">೨೨</a></sup></p>
<p>ಈ ಗಜಮುಖನ ಸೊಂಡಿಲು ಸಾಧಾರಣದ್ದಲ್ಲ ಅವನು ಅದನ್ನೆತ್ತಿದನೆಂದರೆ, ಮೇಲೆ ಆಗಸದಲ್ಲಿ ಸೂರ್ಯನನ್ನೇ ಮುಟ್ಟಿಬಿಡುವಂಥ ಅಗಾಧವಾದ ಸೊಂಡಿಲು ಅದು. ಒಬ್ಬ ಕವಿಗೆ ಈ ಎತ್ತಿದ ಸೊಂಡಿಲು ಹೇಗೆ ಕಂಡಿತು ಎಂದರೆ, ಸೂರ್ಯನೇ ಒಂದು ಕಮಲ. ಸೊಂಡಿಲು ಆ ಕಮಲದ ನಾಳ. ಸೊಂಡಿಲ ಬುಡದ ಹಲ್ಲುಗಳೇ ಬಿಳಿಯ ಎಳೆಗಳು ಇವಕ್ಕೆಲ್ಲ ಆಧ್ಯಾತ್ಮಿಕ ಸೂಚ್ಯಾರ್ಥಗಳನ್ನ ಕವಿ ಭಾವಿಸುವುದೂ ಉಂಟು.<sup><a epub:type="noteref" href="999-aside.xhtml#id-003.219">೨೩</a></sup></p>
<p>ಗಣೇಶನನ್ನ ಕೇವಲ ಗಜಮುಖ ಎನ್ನುವುದರ ಬದಲಾಗಿ, ಆವನು ಅಡಿಯಿಂದ ಮುಡಿಯವರೆಗೂ ಒಂದು ಆನೆಯೇ ಆಗಿದ್ದಾನೆ ಎಂದು ಕೆಲವು ಕವಿಗಳು ಕಲ್ಪಿಸಿಕೊಂಡಿರುವುದೂ ಉಂಟು. ಎಷ್ಟಾದರೂ ಪುರಾಣಗಳ ಪೂರ್ವ ಕಥೆಯಲ್ಲೂ ಗಣೇಶನ ದೇಹ ಮೊದಲು ಒಂದೇ ಆನೆಯದೇ ಆಗಿತ್ತಲ್ಲವೇ? ಇರಲಿ, ಇಂಥ ಗಣೇಶನನ್ನ ಒಂದು ಆನೆಯನ್ನಾಗಿ ಕಲ್ಪಿಸಿಕೊಂಡಾಗ ಪಳಗಿಸಲು ಬಳಸುವ ಸಾಧನಗಳೆಂದರೆ ಪಾಶ, ಘಂಟೆ ಮತ್ತು ಅಂಕುಶ. ಗಣೇಶನೆಂಬ ಈ ಆನೆಯ ಕುತ್ತಿಗೆಗೆ ಕಟ್ಟಿದ ಘಂಟೆಯೆಂದರೆ ಪ್ರಣವ ಬೀಜಾಕ್ಷರ ಓಂ-ನ ಒಂದು ರೂಪ. ಅತ್ತಿತ್ತ ಹರಿದಾಡುವ ಚಿತ್ತವನ್ನ ಬಂಧಿಸಲು ಸಾಧನವಾದ ಹಗ್ಗವೇ ಪಾಶ. ಮನಸ್ಸನ್ನು ನಿಯಂತ್ರಿಸಲು, ಏಕಾಗ್ರತೆಯನ್ನ ಸಾಧಿಸಲು ಇರುವ ಉಪಕರಣವೇ ಅಂಕುಶ. ಇಂಥ ಗಣೇಶ ಮೂಲೋಕಗಳನ್ನೂ ಕಾಪಾಡಲಿ ಎನ್ನುತ್ತಾನೆ ಒಬ್ಬ ಶಾಸನದ ಕವಿ.<sup><a epub:type="noteref" href="999-aside.xhtml#id-003.220">೨೪</a></sup></p>
<p>ಮಂಗಳದ ಆಯತನವಾದ, ವಿಘ್ನವೆಂಬ ಕತ್ತಲನ್ನ ತೊಡೆಯುವ, ಅಗಜೆಯಾದ ಪಾರ್ವತಿಯ ಮಗನಾಗಿ ಹುಟ್ಟಿ ಆನೆಯ ಸ್ವರೂಪವನ್ನು ತಳೆದ, ಸಿಂಹಸ್ವರೂಪಿಯಾದ ವಿಷ್ಣುವಿನಿಂದಲೂ ಪೂಜೆಗೊಳ್ಳುತ್ತಿರುವ ಗಣೇಶನಿಗೆ ನಮಸ್ಕರಿಸುತ್ತೇನೆ ಎನ್ನುತ್ತಾನೆ ಒಬ್ಬ ಶಾಸನದ ಕವಿ. (ಇಲ್ಲಿ ಆ ಕವಿ ಗಜ-ಅಗಜ, ಹರಿ-ಸಿಂಹ ಪದಗಳ ಅರ್ಥಗಳೊಂದಿಗೆ ಆಟವಾಡಿದ್ದಾನೆ.)<sup><a epub:type="noteref" href="999-aside.xhtml#id-003.221">೨೫</a></sup></p>
<p>ಗಣೇಶನು ಗಜಮುಖನಾದ ದೇವತೆ ಎಂಬುದನ್ನೇ ಮುಖ್ಯ ಲಕ್ಷಣವಾಗಿಟ್ಟು ಕೊಂಡು ಆನೆಗೆ ಸಂಬಂಧಿಸಿದ ಹಲವಾರು ಆಟಪಾಠ ಚಲನವಲನಗಳನ್ನ ವಿವರಿಸುವ ಶಾಸನಸ್ತುತಿಗಳು ಹೇರಳವಾಗಿವೆ. ಒಬ್ಬ ಕವಿಯ ಪ್ರಕಾರ ತನ್ನ ಸೊಂಡಿಲಿನಿಂದ ನೀರನ್ನು ಹೀರಿ ಚೆಲ್ಲುವ ಆ ಜಲಧಾರೆ ಒಂದು ಕಾಲುವೆಯಾಗಿ ಹೊಲಗದ್ದೆಗಳಿಗೆ ಹರಿದು ಯಥೇಷ್ಟ ನೀರನ್ನು ಒದಗಿಸಿತು ಎಂಬ ವರ್ಣನೆಯಿದೆ.<sup><a epub:type="noteref" href="999-aside.xhtml#id-003.222">೨೬</a></sup></p>
<p>ಗಣೇಶನ ಮದಜಲವೂ ಸಹ ಕೆಲವು ಸ್ತುತಿಗಳಲ್ಲಿ ವರ್ಣಿತವಾಗಿದೆ. ಒಬ್ಬ ಕವಿಯ ಪ್ರಕಾರ ಈ ಮದಜಲದಿಂದ ಆಕರ್ಷಿತವಾಗಿ ಬಂದು ದುಂಬಿಗಳೂ ಗಣೇಶನ ಕತ್ತಿನ ಸುತ್ತ ಹಾರಾಡುತ್ತಿವೆ. ಹೀಗಾಗಿ ಅವನ ಕೊರಳು ತನ್ನ ತಂದೆ ಶಿವನ ಕಂಠದಂತೆ ಕಪ್ಪಾಗಿ ಬಿಟ್ಟಿದೆಯಂತೆ.<sup><a epub:type="noteref" href="999-aside.xhtml#id-003.223">೨೭</a></sup>ಈ ಮದಜಲದ ಬಿಂದುಗಳು ಗಣೇಶನ ಕಿವಿಯ ಬಳಿ ಬಿದ್ದು ಅವು ಕರ್ಣಕುಂಡಲಗಳಂತೆ ಶೋಭಿಸುತ್ತಿವೆ; ಈ ಕರ್ಣಾಭರಣಗಳ ಶೋಭೆ ಅಲ್ಲಿ ಬಂದು ಕುಳಿತ ದುಂಬಿಗಳಿಂದ ಇಮ್ಮಡಿಸಿದೆ ಎಂದೂ ಕವಿ ಹೇಳುವುದುಂಟು.<sup><a epub:type="noteref" href="999-aside.xhtml#id-003.224">೨೮</a></sup>ಈ ದುಂಬಿಗಳು ಝೇಂಕಾರ ಮಾಡುತ್ತಿರುವುದಂತೂ ವಿಘ್ನಗಳನ್ನ ಗೆದ್ದು ಅವುಗಳನ್ನು ಧೂಳೀಪಟ ಮಾಡಿದ ಗಣೇಶನ ವಿಜಯೋತ್ಸವದ ಸಲುವಾಗಿ ಬಾರಿಸುತ್ತಿರುವ ನಗಾರಿಗಳಂತೆ ಇವೆ ಎಂದು ಹೇಳುತ್ತ, ಇನ್ನೊಬ್ಬ ಕವಿ ಗಣೇಶನ ಜೊತೆಗೆ ಆ ದುಂಬಿಗಳಿಗೂ ಜಯಕಾರ ಮಾಡಿಬಿಡುತ್ತಾನೆ.<sup><a epub:type="noteref" href="999-aside.xhtml#id-003.225">೨೯</a></sup>ಇಷ್ಟಕ್ಕೇ ನಿಲ್ಲಲಿಲ್ಲ ಈ ದುಂಬಿಗಳ ಝೇಂಕಾರ, ಮತ್ತೊಬ್ಬ ಕವಿಗೆ ಮೂರೂ ವೇದಗಳ ಮಧುರ ಸಸ್ವರ ಘೋಷದ ಸಂಗೀತದಂತೆ ಕೇಳಿಬರುತ್ತದೆ.<sup><a epub:type="noteref" href="999-aside.xhtml#id-003.226">೩೦</a></sup>
</section>
	<section class="level2 numbered" id="id-001-01">
		<h2 class="level2-title" epub:type="title">ಸರ್ವೋಚ್ಚ ದೇವತೆಯಾಗಿ ಗಣಪತಿ:</h2>
<p>ನೀನು ಎಲ್ಲಾ ವಿಘ್ನಗಳ ವಿನಾಶಿ. ಶಂಭುವಿನ ಮಗನಾದ ನಿನಗೆ ನಾನು ನಮಸ್ಕರಿಸುವುದಿರಲಿ, ಎಲ್ಲಾ ದೇವ ದೇವತೆಗಳು ನಿನ್ನ ಕಾಲುಗಳಿಗೆ ತಲೆ ಬಾಗಿ ನಮಸ್ಕರಿಸುತ್ತಾ, ಆ ಪಾದಗಳನ್ನ ತಮ್ಮ ಕಿರೀಟಗಳಲ್ಲಿ ಇರುವ ರತ್ನಗಳಿಂದ ಶೋಭಾಯಮಾನ ಮಾಡುತ್ತಿದ್ದಾರೆ<sup><a epub:type="noteref" href="999-aside.xhtml#id-003.227">೩೧</a></sup>ಹೀಗೆಂದು ಒಬ್ಬ ಸ್ತುತಿಸಿದರೆ, ಇವನಿಗೆ ಶ್ರೇಷ್ಠವಾದ ಕಮಲಗಳಂತೆ ಅಗಲಗಲವಾದ ಕಣ್ಣುಗಳು, ಇವನು ಮುಪ್ಪು ಸಾವುಗಳಿಂದ ದೂರವಾದವನು, ಹೊಟ್ಟೆಗೆ ಸುತ್ತಿಕೊಂಡಿದ್ದಾನಲ್ಲ ಹಾವುಗಳು, ಅವುಗಳ ಹೆಡೆಯಲ್ಲಿರುವ ರತ್ನಗಳು ಸೂರ್ಯನಂತೆ ಪ್ರಕಾಶಿಸುತ್ತಾ, ಇರುಳಿನಲ್ಲೂ ಇವನ ಪಾದಕಮಲಗಳು ಅರಳುವಂತೆ ಮಾಡುತ್ತವೆ ಇಂತಹ ಗಣಗಳೊಡೆಯ ಅಳತೆಗೆ ಅಳವಡದವನು, ಸಾಹಸಿ, ಮೂಲೋಕದೊಡೆಯ, ನಮ್ಮ ಮನೋಕಾಮನೆ ಗಳನ್ನೀಯಲಿ! ಎಂದು ಗಾಣಪತ್ಯರ ನಂಬಿಕೆಯನ್ನು ಇನ್ನೊಬ್ಬ ವ್ಯಕ್ತಪಡಿಸುತ್ತಾನೆ.<sup><a epub:type="noteref" href="999-aside.xhtml#id-003.228">೩೨</a></sup></p>
<p>ವೇದಾಂತವನ್ನು ಬಲ್ಲವರು ನಿನ್ನನ್ನು ಬ್ರಹ್ಮಾ, ಪ್ರಧಾನ ಪುರುಷ, ವಿಶ್ವಕ್ಕೆಲ್ಲಾ ಕಾರಣಪುರುಷ, ಜಗದೊಡೆಯ ಎಂದೂ ಗೌರವಿಸುತ್ತಾರೆ. ಇಂತಹ ವಿಘ್ನವಿನಾಯಕನಿಗೆ ನನ್ನ ನಮಸ್ಕಾರ.<sup><a epub:type="noteref" href="999-aside.xhtml#id-003.229">೩೩</a></sup>ಬ್ರಹ್ಮನೇ ಮೊದಲಾದ ದೇವತೆಗಳೂ ಸಹ ಎಲ್ಲ ಕಾರ್ಯಗಳ ಮೊಟ್ಟ ಮೊದಲು ಯಾರಿಗೆ ನಮಸ್ಕರಿಸಿ ಮುಂದುವರೆದಾಗ, ತಾವು ಕೈಗೊಂಡ ಕೆಲಸಗಳನ್ನು ಚೆನ್ನಾಗಿ ಮಾಡಿ ಮುಗಿಸಲು ಅನುವಾಗುತ್ತದೆಯೋ ಅಂಥ ಗಜಮುಖನಿಗೆ ನನ್ನ ನಮನ ಎನ್ನುವುದು ಇನ್ನೊಂದು ಪರಿಚಿತ ಸ್ತುತಿ.<sup><a epub:type="noteref" href="999-aside.xhtml#id-003.230">೩೪</a></sup>ಇಲ್ಲಿ ತ್ರಿಮೂರ್ತಿಗಳಾದ ಬ್ರಹ್ಮ, ವಿಷ್ಣುಮತ್ತು<br />ಮಹೇಶ್ವರರೂ ಗಣೇಶನ ಅಡಿಗಳಿಗೆರಗುತ್ತಾರೆ;<sup><a epub:type="noteref" href="999-aside.xhtml#id-003.231">೩೫</a></sup>ಅವನ ಪಾದಕಮಲಗಳನ್ನ ಆಶ್ರಯಿಸಿದರೆ ಸಾಕು, ಅವನ ಪಾದಧೂಳಿಯ ಸ್ಪರ್ಶ ಮಾತ್ರ ದಿಂದಲೇ ಅಡ್ಡಿಗಡಲುಗಳು ಒಡನೆಯೇ ಬತ್ತಿಹೋಗುತ್ತವೆ ಎನ್ನುತ್ತಾನೆ ಶಾಸನದ ಕವಿ.<sup><a epub:type="noteref" href="999-aside.xhtml#id-003.232">೩೬</a></sup></p>
<p>ತನ್ನನ್ನು ಪೂಜಿಸಿಸಿದ ದೇವತೆಗಳಂಥವರ ಇಷ್ಟಾರ್ಥಗಳನ್ನೇ ಪೂರೈಸಿ ದನೆಂದಮೇಲೆ, ನಮ್ಮ ತೊಂದರೆಗಳನ್ನು ಗಣೇಶ ನಿವಾರಿಸದಿಹನೇ?<sup><a epub:type="noteref" href="999-aside.xhtml#id-003.233">೩೭</a></sup></p>
<p>ಈ ಲೇಖನದ ಪ್ರಾರಂಭದಲ್ಲಿ ಹೇಳಿದಂತೆ, ನಮ್ಮ ನಾಡಿನ ಎಲ್ಲಾ ಶಾಸನಗಳ ಆರಂಭ ಶ್ಲೋಕಗಳು ಗಣೇಶ ಸ್ತುತಿಯಿಂದಲೇ ಮೊದಲುಗೊಂಡಿಲ್ಲ. ಸುಮಾರು ಎಂಟನೆಯ ಶತಮಾನದಿಂದ ಹಿಡಿದು ಹತ್ತೊಂಬತ್ತನೆ ಶತಮಾನದವರೆಗೂ ಶೈವ ವೈಷ್ಣವ ಶಾಸನಗಳಲ್ಲಿ ಸ್ವಸ್ತಿ, ಸಿದ್ಧಂ, ಓಂ ನಮಃ ಆದಮೇಲೆ ಶಿವ, ವಿಷ್ಣು(ವರಾಹ) ಸ್ತೋತ್ರಗಳು ಇರುವುದನ್ನು ಕಾಣುತ್ತೇವೆ.</p>
<p>ಈ ದೇವತಾ ಪ್ರಾರ್ಥನಾ ಪದ್ಯಗಳನ್ನ ಶಾಸನ ಕವಿಯೇ ರಚಿಸಿರಬಹುದು ಅಥವಾ ಪ್ರಸಿದ್ಧ ಪುರಾತನ ಗ್ರಂಥಗಳಿಂದ ತೆಗೆದುಕೊಂಡಿರಬಹುದು. ಬಾಣನ 'ಹರ್ಷ ಚರಿತೆ'ಯ ಪ್ರಥಮ ಶ್ಲೋಕ ''ನಮಸ್ತುಂಗ ಶಿರಶ್ ಚುಂಬಿ ಚಂದ್ರ ಚಾಮರ ಚಾರವೇ...'' ಎಂಬು ಶಿವ ಸ್ತುತಿ ಇಲ್ಲೆಲ್ಲ ಸಾಮಾನ್ಯ.<sup><a epub:type="noteref" href="999-aside.xhtml#id-003.234">೩೮</a></sup>ಆಮೇಲೆ ''ಜಯತಿ ಆವಿಷ್ಕೃತಂ ವಿಷ್ಣೋರ್...'' ಎಂಬ ವಿಷ್ಣು (ವರಾಹ)ವಿನ ಅಥವಾ ತಮ್ಮ ಇಷ್ಟ ದೇವತಾ ಸ್ತುತಿ ಬರುವುದುಂಟು.<sup><a epub:type="noteref" href="999-aside.xhtml#id-003.235">೩೯</a></sup></p>
<p>ಜೈನ ಮತಾವಲಂಬಿ ರಾಜರುಗಳ ಶಾಸನಗಳ ಆರಂಭ ಜಿನ ಸ್ತುತಿಯೊಂದಿಗೆ ಮೊದಲ್ಗೊಳ್ಳುವುದನ್ನು ಕಾಣುತ್ತೇವೆ. ''ಸಂಪದ್ಯತಾಂ ಪ್ರತಿ ವಿಧಾನ ಹೇತವೇ...'' ಶ್ಲೋಕದಿಂದ ಇರುವುದು ಸಾಮಾನ್ಯ.<sup><a epub:type="noteref" href="999-aside.xhtml#id-003.236">೪೦</a></sup></p>
<p>ಉತ್ತರ ಭಾರತದ ಶಾಸನಗಳಲ್ಲಿ ಪ್ರಾರಂಭ ಬೇರೆ ರೀತಿಯಲ್ಲಿರುವುದನ್ನು ಕಾಣುತ್ತೇವೆ.<sup><a epub:type="noteref" href="999-aside.xhtml#id-003.237">೪೧</a></sup>ವಿಜಯನಗರದ ಶಾಸನಗಳಲ್ಲಿ ಸಾಮಾನ್ಯವಾಗಿ ಗಣಪತಿಯ ಸ್ತೋತ್ರ ಮೊದಲು ಕಂಡುಬರುತ್ತದೆ. ತಲಕಾಡು ಗಂಗ ರಾಜರ ಶಾಸನಗಳ ಆರಂಭ ರಾಜವಂಶಪರಂಪರೆಯ ವರ್ಣನೆಯನ್ನ ಒಳಗೊಂಡಿರುತ್ತದೆ. ಪಲ್ಲವ ರಾಜರ ಶಾಸನ ಪರಬ್ರಹ್ಮನ ಉಲ್ಲೇಖದೊಂದಿಗೆ ಮೊದಲುಗೊಳ್ಳುತ್ತದೆ.</p>
<p>ಕದಂಬರ ಶಾಸನಗಳು ತಮ್ಮ ವಂಶಾವಳಿಯನ್ನು ಮಾತೃಗಣಗಳಿಂದ ಪ್ರಾರಂಭಿಸುತ್ತಾರೆ. ಚಾಳುಕ್ಯರ ಶಾಸನಗಳೂ<sup><a epub:type="noteref" href="999-aside.xhtml#id-003.238">೪೨</a></sup>ಹಾಗೆಯೇ. ಭಗವಂತನ ಪ್ರಸಾದದಿಂದ ಈ ಭೂಮಂಡಲವನ್ನು ಆಳಲು ಅನುಗ್ರಹಿತವಾಯಿತು ಎಂದು ಹೇಳುತ್ತವೆ. 'ಜಿತಂ ಭಗವತಾ' ಎಂಬುದು ತಲಕಾಡು ಗಂಗ<sup><a epub:type="noteref" href="999-aside.xhtml#id-003.239">೪೩</a></sup>, ಕದಂಬ<sup><a epub:type="noteref" href="999-aside.xhtml#id-003.240">೪೪</a></sup>, ಪಲ್ಲವ<sup><a epub:type="noteref" href="999-aside.xhtml#id-003.241">೪೫</a></sup>ಮುಂತಾದವರ ಶಾಸನಗಳಲ್ಲಿ ಕಂಡುಬರುತ್ತದೆ.</p>
<p>ಶಾಸನಗಳನ್ನು ರಚಿಸಿದ ಕವಿಗಳು ಕಾವ್ಯಮಯವಾಗಿ ಮಂಗಳ ಶ್ಲೋಕಗಳನ್ನು ಹೇಳುವುದು ಹೀಗೆ ಸಾಮಾನ್ಯ ಪದ್ಧತಿಯಾಗಿತ್ತು.<sup><a epub:type="noteref" href="999-aside.xhtml#id-003.242">೪೬</a></sup>ಇನ್ನೂ ಕೆಲವು ಪ್ರಮುಖ ಶಾಸನಗಳ ಪ್ರಾರಂಭ ಶ್ಲೋಕಗಳ ಕಡೆ ಗಮನಹರಿಸಬಹುದು.<sup><a epub:type="noteref" href="999-aside.xhtml#id-003.243">೪೭</a></sup>ಮೈಸೂರು ದೇಶದ ಚಿತ್ರದುರ್ಗದ ಹತ್ತಿರ ಇರುವ ಚಂದ್ರವಳ್ಳಿಯಲ್ಲಿ ಸಿಕ್ಕ ಕದಂಬ ಮಯೂರ ಶರ್ಮನ 'ಚಂದ್ರವಳ್ಳಿ ಶಾಸನ'ದಲ್ಲಿ ಮೊದಲಿಗೆ ಸೂರ್ಯ ಚಂದ್ರರ ಚಿಹ್ನೆ ಇದೆ.<sup><a epub:type="noteref" href="999-aside.xhtml#id-003.244">೪೮</a></sup>ಕಾಕುತ್ಸ್ಥವರ್ಮನ ತಾಳಗುಂದ ಶಿಲಾಸ್ತಂಭ ಶಾಸನ (ಕಾಲ ಕ್ರಿ.ಶ. ೫ನೆಯ ಶತಮಾನ) ಶಿವ ಸ್ತುತಿಯೊಂದಿಗೆ ಆರಂಭಗೊಳ್ಳುತ್ತದೆ.<sup><a epub:type="noteref" href="999-aside.xhtml#id-003.245">೪೯</a></sup>
<p>ಗಂಗರಾಜ ಇಮ್ಮಡಿ ಮಾಧವನ ಪೆನುಕೊಂಡ ಶಾಸನದಲ್ಲಿ ವೈಷ್ಣವ ಮತಸೂಚಕ<em>ಜಿತಂ ಭಗವತಾ</em>ಒಕ್ಕಣೆ ಬರುತ್ತದೆ.<sup><a epub:type="noteref" href="999-aside.xhtml#id-003.246">೫೦</a></sup></p>
<p>ಈಗ ಕನ್ನಡಕ್ಕೆ ಸಂಬಂಧಿಸಿದಂತೆ ಪ್ರಸಿದ್ಧವಾದ ಕದಂಬ ಕಾಕುತ್ಥ್ಸವರ್ಮನ ಹಲ್ಮಿಡಿ ಶಾಸನವನ್ನು ಗಮನಿಸೋಣ, ಇದು ಹಾಸನ ಜಿಲ್ಲೆಯ ಬೇಲೂರಿನ ಹತ್ತಿರ ಹಲ್ಮಿಡಿಯಲ್ಲಿ ದೊರಕಿದ್ದು, ಭಾಷೆ ಸಂಸ್ಕೃತ ಮತ್ತು ಕನ್ನಡ ಕಾಲ ಕ್ರಿ.ಶ. ೪೫೦. ವಿಷ್ಣು ಸ್ತುತಿಯೊಂದಿಗೆ ಪ್ರಾರಂಭವಾಗುತ್ತದೆ.<sup><a epub:type="noteref" href="999-aside.xhtml#id-003.247">೫೧</a></sup></p>
<p>ಶೈವ, ವೈಷ್ಣವ ಮತ್ತು ಜೈನ ಧರ್ಮ ಸಮನ್ವಯಕ್ಕೆ ಹೆಸರಾಗಿದ್ದ ಚಾಲುಕ್ಯರ ಕಾಲಕ್ಕೆ ಈಗ ಹೋಗೋಣ. ಇಮ್ಮಡಿ ಪುಲಿಕೇಶಿಯ ಐಹೊಳೆ ಶಾಸನ ಜಿನಸ್ತುತಿ<sup><a epub:type="noteref" href="999-aside.xhtml#id-003.248">೫೨</a></sup>ಯೊಂದಿಗೆ ಪ್ರಾರಂಭಗೊಳ್ಳುತ್ತದೆ.<sup><a epub:type="noteref" href="999-aside.xhtml#id-003.249">೫೩</a></sup></p>
<p>ಹೊಯ್ಸಳ ವಿಷ್ಣುವರ್ಧನನ ಬೇಲೂರು ಶಾಸನ. ಸರ್ವಧರ್ಮ ಸಮನ್ವಯತೆಗೆ ಹೆಸರಾದ ರಾಜರ ಆಳ್ವಿಕೆಯ ಕಾಲದ ಶಾಸನ ಇದು. ದೇವರು ಒಂದೇ, ನಮಗಿಷ್ಟವಾದ ಬೇರೆ ಬೇರೆ ಹೆಸರುಗಳಿಂದ ಅವನನ್ನು ನಾವು ಕರೆಯುತ್ತೇವೆ ಎಂಬ ಉದಾತ್ತ ತತ್ತ್ವವನ್ನು ಸ್ಪಷ್ಟವಾಗಿ ನಿರೂಪಿಸುವ ಬೇಲೂರು ಶಾಸನ ''ಯಂ ಶೈವಾಸ್ ಸಮುಪಾಸತೇ....'' ನಮಗೆಲ್ಲ ಸುಪರಿಚಿತ.<sup><a epub:type="noteref" href="999-aside.xhtml#id-003.250">೫೪</a></sup>ವಿಷ್ಣುವರ್ಧನನ ಇನ್ನೊಂದು ಶಾಸನ ಕೇಶವ ವಿಷ್ಣುವಿನ ಸ್ತುತಿ ಪ್ರಾರಂಭದಲ್ಲಿ ಗೋಚರಿಸುತ್ತದೆ.<sup><a epub:type="noteref" href="999-aside.xhtml#id-003.251">೫೫</a></sup></p>
<p>ವಿಜಯನಗರದ ಅರಸರುಗಳಿಗೆ ತಮ್ಮ ಇಷ್ಟದೇವತೆಯ ಮೇಲೆ ಇದ್ದಷ್ಟೇ ಗೌರವ ತಮ್ಮ ಗುರುಗಳ ಮೇಲೆಯೂ. ಇದಕ್ಕೆ ಕುರುಹಾಗಿ ಗುರುಸ್ತುತಿಯೊಂದಿಗೆ ಆರಂಭಗೊಳ್ಳುವ ಅವರ ಕಾಲದ ಒಂದು ಶಾಸನ ಗಮನಾರ್ಹ.<sup><a epub:type="noteref" href="999-aside.xhtml#id-003.252">೫೬</a></sup></p>
<p>ಶ್ರೀ ವೈಷ್ಣವ ಮತಪ್ರವರ್ಥಕ ಆಚಾರ್ಯ ಶ್ರೀರಾಮಾನುಜರ ಪ್ರಭಾವ ಆಳುವ ಅರಸರ ಮೇಲೆ ದಟ್ಟವಾಗಿ ಹರಡಿದ ಮೇಲೆ ಅವರ ಗುರುಸ್ತುತಿಯೊಂದಿಗೆ ಪ್ರಾರಂಭಗೊಳ್ಳುವ ಶಾಸನಗಳಿವೆ. ನಿದರ್ಶನಕ್ಕೆ ಇಮ್ಮಡಿ ಬುಕ್ಕನ ಶ್ರವಣಬೆಳಗೊಳ ಶಾಸನ(ಕಾಲ ೧೩೬೮.)ವನ್ನು ಗಮನಿಸಬಹುದು.<sup><a epub:type="noteref" href="999-aside.xhtml#id-003.253">೫೭</a></sup></p>
<p>ಶಾಸನಗಳಷ್ಟೇ ಮಹತ್ವವುಳ್ಳ ರಾಜಮಹಾರಾಜರುಗಳು ಚಲಾವಣೆಗೆ<br />ಬಿಟ್ಟ ನಾಣ್ಯ ಸಂಪತ್ತಿನ ಕಡೆ ಈಗ ಕಣ್ಣು ಹಾಯಿಸೋಣ. ಶಾಸನಗಳ ಆರಂಭದಲ್ಲಿ ದೇವತಾ ಚಿಹ್ನೆಗಳನ್ನು ಕೆತ್ತಿಸಿದಂತೆ, ಪ್ರತಿಯೊಂದು ವಂಶದ ಅರಸರೂ ತಾವು ನಂಬಿದ ದೇವತೆಗಳ ಚಿತ್ರಗಳನ್ನು ತಮ್ಮ ಆಳ್ವಿಕೆಯ ನಾಣ್ಯಗಳ ಮೇಲೆ ಅಚ್ಚು ಹಾಕಿಸಿದ್ದಾರೆ. ಆದರೆ, ಗಾಣಪತ್ಯ ಆರಾಧನೆ ಇನ್ನೂ ಅಷ್ಟು ಪ್ರಭಾವಶಾಲಿಯಾಗಿ ಕರ್ನಾಟಕದಲ್ಲಿ ಬೇರೂರಿರಲಿಲ್ಲವೇನೋ, ನಾಣ್ಯಗಳ ಮೇಲೆ ಗೋಚರಿಸುವಷ್ಟು ಪ್ರಾಮುಖ್ಯತೆಯನ್ನು ಪಡೆಯಲು ವಿನಾಯಕ ಸ್ವಲ್ಪ ಕಾಲ ಕಾಯ ಬೇಕಾಯಿತೇನೋ. ಗಣಪತಿಯ ಚಿತ್ರ ವಿಜಯನಗರದ ಅರಸರ ಹಿಂದಿನ ಯಾವ ರಾಜರ ನಾಣ್ಯದ ಮೇಲೂ ಇದ್ದಂತಿಲ್ಲ.<sup><a epub:type="noteref" href="999-aside.xhtml#id-003.254">೫೮</a></sup></p>
<p>ಹಂಪಿಯಲ್ಲಿ ದೊರಕಿದ ಒಂದು ಗಣೇಶ ನಾಣ್ಯದ ಬಗ್ಗೆ ಡಾ। ನರಸಿಂಹಮೂರ್ತಿಗಳು ವಿವರ ಕೊಟ್ಟಿದ್ದಾರೆ. ಇದು ಗಣೇಶ ನಮೂನೆಯ ಚಿನ್ನದ ನಾಣ್ಯ. ಇದರಲ್ಲಿನ ಗಣೇಶ ನಾಲ್ಕು ಕೈಗಳುಳ್ಳವನು. ವಿಜಯನಗರದ ಯಾವ ಅರಸರ ಕಾಲದಲ್ಲಿ ಇದು ಚಲಾವಣೆಗೆ ಬಂದಿತು ಎಂಬುದು ಖಚಿತವಿಲ್ಲ.<sup><a epub:type="noteref" href="999-aside.xhtml#id-003.255">೫೯</a></sup>ಮುಂದೆ, ಮೈಸೂರು ಒಡೆಯರ ನಾಣ್ಯಗಳಲ್ಲಿ ಗಣಪತಿ ಕಾಣಬರುತ್ತಾನೆ; ನಾಣ್ಯಗಳ ಪರಂಪರೆಯನ್ನು ಪ್ರಾರಂಭಿಸಿದ ಕಂಠೀರವ ನರಸರಾಜರ ಒಡೆಯರ ಕಾಲದಲ್ಲಿ (೧೬೪೬) ತಾಮ್ರದ ನಾಣ್ಯದ ಮೇಲೆ ಗಣಪತಿ ಚಿತ್ರವಿದೆ.<sup><a epub:type="noteref" href="999-aside.xhtml#id-003.256">೬೦</a></sup>ಮುಮ್ಮಡಿ ಕೃಷ್ಣರಾಜ ಒಡೆಯರ್ (೧೭೯೯-೧೮೬೮) ಕಾಲದ ಗಣೇಶ ನಾಣ್ಯವೊಂದಿದೆ.<sup><a epub:type="noteref" href="999-aside.xhtml#id-003.257">೬೧</a></sup>ಇವಲ್ಲದೆ ಗಣೇಶನ ಮುದ್ರಾಂಕಿತ ನಾಣ್ಯಗಳು ಬೇರೆ ಯಾವುದೂ ಇದ್ದಂತಿಲ್ಲ.</p>
<p class="vertical-delimiter" />
<p>ಈಗ ಶಾಸನಗಳ ಪ್ರಾರಂಭದಲ್ಲಿ ಗಣಪತಿಯ ಸ್ತುತಿ ಯಾವಾಗ ಆರಂಭಗೊಂಡಿರಬಹುದು ಎಂಬುದನ್ನು ಸ್ಥೂಲವಾಗಿ ವಿವೇಚಿಸಲು, ಒಂದು ದೇವಾಲಯದ ಸುತ್ತಮುತ್ತಣ ಎಲ್ಲಾ ಪ್ರಾತಿನಿಧಿಕ ಶಿಲಾಶಾಸನಗಳನ್ನು ಅಧ್ಯಯನ ಮಾಡೋಣ.<sup><a epub:type="noteref" href="999-aside.xhtml#id-003.258">೬೨</a></sup></p>
<p>ಬಾದಾಮಿಯ ಚಾಳುಕ್ಯರಲ್ಲಿ ಪ್ರಸಿದ್ಧನಾದ ಇಮ್ಮಡಿ ಪುಲಿಕೇಶಿಯ ಮೊಮ್ಮಗ ವಿನಯಾದಿತ್ಯನ ಆಳ್ವಿಕೆಯ ಶಾಸನದಲ್ಲಿ ವಿಷ್ಣು ಸ್ತುತಿ ಇದೆ.<sup><a epub:type="noteref" href="999-aside.xhtml#id-003.259">೬೩</a></sup></p>
<p>ಹರಿಹರದಲ್ಲಿ ದೊರಕುವ ಶಿಲಾಶಾಸನಗಳಲ್ಲಿ ಮೊಟ್ಟಮೊದಲನೆಯದು, ಕಲ್ಯಾಣದ ಚಕ್ರವರ್ತಿ ಇಮ್ಮಡಿ ಜಗದೇಕಮಲ್ಲ (ಕ್ರಿ.ಶ. ೧೧೩೯-೧೧೫೦)ನ ಕಾಲಕ್ಕೆ ಸೇರಿದ ಶಾಸನ. ಇದೂ ವರಾಹರೂಪೀ ವಿಷ್ಣುಸ್ತುತಿಯೊಂದಿಗೇ ಆರಂಭಗೊಳ್ಳುತ್ತದೆ.<sup><a epub:type="noteref" href="999-aside.xhtml#id-003.260">೬೪</a></sup></p>
<p>ಚಾಲುಕ್ಯ ಚಕ್ರವರ್ತಿ ಜಗದೇಕಮಲ್ಲನ ಆಳ್ವಿಕೆಯಲ್ಲಿನ ಶಾಸನದಲ್ಲಿ ಯೋಗೇಶ್ವರನ ಸ್ತುತಿ ಮೊದಲಲ್ಲಿ ಬರುತ್ತದೆ, ಕೊನೆಯಲ್ಲಿ ದಾನ ಸ್ತುತಿಯು ಇದೆ ಎಂಬುದೇ ಈ ಶಾಸನದ ವಿಶೇಷ.<sup><a epub:type="noteref" href="999-aside.xhtml#id-003.261">೬೫</a></sup>
<p>ಹರಿ ಮತ್ತು ಹರರ ಅದ್ವೈತ ಭಾವನೆಯನ್ನು ಪ್ರಕಾಶಪಡಿಸುವ ಉದ್ದೇಶವುಳ್ಳ, ಎರಡೂ ದೇವತೆಗಳನ್ನು ಒಟ್ಟಿಗೇ ಸ್ತುತಿಸುವ ಶ್ಲೋಕಗಳು ಸಕಾರಣವಾಗಿಯೇ ಈ ದೇವಾಲಯದ ಶಾಸನಗಳಲ್ಲಿ ಸಾಮಾನ್ಯ. ಅದೇ ಮೊದಲಿಗೆ ಕಂಡುಬರುವ ಸ್ತುತಿಪದ್ಯ.<sup><a epub:type="noteref" href="999-aside.xhtml#id-003.262">೬೬</a></sup></p>
<p>ಶಿವ ಮತ್ತು ವಿಷ್ಣುವನ್ನು ಸ್ತುತಿಸುವುದರ ಜೊತೆಜೊತೆಗೆ ಪಾರ್ವತಿ ಮತ್ತು ಲಕ್ಷ್ಮಿಯನ್ನೂ ಧ್ಯಾನಿಸುವ ಶ್ಲೋಕಗಳು ಇಲ್ಲಿವೆ.<sup><a epub:type="noteref" href="999-aside.xhtml#id-003.263">೬೭</a></sup></p>
<p>ಎಲ್ಲಾ ಶಾಸನಗಳ ಮಂಗಳಾಚರಣೆ ಪದ್ಯಗಳು ಸಂಸ್ಕೃತದಲ್ಲೇ ಇವೆ ಎಂದಲ್ಲ. ಅಪರೂಪಕ್ಕೆ ಕನ್ನಡದಲ್ಲಿ ದೇವತಾಸ್ತುತಿಯೊಂದಿಗೆ ಪ್ರಾರಂಭಗೊಳ್ಳುವ ಶಾಸನಗಳೂ ಇವೆ. ಉದಾಹರಣೆಗೆ: ಕಲ್ಕೇರಿ ಶಾಸನವನ್ನು ಗಮನಿಸಬಹುದು.<sup><a epub:type="noteref" href="999-aside.xhtml#id-003.264">೬೮</a></sup>ಹರಿಹರ ದೇವಾಲಯದಲ್ಲಿನ ಶಾಸನಗಳಲ್ಲಿ ಕೆಲವು ಹೀಗೆಯೇ ಕನ್ನಡ ಮಂಗಳಾಚರಣೆಯ ಪದ್ಯಗಳನ್ನು ಒಳಗೊಂಡಿವೆ.<sup><a epub:type="noteref" href="999-aside.xhtml#id-003.265">೬೯</a></sup></p>
<p>ಆಳುವ ರಾಜರ ಮನೆ ದೇವತೆ ವರಾಹರೂಪೀ ವಿಷ್ಣು ಆದಾಗ ಆ ಸ್ತುತಿ ಸಾಮಾನ್ಯ. ಶಾಸನ ಕವಿಯ ಸ್ವ-ರಚಿತ ಪದ್ಯವೋ ಇಲ್ಲವೇ ಆ ಕಾಲದಲ್ಲಿ ಜನಪ್ರಿಯವಾದ ಒಂದು ಗ್ರಂಥದ ಪದ್ಯವೋ ಮೊದಲಿಗೇ ಬರುವುದು ಉಂಟು.<sup><a epub:type="noteref" href="999-aside.xhtml#id-003.266">೭೦</a></sup></p>
<p>ಹರಿ-ಹರನಿಗೆ ಶಂಕರನಾರಾಯಣ ಎಂಬ ಅಭಿದಾನದಿಂದ, ಶಂಭುನಾರಾಯಣ ಎಂಬ ಹೆಸರಿನಿಂದ ಕರೆದು ಸ್ತುತಿಸಿರುವ ಶಾಸನಗಳೂ ಇವೆ.<sup><a epub:type="noteref" href="999-aside.xhtml#id-003.267">೭೧</a></sup></p>
<p>ಈಗಿನ ಕಾಲದಲ್ಲಿ ಪ್ರತಿಷ್ಠಾನಗಳಲ್ಲಿ ಸೇವಾ ಕಾರ್ಯಗಳಿಗಾಗಿ ದತ್ತಿನಿಧಿ ಯೊಂದನ್ನು ಇಟ್ಟು, ಅದರ ಬಡ್ಡಿಯಿಂದ ಕಾರ್ಯಕ್ರಮಗಳು ನಡೆಯಲಿ- ಎಂದು ದಾನಿಯು ಅಪೇಕ್ಷೆ ಪಡುವುದು ಉಂಟಷ್ಟೆ.</p>
<p>ಅಂತಹುದೇ ಒಂದು ಆಶಯವನ್ನ ಹರಿಹರ ದೇವಾಲಯದ ಒಂದು ಶಾಸನ ವ್ಯಕ್ತಪಡಿಸುತ್ತದೆ. ಇದು ಕಳಚೂರ್ಯರ ಸಾಮಂತ ಬನವಾಸಿ ಹನ್ನೆರಡುಸಾವಿರದ ಅಧಿಕಾರಿ ದುಗ್ಗರಸನು ದೇವರ ನಂದಾದೀಪದ ಸೇವೆಗೆಂದು ಕೊಟ್ಟ ಧನದ ಬಗ್ಗೆ ಶಾಸನ. ಕೊಟ್ಟದ್ದು ಕೇವಲ ಹತ್ತು ಗದ್ಯಾಣಗಳು ಮಾತ್ರ. ಇದು ಮೂಲ ಧನ. ಇದರ ಬಡ್ಡಿಯಿಂದ ದೇವರ ಕೈಂಕರ್ಯ ಶಾಶ್ವತವಾಗಿ ನಡೆಯಲೆಂಬುದು ಅವನ ಆಶಯ. ಕನ್ನಡ ಪದ್ಯದಿಂದ ಆರಂಭಗೊಳ್ಳುವ ಶಾಸನಗಳಲ್ಲಿ ಇದೂ ಒಂದು.<sup><a epub:type="noteref" href="999-aside.xhtml#id-003.268">೭೨</a></sup></p>
<p>ಹೊಯ್ಸಳ ಚಕ್ರವರ್ತಿಯಾದ ಮೂರನೆಯ ನರಸಿಂಹನ ದಂಡನಾಯಕನಾದ ಗಾಯಿಗೋವಳ, ಗಂಡಪೆಂಡಾರ ಎಂಬ ಬಿರುದುಗಳನ್ನು ಪಡೆದಿದ್ದ ಸೋಮನಾಥನ ಶಾಸನ ಒಂದಿದೆ. ಹರಿಹರ ಶಾಸನಗಳಲ್ಲಿ ಪ್ರಾರಂಭದ ಮಂಗಳಾಚರಣೆಯಲ್ಲಿ ಮೊದಲಿಗೆ ಗಣಪತಿಯ ಸ್ತೋತ್ರ ಕಂಡು ಬರುವ ಅತ್ಯಂತ ಪ್ರಾಚೀನ ಶಾಸನ ಇದು ಎಂದು ಹೇಳಬಹುದು.<sup><a epub:type="noteref" href="999-aside.xhtml#id-003.269">೭೩</a></sup></p>
<p>ಗಣಪತಿಯ ಸ್ತುತಿಯನ್ನುಳ್ಳ ಇನ್ನೊಂದು ಶಾಸನವನ್ನು ಗಮನಿಸೋಣ. ಹರಿಹರದಲ್ಲಿ ದೊರಕುವ ಶಾಸನಗಳಲ್ಲಿ ದೇವಗಿರಿಯ ಯಾದವರಿಗೆ ಸಂಬಂಧಿಸಿದ ಶಾಸನ ಇದೊಂದೇ. ದೇವಗಿರಿಯ ರಾಜ ರಾಮಚಂದ್ರನ ಕಾಲದ್ದು. ಮೊದಲ ಐದು ಪದ್ಯಗಳು ಬೇರೆ ದೇವತಾಸ್ತುತಿಗಳು; ಆಮೇಲೆ ಬರುತ್ತದೆ ಗಣೇಶನ ಸ್ತುತಿ.<sup><a epub:type="noteref" href="999-aside.xhtml#id-003.270">೭೪</a></sup></p>
<p>ಬೇರೆದೇವತೆಗಳೊಂದಿಗೆ ಪ್ರಾಸಂಗಿಕವಾಗಿ ಗಣಪತಿಯನ್ನೂ ಸ್ತುತಿಸಿರುವ ಕೆಲವು ಶಾಸನಗಳಿವೆ. ಮನ್ಮಥ ಮತ್ತು ಗಣಪತಿಯರ ತಂದೆ ಎನ್ನುತ್ತಾ ಹರಿ-ಹರರನ್ನು ಸ್ತುತಿಸಿರುವ ಶಾಸನಗಳಿವೆ.<sup><a epub:type="noteref" href="999-aside.xhtml#id-003.271">೭೫</a></sup>ದಾವಣಗೆರೆಯ ಕೋಲಕುಂಟೆ ಗ್ರಾಮದ ಆಂಜನೇಯಸ್ವಾಮಿದೇವಾಲಯದ ಅಂಗಳದಲ್ಲಿ ನೆಟ್ಟಿರುವ ಶಾಸನ (ದಾ. ೧೩೧)ದ ಮೊದಲಲ್ಲಿ ಧುಂಡಿ ಎಂಬ ಅಭಿದಾನದಿಂದ ಗಣಪತಿಯನ್ನು ಸ್ತುತಿಸಿರುವುದು ಕಂಡುಬರುತ್ತದೆ (ಕಾಶಿ ಕ್ಷೇತ್ರದಲ್ಲಿ ಇರುವ ಗಣಪತಿಗೆ ಧುಂಡಿ ಎನ್ನುತ್ತಾರೆ).<sup><a epub:type="noteref" href="999-aside.xhtml#id-003.272">೭೬</a></sup>ಇಲ್ಲಿಂದ ಮುಂದೆ ಶಾಸನಗಳ ಪ್ರಾರಂಭದಲ್ಲಿ 'ಶ್ರೀ ಗಣಾಧಿಪತಯೇ ನಮಃ।।' ಎಂದು ಮೊಟ್ಟಮೊದಲಿಗೆ ಗಣಪತಿಯನ್ನು ನಮಸ್ಕರಿಸುವ ಪದ್ಧತಿ ಪ್ರಾರಂಭವಾದಂತೆ ಕಾಣುತ್ತದೆ.<sup><a epub:type="noteref" href="999-aside.xhtml#id-003.273">೭೭</a></sup></p>
<p class="vertical-delimiter" />
<p>ಶಾಸನಗಳು ಮತ್ತು ಶಾಸನಗಳಲ್ಲಿ ಹೇಳಿರುವ ಮಾತುಗಳು ಶಾಶ್ವತವಾಗಿ ಉಳಿಯಬೇಕು. ಅದರಲ್ಲಿ ತಿಳಿಸಿರುವ ಅಭಿಪ್ರಾಯಗಳು, ಆಜ್ಞೆಗಳು ನಿರಂತರವಾಗಿ ನಡೆದುಕೊಂಡು ಹೋಗಬೇಕು ಎಂಬುದು ಶಾಸನ ಕರ್ತೃಗಳ ಮನದಿಂಗಿತ. ತಮ್ಮ ಕಾಲದ ನಂತರ ಮುಂದೆ ಬರುವ ಎಲ್ಲ ಆಡಳಿತಗಾರರು ಶಾಸನಗಳಲ್ಲಿ ಹೇಳಿರುವಂತೆಯೇ ನಡೆದುಕೊಳ್ಳಬೇಕು ಎಂಬ ಕಳಕಳಿಯ ಪ್ರಾರ್ಥನೆ ಸಾಮಾನ್ಯವಾಗಿ ಎಲ್ಲಾ ಶಾಸನಗಳಲ್ಲೂ ಕಂಡುಬರುತ್ತದೆ. ಈ ರೀತಿಯ ಪ್ರಾರ್ಥನೆಯನ್ನ ಶ್ರೀರಾಮಚಂದ್ರನೇ ಮಾಡುತ್ತಿದ್ದಾನೆ ಎಂಬ ಒಕ್ಕಣೆಯು ಶಾಸನಗಳ ಕೊನೆಯಲ್ಲಿ ಸಾಮಾನ್ಯವಾಗಿ ಬರುತ್ತದೆ.</p>
<p class="myquote">ಸಾಮಾನ್ಯೋಯಂ ಧರ್ಮಸೇತುರ್ ನೃಪಾಣಾಂ<br />ಕಾಲೇಕಾಲೇ ಪಾಲಿನೀಯೋ ಭವದ್ಭಿಃ<br />ಸರ್ವಾನ್ ಏತಾನ್ ಭಾವಿನಃ ಪಾರ್ಥಿವೇನ್ದ್ರ ಾನ</p> ್ಭೂಯೋಭೂಯೋ ಯಾಚತೇ ರಾಮಚಂದ್ರಃ।।</p>
<p class="text-right">- ಹರಿಹರ ಶಾಸನ ೧೩(೪೪) ಕಾಲ ಕ್ರಿ.ಶ. ಸು. ೧೧೮೦</p>
	</body>
	</html>
