<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಹರಿಯ ಕಾಣಿಕೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-P4">
		<h1 class="level1-title" epub:type="title">ಆಸ್ರೇ</h1>
	</section>
	<section class="level1 numbered" epub:type="chapter" role="doc-chapter" id="id-P4.001">
		<p class="text-center"><strong>ಮುಖ ಮನಸ್ಸಿನ ಕನ್ನಡಿ </strong></p>
		<p class="verse">ಯಥಾ ಚಿತ್ತಂ, ತಥಾ ವಾಚೋ, ಯಥಾ ವಾಚಸ್ ತಥಾ ಕ್ರಿಯಾ।<br />ಚಿತ್ತೇ ವಾಚಿ ಕ್ರಿಯಾಯಾಂ ಚ ಸಾಧೂನಾಂ ಏಕರೂಪತಾ।।</p>
		<p class="verse-author"><em>-ವಿಕ್ರಮ ಚರಿತೆ ೨೫೨</em></p>
		<p class="myquote">ಮನಸಿದ್ದ ಹಾಗೇನೇ ಮಾತುಕತೆಯ ವಿಚಾರ,<br />ಆಡಿದಂತೆಯೇ ನಡತೆ ಎಲ್ಲ ವ್ಯವಹಾರ;<br />ಮನಸು ನುಡಿ ನಡೆ ಮೂರೂ ಒಂದೇ ಎಂದಿರುವಾಗ,<br />ಸಜ್ಜನರ ವರ್ತನೆಗುಂಟೆ ಸಮನಾದ ಪ್ರವರ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕನ್ನಡದಲ್ಲಿ 'ಧರ್ಮ'</h1>
		<p>ಮೊನ್ನೆ ಕನ್ನಡದ ಬಗ್ಗೆ ಅಭಿಮಾನ ಇರುವ ಒಬ್ಬರು ಈ ಪ್ರಶ್ನೆ ಕೇಳಿದರು: ''ನಾವು 'ಧರ್ಮ' ಎಂಬ ಸಂಸ್ಕೃತ ಪದವನ್ನ ಬೇರೆ ಬೇರೆ ಅರ್ಥಗಳಲ್ಲಿ ಕನ್ನಡದಲ್ಲಿ ಉಪಯೋಗಿಸುತ್ತೇವಲ್ಲಾ, ಅದಕ್ಕೆ ಸಮವಾದ ಕನ್ನಡದ್ದೇ ಆದ ಒಂದು ಪದ ಇಲ್ಲವೇ?'' ಅಂತ. ಇದಕ್ಕೆ ನಾನು ''ಸ್ವಾಮೀ, ಕನ್ನಡಕ್ಕೆ 'ದೇವರೂ'<sup><a epub:type="noteref" href="999-aside.xhtml#id-004.01">೧</a></sup>ಇಲ್ಲ, 'ದಿಕ್ಕೂ'<sup><a epub:type="noteref" href="999-aside.xhtml#id-004.02">೨</a></sup> ಇಲ್ಲ; ('ದಿಂಡಿರು'<sup><a epub:type="noteref" href="999-aside.xhtml#id-004.03">೩</a></sup>ಇದಾನೆ ನಿಜ!); 'ಬಣ್ಣ' ಬೇಕಾದರೆ ಸಂಸ್ಕೃತದ 'ವರ್ಣ'ಕ್ಕೆ ಹೋಗಬೇಕು; ಓದು ಬರಹ ಕಲಿಯಬೇಕಾದರೆ ಸಂಸ್ಕೃತದ 'ಗುರು'<sup><a epub:type="noteref" href="999-aside.xhtml#id-004.04">೪</a></sup>ವಿನ ಬಳಿಗೇ ಹೋಗಬೇಕು!</p>
		<p>ಕನ್ನಡದಲ್ಲಿ 'ಹತ್ತಿರ' ಇದೆ; 'ದೂರ'ಕ್ಕೆ ಏನು ಪದ? 'ಅಣ್ಣ-ತಮ್ಮ', 'ಅಕ್ಕ-ತಂಗಿ'ಯರು ಇದ್ದಾರೆ, 'ಸೋದರ-ಸೋದರಿ'ಯರು ಇದ್ದಾರಾ? ದೊಡ್ಡದು ಚಿಕ್ಕದು ದೊಡ್ಡಣ್ಣ ದೊಡ್ಡಕ್ಕ ಪುಟ್ಟಣ್ಣ ಪುಟ್ಟಕ್ಕ ಸಣ್ಣಕ್ಕ-ಗಳು ಇದ್ದರೂ ಸಮಾನತೆಗೆ ಒತ್ತು ಇದೆಯಾ? ಸಂಸ್ಕೃತದ ಬಹುವಚನದ ಪದಗಳನ್ನೇ ಏಕೆ ಎರವಲು ತೆಗೆದುಕೊಂಡು ಕನ್ನಡದಲ್ಲಿ ಏಕವಚನಗಳನ್ನಾಗಿಸಿಕೊಂಡು, ವಿದ್ವಾಂಸ (ವಿದ್ವಾಂಸಃ), ಸೇತುವೆ (ಸೇತವಃ), ಗೊರವ (ಗೊರವಃ)ರನ್ನು ಹುಟ್ಟಿಸಿಕೊಂಡೆವು?</p>
		<p>ಹೀಗೇ ಅನೇಕ ಪದಗಳು; ಹುಟ್ಟಿಸಿಕೊಂಡ ತದ್ಭವಗಳು, ನಾಲಗೆಗೆ ಬಗ್ಗಿಸಿ ಒಗ್ಗಿಸಿಕೊಂಡ ಎರವಲು ಪದಗಳು. ಏನು ಮಾಡೊದು ಹೇಳಿ'' ಎಂದು ಅವರಿಂದ ಜಾರಿಕೊಳ್ಳಬಹುದಿತ್ತು. ಇಲ್ಲ, ಸ್ವಲ್ಪ ಹುಡುಕಿ, ಬರೆದ ಉತ್ತರವನ್ನು ಆಧಾರವಾಗಿಟ್ಟುಕೊಂಡು ಈ ಲೇಖನವನ್ನು ರೂಪಿಸುತ್ತಿದ್ದೇನೆ.</p>
		<p class="vertical-delimiter" />
		<p>ಮೊದಲು ಸ್ವಲ್ಪ ಕನ್ನಡದ ಅಕ್ಷರ ಮಾಲೆಯ ಬಗ್ಗೆ ಒಂದೆರಡು ವಿಚಾರಗಳನ್ನ ಗಮನಿಸೋಣ: ಈಗ ನಾವು ಹೊಸಗನ್ನಡದಲ್ಲಿ ಉಪಯೋಗಿಸುವ 'ರ' ಎಂಬ ಅಕ್ಷರದೊಂದೊಂದಿಗೆ ಇನ್ನೊಂದು ರೀತಿಯ 'ರ' ವನ್ನು ಹಳಗನ್ನಡದಲ್ಲಿ ಬಳಸುತ್ತಿದ್ದರು. ಅದನ್ನು ಹೀಗೆ ಬರೆಯುತ್ತಿದ್ದರು: '¾' ಅಂತ. 'ಅ'ಕಾರ, 'ಉ'ಕಾರ, 'ಮ'ಕಾರ ಎನ್ನುವ ಹಾಗೆ, 'ರ'ಕಾರ ಎಂದು ಹೇಳುವುದಿಲ್ಲ; ಅದನ್ನು ಕನ್ನಡ ಮತ್ತು ಸಂಸ್ಕೃತ ವ್ಯಾಕರಣದಲ್ಲಿ 'ರೇಫ಼' ಎನ್ನುತ್ತಾರೆ. ಈ ಇನ್ನೊಂದು ವಿಶಿಷ್ಟವಾದ 'ರ' ಇದೆಯಲ್ಲ, ಇದನ್ನು ಕೆಲವೊಮ್ಮೆ 'ಶಕಟ ರೇಫ಼' ಎಂದೂ ಕರೆಯುವುದುಂಟು. ಇದರ ಬಗ್ಗೆ ತುಂಬಾ ಚರ್ಚೆ ಬಹಳ ಹಿಂದೆಯೇ ನಡೆದಿದೆ.ಮೊಟ್ಟ ಮೊದಲು, ಇದಕ್ಕೂ ನಮ್ಮ ಜನಬಳಕೆಯ 'ರ' ಉಚ್ಚಾರಣೆಗೂ ಏನು ವ್ಯತ್ಯಾಸ?- ಎಂಬ ಮಾತು ಬಂದಾಗ ಕನ್ನಡದ ಪ್ರಾಚೀನ ವೈಯಾಕರಣಿ ಕೇಶಿರಾಜ ಹೇಳುವುದು ಹೀಗೆ: ''ರೇಫೆ ಪುಟ್ಟುವ ತಾಣಮಂ ಬೆಟ್ಟತ್ತಾಗುಚ್ಚರಿಸೆ, '¾''-ಕಾರಂ ಪುಟ್ಟುಗುಂ''<sup><a epub:type="noteref" href="999-aside.xhtml#id-004.05">೫</a></sup></p>
		<p>ಈ ಎರಡು ರೇಫಗಳಿಂದ ಏನು ಅನುಕೂಲ ಆಗುತ್ತಿತ್ತು? ಈ ರೇಫದ (ಅಥವಾ 'ರ'ಕಾರ)ವುಳ್ಳ ಕೆಲವು ಪದಗಳು ನಾಮಪದವಾಗಿಯೂ ಕ್ರಿಯಾಪದವಾಗಿಯೂ, ಬೇರೆ ಬೇರೆ ಎರಡು ಅರ್ಥಗಳನ್ನು ಕೊಡುವ ಸಂದರ್ಭ ಬಂದಾಗ ಒಂದಕ್ಕೆ 'ರ'ಕಾರ ಇನ್ನೊಂದಕ್ಕೆ '¾'ಕಾರ ಬಳಸಿ, ಇದು ಬೇರೆ ಅದು ಬೇರೆ ಎಂದು ತಿಳಿದುಕೊಳ್ಳಲು ಸಹಾಯ ಆಗುತ್ತಿತ್ತು. ಉದಾಹರಣೆಗೆ ಮೊರೆ(ನಾಮಪದ)= ಪ್ರಾರ್ಥನೆ; ಮೊ¾õÉ(ಕ್ರಿಯಾಪದ)= ಭೋರ್ಗರೆಯುವುದು; ಕೊರೆ(ನಾ)= ಧಾನ್ಯ, ವಸ್ತ್ರ; ಕೊ¾õÉ(ಕ್ರಿ)= ತೂತು ಮಾಡು; ಅರಿ(ನಾ)= ಶತ್ರು; ಅ¾ô(ಕ್ರಿ)= ತಿಳಿಯುವುದು; ಇರುವೆ(ನಾ)= ಚಿಕ್ಕಹುಳು; ಇ¾ುವೆ(ಕ್ರಿ)= ಇದ್ದೀಯೆ; ಉರಿ(ನಾ)= ಬೆಂಕಿ; ಉ¾ô(ಕ್ರಿ)= ಬೆಂಕಿ ಹೊತ್ತಿಕೊಳ್ಳುವುದು, ಇತ್ಯಾದಿ. (ಇದರಿಂದ ಕೆಲವು ನಾಮಪದಗಳೂ ಹೊಸದಾಗಿ ಹುಟ್ಟಿಕೊಂಡವು; ಉದಾಹರಣೆಗೆ ಅ¾ôಕೆ (ನಾ)= ತಿಳಿದುಕೊಳ್ಳುವುದು, ಹೀಗೆ.</p>
		<p>ಉಚ್ಚಾರಣೆಯಲ್ಲಿ ಜಾಗರೂಕತೆ ಇರಲಿ -ಎಂಬುದಕ್ಕೆ ಸಂಸ್ಕೃತದಲ್ಲಿ ವ್ಯಾಕರಣದ ಅಧ್ಯಯನಕ್ಕೆ ಸಂಬಂಧಿಸಿದಂತೆ ಒಂದು ಸುಭಾಷಿತವಿದೆ. ಅದರ ಭಾವವನ್ನೇ ಮುಂದುವರೆಸಿ ಹೀಗೆ ಹೇಳಬಹುದು; ಇದನ್ನು ಓದಿ ಕೆಲವರಿಗೆ ಕೋಪವೂ ಬರಬಹುದು:</p>
		<p class="myquote">ಏನು ಕಲಿಯದಿದ್ದರೂ ಬೇಡ, ಎಲೋ ಮಗನೆ,<br />ಸರಿಯಾಗಿ ಪದಗಳನು ಉಚ್ಚರಿಸಿ ಹೇಳುವುದ<br />ಮೊದಲು ಕಲಿ, ಸ-ಶ-ಷಗಳ ಭೇದ ತಿಳಿ;<br />ಅ-ಕಾರ ಹ-ಕಾರಗಳ ಬದಲಾಯಿಸದೆ ನೀನು ನುಡಿ.<br />ಹೆಚ್ಚುಸಿರು ಬಿಡುವ ಕಡೆ ಕೊಂಚವೇ ಬಿಡಬೇಡ-<br />ಪ್ರಾಣ ಅಲ್ಪವಾಗಿಸಬೇಡ ಮಹತ್ತಾಗಿರಬೇಕಾದ ಕಡೆ<br />ಕನ್ನಡಕ್ಕೆ ಸಂಸ್ಕೃತದಂತೆ ಅದೇ ಉಸಿರು ಕಣೋ-<br /><em>ಹಾಸನ ಅರಸೀಕೆರೆ</em>-ಗಳನು ಹಾಗೆಯೇ ಹೇಳು;<br /><em>ಮಧ್ಯ</em>ಹೆಂಡವಾಗಿಸಬೇಡ,<em>ವಿಧ್ಯಾರ್ತಿ</em>ನೀ ಆಗಬೇಡ,<br /><em>ಶರ್ವ</em><em>ಶಂಕರ</em>ನ<em>ಸಂಕರ</em>ಗೊಳಿಸಿ<em>ಸರ್ವ</em>ಎನಬೇಡ;<br />ಗೊತ್ತೆ? ನಮ್ಮ ಜನ<em>ಸ್ವಜನ</em>ರಾಗುವರು, ಮತ್ತೆ<br />ಅವರೇನೆ ನಾಯಿಗಳ ಹಿಂಡು<em>ಶ್ವಜನ</em>ರೆಂದಾಗ;<br /><em>ಸಕೃತ್</em>ಎಂದರೆ ಒಮ್ಮೆ<em>ಶಕೃತ್</em>ಎಂದರೆ<em>ಅಮೇಧ್ಯ</em>;<br /><em>ಇಡೀ ಎಲ</em>್ಲಕ್ಕೆ<em>ಸಕಲ</em>ವೆನ್ನುವರು, ಬಲ್ಲವರು<br /><em>ಶಕಲ</em>ವೆಂದರೆ ಬರಿ<em>ತುಂಡು</em>- ತಪ್ಪಾಡದಿರು ಹುಷಾರು!</p>
		<p>ಇರಲಿ, ಉಚ್ಚಾರಣೆಯಲ್ಲಿ ಸಾಮ್ಯವಿದ್ದುದರಿಂದ ಬರವಣಿಗೆಯಲ್ಲೂ ಒಮ್ಮೊಮ್ಮೆ ಗೊಂದಲ ಉಂಟಾಗಿ, ಈ ಎರಡು ರೇಫ ('ರ'ಕಾರ)ಗಳ ಬಗ್ಗೆ ಚರ್ಚೆ ನಡೆದು, ಎಷ್ಟೋ ಕಾಲದ ನಂತರ ಕವಿಗಳು ಶಕಟರೇಫವನ್ನ, ಅಂದರೆ '¾' ಅನ್ನು, ಬಳಸುವುದನ್ನು ಬಿಟ್ಟರು. ಈಗಂತೂ ಅದೂ, (ಅದರಂತೆ ಇನ್ನೊಂದೆರಡು ಹಳೆಗನ್ನಡದ ಅಕ್ಷರಗಳೂ) ಹೊಸಗನ್ನಡದ ವರ್ಣಮಾಲೆಯಲ್ಲಿ ಇಲ್ಲ. ಆದರೆ ಹಳೆಗನ್ನಡದ ಕಾವ್ಯವನ್ನು ಅಧ್ಯಯನ ಮಾಡಬೇಕಾದಾಗ ಈ ಪಳೆಯುಳಿಕೆಯ ಅಕ್ಷರಗಳ ಬಗ್ಗೆ ಅ¾ôವಿರಬೇಕಾಗುತ್ತದೆ. ಇರಲಿ, ಇದರ ಬಗ್ಗೆ ಇನ್ನೊಮ್ಮೆ ಮಾತನಾಡೋಣ; ಈಗ ಪ್ರಸ್ತುತ 'ಧರ್ಮ'ಪದದ ವಿಷಯಕ್ಕೆ ಬರೋಣ. ಅದಕ್ಕೆ ಈ ಶಕಟರೇಫ, ಅಂದರೆ '¾' ಅನ್ನುವುದು ಬೇಕು. ಅದಕ್ಕೇನೇ ಇಷ್ಟೆಲ್ಲಾ ಪೀಠಿಕೆ ಬೇಕಾಯಿತು.</p>
		<p>ಸಂಸ್ಕೃತದ 'ಧರ್ಮ' ಪದಕ್ಕೆ ಸಂವಾದಿಯಾಗಿ ಕನ್ನಡದಲ್ಲಿ, ಅದೂ ಹಳಗನ್ನಡದಲ್ಲಿ, ಬಳಕೆಯಲ್ಲಿ ಇದ್ದ ಪದ ಎಂದರೆ 'ಅ¾ಂ' ಎನ್ನುವುದು.</p>
		<p>ಸಂಸ್ಕೃತದ ಈ ಪದ 'ಧರ್ಮ' ಇದೆಯಲ್ಲಾ ಇದು ಹಲವು ಹತ್ತಾರು ಅರ್ಥಗಳನ್ನು, ಸಮಯಕ್ಕೆ ತಕ್ಕಂತೆ, ಸ್ಫುರಿಸುವ ವಿಶೇಷ ಪದ. ಈ 'ಧರ್ಮ' ಪದದಂತೆಯೇ, ಬಹಳ ಹಿಂದೆ ಕನ್ನಡದಲ್ಲಿ ಬಳಕೆ ಇದ್ದ 'ಅ¾ಂ' ಪದವೂ ಸಹ, ಈ 'ಧರ್ಮ'ದ ಹತ್ತಾರು ವಿಶೇಷಾರ್ಥಗಳ ಛಾಯೆಯಲ್ಲಿ ಬಳಕೆ ಯಾಗುತ್ತಿತ್ತು. ಕೆಲವು ಉದಾಹರಣೆಗಳನ್ನ ಈಗ ಗಮನಿಸೋಣ:</p>
		<p>ಕಿಟೆಲ್ ಕನ್ನಡ-ಇಂಗ್ಲಿಷ್ ಕೋಶ ಏನು ಹೇಳುತ್ತದೆ? 'ಅ¾ಂ' ಎಂದರೆ 'ವಚ್ರ್ಯೂ, ಚಾರಿಟಿ, ಆಮ್ಸ್, ಲಾ, ಧರ್ಮ ಅಥವಾ ಯಮ' ಅದು, 'ಅ¾ಂ' ಎಂದರೆ 'ಧರ್ಮ' ಎಂದು, ಇದಕ್ಕೆ ಆಧಾರವಾಗಿ 'ಚತುರಾಸ್ಯ ನಿಘಂಟು'<sup><a epub:type="noteref" href="999-aside.xhtml#id-004.06">೬</a></sup>ವನ್ನು ಅದು ಉಲ್ಲೇಖಿಸುತ್ತದೆ. ಅಲ್ಲದೇ ತೋಂಟದಾರ್ಯನ<em>ಶಬ್ದಮಂಜರಿ</em>ಯಲ್ಲಿರುವ<sup><a epub:type="noteref" href="999-aside.xhtml#id-004.07">೭</a></sup>ಜವ=ಯಮ,<em>ಕಬ್ಬಿಗರ ಕೈಪಿಡಿ</em>ಯಲ್ಲಿರುವ<sup><a epub:type="noteref" href="999-aside.xhtml#id-004.08">೮</a></sup>'ಯಮ' ಎಂದೂ ಹೇಳುತ್ತದೆ. ಕನ್ನಡ ಸಾಹಿತ್ಯ ಪರಿಷತ್ತಿನ<em>ಕನ್ನಡ ನಿಘಂಟು</em>, ಪಂಡಿತ ಕವಲಿಯವರ 'ಕನ್ನಡ ಕಸ್ತೂರಿ ಕೋಶ' ಮುಂತಾದ ಹಲವು ನಿಘಂಟುಗಳು ಇದನ್ನೇ ಪುಷ್ಟೀಕರಿಸುತ್ತವೆ.</p>
		<p>'ಅ¾ಂ' ಎಂದರೆ 'ಧರ್ಮ' ಎಂದು ಕನ್ನಡದ ಆದಿಕವಿ ಪಂಪ (ಸುಮಾರು ಕ್ರಿ.ಶ. ೯೪೧) ತನ್ನ<em>ಆದಿಪುರಾಣ</em>ದಲ್ಲಿ<sup><a epub:type="noteref" href="999-aside.xhtml#id-004.09">೯</a></sup>ಹಲವು ಕಡೆ ಬಳಸಿದ್ದಾನೆ. ಉದಾಹರಣೆಗೆ:</p>
		<p class="verse">ಕಡೆವಿಡಿದು ಬಳಸಿ ನೀರಿರೆ<br />ನಡುಬತ್ತಿದ ಕೆ¾õÉಯನ್ ಇಂತು ಕಂಡುದ¾ôಂದಂ ।<br />ನಡು ನಾಡೊಳ್ ಅ¾ಂ ನೆಲಸದೆ<br />ಕಡೆಯೊಳ್ ನೆಲೆಗೊಳ್ಗುಂ ಇಲ್ಲಿ ಸಂದೆಯಂ ಉಂಟೇ ।।೧೫.೪೦।।</p>
		<p>ಇದಲ್ಲದೇ<em>ಕಬ್ಬಿಗರ ಕಾವ</em>ದಲ್ಲಿ (೧೭೪) ಕವಿ ಆಂಡಯ್ಯನೂ (ಸು. ಕ್ರಿ. ಶ. ೧೨೩೫) 'ಅ¾ಂ' ಎಂದರೆ 'ಧರ್ಮ' ಎಂದೇ ಉಪಯೋಗಿಸುತ್ತಾನೆ:</p>
		<p class="verse">ಕೊಲ್ಲದುದೆ ದಿಟದಿಂ ಅ¾ನೆಂದು<br />ಎಲ್ಲಾ ಪರಿಯಿಂದೆ ಪೇ¿್ದ ಪಿರಿಯರ ನುಡಿಯಂ<br />ಬಲ್ಲಿತೆನೆ ನಂಬಿ ಬೇಂಟೆಯನ್<br />ಒಲ್ಲದೆ ಬಿಟ್ಟಿರ್ದ ಬಿಯದರ್ ಒಪ್ಪಿದರ್ ಅದಳೊಳ್ ।।೧೭೪।।</p>
		<p>(''ಕೊಲ್ಲದೇ ಇರುವುದೇನೆ ನಿಜವಾದ 'ಧರ್ಮ'' -ಹೀಗೆಂದು ಹಿರಿಯರು ಹೇಳುತ್ತಿದ್ದರು. ಎಲ್ಲಾ ರೀತಿಯಿಂದ ಹೀಗೆ ಹೇಳಿದ ಹಿರಿಯರ ಮಾತನ್ನು ಧೃಡವಾಗಿ ಬೇಡರು ನಂಬಿಕೊಂಡಿದ್ದರು; ಈ ಮಾತಿಗೆ ಒಪ್ಪಿ ತಾವು ಮೆಚ್ಚುಗೆಯಿಂದ ಆಡುತ್ತಿದ್ದ ಬೇಟೆಯನ್ನು ಬಿಟ್ಟರು.)</p>
		<p>ಹೀಗೆಯೇ<em>ಶಾಂತಿ ಪುರಾಣ</em>ದಲ್ಲಿ<sup><a epub:type="noteref" href="999-aside.xhtml#id-004.10">೧೦</a></sup>ಕವಿ ಪೊನ್ನನೂ (ಸು. ಕಿ.ಶ. ೯೫೦),<em>ಅಜಿತ ತೀರ್ಥಂಕರ ಪುರಾಣ ತಿಲಕಂ</em>ದಲ್ಲಿ<sup><a epub:type="noteref" href="999-aside.xhtml#id-004.11">೧೧</a></sup>ಕವಿ ರನ್ನನೂ (ಸು. ಕ್ರಿ. ಶ. ೯೯೩),<em>ನೇಮಿನಾಥ ಪುರಾಣ</em>ದಲ್ಲಿ<sup><a epub:type="noteref" href="999-aside.xhtml#id-004.12">೧೨</a></sup>ಕವಿ ನೇಮಿಚಂದ್ರನೂ (ಸು. ಕ್ರಿ. ಶ. ೧೧೭೦)- 'ಅ¾ಂ' ಎಂದರೆ 'ಧರ್ಮ' ಎಂಬ ಅರ್ಥದಲ್ಲೇ ಬಳಸಿದ್ದಾರೆ.</p>
		<p>'ಧಾರ್ಮಿಕವಾದ ಕೆಲಸ' ಎಂಬ ಅರ್ಥದಲ್ಲಿ ಈ 'ಅ¾ಂ' ಪದ ಭಟ್ಟಾಕಳಂಕ (ಸು. ೧೬೦೪)ನ<em>ಶಬ್ದಾನುಶಾಸನ</em>(೧೪೦)ದಲ್ಲಿ<sup><a epub:type="noteref" href="999-aside.xhtml#id-004.13">೧೩</a></sup>ಮತ್ತು ತಿರುಮಲಾರ್ಯನ (೧೭೦೪)<em>ಚಿಕ್ಕದೇವರಾಜ ವಿಜಯ</em>ದಲ್ಲಿ<sup><a epub:type="noteref" href="999-aside.xhtml#id-004.14">೧೪</a></sup>ಬಳಸಲಾಗಿದೆ.</p>
		<p>'ಧರ್ಮ' ಎಂದಕೋಡಲೇ ಅದನ್ನು ವೈಯಕ್ತೀಕರಿಸುವ 'ಯಮ ಧರ್ಮರಾಜ' ನಾಗಿಸುವ ಜನ ನಾವು. ಈ ಧಾಟಿಯಲ್ಲಿ 'ಅ¾ಂ' ಧರ್ಮ ಪರಿಪಾಲಕ ಯಮನಾಗಿ ಆ ಕಾಲದ ಕನ್ನಡದ ದಿಗ್ಗಜರಾಗಿದ್ದ ಎಸ್ ಜಿ ನರಸಿಂಹಾಚಾರ್ಯ ಮತ್ತು ಎಂ.ಎ. ರಾಮಾನುಜ ಅಯ್ಯಂಗಾರರು ಸಂಪಾದಿಸಿ ಪ್ರಕಟಿಸಿದ (೧೮೦ಂ)<em>ಕರ್ನಾಟಕ ಶಬ್ದಸಾರ</em><sup><a epub:type="noteref" href="999-aside.xhtml#id-004.15">೧೫</a></sup>ಹೇಳುತ್ತದೆ. ಕವಿರತ್ನ ರನ್ನ (ಸು. ೧೦೦೭) ತನ್ನ<em>ಗದಾಯುದ್ಧ</em>ದಲ್ಲಿ<sup><a epub:type="noteref" href="999-aside.xhtml#id-004.16">೧೬</a></sup>''ಅ¾ನ ಮಗಂ ಪ್ರ್ರಾರ್ಥಿಸೆ..'' (ಯಮಧರ್ಮರಾಯನ ಮಗನಾದ ಯುಧಿಷ್ಠಿರನು ಪ್ರಾರ್ಥಿಸಲು.. ..)-<br />ಎಂದು ಪ್ರಯೋಗಿಸಿದ್ದಾನೆ. ಧಾರ್ಮಿಕ ಕಾರ್ಯಗಳೆಲ್ಲವೂ ಪುಣ್ಯದ ಕೆಲಸಗಳೇ ಎನ್ನುವ, ಮತ್ತು 'ಧರ್ಮ'ದ ಆಚರಣೆ ಈ ಪುಣ್ಯದ ಅರ್ಜನೆಗಾಗಿ ಎಂಬ ಭಾವನೆಗಳು ಮಿಳಿತಗೊಂಡು, ಈ 'ಅ¾ಂ' ಸಹ ಅನೇಕ ಸಮಾನಾರ್ಥಗಳಲ್ಲಿ ಬಳಕೆಯಾಯಿತು.</p>
		<p>ಹೀಗಾಗಿ. ಧರ್ಮಕ್ಕಾಗಿ ಕೊಡುವ ಗಂಜಿ, ನಯಸೇನ (ಸು. ೧೧೧೨)ನ 'ಧರ್ಮಾಮೃತ'<sup><a epub:type="noteref" href="999-aside.xhtml#id-004.17">೧೭</a></sup>ಮುಂತಾದ ಕಡೆ 'ಅ¾ಗಂಜಿ'ಯಾಯಿತು. ಧರ್ಮಕ್ಕಾಗಿ ನೀರು, ನೀರು ಮಜ್ಜಿಗೆ, ಪಾನಕ, ಎಳನೀರು ಮುಂತಾದ ಪಾನೀಯಗಳನ್ನು ಮಾರ್ಗಮಧ್ಯೆ ಬಿಸಲಲ್ಲಿ ಬಳಲುವ ದಾರಿಹೋಕರಿಗೆ ಕೊಡುವ ವ್ಯವಸ್ಥೆಯನ್ನು ತಾತ್ಕಾಲಿಕ ಧರ್ಮಶಾಲೆಗಳ ಮೂಲಕ ಹಿಂದಿನಕಾಲದಲ್ಲಿ ನಡೆಸುತ್ತಿದ್ದರಲ್ಲ- ಅದಕ್ಕೆ ಕರೆಯುತ್ತಿದ್ದರು, 'ಅ¾ವಟ್ಟಿಗೆ' ಎಂದು. ಇದು ಅನೇಕ ರೂಪಾಂತರಗಳನ್ನು ಹೊಂದಿ, ಅ¾ವಂಟಿಗೆ, ಅ¾ವಟಿಗೆ, ಅ¾ವಟಗೆ, ಅ¾ವಂಟಿಕೆ, ಅ¾ವೆಂಟಿಗೆ ಗಳಾಗಿವೆ. ಕನ್ನಡಕಾವ್ಯಗಳಲ್ಲಿ, ಶಿಲಾಶಾಸನಗಳಲ್ಲಿ<sup><a epub:type="noteref" href="999-aside.xhtml#id-004.18">೧೮</a></sup>ಈ ರೂಪಾಂತರಗಳನ್ನು ನಾವು ಕಾಣಬಹುದು. ಧರ್ಮಸತ್ರಕ್ಕೆ, ಧರ್ಮಮಂಟಪಕ್ಕೆ 'ಅ¾ಮಂಟಿಮೆ' ಎಂದು ಒಂದು ಶಾಸನ<sup><a epub:type="noteref" href="999-aside.xhtml#id-004.19">೧೯</a></sup>ಕರೆಯುತ್ತದೆ. ಧರ್ಮಕ್ಕಾಗಿ ಬಿಟ್ಟುಕೊಟ್ಟ ಆಸ್ತಿಪಾಸ್ತಿಗಳನ್ನ 'ಧರ್ಮಮಾನ್ಯ' ಎಂಬರ್ಥದಲ್ಲಿ ಶಾಸನಗಳು<sup><a epub:type="noteref" href="999-aside.xhtml#id-004.20">೨೦</a></sup>'ಅ¾ಮಾನ್ಯ' ಎಂದು ಬಳಸಿವೆ.</p>
		<p>ಧರ್ಮಸಮುದ್ರಕ್ಕೆ 'ಅ¾ಗಡಲ್' ಎಂದು ಆರ್. ನರಸಿಂಹಾಚಾರ್ಯರ (೧೮೬೦ರ)<em>ನೀತಿಮಂಜರಿ</em><sup><a epub:type="noteref" href="999-aside.xhtml#id-004.21">೨೧</a></sup>ಹೇಳಿದರೆ, ಧರ್ಮದ್ರೋಹಿಗೆ 'ಅ¾ಗುಲಿ' ಎಂದು<em>ಆದಿಪುರಾಣ</em>ದಲ್ಲಿ<sup><a epub:type="noteref" href="999-aside.xhtml#id-004.22">೨೨</a></sup>ಪಂಪನೂ,<em>ಪಂಪರಾಮಾಯಣ</em>ದಲ್ಲಿ<sup><a epub:type="noteref" href="999-aside.xhtml#id-004.23">೨೩</a></sup>ನಾಗಚಂದ್ರನೂ ಬೈಯುತ್ತಾರೆ.</p>
		<p>ಹೀಗೆ ವಿವಿಧ ರೂಪಗಳಲ್ಲಿ 'ಅ¾ಂ' ಬಳಕೆಯಾಗಿತ್ತಿದ್ದು, ಕ್ರಮೇಣ ಅದು ಸಂಸ್ಕೃತದ 'ಧರ್ಮ'ಕ್ಕೆ ಎಡೆಗೊಟ್ಟು ಮೆಲ್ಲ ಮೆಲ್ಲನೆ ಕಾಲ್ತೆಗೆಯಿತು.</p>
		<p>ಈ ಲೇಖನದ ಉಪಸಂಹಾರವಾಗಿ, ಕಾಶಿಯಲ್ಲಿ ವಿಶ್ವವಿದ್ಯಾನಿಲಯವನ್ನು ಸ್ಥಾಪಿಸಿದ ದಿವಂಗತ ಪಂಡಿತ ಮದನಮೋಹನ ಮಾಲವೀಯರ 'ಧರ್ಮ ಸಂದೇಶ'ಎಂಬ ಸಂಸ್ಕೃತದ ಕವನದ, ಮೂಲ ಮತ್ತು ನನ್ನ ಕನ್ನಡದ ರೂಪಾಂತರವನ್ನೂ ಇಲ್ಲಿ ಕೊಡುತ್ತಿದ್ದೇನೆ, ಪರಾಂಬರಿಸಿ:</p>
		<p class="text-center"><strong><u>ಧರ್ಮ ಸಂದೇಶ</u></strong></p>
		<p class="verse">ಜಗದಲ್ಲಿ ಎಲ್ಲೆಲ್ಲೂ ಒಳಿತಾಗುತ್ತಿರಲೆಂದು,<br />'ಕೆಟ್ಟದನು ಮಾಡುವರ ತಡೆಗಟ್ಟು'- ಎಂದು,<br />ಧರ್ಮ ತಾ ನೆಲೆಯೂರಿ ಚಿರಕಾಲ ಇರಲೆಂದು<br />ನಮಿಸುತ್ತ, ಬೇಡೋಣ ಆ ದೇವರನ್ನ! ।।೧।।</p>
		<p class="verse">ಸಭೆ ಸೇರುತ್ತಿರಲೆಲ್ಲ ಹಳ್ಳಿ-ಊರುಗಳಲ್ಲಿ,<br />ಪುಣ್ಯ-ನೀತಿ ಕತೆಗಳನಲ್ಲಿ ಜನ ಕೇಳುತಿರಲಿ!<br />ತೆರೆದ ಕಿಟಕಿಗಳಾಗಿ ಪಾಠಶಾಲೆಗಳಿರಲಿ,<br />ಅಲ್ಲಿ ಮಲ್ಲಶಾಲೆಗಳಲ್ಲಿ ಮೊಳಗಿರಲಿ ಭೇರಿ! ।।೨।।</p>
		<p class="verse">ದಿಕ್ಕಿಲ್ಲದವರನ್ನ ದಿಕ್ಕು ಕಳೆದಬಲೆಯರ<br />ರಕ್ಷಿಸಿರಿ ಗೋವುಗಳ, ಗುಡಿ ದೇವ-ಧಾಮಗಳ;<br />ಸಂಘಟಿಸಿ ಕೈಗೊಳ್ಳಿ ಧರ್ಮಕಾರ್ಯವಿಧಾನ;<br />ನೀಡಿ ಒಮ್ಮನಿಸಿಂದ ಕೊಡುಗೈಯ ದಾನ! ।।೩।।</p>
		<p class="verse">ಗೌರವಿಸಿ ಹೆಂಗಸರ, ಸಂತೈಸಿ ನೊಂದವರ;<br />ನೋಯಿಸದಿರಿ ಅಹಿಂಸಕರ, ತರವಲ್ಲ, ಸಹಿಸಿ;<br />ಎಲ್ಲರಿಗೆ ತೊಂದರೆಯ ಕೊಡುವ ಮಂದಿಯ ಕಂಡು<br />ಕೈ-ಚೆಲ್ಲಿ ಕುಳಿತಿರಬೇಡಿ, ನಿಲ್ಲಿಸಿರಿ, ಅದ ಮುಗಿಸಿ!।।೪।।</p>
		<p class="verse">ಅಭಯ, ಸತ್ಯದ ನಿಷ್ಠೆ, ಬ್ರಹ್ಮಚರ್ಯದ ನೇಮ,<br />ಬೇರೊಬ್ಬರದೇನು ಬಯಸದ ಶಿಸ್ತು, ಅಚ್ಚುಕಟ್ಟು;<br />ಧೃತಿ, ಕ್ಷಮೆಯ ಸೇವಿಸಿರಿ ಸ್ತ್ರೀ-ಪುರುಷರೆಲ್ಲರೂ-<br />ಅಮೃತೋಪಮ ನಿಯಮ ಇದ ಮನಸನಿಟ್ಟು!।।೫।।</p>
		<p class="verse">ಫಲವ ಬಯಸುತ ಕೆಲಸ ಮಾಡುವುದು ಸರಿಯಲ್ಲ,<br />ಕಾಯಕದ ಭಾವವೇ ಇರಲಿ ಮನದೊಳಡಗಿ;<br />ಇಂದು ಮಾಡಿದುದೆಮಗೆ ಮುಂದೆ ಕಟ್ಟಿದ ಬುತ್ತಿ-<br />ಬಿಡುಗಡೆಗೆ ನೆರವಾದ ಕೆಲಸದಲಿ ತೊಡಗಿ!।।೬।।</p>
		<p class="verse">ಎಲ್ಲೆಲ್ಲೂ ಎಲ್ಲರಲಿ ಅಡಗಿರುವ ದೇವರನು<br />ನೆನೆ ನೆನೆದು ಮೊರೆ ಹೋಗಿ, ಅದೆ ಸರಿಯ ದಾರಿ;<br />ಅವನೆ ಶಿವ, ಅವ ವಿಷ್ಣು, ಎರಡಲ್ಲದೊಬ್ಬನೆ -<br />ಎಲ್ಲ ಪಾಪ-ಶೋಕವ ಕಳೆಯಲದೊಂದೆ ಹಾದಿ!।।೭।।</p>
		<p class="verse">ಎಲ್ಲರನು ಸಲಹುವನು ತಂದೆ ಆ ಜಗದೊಡೆಯ,<br />ಎಲ್ಲರಿಗು ದೊಡ್ಡವನು, ಸರ್ವಾಂತರ್ಯಾಮಿ;<br />ಕೊನೆ ಮೊದಲು ಇಲ್ಲದ, ಹುಟ್ಟುಳಿವು-ಅಳಿವಿನ ತತ್ವ,<br />ಒಳ್ಳಿತೇ ಮೈವೆತ್ತವಗೆ ಶರಣು ಹೋಗಿ! ।।೮।।</p>
		<p class="verse">ಎಲ್ಲ ಧರ್ಮಗಳಲ್ಲು ಹಿಂದೂ ಧರ್ಮವೇ ಮೇಲು,<br />ಸಮಭಾವ, ಸಹಬಾಳ್ವೆ, ಸಹಿಷ್ಣುತೆಯೆ ಧ್ಯೇಯ;<br />ಲೋಕಹಿತ ಬಯಸುವವರೆಲ್ಲರೂ ಬನ್ನಿ, ಕೈಗೊಳ್ಳಿ<br />ಇದರ ಸಂರಕ್ಷಣೆಗೆ ಮೈ-ಮನವ ಚೆಲ್ಲಿ! ।।೯।।</p>
		<p class="verse-author">- ಸಂಸ್ಕೃತ ಮೂಲ:<em>ಶ್ರೀ ಮದನ ಮೋಹನ ಮಾಳವೀಯರು</em></p>
		<p class="verse-author">-ಕನ್ನಡಕ್ಕೆ ಭಾವಾನುವಾದ<em>ಶಿಕಾರಿಪುರ ಹರಿಹರೇಶ್ವರ</em></p>
		<p class="text-center"><strong><u>ಧರ್ಮ ಸಂದೇಶಃ</u></strong></p>
		<p class="verse">ಹಿತಾಯ ಸರ್ವ ಲೋಕಾನಾಂ, ನಿಗ್ರಹಾಯ ಚ ದುಷ್ಕೃತಾಮ್ ।<br />ಧರ್ಮ-ಸಂಸ್ಥಾಪನಾರ್ಥಾಯ ಪ್ರಣಮ್ಯ ಪರಮೇಶ್ವರಮ್ ।।೧।।</p>
		<p class="verse">ಗ್ರಾಮೇ ಗ್ರಾಮೇ ಸಭಾ ಕಾರ್ಯಾ, ಗ್ರಾಮೇ ಗ್ರಾಮೇ ಕಥಾ ಶುಭಾಃ ।<br />ಪಾಠಶಾಲಾ ಮಲ್ಲಶಾಲಾ ಪ್ರತಿಪರ್ವಂ ಮಹೋತ್ಸವಃ ।।೨।।</p>
		<p class="verse">ಅನಾಥಾ ವಿಧವಾ ರಕ್ಷ್ಯಾ, ಮಂದಿರಾಣಿ ತಥಾ ಚ ಗೌಃ ।<br />ಧಮ್ರ್ಯಂ ಸಂಘಟನಂ ಕೃತ್ವಾ ದೇಯಂ ದಾನಂ ಚ ತದ್ ಹಿತಮ್ ।।೩।।</p>
		<p class="verse">ಸ್ತ್ರೀಣಾಂ ಸಮಾದರಃ ಕಾರ್ಯಃ, ದುಃಖಿತೇಷು ದಯಾ ತಥಾ ।<br />ಅಹಿಂಸಕಾ ನ ಹಂತವ್ಯಾ, ಆತತಾಯೀ ವಧಾರ್ಹಣಃ ।।೪।।</p>
		<p class="verse">ಅಭಯಂ ಸತ್ಯಂ ಅಸ್ತೇಯಂ, ಬ್ರಹ್ಮಚರ್ಯಂ ಧೃತಿಃ ಕ್ಷಮಾ।<br />ಸೇವ್ಯಂ ಸದಾ ಅಮೃತಂ ಇವ ಸ್ತ್ರೀಭಿಶ್ಚ ಪುರುಷೈಸ್ ತಥಾ ।।೫।।</p>
		<p class="verse">ಕರ್ಮಣಾಂ ಫ಼ಲಂ ಅಸ್ತೀತಿ ವಿಸರ್ತವ್ಯಂ ನ ಜಾತು ಚಿತ್ ।<br />ಭವೇತ್ ಪುನಃ ಪುನರ್ಜನ್ಮ ಮೋಕ್ಷಸ್ ತದ್ ಅನುಸಾರಥಿಃ ।।೬।।</p>
		<p class="verse">ಸ್ಮರ್ತವ್ಯಃ ಸತತಂ ವಿಷ್ಣುಃ ಸರ್ವಭೂತೇಷು ಅವಸ್ಥಿತಃ ।ಏಕ ಏವ ಅದ್ವಿತೀೀಯೋ ಯಃ ಶೋಕ ಪಾಪ-ಹರಃ ಶಿವಃ ।।೭।।</p>
		<p class="verse">ಪವಿತ್ರಾಣಾಂ ಪವಿತ್ರಂ ಯೋ ಮಂಗಲಾನಾಂ ಚ ಮಂಗಲಮ್ ।<br />ದೈವತಃ ದೇವತಾನಾಂ ಚ ಭೋಕ್ತಾನಾಂ ಯೋ ಅವ್ಯಯಃ ಪಿತಾ ।।೮।।</p>
		<p class="verse">ಉತ್ತಮಃ ಸರ್ವಧರ್ಮಾಣಾಂ ಹಿಂದೂ ಧರ್ಮೊಽಯಂ ಉಚ್ಯತೇ ।<br />ರಕ್ಷಃ ಪ್ರಚಾರಣೀಯಶ್ಚ ಸರ್ವಭೂತ ಹಿತೇ ರತೈಃ ।।೯।।</p>
		<p class="verse-author">-ಸ್ವರ್ಗೀಯ ಶ್ರೀ ಪಂಡಿತ ಮದನ ಮೋಹನ ಮಾಳವೀಯ</p>
	</section>
	<section class="level1 numbered" epub:type="chapter" role="doc-chapter" id="id-P4.002">
		<p class="text-center"><strong>ಒಳದನಿಯ ನುಡಿ ಕೇಳು </strong></p>
		<p class="verse">ಸತಾಂ ಹಿ ಸಂದೇಹಪದೇಶು ವಸ್ತುಷು,<br />ಪ್ರಮಾಣಂ ಅನ್ತಕರಣಃ ಪ್ರವೃತ್ತಯಃ ।।</p>
		<p class="verse-author"><em>-ಕಾಳಿದಾಸ, ಅಭಿಜ್ಞಾನ ಶಾಕುನ್ತಲಾ, ೧:೧೯</em></p>
		<p class="myquote">ಸಂದೇಹ ಸುಳಿದಲ್ಲಿ ಗೊಂದಲದ ಸುಳಿಯಲ್ಲಿ<br />ನಿಂತಾಗ ಸರಿತಪ್ಪು ಕವಲು ಹಾದಿಯ ಮೂಲೆಯಲ್ಲಿ,<br />ನಡೆಯುವರು ಸಜ್ಜನರು ಒಳಮನಸು ಮಿಡಿದಂತೆ<br />ಕುರುಡು ಕಗ್ಗತ್ತಲಲೂ ಬೆಳಕ ಕಿರಣ ಮಿಂಚುವುದು ಅಲ್ಲಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಠೋಪನಿಷತ್ತಿನ ಋಷಿ ಚಪ್ಪರಿಸುವ ಉಪ್ಪಿನಕಾಯಿ</h1>
		<p>ಕಠೋಪನಿಷತ್ತಿನ ಬಗ್ಗೆ ನಾವೆಲ್ಲ ಅಲ್ಪ-ಸ್ವಲ್ಪವಾದರೂ ಕೇಳಿ ಬಲ್ಲೆವು. ಭಾರತದ ಮತ್ತು ವಿದೇಶದ ಅನೇಕ ಜಿಜ್ಞಾಸುಗಳಿಗೆ ಬಹಳ ಪ್ರಿಯವಾದ ಉಪನಿಷತ್ತು ಇದು. ನಚಿಕೇತನೆಂಬ ಬಾಲಕನೊಬ್ಬನು<em>ಮೃತ್ಯು</em>ದೇವತೆಯಾದ ಯಮನನ್ನೇ ಭೇಟಿಯಾಗಿ, ಸಾವು-ಹುಟ್ಟು-ಆತ್ಮ ಮುಂತಾದುವುಗಳ ಬಗ್ಗೆ ನೇರವಾಗಿ ಪ್ರಶ್ನಿಸುವ, ಚರ್ಚಿಸುವ ಕುತೂಹಲಕಾರೀ ಪ್ರಸಂಗ ಇದರ ಮೂಲ ವಸ್ತು. ಜಗತ್-ಪ್ರಸಿದ್ಧವಾದ ಭಗವದ್-ಗೀತೆಗೂ ಕಠೋಪನಿಷತ್ತಿಗೂ ಹಲವು ಸಾಮ್ಯಗಳುಂಟು.</p>
		<p>ಎರಡರ ಪ್ರಾರಂಭವೂ ನಾಟಕೀಯವಾಗಿಯೇ ಇದ್ದು, ಓದುಗರ ಮನಸೆಳೆಯುತ್ತದೆ: ಅಲ್ಲಿ, ಯುದ್ಧ ಇನ್ನೇನು ಆರಂಭವಾಯಿತು ಎನ್ನುವ ಸಮಯದಲ್ಲಿ ಬಿಲ್ಲು ಬತ್ತಳಿಕೆಗಳನ್ನು ನೆಲಕ್ಕಿಳಿಸಿ, ತಾನು ಮಾಡುತ್ತಿರುವುದು ಸರಿಯೇ ಎಂದು ಯೋಚಿಸುತ್ತ ಕುಳಿತ ಅರ್ಜುನ, ಸಾರಥಿಯಾಗಿದ್ದ ಕೃಷ್ಣನೊದನೆ ಸಂವಾದಮಾಡುತ್ತಾನೆ. ಅವನ ಪ್ರಶ್ನೆಗಳಿಗೆ ಉತ್ತರಿಸುವ ಕೃಷ್ಣನ ಮಾತುಗಳನ್ನು ಕವಿ ವ್ಯಾಸರು ವಿಸ್ತರಿಸಿ ನಮಗೆ ತಿಳಿಹೇಳುತ್ತಾರೆ. ಅದು ಗೀತೆ.</p>
		<p>ಇಲ್ಲಿ, ವಾಜಶ್ರವಸ್ ಎಂಬ ಒಬ್ಬ ಋಷಿ ಒಂದು ದೊಡ್ಡ ಯಜ್ಞ ಮಾಡುತ್ತಿದ್ದಾನೆ.<em>ವಿಶ್ವಜಿತ್</em>ಎಂಬ ಹೆಸರಿನ ಈ ಯಾಗ ಮಾಡುವಾಗ ತನ್ನಲ್ಲಿರುವ ಎಲ್ಲವನ್ನೂ ದಾನಮಾಡುವದು ಪದ್ಧತಿ. ಯಜ್ಞಕ್ಕೆ ಸಂಬಂಧಿಸಿದಂತೆ ತನ್ನ ಬಳಿಯ ಹಸುಗಳನ್ನು ದಾನಮಾಡುತ್ತಿದ್ದಾನೆ. ಅವುಗಳಲ್ಲಿ ಹಲವು ಬಡಕಲು ಗೋವುಗಳೂ ಇವೆ. ಕೊಟ್ಟರೆ ಒಳ್ಳೆಯದನ್ನೇ ಕೊಡಬೇಕು; ಕೊಡಬೇಕು ಎಂಬ ಒಂದೇ ಕಾರಣಕ್ಕೆ ಉಪಯೋಗಕ್ಕೆ ಬಾರದ ವಸ್ತುಗಳನ್ನೂ ಏಕೆ ದಾನ ಮಾಡಬೇಕು? ಇದು ಅವನ ಮಗ ನಚಿಕೇತನ ಅಭಿಪ್ರಾಯ. ''ಇದ್ದ ಬದ್ದದ್ದನ್ನೆಲ್ಲಾ ದಾನವಾಗಿ ಕೊಟ್ಟುಬಿಡುತ್ತಿದ್ದೀಯಲ್ಲಾ; ಹಾಗಾದರೆ, ಅಪ್ಪಾ, ನನ್ನನ್ನು ಯಾರಿಗೆ ದಾನವಾಗಿ ಕೊಡುತ್ತೀಯಾ, ಹ್ಞಾ?''-ಎಂದು ತಂದೆಯನ್ನು ಹಂಗಿಸಿ ಕೇಳುತ್ತಾನೆ<sup><a epub:type="noteref" href="999-aside.xhtml#id-004.25">೧</a></sup><strong>.</strong>ಬೇರೆಲ್ಲ ಮುಖ್ಯ ಕೆಲಸಗಳಲ್ಲಿ ತೊಡಗಿದ ತಂದೆ, ಮತ್ತೆ ಮತ್ತೆ ಕೇಳುತ್ತಿರುವ, ಹುಡುಗನ ಉದ್ಧಟತನದ ಪ್ರಶ್ನೆಗೆ ಬೇಸತ್ತು, ಕೋಪದಿಂದ, ''ನಿನ್ನನ್ನು ಯಮನಿಗೇ ಕೊಟ್ಟುಬಿಡುತ್ತೇನೆ''<sup><a epub:type="noteref" href="999-aside.xhtml#id-004.26">೨</a></sup>ಎಂದು ಹೇಳಿಬಿಡುತ್ತಾನೆ.</p>
		<p>ತಂದೆಯ ಮಾತನ್ನು ಅಕ್ಷರಶಃ ನಂಬಿ, ನಚಿಕೇತ ಯಮನ ಮನೆಗೆ ಬರುತ್ತಾನೆ. ಅಲ್ಲಿ ಯಮನಿಗಾಗಿ ಮೂರು ದಿನ ಅನ್ನಾಹಾರಗಳಿಲ್ಲದೆ ಕಾದು ಕುಳಿತಿರುತ್ತಾನೆ. ಆಮೇಲೆ ಬಂದ ಯಮ, ಬಾಲಕ ನಚಿಕೇತನನ್ನು ಸತ್ಕರಿಸಿ, ಬಂದ ಕಾರಣ ಕೇಳಿ ತಿಳಿದು, ಅವನ ಮನವೊಲಿಸಿ ಮನೆಗೆ ಹಿಂತಿರುಗುವಂತೆ ಪ್ರಚೋದಿಸಲು 'ವರ' ಕೊಟ್ಟು, ಪ್ರಯತ್ನಿಸುತ್ತಾನೆ. ಬಡಪೆಟ್ಟಿಗೆಗೆ ಒಪ್ಪದ ಜಾಣ ನಚಿಕೇತ, (ಜೊತೆಗೆ, ಕಠೋಪನಿಷತ್ತಿನ ದೃಷ್ಟಾರ ಋಷಿಯೂ ಸಹ) ಯೋಚಿಸುತ್ತಾನೆ: ಹುಟ್ಟು-ಸಾವು-ಆತ್ಮ ಈ ಕ್ಷೇತ್ರದಲ್ಲಿ ಚೆನ್ನಾಗಿ ತಿಳಿದ, ಅಧಿಕೃತವಾಗಿ ತಿಳಿಹೇಳಬಲ್ಲ ವ್ಯಕ್ತಿಯೆಂದರೆ ಯಮನಲ್ಲದೆ ಬೇರೆ ಇನ್ನಾರು? ಪ್ರಶ್ನೋತ್ತರಗಳು ನಡೆಯುತ್ತವೆ. ಅದರ ಸಾರಸರ್ವಸ್ವವೇ ಸೂತ್ರರೂಪವಾಗಿ, ಶ್ಲೋಕರೂಪದಲ್ಲಿ ಇರುವ ಈ ಕಠೋಪನಿಷತ್ತು! ಇದೇ, ಅತಿ ಗಹನವಾದ ವಿಚಾರಗಳ ಬಗ್ಗೆ, ಭದ್ರವಾಗಿ ಮುಚ್ಚಿದ ಪೆಟ್ಟಿಗೆಯ ಮುಚ್ಚಳವನ್ನು ಒಡೆದು ತೆಗೆದು, ಒಳಗೇನಿದೆಯೆಂದು ಇಣುಕಿ ನೋಡುವ ಒಂದು ಪ್ರಯತ್ನ!</p>
		<p class="vertical-delimiter" />
		<p>ಇಂಥ ಗಂಭೀರ ಚಿಂತನೆಯ ನಡುವಿನಲ್ಲಿ, ಎಲ್ಲರಿಗೂ ಬೇಗ ಅರ್ಥ ಹೊಳೆಯುವ ಒಂದು ಲೌಕಿಕ ಉಪಮೆಯನ್ನು ಕವಿ ಬಳಸುತ್ತಾನೆ. (''ದೊಡ್ಡದಾಗಿ ಮರ ಕಾಣುತ್ತಿದೆಯಲ್ಲವೇ? ಅಲ್ಲೇ ಆ ಕೊಂಬೆಗಳ ನಡುವೆ ಚಿಕ್ಕದಾಗಿ ಮೂಡಿದ್ದಾನೆ ಬಿದಿಗೆಯ ಚಂದ್ರ'' ಎನ್ನುವ 'ಶಾಖಾ-ಚಂದ್ರ ನ್ಯಾಯ'ದಂತೆ ಎನ್ನೋಣವೇ?) ಒಂದು ಲಘು ನಗೆ ಮಿಂಚು ಚರ್ಚೆಯಲ್ಲಿ ಆಳವನ್ನು ಅಳೆಯಲು ಸಹಾಯಕವಾದರೆ ನಮ್ಮ ಋಷಿಗೆ ಖುಷಿಯೋ ಖುಷಿ! ಇದನ್ನೇ ಈ ಲೇಖನದಲ್ಲಿ ನಾನು ಪ್ರಸ್ತಾಪಿಸುವುದು!</p>
		<p>ಕಠೋಪನಿಷತ್ತಿನ ಒಂದು ಪ್ರಮುಖ ಶ್ಲೋಕದ ಬಗ್ಗೆ ನಿಮ್ಮ ಗಮನ ಸೆಳೆಯಲು ಬಯಸುತ್ತೇನೆ. ಪೂರ್ವಸೂರಿಗಳಿಗೆ, ಅಭ್ಯಸಿಸುವ ನಮ್ಮ-ನಿಮ್ಮಂಥ ಹಲವರಿಗೆ ಅದು ಸ್ವಾರಸ್ಯಕರವಾಗಿ ಬಹಳ ದಿನಗಳ ಹಿಂದೆಯೇ ಕಂಡಿರಬೇಕು! ಅದರ ಬಗ್ಗೆ ಬರೆಯಲು ಈಗ ನನಗೊಂದು ಅವಕಾಶವಾಯಿತು, ಅದೇ ಸಂತೋಷ! ಆ ಶ್ಲೋಕ ಹೀಗಿದೆ:</p>
		<p class="verse">ಯಸ್ಯ ಬ್ರಹ್ಮ ಚ ಕ್ಷತ್ರಂ ಚ ಉಭೇ ಭವತ ಓದನಃ।<br />ಮೃತ್ಯುರ್ ಯಸ್ಯ ಉಪಸೇಚನಂ<br />ಕ ಇತ್ಥಾ ವೇದ ಯತ್ರ ಸಃ।।೧.೨.೨೫।।<sup><a epub:type="noteref" href="999-aside.xhtml#id-004.24">೩</a></sup></p>
		<p>ಕೃಷ್ಣ-ಯಜುರ್ವೇದದ ತೈತ್ತಿರೀಯ ಶಾಖೆಗೆ ಸೇರಿದ ಉಪನಿಷದ್‍ನ ಈ ಶ್ಲೋಕವನ್ನ ಕನ್ನಡದಲ್ಲಿ ಹೀಗೆ ಭಾವಾನುವಾದ ಮಾಡಬಹುದು:</p>
		<p class="myquote">ಕಠೋಪನಿಷತ್ತಿನ ಋಷಿ ಚಪ್ಪರಿಸುವ ಉಪ್ಪಿನಕಾಯಿ<br />ಬ್ರಾಹ್ಮಣನಾಗಲಿ, ಕ್ಷತ್ರಿಯನಾಗಲಿ,ಯಾರಿಗೆ ಎಲ್ಲರು, ಜೀವಿಗಳೆಲ್ಲರೂ<br />ತಿನ್ನುವ ಅನ್ನದ ಪರಿಯಲಿ ಇರುವರೋ,<br />ಅವನೇ ಮೃತ್ಯು, ಆ ಸಮವರ್ತಿ ಕಣಾ!<br />ಊಟಕೆ ಉಪ್ಪಿನಕಾಯಿಯ ಹಾಗೆ<br />ಯಾರಿಗೆ ಮೃತ್ಯುವು ಆಗಿದೆಯೋ,<br />ಅಂತಹ ಅಂತಕನೆಲ್ಲಿಹ ಎಂಬುದ<br />ಅರಿತವರಾರು, ಜಾಣ, ಯಾರಣ್ಣಾ?!</p>
		<p>ಮೃತ್ಯು ಹುಟ್ಟಿದವರನ್ನೆಲ್ಲಾ ಕಬಳಿಸುತ್ತಾನೆ; ಇಲ್ಲಿ<em>ಎಲ್ಲರನ್ನೂ</em>ಎಂದು ಹೇಳಿಲ್ಲ ಎಂಬ ಅಡ್ಡ ಮಾತು ಬೇಡ. ಆ ದಿನಗಳಲ್ಲಿ ಋಗ್ವೇದವು ಹೋತೃವಿನ ಕೈಪಿಡಿಯಾಗಿದ್ದಂತೆ, ಸಾಮವೇದವು ಉದ್ಗಾತೃವಿನ ಹೊತ್ತಿಗೆಯಾಗಿದ್ದಂತೆ, ಯಜುರ್ವೇದವೂ ಯಜ್ಞಯಾಗಾದಿಕರ್ಮಗಳ ಸಂಚಾಲಕ ಪುರೋಹಿತನಾದ ಅಧ್ವರ್ಯುವಿನ ಉಪಯೋಗಕ್ಕೆ ಮೀಸಲಾದ ಮೂಲ ಮಾತೃಕೆಯಾಗಿತ್ತು. ಈ ಯಜ್ಞಯಾಗಾದಿಗಳಲ್ಲಿ ಮುಖ್ಯಪಾತ್ರ ವಹಿಸುತ್ತಿದ್ದವರೆಂದರೆ, ಆ ಕಾಲದಲ್ಲಿ ಬ್ರಾಹ್ಮಣ ಕ್ಷತ್ರಿಯರೇ. ಆದ್ದರಿಂದ ಈ ಎರಡು ವರ್ಣಗಳನ್ನು ಹೆಸರಿಸಿದ್ದರೂ, 'ಸಕಲ ಜೀವಿಗಳೆಲ್ಲರೂ, ಎಲ್ಲರೂ' ಎಂಬ ಭಾವವೇ ಋಷಿಯ ಉದ್ದೇಶ. ಅಂದರೆ, ಹುಟ್ಟಿನಿಂದ, ಗುಣದಿಂದ, ಜೀವನೋಪಾಯಕ್ಕೆ ಮಾಡುವ ಉದ್ಯೋಗದಿಂದ, ಅದಕ್ಕೆ ಸೇರಿಕೊಂಡೋ ಹೊರತಾಗಿಯೋ ತೊಡಗಿದ ಕೆಲಸದಿಂದ, ಮನೋಭಾವದಿಂದ ಏನೆಲ್ಲ ಜಾತಿಮತಗಳು ಇವೆಯೋ (ನೋಡಿ: 'ಚಾತುರ್-ವಣ್ರ್ಯಂ ಮಯಾ ಸೃಷ್ಟಂ ಗುಣ ಕರ್ಮ ವಿಭಾಗಶಃ' - ಗೀತಾ<sup><a epub:type="noteref" href="999-aside.xhtml#id-004.27">೪</a></sup>) ಅವೆಲ್ಲಾ ಆ 'ಕಾಲ'ನಲ್ಲಿ ಕರಗಿ ಹೋಗುತ್ತವೆ.</p>
		<p>ಒಬ್ಬ ವ್ಯಕ್ತಿಗೂ ಹಾಗೆಯೇನೇ: ಇನ್ನೂ ಬೆಳವಣಿಗೆಯ ಮೊದಮೊದಲ ಹಂತದಲ್ಲಿ ಇರುವಾಗ, ಸಮಾಜದ ಕಟ್ಟಳೆಗೆ ಒಳಪಟ್ಟು, ಅವನು ಒಂದು ವರ್ಣಕ್ಕೋ, ವರ್ಗಕ್ಕೋ ಸೇರಿ ಇದ್ದುಕೊಂಡಿರಬಹುದು. ಆ ಕಟ್ಟುಪಾಡು ಆ ವ್ಯಕ್ತಿಗೆ ಆ ಬೆಳವಣಿಗೆಯ ಕಾಲಕ್ಕೆ ಅನುಕೂಲವನ್ನೋ ಅನಾನುಕೂಲವನ್ನೋ ಒದಗಿಸಿರಬಹುದು; ಈ ಕೊನೆಗಾಲದಲ್ಲಿ ಅದೆಲ್ಲವೆನ್ನೂ ಮುಗಿಸಿ, ಮೀರಿ, ಆ ವ್ಯಕ್ತಿ ಈ<em>ಅಂತಕ</em>ನನ್ನು ಮುಟ್ಟುತ್ತಾನೆ.</p>
		<p>ಊಟ ಎಲ್ಲಾ ಮುಗಿಸಿದ ಮೇಲೆ, ಅದು ಕೇವಲ ಭೋಜನವಾಗಿರಲಿ, ಮೃಷ್ಟಾನ್ನ ಭೂರಿ ಭೋಜನವಾಗಿರಲಿ, ಕೊನೆಯಲ್ಲಿ ಚಪ್ಪರಿಸುವ<em>ಉಪಸೇಚನ</em>ವಿರಲೇ ಬೇಕು! ಇದೇ ಒಂದು ತರಹಾ ಷಡ್ರಸೋಪೇತವಾದ ಉಪ್ಪಿನಕಾಯಿ!<em>ಮೃತ್ಯು</em>ವೂ ಸಹ ಹೀಗೆ ಊಟದ ಕೊನೆಯಲ್ಲಿ ಚಪ್ಪರಿಸುವ ಒಂದು ಉಪ್ಪಿನಕಾಯಿ ಎನ್ನುತ್ತಾನೆ ಭೋಜನಪ್ರಿಯ, ಕಠೋಪನಿಷತ್ತಿನ ಋಷಿ! ಯಾವ ಊಟ? ಯಾರಿಗೆ ಊಟ? ಕಾಲ ಕೂಡಿಬಂದೀತೆನಲು, ತನ್ನ ನಾಲಗೆ ಚಾಚಿ ಎಲ್ಲವನ್ನೂ ನುಂಗಿ ಕಬಳಿಸುವುದೇ ಮೃತ್ಯು ದೇವತೆಯ ಪರಿಪಾಠ. ಕೇಳಿಲ್ಲವೇ:</p>
		<p class="myquote">ಜವರಾಯ ಬಂದಽರೆ ಬರಿಗೈಲಿ ಬರಲಿಲ್ಲಽ<br />ಕೊಡಲಿ ಕುಡುಗೋಲು ಕೈತಂದ;<br />ಕೊಡಲಿ ಕುಡುಗೋಲುಗಳ ಕೈತಂದ, ಜವರಾಯ-<br />ಫಲಬಿಟ್ಟ ಮರಗಳ ಕಡಿ ಬಂದ!</p>
		<p>ಇದು ಮೃತ್ಯುವಿನ ಅನುದಿನದ ಊಟ. ಹುಟ್ಟಿದವರೆಲ್ಲ ಅವನಿಗೆ ಕಟ್ಟಿಟ್ಟ ಬುತ್ತಿ. ಹಾಗೇಯೇ ಹುಟ್ಟಿದ ಎಲ್ಲಾ ಜಂತುಗಳಿಗೂ ಮೃತ್ಯುವು ಈ ಜೀವನವೆಂಬ ಊಟದ ಕೊನೆಯ ಉಪ್ಪಿನಕಾಯಿಯ ಹಾಗೆ ಎಂದು ಯಾರು ತಿಳಿಯಬಲ್ಲರೋ, ('ಜಾತಸ್ಯ ಹಿ ಧ್ರುವೋ ಮೃತ್ಯುಃ'- ಗೀತಾ<sup><a epub:type="noteref" href="999-aside.xhtml#id-004.28">೫</a></sup>) ಆ ಜ್ಞಾನಿಯು ಮೃತ್ಯುವನ್ನು<em>ಅತಿಕ್ರಮಿಸ</em>ಬಲ್ಲ. ಅಂದರೆ, ಆಂಥವನಿಗೆ<em>ಮೃತ್ಯು</em>ಭಾವ ಏನೂ ಪ್ರಭಾವ ಬೀರದು.</p>
		<p>ಈ<em>ಮೃತ್ಯು</em>ನಿಶ್ಚಿತವಾಗಿ ಒಂದಲ್ಲ ಒಂದು ದಿನ<em>ಕೊನೆಗೆ(?)</em>ಬಂದೆರಗುತ್ತದೆ ಎಂದಮೇಲೆ, ಅದು ಈಗ ಎಲ್ಲಡಗಿದೆ?<em>ಎಲ್ಲಿ? ಎಲ್ಲಿ?</em>ಇದು ಎಲ್ಲರನ್ನೂ, ಎಲ್ಲ ಕಾಲದಲ್ಲೂ ಕಾಡುತ್ತಿರುವ, ಬಗೆ ಹರಿಯದ, ಉತ್ತರ ಸಿಗದ ಪ್ರಶ್ನೆ! ಇದಕ್ಕೆ ಏನಾದರೂ ಸಮರ್ಪಕ ಉತ್ತರವುಂಟೆ, ನಿಮ್ಮಲ್ಲಿ? ಎಂದು ಕಠೋಪನಿಷತ್ತಿನ ಋಷಿ ಓದುಗರನ್ನ ಪ್ರಶ್ನಿಸುತ್ತಿದ್ದಾನೆ.</p>
		<p class="vertical-delimiter" />
		<p>ಮೇಲೆ ಹೇಳಿದುದಷ್ಟೂ<em>ಮೃತ್ಯು</em>ಪರವಾಗಿ ಮಾಡಿದ ವ್ಯಾಖ್ಯಾನ ವಾಯಿತು. ಅಂದರೆ, ಅದು ಪ್ರತ್ಯೇಕವಾಗಿ ಇದೊಂದೇ ಪದ್ಯವನ್ನು ನೋಡಿದಾಗ ಸ್ಫುರಿಸುವ ಆಲೋಚನೆಗಳು.</p>
		<p>ಆದರೆ, ಈ ಶ್ಲೋಕಕ್ಕೆ ಮೊದಲು ಬರುವ ಕಠೋಪನಿಷತ್ತಿನ ಈ ಭಾಗದ ಉಳಿದೆಲ್ಲ ಶ್ಲೋಕಗಳನ್ನು ಗಮನಕ್ಕೆ ತೆಗೆದುಕೊಂಡರೆ, ಇನ್ನೊಂದು ಅರ್ಥವ್ಯಾಪ್ತಿಗೂ ಈ ಪ್ರಕೃತ ಪ್ರಸ್ತುತ ಶ್ಲೋಕ ಒಳಗೊಳ್ಳುತ್ತದೆ: ಆಗ,</p>
		<p class="myquote">ಬ್ರಾಹ್ಮಣನಾಗಲಿ, ಕ್ಷತ್ರಿಯನಾಗಲಿ,<br />ಯಾರಿಗೆ ಎಲ್ಲರು, ಜೀವಿಗಳೆಲ್ಲರೂ<br />ತಿನ್ನುವ ಅನ್ನದ ಪರಿಯಲಿ ಇರುವರೋ,<br />ಅವನೇ ಆತ್ಮನು, ಸಮವ್ಯಾಪಿ ಕಣಾ!<br />ಊಟಕೆ ಉಪ್ಪಿನಕಾಯಿಯ ಹಾಗೆ<br />ಯಾರಿಗೆ ಮೃತ್ಯುವು ಆಗಿದೆಯೋ,<br />ಅಂತಹ ಆತ್ಮನು ಎಲ್ಲಿಹ ಎಂಬುದ<br />ಅರಿತವರಾರು, ಬಲ್ಲೆಯಾ ಓ ಜಾಣ!</p>
		<p>-ಎಂದು<em>ಅತ್ಮ</em>ದ ಪರವಾಗಿ ಈ ಶ್ಲೋಕವನ್ನು ಅವಗಾಹಿಸಬೇಕಾಗುತ್ತದೆ.<em>ಅತ್ಮ</em>ದ ಬಗ್ಗೆ ತಿಳುವಳಿಕೆ ಸುಲಭವೇನಲ್ಲ. ಹೇಳುತ್ತಾನೆ:</p>
		<p class="myquote">ಈ<em>ಆತ್ಮ</em>ಎಂಬುದೇನಿಹುದು,<br />ಬರಿ ಮಾತು-ಕತೆಯಿಂದ ಸಿಗುವ ವಸ್ತುವಲ್ಲ!<br />ಓದಿ ತಿಳಿಯಲಳವಲ್ಲ, ಉಹ್ಞು!<br />ಬಲು ಜಾಣತನದಿಂದಲೇ? ಇಲ್ಲ,<br />ಬುದ್ಧಿವಂತಿಕೆಯಿಂದಲೂ ಸಾಧ್ಯ ಇಲ್ಲವೇ ಇಲ್ಲ!<br />ಯಾರು, ಆದರೆ, ಎಡೆಬಿಡದೆ ಬೇಡುವರೋ ಒಮ್ಮನದಿ,<br />ಅವರಿಗೇ ಅದು ಲಭ್ಯ-<br />ಆತ್ಮನೇ ತನ್ನೊಡಲ ತೋರಿಬಿಡುವ!<sup><a epub:type="noteref" href="999-aside.xhtml#id-004.29">೬</a></sup></p>
		<p>ಈ ಆತ್ಮ-ಜ್ಞಾನವು ಕಠದಲ್ಲಿಯೇ ಮುಂದೆ<sup><a epub:type="noteref" href="999-aside.xhtml#id-004.30">೭</a></sup>ಹೇಳುವಂತೆ, ''ಕೆಟ್ಟ ಆಚರಣೆಯಿಂದ ದೂರಹೋಗದಿರುವವನಿಗೆ, ಶಾಂತನಲ್ಲದವನಿಗೆ, ಚದುರಿಹೋಗುವ ಮನಸ್ಸನ್ನೆಲ್ಲಾ ಒಂದೆಡೆ ಕೂಡಿಹಾಕಿಕೊಳ್ಳಲಾಗದವನಿಗೆ, ಮನಃಶಾಂತಿಯಿಲ್ಲದವನಿಗೆ ಬರೀ ತಿಳುವಳಿಕೆ ಒಂದರಿಂದಲೇ ಲಭ್ಯವಿಲ್ಲ!'' ಅವನು ಯಾವದೇ ವರ್ಣದವನಾಗಿರಲಿ, ಯಾವದೇ ವರ್ಗದವನಾಗಿರಲಿ ಈ<em>ಆತ್ಮ</em>ಸಾಕ್ಷಾತ್ಕಾರ ಆಯಿತೆಂದರೆ ಅವೆಲ್ಲಾ<em>ನಾಮ-ರೂಪ</em>ಗಳೂ, ಮಾನವ ನಿರ್ಮಿತ ವಿಂಗಡಣೆಗಳೂ ಹೇಳಹೆಸರಿಲ್ಲದಂತೆ, ಸಾಗರದಲ್ಲಿ ನದಿಗಳಂತೆ, ಈ ಆತ್ಮನಲ್ಲಿ ಕರಗಿ ಹೋಗುವುವು. ಆತ್ಮನಿಗೆ ಎಲ್ಲವೂ ಆಹಾರವಾಗಿಬಿಡುವವು! ಸಕಲ ಚರಾಚರ ವಸ್ತುಗಳೂ ಕೊನೆಗೆ, ಚರಮ ಹಂತದಲ್ಲಿ, ಲೀನವಾಗುವದು ಈ<em>ಪರಮ-ಆತ್ಮ</em>ನಲ್ಲಿಯೇ!</p>
		<p>ಪರಮ-ಆತ್ಮ! ಅವನಿಂದಲೇ ಎಲ್ಲಾ ಹುಟ್ಟೂ, ಅವನಲ್ಲೇ ಎಲ್ಲವೂ ಅಂತ್ಯ! ತೈತ್ತಿರೀಯ ಉಪನಿಷತ್<sup><a epub:type="noteref" href="999-aside.xhtml#id-004.31">೮</a></sup> ಹೇಳುವಂತೆ: ಎಲ್ಲಿಂದ ಇವೆಲ್ಲವೂ ಹುಟ್ಟಿ ಬಂದವೋ, ಯಾವುದರಿಂದ ಇವೆಲ್ಲ ಈಗ ಬದುಕಿರುವುವೋ, ಕೊನೆಗೆ ಅದರೊಳಗೇ ಇವೆಲ್ಲವೂ ಹೋಗಿ ಸೇರುತ್ತವೆ!. ಇದನ್ನೇ ಮಹಾಭಾರತದ ಅನುಶಾಸನಪರ್ವ ಅಂತರ್ಗತ<em>ವಿಷ್ಣುಸಹಸ್ರನಾಮ</em>ಪ್ರಾರಂಭದಲ್ಲಿ<sup><a epub:type="noteref" href="999-aside.xhtml#id-004.32">೯</a></sup>ನಮಗೆ ನೆನಪಿಸುವುಧು:</p>
		<p><strong>ಈ ಸೃಷ್ಟಿಯ ಮೊದಲ ವೇಳೆಯಿಂದ ಹಿಡಿದು ಕೊನೆಯವರೆಗೂ ಇಲ್ಲಿರುವ ಎಲ್ಲ ಸ್ಥಾವರ ಜಂಗಮ ವಸ್ತುಗಳೂ ಕೊನೆಗೆ ಪ್ರಳಯಕಾಲದಲ್ಲಿ<em>ಅವನ</em>ಲ್ಲಿಯೇ ಹೋಗಿ ಸೇರಿ ಬಿಡುತ್ತವೆ!</strong></p>
		<p>ಬೃಹದ್ ಆರಣ್ಯಕ ಉಪನಿಷತ್ತಿನಲ್ಲಿ<sup><a epub:type="noteref" href="999-aside.xhtml#id-004.33">೧೦</a></sup>ಹೇಳುವಂತೆ, ಈ ಆತ್ಮನಲ್ಲಿ<em>ಮೃತ್ಯು</em>ವೂ ಅಂತರ್ಗತವಾಗಿ ಬಿಡುತ್ತದೆ! ಹಾಗೆ ನೋಡಿದರೆ, ಪ್ರತಿ ವ್ಯಕ್ತಿಗೋ ಅವನ ಅಂತ್ಯವೇ ಅವನ ಪಾಲಿಗೆ<em>ಯುಗಕ್ಷಯ</em>, ಅದೇ ಅವನಿಗೆ/ಅವಳಿಗೆ ಪ್ರಳಯ!</p>
		<p><em>ಆತ್ಮ</em>ನನ್ನು ಒಮ್ಮೆ ಅರಿತನೆಂದರೆ, ಊಟದ ಕೊನೆಗೆ ಬರುವ ಉಪ್ಪಿನಕಾಯಿಂತೆ ಇರುವ ಈ ಮೃತ್ಯು ಏನಿದೆ ಅದನ್ನು<em>ಅತಿಕ್ರಮಿ</em>ಸಲು, ಅಂತಕನ ಹಿಡಿತದಿಂದ ತಪ್ಪಿಸಿಕೊಳ್ಳಲು, ಈ ಮತ್ರ್ಯನಿಗೆ ಸಾಧ್ಯವಂತೆ. ಆದರೆ, ಈ<em>ಆತ್ಮ</em>ಎಲ್ಲಿದ್ದಾನೆಂದು ಬಲ್ಲವರಾರು? ಋಗ್ವೇದದ<em>ನಾಸದೀಯ ಸೂಕ್ತ</em>ದಲ್ಲಿ<sup><a epub:type="noteref" href="999-aside.xhtml#id-004.34">೧೧</a></sup>ಹೇಳುವಂತೆ. 'ವೇದ ಯದಿ, ವಾ ನ ವೇದ?'- 'ಗೊತ್ತೋ ಅಥವಾ ಗೊತ್ತೇ ಇಲ್ಲವೋ?', ಎಂದು ಋಷಿ ಕೇಳುತ್ತಾನೆ!</p>
		<p>ಕೊನೆಗೂ ಪ್ರಶ್ನೆ ಪ್ರಶ್ನೆಯಾಗಿಯೇ ಉಳಿದು ಬಿಡುತ್ತದೆ!</p>
		<p class="vertical-delimiter" />
		<p><strong>ಟಿಪ್ಪಣಿ:</strong></p>
		<p>ಈ<em>ಉಪಸೇಚನ</em>ಸಂಸ್ಕೃತ ಪದದ ಮೋಜು ನೋಡಿ: ಕರ್ನಲ್ ಜಾಕೊಬ್ ಅವರ ಉಪನಿಷತ್ತುಗಳ ಅಕಾರಾದಿ ಪ್ರದಾನುಕ್ರಮಣಿಕೆ,<em>ಕನ್ಕಾರ್ಡೆನ್ಸ್</em>ಗ್ರಂಥದ<sup><a epub:type="noteref" href="999-aside.xhtml#id-004.35">೧೨</a></sup>ಪ್ರಕಾರ, ಕಠೋಪನಿಷತ್ತಿನಲ್ಲಿ ಬಿಟ್ಟರೆ ಬೇರೆ ಯಾವ ಉಪನಿಷತ್ತಿನಲ್ಲೂ ಈ<em>ಉಪಸೇಚನ</em>ಸಂಸ್ಕೃತ ಪದ ಕಾಣಸಿಗದು<sup><a epub:type="noteref" href="999-aside.xhtml#id-004.36">೧೩</a></sup>; ಇಲ್ಲಿ ಮಾತ್ರಾ ಬರುವ ಈ<em>ಉಪಸೇಚನ</em>ಪದಕ್ಕೆ, ಡಾ। ರಾಧಾಕೃಷ್ಣನ್ ಅವರು<sup><a epub:type="noteref" href="999-aside.xhtml#id-004.37">೧೪</a></sup>, ಜರ್ಮನಿಯ ಪ್ರೊ। ಪಾಲ್ ಡ್ಯುಸನ್ ರವರೂ<sup><a epub:type="noteref" href="999-aside.xhtml#id-004.38">೧೫</a></sup>ಮತ್ತು ಪ್ರೊ। ರಾಬರ್ಟ್ ಹ್ಯೂಂ ಅವರೂ<sup><a epub:type="noteref" href="999-aside.xhtml#id-004.39">೧೬</a></sup> <em>ಸಾಸ್</em>ಎಂದು ಅರ್ಥಮಾಡಿದ್ದರೆ, ಪ್ರೊ। ಪ್ಯಾಟ್ರಿಕ್ ಆಲಿವೆಲ್ ಅವರು<sup><a epub:type="noteref" href="999-aside.xhtml#id-004.40">೧೭</a></sup> <em>ಸ್ಪ್ರಿಂಕಲ್ಡ್ ಸಾಸ್</em>ಎಂದು ಇಂಗ್ಲೀಷಿಗೆ ಭಾಷಾಂತರಿಸಿದ್ದಾರೆ; ಪ್ರೊ। ಮ್ಯಾಕ್ಸ್ ಮುಲ್ಲರ್ ಅವರು<sup><a epub:type="noteref" href="999-aside.xhtml#id-004.41">೧೮</a></sup>, ಸ್ವಾಮಿ ಪ್ರಭವಾನಂದ ಮತ್ತು ಫ್ರೆಡರಿಕ್ ಮ್ಯಾನ್ಚೆಸ್ಟರ್ ಅವರೂ<sup><a epub:type="noteref" href="999-aside.xhtml#id-004.42">೧೯</a></sup> <em>ಕಾಂಡಿಮೆಂಟ್</em>ಎಂದು ತೆಗೆದುಕೊಂಡಿದ್ದಾರೆ; ಡಾ। ಎನ್.ಎಸ್. ಅನಂತರಂಗಾಚಾರ್ಯರು<sup><a epub:type="noteref" href="999-aside.xhtml#id-004.43">೨೦</a></sup> <em>ಕರ್ರಿ</em>ಎನ್ನುತ್ತಾರೆ;<em>ವಚನಾಮೃತವರ್ಷಕ</em>ಶ್ರೀ ಜಿ.ವಿ. ಅಯ್ಯ ಅವರು<sup><a epub:type="noteref" href="999-aside.xhtml#id-004.44">೨೧</a></sup> <em>ಕಠೋಪನಿಷತ್ ಭಾಗ-೨</em>, ಪುಟ ೯೮ದಲ್ಲಿ<em>ನಂಬಿಕೆಯ ಪದಾರ್ಥ</em>ಎನ್ನುತ್ತಾರೆ; ಸ್ವಾಮಿ ಗಂಭೀರಾನಂದರ<em>ಶಂಕರಭಾಷ್ಯ</em>ದ ಅನುವಾದದಲ್ಲಿ<sup><a epub:type="noteref" href="999-aside.xhtml#id-004.45">೨೨</a></sup> <em>ಸಪ್ಲಿಮೆಂಟ್ ಟು ದಿ ಫು಼ಡ್, ಲೈಕ್ ಕರಿ</em>್ರ-ಎನ್ನುತ್ತಾ, ಆಹಾರವಾಗಲು ಅನರ್ಹ ಎಂದು ಅರ್ಥೈಸುತ್ತಾರೆ. ಆಪ್ಟೆ ಅವರು<sup><a epub:type="noteref" href="999-aside.xhtml#id-004.46">೨೩</a></sup> <em>ಜ್ಯೂಸ್</em>ಎನ್ನುತ್ತಾರೆ;<em>ನೀರು ಚಿಮುಕಿಸುವುದು</em>ಎಂಬ ಅರ್ಥವನ್ನು<em>ಶಬ್ದಾರ್ಥಕೌಸ್ತುಭ</em>ಶಬ್ದಕೋಶದ ಶ್ರೀ ಚಕ್ರವರ್ತಿ ಶ್ರೀನಿವಾಸಗೋಪಾಲಾಚಾರ್ಯರು<sup><a epub:type="noteref" href="999-aside.xhtml#id-004.47">೨೪</a></sup>ಕೊಡುತ್ತಾರೆ.ಅವರದ್ದೇ ಆದ, ನಾನು ಮೊಟ್ಟಮೊದಲು ಓದಿದ ಸಂಸ್ಕೃತ ಬಾಲಬೋಧೆಸಂಸ್ಕೃತ ನವೀನ ಸರಣಿ-ಭಾಗ ೧ ರಲ್ಲೂ<sup><a epub:type="noteref" href="999-aside.xhtml#id-004.48">೨೫</a></sup> ‘ವ್ಯಂಜನಾಯ ಆಮಲಕಸ್ಯ,ಜಂಬೀರಸ್ಯ ವಾ ಉಪದಂಶಂ ಆನಯ’ -ಎಂದು ಉಪ್ಪಿನಕಾಯಿಗೆ ಪರ್ಯಾಯ ಪದ ಕೊಟ್ಟಿದ್ದಾರೆ; ಸಂಸ್ಕೃತ ಭಾರತಿಯ ಪಲ್ಲವಪ್ರಕಾಶನದವರೂ<sup><a epub:type="noteref" href="999-aside.xhtml#id-004.49">೨೬</a></sup>ಉಪಸೇಚನಕ್ಕೆ ಚಟ್ನಿ ಎಂದು ಹೇಳಿ, ಉಪ್ಪಿನಕಾಯಿಗೆ ಉಪದಂಶಂ ಎನ್ನುತ್ತಾರೆ;ಆದರೆ, ಎಸ್. ಸೀತಾರಾಮ ಶಾಸ್ತ್ರಿಗಳ<sup><a epub:type="noteref" href="999-aside.xhtml#id-004.50">೨೭</a></sup> (ಆಚಾರ್ಯ ಶಂಕರರ ಭಾಷ್ಯದೊಂದಿಗಿನ) ಇಂಗ್ಲಿμï ಅನುವಾದದಲ್ಲಿ ಮತ್ತು ಮೈಸೂರಿನ ಶ್ರೀ ರಾಮಕೃμÁ್ಣಶ್ರಮದ ಸ್ವಾಮಿ ಸೋಮನಾಥಾನಂದರ ಉಪನಿಷತ್ ಭಾವಧಾರೆ ಯಲ್ಲಿ<sup><a epub:type="noteref" href="999-aside.xhtml#id-004.51">೨೮</a></sup> ಅವರು ಕೊಡುವ `ಉಪ್ಪಿನಕಾಯಿ' ಎಂಬ ಅರ್ಥವೇ ಉಪಸೇಚನಕ್ಕೆಸೂಕ್ತವೆಂದು ಬಗೆದು, ನಾನಿಲ್ಲಿ ಅದರ ರುಚಿನೋಡುತ್ತಿದ್ದೇನೆ!</p>
	</section>
	<section class="level1 numbered" epub:type="chapter" role="doc-chapter" id="id-P4.003">
		<p class="text-center"><strong>ಫಲಬೇಡದವರನು ಹುಡುಕು</strong></p>
		<p class="verse">ಅಕಾಮತಃ ಕ್ರಿಯಾ ಕಶ್ಚಿದ್ ದೃಶ್ಯತೇ ನ ಇಹ ಕಸ್ಯಚಿದ್।<br />ಯದ್ಯದ್ ಹಿ ಕುರುತೆ ಕರ್ಮ ತತ್ ತತ್ ಕಾಮಸ್ಯ ಚೇಷ್ಟಿತಮ್।।</p>
		<p class="verse-author"><em>-ಮನುಸ್ಮೃತಿ ೨:೪</em></p>
		<p class="myquote">ಅಲ್ಲೊಂದು ಇಲ್ಲೊಂದು ಕಣ್ಗೆ ಬೀಳಬಹುದೋ ಏನೊ<br />ಫಲಬಯಕೆ ಇಲ್ಲದೆಯೆ ಮಾಡಿದ ಕೆಲಸ, ಬಂಧು!<br />ಉಳಿದುದೆಲ್ಲವೂ ತಾನೇ ಬಯಸಿ ಮಾಡಿದುಜ್ಜುಗವೆ<br />ಯಾರೂ ಮಾಡರು, '<em>ಸುಮ್ಮನೆ ಮಾಡಿದೆ ಅಷ್ಟೆ'</em>- ಎಂದು।।</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ನೀರಾಜನ ವಿಧಿ</h1>
		<p>ಸಾಮಾನ್ಯವಾಗಿ ಮನೆಯಲ್ಲೂ ದೇವಸ್ಥಾನಗಳಲ್ಲೂ ದೇವರ ಮುಂದೆ ಎತ್ತುವ<em>ಆರತಿ</em>ಗೆ ಸಂಸ್ಕೃತದಲ್ಲಿ<em>ನೀರಾಜನ</em>ಎಂಬ ಪದ ಬಳಕೆಯಲ್ಲಿದೆ. ಬಹಳ ಹಿಂದೆ ಈ ರೀತಿ ಬೆಳಗಿದ ದೀಪವನ್ನ ಮುಖದೆದುರು ಎತ್ತಿ ಸುತ್ತುವುದು ಒಂದು ಬಗೆಯ ಶುದ್ಧೀಕರಣದ ಪವಿತ್ರೀಕರಣದ ಸಂಸ್ಕಾರರೂಪದ ಸಂಪ್ರದಾಯವೇ ಆಗಿತ್ತು.</p>
		<p>ನವವಧೂವರರಿಗೆ, ವಿಜಯಯಾತ್ರೆಗೆ ಹೊರಡುವ ಯೋಧರಿಗೆ, ಗೆದ್ದು ಬಂದ ರಾಜರಿಗೆ ಮತ್ತು ಏನಾದರೂ ವಿಶೇಷ ಸಾಧಿಸಿದ ಜನನಾಯಕರಿಗೆ ಈ ರೀತಿ ದೀಪದ ಆರತಿ ಬೆಳಗುವುದು ಸಂಪ್ರದಾಯವಾಗಿತ್ತು. ಇದಲ್ಲದೆ ರಾಜಲಾಂಛನಗಳಿಗೂ, ಸಾರ್ವಭೌಮತ್ವದ ಗುರುತುಗಳಾದ ಪಟ್ಟದ ಕುದುರೆಗಳು, ಪಟ್ಟದ ಆನೆಗಳು ಮತ್ತು ಆಯುಧಗಳಿಗೂ ಈ ಬಗೆಯ ದೀಪದಾರತಿಯ ವಿಶೇಷ ಪೂಜೆ ಬಳಕೆಯಲ್ಲಿತ್ತು. ಕಾಶ್ಮೀರದಲ್ಲಂತೂ ಇದಕ್ಕೊಂದು ಪ್ರಮುಖ ಸ್ಥಾನವಿತ್ತು. ಈ ನೀರಾಜನವಿಧಿಯ ಹುಟ್ಟು ಬೆಳವಣಿಗೆಯ ಬಗ್ಗೆ ಒಂದು ಅಧ್ಯಯನವನ್ನು ಈಗ ಮಾಡೋಣ<sup><a epub:type="noteref" href="999-aside.xhtml#id-004.52">೧</a></sup>. ಈ ಲೇಖನದ ಕೊನೆಯಲ್ಲಿ, ಅಡಿಟಿಪ್ಪಣಿಯಲ್ಲಿ ಕೊಟ್ಟಿರುವ ಆಕರಗಳ ಪಟ್ಟಿಯಲ್ಲಿ ಕೆಲವು ಮುಖ್ಯವಾದುವನ್ನು ಆಧರಿಸಿ ನಾವು ಈ ನೀರಾಜನ ವಿಧಿಯ ಆಚರಣೆಯ ಒಂದು ಕ್ರಮವನ್ನು ಪುನಾರಚಿಸಲೂ ಬಹುದು.</p>
		<p class="vertical-delimiter" />
		<p>ಕಾಳಿದಾಸನ<em>ರಘುವಂಶ</em>ದಲ್ಲಿ ಈ ವಿಶೇಷ ವಿಧಿಯ ಪ್ರಸ್ತಾಪ ಬರುತ್ತದೆ. ರಘು ಮಹಾರಾಜ ದಿಗ್ವಿಜಯಕ್ಕೆ ಹೊರಟಿದ್ದಾನೆ. ಅದಕ್ಕೆ ನಾಂದಿಯಾಗಿ ರಾಜಧಾನಿಯಲ್ಲಿ ಮಾಡಿದ್ದೇನು? ಕವಿ ಹೇಳುತ್ತಾನೆ<sup><a epub:type="noteref" href="999-aside.xhtml#id-004.53">೨</a></sup>:</p>
		<p><strong>ನೀರಾಜನವಿಧಿಯಿಂದ ಕುದುರೆಗಳನ್ನು ಪೂಜಿಸುತ್ತಾ, ವಿಧಿವತ್ತಾಗಿ ಅಗ್ನಿಯಲ್ಲಿ ಹವಿಸ್ಸನ್ನು ಸಮರ್ಪಿಸುತ್ತಿದ್ದಾಗ ಅಗ್ನಿಕೊಂಡದ ಜ್ವಾಲೆ ಪ್ರದಕ್ಷಿಣಪೂರ್ವಕವಾಗಿ ತಿರುಗಿದ್ದು ಹೇಗಿತ್ತಪ್ಪಾ ಅಂದರೆ, ಅದು ರಾಜನಿಗೆ ಹಸ್ತಲಾಘವಕೊಡುತ್ತಾ ಜಯವನ್ನು ಕೋರುತ್ತಿತ್ತೋ ಏನೋ ಎನ್ನುವಂತಿತ್ತು!</strong></p>
		<p>ಇಲ್ಲಿ<em>ವಾಜಿ</em>ಅಂದರೆ ಕುದುರೆಯೊಂದೇ ಅಲ್ಲ, ಪಟ್ಟದ ಆನೆಯೂ ಸೇರಿದೆ ಎಂದುಕೊಳ್ಳಬಹುದು. ಏಕೆಂದರೆ, ಕಾಮಂದಕ<em>ನೀತಿ ಶಾಸ್ತ್ರ</em>ದಲ್ಲಿ<sup><a epub:type="noteref" href="999-aside.xhtml#id-004.54">೩</a></sup>ಹೇಳುವ, ಸೈನಿಕರನ್ನ ಕುದುರೆಗಳನ್ನ ಮತ್ತು ಆನೆಗಳನ್ನ ವಿಧಿಪೂರ್ವಕವಾಗಿ ಬೆಳಗುವ ವಿಧಿಯೂ ಇದೇ.<em>ಕುದುರೆ</em>ಅಂದಾಗ ರಣತೇಜಿ ಪ್ರಾಣಿಯನ್ನು ಪೂಜಿಸುತ್ತಾರೆಂದು ಮುಜಗರಪಡುವುದು ಬೇಡ, ಅದು ಹೇಳಿ ಕೇಳಿ<em>ಶಕ್ತಿ</em>ಯ ಸಂಕೇತ, ''ಯಾ ದೇವೀ ಸರ್ವಭೂತೇಷು ಚೇತನಾ ಇತಿ ಅಭಿಧೀಯತೇ'', ಅಂದರೆ, ಎಲ್ಲಾ ಜೀವಿಗಳಲ್ಲೂ 'ಚೈತನ್ಯ' ಎಂದು ಯಾವಳು ಹೇಳಿಸಿಕೊಳ್ಳುತ್ತಾಳೋ, ಮತ್ತು ''ಶಕ್ತಿ-ರೂಪೇಣ ಸಂಸ್ಥಿತಾ''<sup><a epub:type="noteref" href="999-aside.xhtml#id-004.55">೪</a></sup>ಅಂದರೆ, ಯಾರು ಎಲ್ಲೆಡೆಯಲ್ಲೂ ಶಕ್ತಿರೂಪದಲ್ಲಿ ನೆಲಸಿದ್ದಾಳೋ, ಅಲ್ಲಿ ಆ ಅಧಿಷ್ಠಾತ್ರೀ ದೇವಿಯನ್ನು ಮುಮ್ಮಡಿ ನಾಲ್ಮಡಿ ನಮಸ್ಕರಿಸುವುದು, ಅಡಿಗೆರಗುವುದು. ನಮ್ಮನ್ನು ಪವಿತ್ರಗೊಳಿಸುವಂತೆ ಜ್ಞಾನದ ಗಣಿ ಸರಸ್ವತಿಯನ್ನ ಬೇಡಿಕೊಳ್ಳುವಾಗಲೂ ಹಾಗೆಯೇ, ''ಅವಳು ಶಕ್ತಿಸಂಪನ್ನೆ''-ಎಂದು ತಾನೇ?<sup><a epub:type="noteref" href="999-aside.xhtml#id-004.56">೫</a></sup>ಇಲ್ಲಿ ಇನ್ನೊಂದು ಮಾತು: ಮೊನ್ನೆ ಮೊನ್ನೆಯವರೆಗೂ ನಾವು ಬಲವನ್ನು ಅಳೆಯುತ್ತಿದ್ದ ಮಾನದಂಡ<em>ಅಶ್ವಶಕ್ತಿ</em>ಯೇ ಆಗಿರಲಿಲ್ಲವೇ?</p>
		<p>ಯಾವುದಾದರೂ ದಂಡೆಯಾತ್ರೆಗೆ ಹೋಗುವ ಮುನ್ನ ರಾಜರು ಆಚರಿಸುತ್ತಿದ್ದ ಈ ನೀರಾಜನ ವಿಧಿಯಲ್ಲಿ ಯೋಧರಿಗೂ ಸೈನ್ಯದ ಕುದುರೆ ಮತ್ತು ಆನೆಗಳಿಗೂ, ಜೊತೆಗೆ ಎತ್ತು ಒಂಟೆ ಮೊದಲಾದ ಪ್ರಾಣಿಗಳಿಗೂ ವಿಶೇಷ ರೀತಿಯಲ್ಲಿ ಆರತಿಗಳನ್ನ ಎತ್ತಿ ಬೆಳಗುವುದು ಮುಖ್ಯವಾಗಿತ್ತು<sup><a epub:type="noteref" href="999-aside.xhtml#id-004.57">೬</a></sup>.</p>
		<p>ಅಗ್ನಿಪುರಾಣವೂ ಇದನ್ನೇ ಸಮರ್ಥಿಸುತ್ತಾ, ''ಆ ದಿನ ರಾಜಲಾಂಛನ ಗಳಾದ ಆನೆ, ಕುದುರೆ, ಛತ್ರ, ಖಡ್ಗ, ಬಿಲ್ಲುಬಾಣ, ದುಂದುಭಿ, ಧ್ವಜ, ಪತಾಕ, ಇವುಗಳೆಲ್ಲ ವನ್ನೂ ವಿಶೇಷವಾಗಿ ಅಲಂಕರಿಸಿ ಮಂತ್ರಪೂರ್ವಕವಾಗಿ ಪೂಜಿಸಬೇಕು''<sup><a epub:type="noteref" href="999-aside.xhtml#id-004.58">೭</a></sup>ಎನ್ನುತ್ತಾ ರಾಜಲಾಂಛನಗಳಿಗೂ ಈ ಪೂಜೆಯನ್ನು ವಿಸ್ತರಿಸುತ್ತದೆ.</p>
		<p>ನೀರಾಜನವೆಂದರೆ, 'ಪ್ರಕಾಶಮಾನವಾಗಿ ಬೆಳಗುವ ಒಂದು ಭಾವ' ಎಂದೂ, ನೀರಿನಿಂದ ಸ್ಪರ್ಶಿಸಿಕೊಳ್ಳುವುದು'ಎಂದೂ ಹೇಳಬಹುದು; 'ಶಾಂತಿ'ಯಿಂದ ಪವಿತ್ರಗೊಂಡ ನೀರನ್ನು ಸಿಂಪಡಿಸುವ ಒಂದು ಆಚರಣೆ ಇದು<sup><a epub:type="noteref" href="999-aside.xhtml#id-004.59">೮</a></sup>, ಎಂದೂ ಅರ್ಥೈಸಬಹುದು. ವರಾಹಮಿಹಿರನ ಬೃಹತ್ ಸಂಹಿತೆಯಲ್ಲಿ ಬರುವ ಇದರ ವಿಚಾರಕ್ಕೆ ವ್ಯಾಖ್ಯಾನ ಮಾಡುತ್ತಾ ಉತ್ಪಲನು ನೀರಾಜನದ ಬಗ್ಗೆ ಹೇಳುವುದು ಹೀಗೆಯೇ. (ದೇವರ ವಿಗ್ರಹದ ಮುಂದೆ ಇಡುವ 'ನೀಲಾಂಜನ' ದೀಪ ನೀರಾಜನದ ತದ್ಭವ).</p>
		<p><em>ಬೆಳಗುವುದು</em>ಎಂಬ ಅರ್ಥದಲ್ಲಿ<em>ನೀರಾಜಿತ</em>ಪದ ಬಳಕೆಯಲ್ಲಿದೆ. ''ವಿಷ್ಣು, ಬ್ರಹ್ಮ, ಇಂದ್ರ ಮೊದಲಾದ ದೇವತೆಗಳು ನಿನ್ನ ಅಡಿಗೆರಗಿದಾಗ, ಅವರುಗಳು ಧರಿಸಿದ ವಜ್ರಖಚಿತ ಕಿರೀಟದಿಂದ ಪ್ರತಿಫಲನಗೊಂಡ ಬೆಳಕು ನಿನ್ನ ಪಾದಗಳನ್ನು ಬೆಳಗುತ್ತಿವೆ'' ಎಂದು ಆಚಾರ್ಯ ಶಂಕರರು ತಮ್ಮ ಸೌಂದರ್ಯ ಲಹರಿಯಲ್ಲಿ ''ಮುಕುಂದ-ಬ್ರಹ್ಮೇಂದ್ರ ಸ್ಫುಟ ಮುಕುಟ ನೀರಾಜಿತ ಪದಾಮ್।'' ಎನ್ನುವುದು ನೆನಪಿಗೆ ಬರುತ್ತದೆಯೇ?<sup><a epub:type="noteref" href="999-aside.xhtml#id-004.60">೯</a></sup></p>
		<p>ಕೌಟಿಲ್ಯನ ಪ್ರಕಾರ ಆಶ್ವಯುಜದ ಒಂಬತ್ತನೆಯ ದಿನ, ಪ್ರಯಾಣ ಸಮಯದಲ್ಲಿ, ಯುದ್ಧಕ್ಕೆ ಹೊರಟಾಗ, ಆಕ್ರಮಣ ಮುಗಿಸಿ ಹಿಂತಿರುಗಿದಾಗ ಮತ್ತು ರಾಜ್ಯದಲ್ಲಿ ವ್ಯಾಧಿಗಳು ತಲೆದೋರಿದಾಗ ಈ ನೀರಾಜನ ವಿಧಿಯನ್ನ ಆಚರಿಸಬೇಕು. ಆನೆಗಳ ಮುಂದೆ ಮೂರು ಬಾರಿ ಆರತಿ ಬೆಳಗುವ ಈ ವಿಧಿಯನ್ನ ಸಾಮಾನ್ಯವಾಗಿ ಮತ್ತುಎರಡು ಋತುಗಳು ಸೇರುವ ಸಂಧಿ ಕಾಲಗಳಲ್ಲಿ ನಡೆಸಬೇಕೆಂದೂ ಅವನು ಹೇಳುತ್ತಾನೆ<sup><a epub:type="noteref" href="999-aside.xhtml#id-004.61">೧೦</a></sup>.</p>
		<p>ನೀರಾಜನ ಪ್ರಕ್ರಿಯೆಯಲ್ಲಿ ಹಲವು ಬಗೆಗಳಂತೆ. ಉದಾಹರಣೆಗೆ: ದೀಪಮಾಲೆ ಯಿಂದ, ನೀರೊಳಗದ್ದಿದ ತಾವರೆಯ ಹೂವಿನಿಂದ, ಒಗೆದ ಶುಚಿಯಾದ ಬಟ್ಟೆಯಿಂದ, ಮಾವಿನ ಮತ್ತು ಅಶ್ವತ್ಥ ಎಲೆಗಳಿಂದ, ಮತ್ತು ಕೊನೆಯದಾಗಿ, ಸಾಷ್ಟಾಂಗ ನಮಸ್ಕಾರ ಮಾಡುತ್ತಾ ಅಡ್ದಬೀಳುವುದರಿಂದ- ಎಂದು ಐದು ಬಗೆ ನೀರಾಜನಗಳನ್ನು ಹೇಳಿದ್ದಾರೆ<sup><a epub:type="noteref" href="999-aside.xhtml#id-004.62">೧೧</a></sup>. 'ಶ್ರೀಹರ್ಷನ ನೈಷಧ ಚರಿತ್ರೆ'<sup><a epub:type="noteref" href="999-aside.xhtml#id-004.63">೧೨</a></sup>ಯಲ್ಲೂ ಈ ಪ್ರಸ್ತಾಪ ಬರುತ್ತದೆ. ಈಗ ಕೆಲವು ಮುಖ್ಯ ಆಕರಗಳನ್ನಾಧರಿಸಿ ನಾವು ಈ ನೀರಾಜನ ವಿಧಿಯ ಆಚರಣೆಯ ಒಂದು ಕ್ರಮವನ್ನು ಪುನಾರಚಿಸೋಣ:</p>
		<p><strong>ಬೃಹತ್ ಸಂಹಿತೆಯಲ್ಲಿ ನೀರಾಜನ ವಿಧಿ:</strong></p>
		<p>ವರಾಹಮಿಹಿರನ<em>ಬೃಹತ್ ಸಂಹಿತೆ</em>ಯ ೪೪ನೇ ಅಧ್ಯಾಯದ ಎಲ್ಲಾ ೨೮ ಶ್ಲೋಕಗಳೂ ನೀರಾಜನ ವಿಧಿಗೇ ಮೀಸಲಾಗಿವೆ. ಇದರ ಸಾರಾಂಶವೇ ಇಲ್ಲಿ ಮುಂದಿರುವುದು.</p>
		<p>ವರಾಹಮಿಹಿರ ಹೇಳುತ್ತಾನೆ: ಭಗವಂತ ರೆಪ್ಪೆ ಬಿಚ್ಚಿ (ಮೋಡಗಳನ್ನು ಚದುರಿಸಿ) ತನ್ನ ಕಣ್ಣುಗಳನ್ನು (ಸೂರ್ಯ ಮತ್ತು ಚಂದ್ರ) ತೆರೆದು, ತನ್ನ ಯೋಗ ನಿದ್ರೆಯಿಂದ ಎಚ್ಚೆತ್ತಾಗ ಆನೆಗಳಿಗೂ, ಕುದುರೆಗಳಿಗೂ, ಯೋಧರಿಗೂ ಈ ನೀರಾಜನ ವಿಧಿಯನ್ನ ಆಚರಿಸಬೇಕು<sup><a epub:type="noteref" href="999-aside.xhtml#id-004.64">೧೩</a></sup>. ಆಷಾಢ ಮಾಸದ ಏಕಾದಶಿಯಂದು ವಿಷ್ಣು ತನ್ನ ಯೋಗನಿದ್ರೆಯಲ್ಲಿ ತೊಡಗಿ, ನಾಲ್ಕು ತಿಂಗಳ ಕಾಲ ಹಾಗೆ ಯೋಗನಿದ್ರೆಯಲ್ಲಿದ್ದು, ಮೇಲೆ ಹೇಳಿದ ಭಗವಂತನ ಕಣ್ಣುಗಳ ಉನ್ಮೀಲನ ಕಾರ್ತೀಕದ ಏಕಾದಶಿಯಲ್ಲೂ ಆಗುತ್ತದೆಂದು ಜನರ ನಂಬಿಕೆ. ಕಾರ್ತೀಕ ಮಾಸದ ಅಥವಾ ಆಶ್ವಯುಜ ಮಾಸದ ಶುಕ್ಲ ಪಕ್ಷ ೮, ೧೨ ಅಥವಾ ೧೫ ನೇ ದಿನ ಈ ಶಾಂತಿ ವಿಧಿಯನ್ನ ಆಚರಿಸಬೇಕು<sup><a epub:type="noteref" href="999-aside.xhtml#id-004.65">೧೪</a></sup>.ಉತ್ತರ ಭಾರತದಲ್ಲಿ ಕೆಲವು ಕಡೆ ಚಾಂದ್ರಮಾನ ತಿಂಗಳುಗಳ ಗಣನೆಯಲ್ಲಿ ಮೊದಲು ಕೃಷ್ಣ ಪಕ್ಷ, ಆಮೇಲೆ ಶುಕ್ಲ ಪಕ್ಷ. ಈ ಮಾದರಿಯ ಗಣನೆಗೆ<em>ಪೂರ್ಣಿಮಾಂತ ಮಾಸಗಳು</em>ಎಂದು ಹೇಳುತ್ತಾರೆ. ಇಂತಹ ಗಣನೆಯ ಪ್ರಕಾರ, ಕಾರ್ತೀಕ ಮಾಸದ ಕೃಷ್ಣ ಪಕ್ಷದ ದ್ವಾದಶಿಯಿಂದ ಹಿಡಿದು ಕಾರ್ತೀಕ ಶುದ್ಧ ಪ್ರಥಮ ತಿಥಿವರೆಗೆ ನಡೆಸುವ ಒಂದು ವಿಶೇಷ ಹಬ್ಬ ಈ<em>ನೀರಾಜನ ವಿದಿ</em>ü. ಸಾಮಾನ್ಯವಾಗಿ ರಾಜ ಮಹಾರಾಜರು ಇದನ್ನು ನಡೆಸಿಕೊಂಡು ಬರುತ್ತಿದ್ದರು<sup><a epub:type="noteref" href="999-aside.xhtml#id-004.66">೧೫</a></sup>.</p>
		<p> ರಾಜಧಾನಿಯ ಈಶಾನ್ಯ ಭಾಗದಲ್ಲಿ ಪ್ರಶಸ್ತವಾದ ಭೂಮಿಯನ್ನ ಆರಿಸಿಕೊಂಡು ಒಂದು ವಿಶಾಲವಾದ ಮಂಟಪವನ್ನ ನಿರ್ಮಿಸುತ್ತಾರೆ. ಅಲ್ಲಿ ಹಲಸು ದೇವದಾರು ಮುಂತಾದ ಪ್ರಶಸ್ತ ಮರಗಳಿಂದ ಹದಿನಾರು ಮೊಳ ಎತ್ತರ, ಹತ್ತು ಮೊಳ ತೋರಣ ಕಮಾನುಗಳನ್ನ ಕಟ್ಟಿದ ಮಂಟಪವನ್ನ ನಿರ್ಮಿಸಬೇಕು<sup><a epub:type="noteref" href="999-aside.xhtml#id-004.67">೧೬</a></sup>. ತಳಿರು ತೋರಣಗಳಿಂದ ಅದನ್ನು ಅಲಂಕರಿಸುತ್ತಾರೆ. ಸಾಮಾನ್ಯವಾಗಿ ಮೂರು ಕಮಾನುಗಳುಳ್ಳ ಪ್ರವೇಶ ದ್ವಾರಗಳು ಇರುತ್ತವೆ.</p>
		<p>ಅಲ್ಲೊಂದು ಪ್ರಾರ್ಥನಾ ಮಂದಿರ (ಶಾಂತಿಸದ್ಮ, ಯಾಗಶಾಲೆ) ನಿರ್ಮಿಸಬೇಕು. ಅದನ್ನು ಸಾಲವೃಕ್ಷ, ಔದುಂಬರ, ಅರ್ಜುನ ಮರಗಳಿಂದಲೂ ಕುಶ ಹುಲ್ಲಿನಿಂದಲೂ ನಿರ್ಮಿಸಿರಬೇಕು. ಯಾಗ ಶಾಲೆಗೆ ಇರುವ ಬಿದುರಿನ ಬಾಗಿಲು, ಮತ್ಸ್ಯ, ಧ್ವಜ ಮತ್ತು ಚಕ್ರಗಳಿಂದ ಅಲಂಕೃತವಾಗಿರಬೇಕು<sup><a epub:type="noteref" href="999-aside.xhtml#id-004.68">೧೭</a></sup>.</p>
		<p>ದೇವತಾಪೂಜೆ ಮತ್ತು ಹೋಮಗಳು ನಡೆಯುತ್ತವೆ. ಸೂರ್ಯನು ಚಿತ್ರಾ ನಕ್ಷತ್ರಕ್ಕೆ ಪ್ರವೇಶಿಸಿದ ದಿನದಿಂದ ಅವನು ಸ್ವಾತಿ ನಕ್ಷತ್ರಕ್ಕೆ ಹೋಗುವವರೆಗೆ ಈ ವ್ರತವನ್ನ ನಡೆಸುತ್ತಾರೆ. ಐದು ಬಗೆಯ ಎಲೆಗಳಿಂದಲೂ ನೂಲುಗಳಿಂದಲೂ ಅಲಂಕೃತವಾದ ಪೂರ್ಣಕುಂಭಗಳಲ್ಲಿ ನೀರನ್ನು ಇಟ್ಟಿರುತ್ತಾರೆ.</p>
		<p>ಕೇಸರಿಯಲ್ಲಿ ಅದ್ದಿದ ಒಂದು ಹಗ್ಗಕ್ಕೆ ಅಕ್ಕಿ, ಬಿಳಿ ಸಾಸಿವೆ ಮುಂತಾದವುಗಳನ್ನ ಕಟ್ಟಿ ಕುದುರೆಗಳ ಕೊರಳಿಗೆ ಆ ಹಗ್ಗವನ್ನು ಕಟ್ಟಿ ಪೂಜಾ ಗೃಹಕ್ಕೆ ಕರೆತರಬೇಕು<sup><a epub:type="noteref" href="999-aside.xhtml#id-004.69">೧೮</a></sup>.</p>
		<p>ತೋರಣದ ಪಶ್ಚಿಮ ಭಾಗದಲ್ಲಿ ಆನೆಗಳನ್ನು ಮತ್ತು ಕುದುರೆಗಳನ್ನು ಕರೆತಂದು ಅಲ್ಲಿ ಅವಕ್ಕೆ ವಿಶೇಷ ರೀತಿಯಲ್ಲಿ ಮಂತ್ರಪೂರ್ವಕವಾಗಿ ಸ್ನಾನ ಮಾಡಿಸುತ್ತಾರೆ.</p>
		<p>ಏಳು ದಿನಗಳ ಕಾಲ ಸೂರ್ಯ, ವರುಣ, ವಿಶ್ವೇದೇವ, ಬ್ರಹ್ಮ, ಇಂದ್ರ ಮತ್ತು ವಿಷ್ಣುವನ್ನ ಉದ್ದೇಶಿಸಿ ವೇದ ಮಂತ್ರಗಳಿಂದ ಕುದುರೆಗಳನ್ನ ಈ ಪೂಜಾಗೃಹದಲ್ಲಿ ಪೂಜಿಸಿ, ಶಾಂತಿ ಮಾಡಿಸಬೇಕು; ವಿಧಿವತ್ತಾಗಿ ಹೋಮ ಮಾಡಬೇಕು<sup><a epub:type="noteref" href="999-aside.xhtml#id-004.70">೧೯</a></sup>. ಹೀಗೆ ಪೂಜಿಸಲ್ಪಟ್ಟ ಕುದುರೆಗಳನ್ನ ಗದರಿಸಬಾರದು, ಹೊಡೆಯಲೂ ಬಾರದು. ಬದಲಾಗಿ, ಅವುಗಳ ಮನಸ್ಸಿನಲ್ಲಿ ಇರಬಹುದಾದ ಶಂಕೆ ಭಯಗಳನ್ನ ದೂರ ಮಾಡುವುದಕ್ಕಾಗಿ ಶುಶ್ರಾವ್ಯವಾಗಿ ಪುಣ್ಯಾಃ ಮಂತ್ರಗಳನ್ನು ಹಾಡಬೇಕು. ಶಂಕ, ತೂರ್ಯ ಮುಂತಾದ ವಾದ್ಯಗಳ ಧ್ವನಿಯಿಂದ, ಹಾಡುಗಳಿಂದ ಸಂತೋಷ ಪಡಿಸಬೇಕು<sup><a epub:type="noteref" href="999-aside.xhtml#id-004.71">೨೦</a></sup>.</p>
		<p>ಎಂಟನೆಯ ದಿನ ಬೆಳಗಾದಾಗ ಒಂದು ಕುಟೀರವನ್ನ ಮರದ ತೊಗಟೆಗಳಿಂದ ಮತ್ತು ಹುಲ್ಲಿನಿಂದಲೂ ಮಂಟಪದ ದಕ್ಷಿಣ ಭಾಗದಲ್ಲಿ ಉತ್ತರಾಭಿಮುಖವಾಗಿ ನಿರ್ಮಿಸಬೇಕು. ಈ ಕುಟೀರದ ಮುಂಭಾಗದಲ್ಲಿ ಒಂದು ಅಗ್ನಿ ಕುಂಡದ ವೇದಿಕೆಯನ್ನು ನಿರ್ಮಿಸಬೇಕು<sup><a epub:type="noteref" href="999-aside.xhtml#id-004.72">೨೧</a></sup>. ಹೋಮಕ್ಕಾಗಿ ಪೂರ್ಣಕುಂಭಗಳಲ್ಲಿ ವಿವಿಧ ಹೋಮ ಸಾಮಗ್ರಿ, ಸಮಿತ್ತುಗಳನ್ನೂ ತಂದಿಟ್ಟುಕೊಳ್ಳಬೇಕು. ಬೆಳ್ಳಿಯ ಅಥವಾ ಚಿನ್ನದ ಸ್ರುಕ್ (ಸೌಟು) ಗಳನ್ನು ಉಪಯೋಗಿಸಬೇಕು<sup><a epub:type="noteref" href="999-aside.xhtml#id-004.73">೨೨</a></sup>. (ದೂರ್ವೆ ಹುಲ್ಲು, ಫಲಾಶ ಮರದ ತೊಗಟೆಗಳು ಮತ್ತು ಮೊಳಕೆ ಬಂದ ಜವೆ ಗೋಧಿಯನ್ನ ಈ ಪೂಜೆಯಲ್ಲಿ ಉಪಯೋಗಿಸುತ್ತಿದ್ದರು ಎಂದು ಕಾಳಿದಾಸ<em>ರಘುವಂಶ</em><sup><a epub:type="noteref" href="999-aside.xhtml#id-004.74">೨೩</a></sup>ದಲ್ಲಿ ಹೇಳುತ್ತಾನೆ.)</p>
		<p>ಅಶ್ವವೈದ್ಯ ಮತ್ತು ದೈವಜ್ಞ ಅವರೊಂದಿಗೆ ಹುಲಿಯ ಚರ್ಮದ ಮೇಲೆ ಪೂರ್ವಾಭಿಮುಖವಾಗಿ ಯಜ್ಞಕುಂಡದ ಎದುರು ರಾಜನು ಕುಳಿತುಕೊಳ್ಳಬೇಕು. ಮಂತ್ರಪೂರ್ವಕವಾಗಿ ಹೋಮ ನಡೆಸಬೇಕು. ಈಗ ವಾದ್ಯಗಳು ಮೊಳಗುತ್ತಿರಲು ಪಟ್ಟದ ಕುದುರೆಯನ್ನ ಮತ್ತು ಪಟ್ಟದ ಆನೆಯನ್ನ ಅಲಂಕರಿಸಿ ಮೆಲ್ಲಮೆಲ್ಲನೆ ಆ ಶಾಂತಿಗೃಹದ ಕುಟೀರಕ್ಕೆ ಕರೆತರಬೇಕು<sup><a epub:type="noteref" href="999-aside.xhtml#id-004.75">೨೪</a></sup>.</p>
		<p>ಇಲ್ಲೊಂದು ನಂಬಿಕೆಯ ಮಾತನ್ನು ವರಾಹಮಿಹಿರ ಹೇಳುತ್ತಾನೆ: ''ಶಾಂತಿಸದ್ಮಕ್ಕೆ ಕರೆತರಲ್ಪಟ್ಟ ಪಟ್ಟದ ಕುದುರೆಗಳು ಮತ್ತು ಆನೆಗಳು ನಿಲ್ಲುವ ಭಂಗಿ ರಾಜನ ಮುಂದಿನ ವರ್ಷದ ಉನ್ನತಿ ಯಾ ಅವನತಿಗಳಿಗೆ ಸೂಚಕವಾಗಿರುತ್ತದೆ.''</p>
		<p>ಪಟ್ಟದ ಕುದುರೆಗೆ ಮಂತ್ರಪೂರ್ವಕವಾಗಿ ನೈವೇದ್ಯದ ಅನ್ನವನ್ನು ರಾಜ ಪುರೋಹಿತರು ಸಮರ್ಪಿಸಬೇಕು. ಔದುಂಬರ ವೃಕ್ಷಶಾಖೆಯನ್ನ ಶುದ್ಧೋದಕದಲ್ಲಿ ಅದ್ದಿ ಕುದುರೆಗಳ ಮತ್ತು ಆನೆಗಳ ಮೇಲೆ ಸಿಂಪಡಿಸುತ್ತಾ ಪುರೋಹಿತರು ವೇದಘೋಷ ಮಾಡಬೇಕು. ಇದನ್ನೇ ರಾಜನ ಮೇಲೂ, ಸೈನಿಕರ ಮೇಲೂ ಪ್ರೋಕ್ಷಣೆ ಮಾಡಬೇಕು. ಪುರೋಹಿತರು ಆನೆಗಳಿಗೆ ನೈವೇದ್ಯವನ್ನ ನೀಡುತ್ತಾರೆ. ರಾಜಪೂಜಿತವಾದ ಆ ಪಟ್ಟದ ಆನೆಗಳು ಪುರೋಹಿತರು ಕೊಟ್ಟ ಆಹಾರವನ್ನು ಸಂತೋಷದಿಂದ ಸ್ವೀಕರಿಸಿದರೆ ರಾಜನಿಗೆ ಆ ವರ್ಷ ವಿಜಯವು ಸಿದ್ಧ, ಮತ್ತು ಕೊಟ್ಟ ಆಹಾರವನ್ನು ಆನೆಗಳು ಸ್ವೀಕರಿಸದೇ ಹೋದರೆ ಮುಂದೆ ಏನೋ ತೊಂದರೆ ಬರಲಿದೆ ಎಂಬ ನಂಬಿಕೆ ಆಗ ಇತ್ತು.ಇದಲ್ಲದೇ ಆನೆಗಳು ಆಹಾರವನ್ನು ಸ್ವೀಕರಿಸಿದ ರೀತಿಯೂ ಸಹ ರಾಜ್ಯದಲ್ಲಿ ಮುಂದಾಗುವ ಶುಭ-ಅಶುಭ ಸಂಗತಿಗಳಿಗೆ ಮುನ್ಸೂಚನೆ ಆಗಿರುತ್ತಿತ್ತು. ಆ ದಿನಗಳಲ್ಲಿ ರಾಜರು ತಮ್ಮ ಆಯುಧಾಗಾರಕ್ಕೆ ಹೋಗುತ್ತಿದ್ದರು. ಅಲ್ಲಿ ಎಲ್ಲಾ ಆಯುಧಗಳನ್ನು ಶುಭ್ರಗೊಳಿಸಿ ಪೂಜಾದ್ರವ್ಯಗಳೊಂದಿಗೆ ಅಲಂಕರಿಸಿ ಪ್ರದರ್ಶನಕ್ಕೆ ಇಟ್ಟಿರುತ್ತಿದ್ದರು. ರಾಜಲಾಂಛನ ಶ್ವೇತಛತ್ರ, ಧ್ವಜ ಪತಾಕಾದಿಗಳನ್ನು ಸಹ ಈ ರೀತಿ ಪೂಜೆಗೆ ಸಿದ್ಧಪಡಿಸಿ ಅಲ್ಲಿಡುತ್ತಿದ್ದರು. ರಾಜರು ಅಲ್ಲಿಗೆ ಹೋಗಿ ಮಂತ್ರಪೂರ್ವಕವಾಗಿ ಆ ಆಯುಧಗಳನ್ನು ಪೂಜಿಸಿ, ಅವುಗಳ ಅನುಗ್ರಹವನ್ನು ಬೇಡುತ್ತಿದ್ದರು.</p>
		<p>ಸೂರ್ಯನು ಸ್ವಾತಿ ನಕ್ಷತ್ರದಲ್ಲಿ ಇರುವವರೆಗೆ ಬೇರೆ ಬೇರೆ ಅಶ್ವಶಾಲೆ, ಗಜಶಾಲೆಗಳಲ್ಲಿ ಒಂದೊಂದು ದಿನ, ಒಂದೊಂದು ಕಡೆ ಈ ಪೂಜೆಗಳು ನಡೆಯುತ್ತಿದ್ದವು ಮತ್ತು ಕುದುರೆಗಳು ಹಾಗೂ ಆನೆಗಳು ಸತ್ಕರಿಸಲ್ಪಡುತ್ತಿದ್ದವು. ಅವುಗಳನ್ನು ಗದರಿಸುವುದಾಗಲಿ, ಅವುಗಳಿಗೆ ಹೊಡೆಯುವುದಾಗಲೀ ಈ ದಿನಗಳಲ್ಲಿ ನಿಷಿದ್ಧ ಕಾರ್ಯಗಳಾಗಿದ್ದವು. ಈ ನೀರಾಜನ ವಿಧಿಗಾಗಿ ನಿರ್ಮಿಸಲ್ಪಟ್ಟ ಪೂಜಾ ಮಂಟಪವನ್ನ ಶಸ್ತ್ರಸಜ್ಜಿತರಾದ ಯೋಧರು, ದೈವಜ್ಞರು, ಆಸ್ಥಾನ ಪುರೋಹಿತರುಗಳು ಕಣ್ಣುಗಾವಲಾಗಿ ಪಾಳಿಯಂತೆ ನೋಡಿಕೊಳ್ಳುತ್ತಿದ್ದರು. ಆನೆಗಳ ಮತ್ತು ಕುದುರೆಗಳ ಯೋಗಕ್ಷೇಮವನ್ನ ವಿಚಾರಿಸಿಕೊಳ್ಳಲು ಪಶುವೈದ್ಯರು ದಿನ-ನಿಶಿ ಮಂಟಪದ ಬಳಿಯೇ ಇರುತ್ತಿದ್ದರು.</p>
		<p>ರಾಜನ ವೈರಿಯ ಒಂದು ಮಣ್ಣಿನ ಮೂರ್ತಿಯನ್ನ ಅಲ್ಲಿ ಇರಿಸಿಕೊಂಡಿರಬೇಕು. ಪುರೋಹಿತನು ಅಭಿಚಾರ ಮಂತ್ರೋಚ್ಚಾರ ಮಾಡುತ್ತಾ ಒಂದು ಭರ್ಜಿಯಿಂದ ಆ ಮಣ್ಣಿನ ಮೂರ್ತಿಯನ್ನ ತಿವಿಯಬೇಕು.</p>
		<p>ಪಟ್ಟದ ಕುದುರೆಗೆ ಆಹಾರವನ್ನ ಸ್ವಲ್ಪ ಸ್ವಲ್ಪವಾಗಿ ಕೊಟ್ಟು ಅದು ತಿಂದ ನಂತರ ರಾಜನು ಆ ಕುದುರೆಯನ್ನೇರಿ ತನ್ನ ಸೈನ್ಯದೊಂದಿಗೆ ಈಶಾನ್ಯಾಭಿಮುಖ ವಾಗಿ ಮೆರವಣಿಗೆ ಹೊರಡಬೇಕು. ಈ ಸಮಾರಂಭಕ್ಕೆ ಮೀಸಲಾದ ವಿಶೇಷ ಆಭರಣಗಳೊಂದಿಗೆ, ರಾಜ ಲಾಂಛನಗಳೊಂದಿಗೆ, ಆನೆಯ ಮೇಲೆ ಅಂಬಾರಿಯನ್ನೇರಿ ರಾಜನು ಉತ್ತರಾಭಿಮುಖವಾಗಿ (ಇಲ್ಲವೇ ಈಶಾನ್ಯದ<br />ಕಡೆ) ಮೆರವಣಿಗೆ ಹೊರಡಬೇಕು. ಸೂರ್ಯನು ಸ್ವಾತಿ ನಕ್ಷತ್ರ ಬಿಟ್ಟು ವಿಶಾಖಾ ನಕ್ಷತ್ರಕ್ಕೆ ಪ್ರವೇಶಿಸಿದ ದಿನ ವಿಶೇಷ ಪೂಜೆ ನಡೆಯುತ್ತಿತ್ತು. ಪುರೋಹಿತರು ಮಂತ್ರೋಚ್ಚಾರ ಮಾಡುತ್ತಿದ್ದಾಗ ಭೇರಿ, ನಗಾರಿಗಳು ಮೊಳಗುತ್ತಿದ್ದಾಗ ಕುದುರೆ ಮತ್ತು ಆನೆಗಳಿಗೆ ವಿಶೇಷ ಪೂಜೆ ಮಾಡಿ ಪಟ್ಟದ ಕತ್ತಿ ಮತ್ತು ಶ್ವೇತಛತ್ರಕ್ಕೆ ಪೂಜಿಸಿ ರಾಜನು ತನ್ನ ಪಟ್ಟದ ಕುದುರೆಯ ಮೇಲೆ ಮೊದಲು ಹತ್ತುತ್ತಿದ್ದನು. ಅದಾದ ನಂತರ ಪಟ್ಟದ ಆನೆಯ ಮೇಲೆಯೂ ಹತ್ತಿ, ರಾಜನು ಆ ಮಂಟಪದಿಂದ ಹೊರಬರುತ್ತಿದ್ದನು. ಹೊರಬರುತ್ತಿದ್ದಂತಲೇ ವೇದಘೋಷ ಮೊಳಗುತ್ತಿತ್ತು.</p>
		<p>ರಾಜನ ಹಿಂದೆ ಮತ್ತು ಮುಂದೆ ಇದಕ್ಕಾಗಿ ನೇಮಿತರಾಗಿದ್ದ ಅವನ ಸೈನಿಕರು ಆನೆ, ಕುದುರೆ ಮುಂತಾದ ವಿವಿಧ ವಾಹನಗಳನ್ನೇರಿ ರಾಜನ ಹಿಂದೆ ಮತ್ತು ಮುಂದೆ ಬರುತ್ತಿದ್ದರು. ರಾಜಧಾನಿಯ ನಾಗರಿಕರು ಸಹ ಹಿಂಬಾಲಿಸಿ ಬರುತ್ತಿದ್ದರು. ಈ ಶೋಭಾಯಾತ್ರೆ ಮಂಟಪದಿಂದ ಹೊರಟು ರಾಜನ ಅರಮನೆಯ ಕಡೆ ರಾಜಧಾನಿಯ ಮುಖ್ಯ ಬೀದಿಗಳಲ್ಲಿ ಸಂಚರಿಸಿ ಕೊನೆಗೆ ಅರಮನೆಯನ್ನು ತಲುಪುತ್ತಿತ್ತು. ಅರಮನೆಯನ್ನು ತಲುಪಿದ ಮೇಲೆ ಅಲ್ಲಿ ರಾಜನು ದರ್ಬಾರನ್ನು ನಡೆಸಿ ರಾಜ್ಯದ ಗಣ್ಯವ್ಯಕ್ತಿಗಳಿಗೆ ಸನ್ಮಾನ ಮಾಡುತ್ತಿದ್ದನು.</p>
		<p>ಮುಖ್ಯವಾಗಿ ಈ ನೀರಾಜನ ವಿಧಿಯ ವ್ರತ ಒಂದು ಶಾಂತಿಯ ರೂಪದಲ್ಲಿ ರಾಜರು ಮಾಡುತ್ತಿದ್ದ ವಿಶೇಷ ಉತ್ಸವ. ಯುದ್ಧದಲ್ಲಿ ವಿಜಯಕ್ಕೂ ಮತ್ತು ಬೇರೆ ಬೇರೆ ಉದ್ದೇಶಗಳಿಗೂ ಸಾಕಿಕೊಂಡಿದ್ದ ತನ್ನ ಅಶ್ವದಳ ಮತ್ತು ಗಜಸಮೂಹದ ಕ್ಷೇಮಾಭಿವೃದ್ಧಿಗಾಗಿಯೂ ಮಾಡುತ್ತಿದ್ದ ಪೂಜೆ ಇದು.</p>
		<p>ಈ ಅವಧಿಯಲ್ಲಿ ನವಮಿಯಂದು ರಾತ್ರಿ ದುರ್ಗಾಪೂಜೆ ನಡೆಯುತ್ತಿತ್ತು. ಆಯುಧಗಳನ್ನ ಮತ್ತೊಮ್ಮೆ ಈ ರಾತ್ರಿ ಪೂಜಿಸುತ್ತಿದ್ದರು. ಮರುದಿನ ಬೆಳಗ್ಗೆ ಸೂರೋದಯ ಕಾಲದಲ್ಲಿ ನೀರಾಜನ ಶಾಂತಿಯನ್ನ ನಡೆಸುತ್ತಿದ್ದರು ಎಂದು ನೀಲಮತ ಪುರಾಣ<sup><a epub:type="noteref" href="999-aside.xhtml#id-004.76">೨೫</a></sup>ಹೇಳುತ್ತದೆ.</p>
		<p>ದ್ವಾದಶಿ (ಉತ್ತರ ಭಾರತದ ಕಾರ್ತೀಕ ಶುದ್ಧ ೧೨) ಯಂದು ನಡೆಸುತ್ತಿದ್ದ ಪೂಜೆಗೆ<em>ನೀರಾಜನ ದ್ವಾದಶಿ</em>ಎನ್ನುತ್ತಿದ್ದರು. ಈ ರಾತ್ರಿ ಶ್ರೀ ವಿಷ್ಣು ನಿದ್ರೆಯಿಂದ ಏಳುತ್ತಾನೆ ಎಂದು ನಂಬಿ, ವಿಷ್ಣುವಿನ ವಿಗ್ರಹದ ಮುಂದೆ ದೀಪಗಳನ್ನ ಬೆಳಗುತ್ತಿದ್ದರು. ವಿಷ್ಣುವಿನೊಂದಿಗೆ ಸೂರ್ಯ ಶಿವ ಗೌರಿಯನ್ನೂ ಗೋಶಾಲೆಯಲ್ಲಿದ್ದ ಹಸುಕರುಗಳನ್ನೂ, ಕುದುರೆಗಳನ್ನೂ, ಆನೆಗಳನ್ನೂ ಆಯುಧಾಗಾರದಲ್ಲಿದ್ದ ಎಲ್ಲ ಆಯುಧಗಳನ್ನೂ ಮತ್ತು ರಾಜ ಲಾಂಛನಗಳನ್ನೂ ಈ ದಿನ ಮತ್ತೆ ಪೂಜಿಸುತ್ತಿದ್ದರು. ಒಬ್ಬ ಮುತ್ತೈದೆಯು (ಕೆಲವೊಮ್ಮೆ ರಾಜನಿಗೆ ಅಚ್ಚುಮೆಚ್ಚಾಗಿದ್ದ ರಾಜ ನರ್ತಕಿಯೋ, ವೇಶ್ಯೆಯೋ ಒಬ್ಬಳು) ರಾಜನಿಗೆ ವಿಶೇಷವಾಗಿ ಆರತಿ ಎತ್ತುತ್ತಿದ್ದಳು. ಈ ಆರತಿ ಮೂರು ಬಾರಿ ನಡೆಯುತ್ತಿತ್ತು. ಈ ಶಾಂತಿಯಿಂದ ರಾಜಪರಿವಾರಕ್ಕೂ, ಪ್ರಜೆಗಳಿಗೂ ಅಭ್ಯುದಯವಾಗುತ್ತದೆ. ರೋಗರುಜಿನಗಳು ದೂರವಾಗುತ್ತವೆ ಎಂಬ ನಂಬಿಕೆ ಇತ್ತು. ಹೇಮಾದ್ರಿಯ ಪ್ರಕಾರ ಈ ಪದ್ಧತಿಯನ್ನ ಅಜಪಾಲ ಎಂಬ ರಾಜನು ಚಲಾವಣೆಗೆ ತಂದು ಪ್ರತೀ ವರ್ಷವು ನಡೆಸಬೇಕೆಂಬ ನಿಯಮವನ್ನು ಮಾಡಿದ್ದನು. ಇದಿಷ್ಟು ವರಾಹಮಿಹರ ವರ್ಣಿಸುವ ನೀರಾಜನ ವಿಧಿ. </p>
		<p><strong>ಅಭಿನವ ಚಂದ್ರನ ಕನ್ನಡ 'ಅಶ್ವಶಾಸ್ತ್ರ' ಗ್ರಂಥದಲ್ಲಿ ನೀರಾಜನ ವಿಧಿ:</strong></p>
		<p>ಕ್ರಿ. ಶ. ಸುಮಾರು ೧೧೭೦-೧೨೦ಂ ಕಾಲದ ಅಭಿನವ ಚಂದ್ರ ತನ್ನ<em>ಅಶ್ವಶಾಸ್ತ್ರ</em><sup><a epub:type="noteref" href="999-aside.xhtml#id-004.77">೨೬</a></sup>ಕನ್ನಡ ಗ್ರಂಥದಲ್ಲಿ ೮ನೆಯ ಅಧ್ಯಾಯದಲ್ಲಿ<em>ನೀರಾಜನ ವಿಧಿ</em>ಯನ್ನ ವಿವರಿಸಿದ್ದಾನೆ.</p>
		<p>''ಶತ್ರುಕುಲವನ್ನು ಸಂಹರಿಸುವ ಉದ್ದೇಶದಿಂದಲೂ, ಆ ಮೂಲಕ ಮೇಲೆದ್ದು ಬರಲಿಹ ಜಯವಧುವನ್ನು ಕೈಹಿಡಿಯುವ ಸಲುವಾಗಿಯೂ ನೀರಾಜನ ವಿಧಿಯನ್ನು ಸಾಂಗೋಪಾಂಗವಾಗಿ ಆಚರಿಸತಕ್ಕದ್ದು!'' ಎಂದು ಪ್ರಾರಂಭವಾಗುತ್ತದೆ<sup><a epub:type="noteref" href="999-aside.xhtml#id-004.78">೨೭</a></sup>ಈ ವಿವರಣೆ. ಇಲ್ಲಿ ಆಶ್ವಯುಜ ಶುದ್ಧ ಬಿದಿಗೆಯ ದಿನ ಅಶ್ವಾನೀಕಕ್ಕೆ ರಕ್ಷೆಯಿಡುವ ಉದ್ದೇಶದಿಂದ ಉತ್ಸಾಹದಿಂದ ಮಹಾಮಂಗಲ ಕರವಾದ ಈ<em>ನೀರಾಜನ ವಿಧಿ</em>ಯನ್ನು ನೆರವೇರಿಸುತ್ತಿದ್ದನು. ಪಟ್ಟದ ಕುದುರೆಯನ್ನ ಆಯ್ಕೆ ಮಾಡಿಕೊಳ್ಳುವ ವಿಚಾರವನ್ನ ಕವಿ ಇಲ್ಲಿ ವರ್ಣಿಸುತ್ತಾನೆ. ಅದರ ಜೊತೆಜೊತೆಗೆ ಯುವರಾಜ ಕುದುರೆ, ಸೇನಾದಿ ಪತಿ ಕುದುರೆ, ಅಮಾತ್ಯ ಕುದುರೆ ಇವುಗಳನ್ನೆಲ್ಲಾ ಈ ದಿನ ವಿಧಿವತ್ತಾಗಿ ಪೂಜಿಸುತ್ತಿದ್ದರು.<em>ಗುಡ</em>(ಬೆಲ್ಲ),<em>ಶಾಲಿ</em>(ಭತ್ತ),<em>ತಂಡುಲಂ</em>(ಅಕ್ಕಿ),<em>ಕನ್ನಡಿ</em>,<em>ಕಲಶ</em>,<em>ಕರುಕೆ</em>(ಗರಿಕೆ),<em>ತೋರಣಂ</em>,<em>ದಧಿ</em>,<em>ಪುಷ್ಪಂ</em>,<em>ಸೊಡರು</em>(ದೀಪ),<em>ಎಸೆವ ರಂಗವಲಿ</em>,<em>ಎಲೆಯಡಕೆ</em>ಮುಂತಾದ ಪ್ರಸಿದ್ಧ ಪವಿತ್ರ ಪೂಜಾ ದ್ರವ್ಯಗಳನ್ನ ಅಲ್ಲಿ ಬಳಸುತ್ತಿದ್ದರು.<em>ಶ್ವೇತ ಆತಪತ</em>್ರ (ಕೊಡೆ),<em>ಮಂಗಲ</em>,<em>ಗೀತ</em>,<em>ಆನಕ</em>(ವಾದ್ಯ),<em>ಪಟಹ</em>,<em>ಹೇಮಚಾಮರ</em>,<em>ಗಣಿಕಾವ್ರಾತ</em>(ನಿತ್ಯ ಸುಮಂಗಲಿಯರ ಸಮೂಹ),<em>ಸುಭಟ</em>,<em>ಸುಸಂಘಾತ</em>,<em>ಕಹಳಾರವ</em>ಈ ಎಲ್ಲಾ ಕೋಲಾಹಲದೊಂದಿಗೆ ಮಹಾನವಮಿಯವರೆಗೆ ಕುದುರೆಗಳನ್ನ ಸ್ನಾನ ಮಾಡಿಸುತ್ತಿದ್ದರು. ಅದಕ್ಕಾಗಿ ತೊರೆ, ಸಮುದ್ರ, ಪೆರ್ಗೆರೆ, ತಾವರೆಗೊಳ ಮುಂತಾದ ಕಡೆಗಳಿಗಳಿಂದ ನೀರನ್ನು ತರುತ್ತಿದ್ದರು. ಕುದುರೆಗಳ<br />ಮೇಲೆ ಇದ್ದ ಮಣ್ಣಿನ ಕೊಳೆಯನ್ನು ತೊಳೆದು ಆಮೇಲೆ ಪಂಚಗವ್ಯವನ್ನ ತೊಳೆಯುತ್ತಿದ್ದರು.</p>
		<p>ದೇವತಾ ಪ್ರತಿಷ್ಠಾಪನೆಯ ಮುನ್ನ ಪುಷ್ಪಾಧಿವಾಸ, ಫಲಾಧಿವಾಸ, ರತ್ನಾಧಿವಾಸ, ಧಾನ್ಯಾಧಿವಾಸ, ಜಲಾಧಿವಾಸ ಎಂಬ ಕ್ರಮವಿದೆ. ಆಯಾಯ ವಸ್ತುಗಳಲ್ಲಿ ಈ ದೇವತಾ ವಿಗ್ರಹಗಳನ್ನ ಒಂದು ರಾತ್ರಿ ಅವಧಿಯವರೆಗೆ ಮುಳುಗಿಸಿ ಇಟ್ಟು ಮರುದಿನ ಅದನ್ನು ತೆಗೆದು ಶುದ್ಧಿಗೊಳಿಸುವ ಕ್ರಮ ಇದೆ. ಇದೇ ರೀತಿ ಈ ಅಶ್ವಪೂಜೆಯಲ್ಲಿ ಕುದುರೆಯನ್ನ ನೀರಿನ ಒಂದು ತೊಟ್ಟಿಯಲ್ಲಿ ಕೆಲ ಕಾಲ ಕುತ್ತಿಗೆಯ ಮಟ್ಟದವರೆಗೆ ಮುಳುಗಿಸಿ ಎಬ್ಬಿಸಿ ಹೊರಗೆ ತರುವ ಜಲವಾಸದ ಅರ್ಚನೆಯನ್ನು ಈ ವಿಧಿಯಲ್ಲಿ ಮಾಡುತ್ತಿದ್ದರು. ನಂತರ ಈ ವಾಜಿಗೆ ಕುಂಕುಮ, ಅರಿಶಿನ, ಗಂಧ ಮುಂತಾದವುಗಳನ್ನು ಪೂಸುತ್ತಿದ್ದರು. ಈಗ ರತ್ನಾವಳಿಯಿಂದ ಕೂಡಿದ ಕಳಶದ ತೋವಾಲನ್ನು ಕುದುರೆಯು ಮಸ್ತಕದಲ್ಲಿ ಧರಿಸುತ್ತಿತ್ತು. ಮೇಖಲೆ (ಒಂದು ಡಾಬು), ಮಣಿಸರ, ರೇಷ್ಮೆ ಬಟ್ಟೆ, ರಕ್ಷೆ ಮುಂತಾದವು ಕೊರಳನ್ನು ಅಲಂಕರಿಸುತ್ತಿದ್ದವು. ಹಣೆಯ ಮೇಲೆ ಪಟ್ಟದ ಕುದುರೆಯ ಲಾಂಛನವನ್ನ ಕಟ್ಟುತ್ತಿದ್ದರು. ಇಷ್ಟೆಲ್ಲಾ ಅಲಂಕಾರವಾದಾಗ 'ಕುದುರೆಗೆ ಕೆಟ್ಟ ದೃಷ್ಟಿಗಳ ಕೆಡುಕು ಆಗದಿರಲಿ' ಎಂದು, ಒಂದು ಸೀರೆಯಲ್ಲಿ ಅರಿಶಿನ, ಉತ್ತರಣೆ (ಅಪಾಮಾರ್ಗ), ಬಿಳಿಸಾಸುವೆ, ಗಜ್ಜುಗ, ಇಂಗು, ಅಮರ್ದುವಳ್ಳಿ, ಬೇವು, ಲೋಧ್ರ, ಬಾಗೆ (ಸಿರಿಸ), ಬಜೆ, ಗುಗ್ಗುಳ, ಇಪ್ಪೆ, ಕಕ್ಕೆ, ರಾಜವೃಕ್ಷ, ಸರಳ ಗೋರೋಜನ ಇವುಗಳನ್ನು ಕಟ್ಟಿ ಆ ಸೀರೆಯ ಪಟ್ಟಣವನ್ನ ಕುದುರೆಯ ಕೊರಳಿಗೆ ಕಟ್ಟುತ್ತಿದ್ದರು.</p>
		<p>ದೇವಸ್ಥಾನದ ಮಣ್ಣು, ಮದಗಜಗಳ ಕೋಡದ ಮಣ್ಣು, ಹುತ್ತದ ಮಣ್ಣು ಮತ್ತು ಅರಮನೆಯ ಮಣ್ಣು ಈ ಮೃತ್ತಿಕೆಗಳನ್ನು ಕುದುರೆಯ ಹೃದಯ ಭಾಗಕ್ಕೆ ಹಚ್ಚುತ್ತಿದ್ದರು. ವಿಶಾಲವಾದ ಆ ಅಶ್ವಶಾಲೆಯ ಮಂಟಪವನ್ನ ರಂಗವಲ್ಲಿ, ತೋರಣ, ಬಾವುಟ, ತಮಟೆ, ವೇದಘೋಷ, ಶೇಷಾಕ್ಷತೆ, ಪುಷ್ಪ, ಗಂಧ, ದೀಪ, ದೂಪ ಮುಂತಾದವುಗಳಿಂದ ಅಲಂಕರಿಸುತ್ತಿದ್ದರು. ಅಲ್ಲಿ ಹೋಮ ಮಾಡಿಸಿ ಪುರೋಹಿತರಿಗೆ ದಕ್ಷಿಣೆ ಕೊಟ್ಟು ಮುಂಬರುವ ಸಂಗ್ರಾಮ ವಿಜಯ ಯಾತ್ರೆಗೆ ನೆರೆದ ಎಲ್ಲ ಜನರಿಂದ ಹಾರೈಕೆಗಳನ್ನ ಈಗ ಕೇಳಿಕೊಳ್ಳುತ್ತಿದ್ದರು.</p>
		<p>ಈಗ ರೇವಂತನ ಪೂಜೆಯನ್ನ ಮಾಡುತ್ತಿದ್ದರು. ಚರು, ಬಲಿ, ತಾಂಬೂಲ, ಹೂವು, ಅಕ್ಷತೆ, ಗಂಧ, ಕೈದೀವಿಗೆ, ಪಟಗಳು, ಶಂಖ, ಭೇರಿರವ ಈ ಪೂಜೆಯಲ್ಲಿ ವಿಜೃಂಭಿಸುತ್ತಿದ್ದವು. ''ಜಯದೇವ, ಭಾನುಪುತ್ರಕ, ಜಯ, ತುರುಗಾರೂಢ, ಸಾರವಿಜ್ಞಾನ ನಿಧಿ, ಜಯ ತುರಗ ಹೃದಯ ಚಿತ್ತಮ, ಜಯ ತುರಗಪ್ರಿಯ,ಸುರೇಜ್ಯ, ಜಯರೇವಂತಾ'' ಎನ್ನುತ್ತಾ ಮಹಾರಾಜನು, ರಾಜಪುತ್ರನು, ರಾಜಪರಿವಾರದವರು ರೇವಂತನಿಗೆ ನಮಸ್ಕಾರ ಮಾಡುತ್ತಿದ್ದರು. ಆಮೇಲೆ ಅಶ್ವ ವೈದ್ಯನಿಗೆ ಮಂಗಳ ಜೌಳಿ ಜಣಂಬ, ಉಂಗುರ, ಕರ್ಣಕುಂಡಲ, ಮುಂತಾದವುಗಳನ್ನ ಸಂತೋಷದಿಂದ ಉಡುಗೊರೆಯಾಗಿ ಆ ವೈದ್ಯನಿಗೆ ಕೊಟ್ಟು ಕೊನೆಯಲ್ಲಿ ತನ್ನ ಶಸ್ತ್ರಾಸ್ತ್ರಗಳನ್ನ ಮಹಾರಾಜನು ಕ್ರಮಬದ್ಧವಾಗಿ ಪೂಜಿಸುತ್ತಿದ್ದನು. `ಇದು ನೀರಾಜನ ವಿಧಿ' ಎಂಬುದು ಪೂಜ್ಯಂ ಚಂದ್ರಮತದೊಳ್ ಏಂಟನೆಯ ಅಧ್ಯಾಯದ ವಿರಚನೆ’</p>
		<p><strong>'ಕಂಠೀರವ ನರಸರಾಜ ವಿಜಯ'ದಲ್ಲಿ ನವರಾತ್ರಿಯ ಉತ್ಸವ:</strong></p>
		<p>ಗೋವಿಂದ ವೈದ್ಯ ಬರೆದ<em>ಕಂಠೀರವ ನರಸರಾಜ ವಿಜಯ</em>(ಕ್ರಿ. ಶ. ೧೬೪೮) ಕಾವ್ಯದಲ್ಲಿ ''ದೊರೆರಾಯ ನರಸೇಂದ್ರನ ಮಹಾನವಮಿಯ ಪುರದುತ್ಸವ, ನರಸೇಂದ್ರನ ಮಹಾನವಮಿಯ ಒಡ್ಡೋಲಗದ ಉತ್ಸವದ ಬಲ್‍ಸಿರಿಯ ಸಂಭ್ರಮ ಮತ್ತು ಭೂಪನ ಪೂಜೆ, ವಿಜಯದಶಮಿಯ ಜಂಬೂಸವಾರಿಗಳು'' ಬಣ್ಣಿಸಲ್ಪಟ್ಟಿವೆ<sup><a epub:type="noteref" href="999-aside.xhtml#id-004.79">೨೮</a></sup>.</p>
		<p><em>ಕಂಠೀರವ ನರಸರಾಜ ವಿಜಯ</em>(ಕ್ರಿ. ಶ. ೧೬೪೮) ಕಾವ್ಯದಲ್ಲಿ ಬರುವ,<em>ನೀರಾಜನವಿಧಿ</em>ಗೆ ಸಂಬಂಧಪಟ್ಟ ವಿವರಗಳು:</p>
		<p class="verse">ಗಜಶಾಲೆ ಹಯಗಳ ಲಾಯ ದಿವ್ಯಾಯುಧ<br />ವ್ರಜವ ಪೂಜಿಪ ಭದ್ರಭವನ ।<br />ರಜತಸುವರ್ಣ ರತ್ನದ ಕಾಂತಿಯಿಂ ನೆರೆ<br />ತ್ರಿಜಗಕಚ್ಚರಿಯ ಬೀರಿದುವು ।।೨೦:೪೦।।</p>
		<p class="verse">ತೊಳಗುವಾಶ್ವೀಜ ಮಾಸದ ಶುಕ್ಲಪಕ್ಷದೊ<br />ಳಳವಟ್ಟ ಪ್ರಥಮದಿವಸದೆ ।<br />ಗಳಿಲನೋಲಗಶಾಲೆ ಪುಣ್ಯಾರ್ಚನೆ ಹೋಮ<br />ವೆಳಸಿತು ವಿಪ್ರರಿಂದಾಗ ।।೨೧:೧।।</p>
		<p class="verse">ಗಜಶಾಲೆ ಹಯಗಳ ಲಾಯ ದಿವ್ಯಾಯುಧ<br />ವಜ್ರಗಳ ಮಂಟಪಗಳಿಗೆ ।<br />ದ್ವಿಜರೈದಿ ಹೋಮ ಪುಣ್ಯಾರ್ಚನೆ ಪೂಜೆಯ<br />ತ್ರಿಜಗ ನಲಿಯೆ ರಚಿಸಿದರು ।।೨೧:೨।।<br />ತವೆ ಜಯಘೋಷಗಳಿಂದ ಕಂಠೀರವ<br />ಭುವನೇಶ್ವರನರ್ತಿಯಲಿ ।<br />ನವರತ್ನದ ಗದ್ದುಗೆಯಲಿ ಮಂಡಿಸಿ<br />ಸುವಿಲಾಸದೊಳಗೆ ರಂಜಿಸಿದ ।।೨೧:೪೭।।</p>
		<p class="verse">ಇಂತಪ್ಪೋಲಗಮೆಂಟುದಿವಸ ಪರಿ<br />ಯಂತರ ಸಕಲಸಂಭ್ರಮದೆ ।<br />ಸಂತೋಷವ ಸರ್ವಜನಕೆ ಬೀರುತಲ<br />ತ್ಯಂತಸೌಖ್ಯದೊಳೊಪ್ಪಿದುದು ।।೨೧:೧೩೧।।</p>
		<p class="verse">ಬಳಿಕೊಂಭತ್ತನೆಯಾದಿನದೆ ಚಂಡಿಕಾ<br />ಲಲನೆಯ ನವಲಕ್ಷ್ಮಿಯರ ।<br />ವಿಲಸಿತೋತ್ಸವ ಪೂಜೆಗೆ ಶುಭಲಗ್ನವ<br />ಸಲೆ ಜೋಯಿಸಿಗರುಸಿರಿದರು ।।೨೨:೧।।</p>
		<p class="verse">ಗಜಲಕ್ಷ್ಮಿ ಹಯಲಕ್ಷ್ಮಿ ಯಾಯುಧಲಕ್ಷ್ಮಿಯರ್<br />ನಿಜವಾದ ದಾನಲಕ್ಷ್ಮಿಯರ ।<br />ಭುಜಲಕ್ಷ್ಮಿ ಸೌಭಾಗ್ಯ ಸಿರಿ ಕೀರ್ತಲಕ್ಷ್ಮಿಯ<br />ಭಜಿಸಿ ಪ್ರತ್ಯಕ್ಷಗೈಸಿದರು ।।೨೨:೩೦।।</p>
		<p class="verse">ಶಾರದಲಕ್ಷ್ಮಿ ಸಾಮ್ರಾಜ್ಯಲಕ್ಷ್ಮಿಯ ಭಕ್ತಿ<br />ಸಾರದೊಳಗೆ ಪೂಜೆಮಾಡೆ।<br />ಧಾರಿಣೀಶ್ವರ ಕಂಠೇಏರವೇಂದ್ರನ ಮೆಚ್ಚಿ<br />ಸೇರಿದರ್ನವಲಕ್ಷ್ಮಿಯರು ।।೨೨:೩೧।।</p>
		<p class="verse">ಮಂಗಳಾರತಿಗಳು ಮುದ್ದುಕೋಲಾಟಗಳ್<br />ಸಂಗೀತ ಸಕಲಭೋಗಗಳು ।<br />ಹಿಂಗದೊಪ್ಪಿದುವಾಯುಧಮಂಟಪದ ದಿ<br />ವ್ಯಾಂಗಣದೊಳಗೇನೆಂಬೆ ।।೨೨:೩೨।।</p>
		<p class="verse">ತುರಗ ಗಜಾವಳಿ ಚಂಡಿಕಾದೇವಿಗೆ<br />ಹರುಷದೆ ಕಾಣಿಕೆಗೈದು ।<br />ವರವ ಪಡೆದು ಕಂಠೀರವೇಶ್ವರನಂ<br />ದರಮನೆಗೈತಂದನಾಗ ।।೨೨:೩೪।।</p>
		<p class="verse">ದೊರೆರಾಯ ನರಸರಾಜೇಂದ್ರ ಸಿಂಗರಗೈದು<br />ಪರಮೋತ್ಸವದೊಳಗಾಗ ।<br />ಹರುಷದೊಳಗೆ ಜಂಬಿಸಾರಿಗೈತರುತಿಹ<br />ಸಿರಿಯ ಸಂಭ್ರಮವನೇವೇಳ್ವೆ" ।।೨೨:೮೫।।</p>
	</section>
	<section class="level1 numbered" epub:type="chapter" role="doc-chapter" id="id-P4.004">
		<p class="text-center"><strong>ನೀ ತಳವನೂರು! ನಿನ್ನ ಊರಲ್ಲೇನೇ ನೀ ತಳವನೂರು!</strong></p>
		<p class="verse">ಸಬ್ ಸೇ ಮಿಲಿಯೇ, ಸಬ್ ಸೇ ಹಿಲಿಯೇ,<br />ಸಬ್ ಕಾ ಲೀಜಿಯೇ ನಾಮ್।<br />''ಹ್ಞಾಂ ಜೀ'', ''ಹ್ಞಾಂ ಜೀ'', -ಸಬ್ ಸೇ ಕಹಿಯೇ,<br />ಬಸಿಯೇ ಅಪನಾ ಗಾಂವ್।।</p>
		<p class="verse-author"><strong><em>-ಸಂತ ಕಬೀರ್</em></strong></p>
		<p class="myquote">ಎಲ್ಲರೊಂದಿಗೆ ಕೂಡು, ಎಲ್ಲರೊಂದಿಗೂ ಸೇರು;<br />ಎಲ್ಲರೆಲ್ಲರ ಹೆಸರ ಹೇಳುತ್ತ ಕೂರು!<br />''ಸ್ವಾಮಿ'', ''ಅಯ್ಯಾ'', ''ಬುದ್ದೀ'' ಆಡುತಿರು ಜನರೆದುರು-<br />ನಿನ್ನ ಊರಲ್ಲೇನೇ ನೀ ಭದ್ರ ತಳ ಊರು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಹರಿಹರನು ಬೆಳಗಿದ ಭಕ್ತನೊಬ್ಬನ ಚಿತ್ರ: ಹರಿಹರನು ಬೆಳಗಿದ ಭಕ್ತನೊಬ್ಬನ ಚಿತ್ರ: ಇಳೆಯಾಂಡ ಗುಡಿಮಾರ</h1>
		<p>ಜಗದ ಗುಡಿಯಾಳದಲ್ಲಿ ಕೈಗೆ ದೊರೆತುಜ್ಜುಗವ<sup><a epub:type="noteref" href="999-aside.xhtml#id-004.80">೧</a></sup>ನಿಷ್ಠೆಯಿಂದ ನಡೆಸಿಕೊಂಡು ಹೋಗುತ್ತಿದ್ದ ಇಳೆಯಾಂಡದ ಗುಡಿಮಾರ ಒಬ್ಬ ನೇಗಿಲ ಯೋಗಿ ಅಷ್ಟಕ್ಕೂ ''ಕೋಟಿ ವಿದ್ಯೆಗಳಲ್ಲಿ ಮೇಟಿ ವಿದ್ಯೆಯೆ<sup><a epub:type="noteref" href="999-aside.xhtml#id-004.81">೨</a></sup>ಮೇಲು'' ಎಂದಿಲ್ಲವೆ ಸರ್ವಜ್ಞ? ಲೌಕಿಕ ದೃಷ್ಟಿಯಲ್ಲಿ ಅವನು ಮಾಡುತ್ತಿದ್ದುದು ಆರಂಬ<sup><a epub:type="noteref" href="999-aside.xhtml#id-004.82">೩</a></sup>, ವ್ಯವಸಾಯ, ಜೊತೆಗೇ, ಸಮಚಿತ್ತವೆಂಬ ಭೂಮಿಯನ್ನು ಹಸನಾಗಿರಿಸಿ, ಅಮರ್ದ<sup><a epub:type="noteref" href="999-aside.xhtml#id-004.83">೪</a></sup>ಶಂಕರನ ನೆನಪೆಂಬ ನೇಗಿಲನ್ನಿರಿಸಿ, ಅರಿಷಟ್ಕ<sup><a epub:type="noteref" href="999-aside.xhtml#id-004.84">೫</a></sup>ವನ್ನು ತಂದು ಹೂಡುವ ಎತ್ತನ್ನಾಗಿ ಮಾಡಿ, ಹರಿವ ಮನವನ್ನು ಹಗ್ಗವನ್ನಾಗಿ ಮಾಡಿಕಟ್ಟಿ, ಗರ್ವಿಸುವ ಅಹಂಕಾರವನ್ನು ಅಚ್ಚುವನ್ನಾಗಿ<sup><a epub:type="noteref" href="999-aside.xhtml#id-004.85">೬</a></sup>ಮಾಡಿ, ಆಧ್ಯಾತ್ಮಿಕ ಬೇಸಾಯದಲ್ಲಿಯೂ ತೊಡಗಿದ್ದ ಸ್ಥಿತಪ್ರಜ್ಞನೀತ. ''ಕಾಯಕವೇ ಕೈಲಾಸ''-ವೆಂಬುದನ್ನು ನಂಬಿದ್ದ ಇವನು ಮಹಾದಾನಿ. ತನಗೆನಿಸಿತು ಭೂಮಿಯಿತ್ತೋ ಅದರ ಬೆಳಸನ್ನು ಉರವಣಿಸಿ<sup><a epub:type="noteref" href="999-aside.xhtml#id-004.86">೭</a></sup>, ಇನಿತಕ್ಕೆಳಸಿ<sup><a epub:type="noteref" href="999-aside.xhtml#id-004.87">೮</a></sup>ಶರಣತತಿಗೆ<sup><a epub:type="noteref" href="999-aside.xhtml#id-004.88">೯</a></sup>ಈಯುವುದು ಇವನಿಗೆ ತುಂಬಾ ಪ್ರಿಯ. ಇವನ ದೃಷ್ಟಿಯಲ್ಲಿ ಇಳೆ<sup><a epub:type="noteref" href="999-aside.xhtml#id-004.89">೧೦</a></sup>ಅವನ ದಾನ, ಬೆಳೆ ಅವನ ದಾನ, ಸುಳಿದು ಬೀಸುವ ಗಾಳಿಯೂ ಅವನದೇ ದಾನ; ಈ ಪರಿಯ ಶಿವನ ದಾನವನ್ನುಂಡ ತಾನು ಬಳಿಯಲಿದ್ದುದನ್ನು ಶಿವಭಕ್ತರಿಗೆ ಸಮರ್ಪಿಸುವ ದಾಸೋಹ, ಕಟ್ಟಳೆ<sup><a epub:type="noteref" href="999-aside.xhtml#id-004.90">೧೧</a></sup>, ಕೃತಜ್ಞತೆಯ ದ್ಯೋತಕವಾದ ಒಂದು ವ್ರತ ಅಷ್ಟೆ. ಹಾಗೆ ನೋಡಿದರೆ ಸರ್ವಜ್ಞನ ಪ್ರಕಾರ, ''ಈವಂಗೆ ದೇವಂಗೆ ಆವುದಂತರವಯ್ಯ? ದೇವನೋ ಜಗಕೆ ಕೊಡುತಿಹನು; ಕೈಯಾರೆ ಈವನೇ ದೇವ!''.</p>
		<p>ಭಕ್ತರ ಮನ ಹಿರಿದಷ್ಟೂ ಅವರ ಮನೆ ದಿನದಿನ ಬರಿದಾಗುತ್ತಾ ಹೋಗುವುದು ಚಿರಪರಿಚಿತವಾದ ಶಿವಲೀಲೆ. ಕೊಟ್ಟು ಕೊಟ್ಟು, ಗುಡಿಮಾರನಿಗೆ ಮಿಕ್ಕುದುದೆಂದರೆ ಒಂದು 'ಕೋಲು<sup><a epub:type="noteref" href="999-aside.xhtml#id-004.91">೧೨</a></sup>ನೆಲ, ಸತಿಗೊಂದು ಕಪ್ಪಡ<sup><a epub:type="noteref" href="999-aside.xhtml#id-004.92">೧೩</a></sup>, ಈತನಿಗೊಂದು ಕೋವಳ<sup><a epub:type="noteref" href="999-aside.xhtml#id-004.93">೧೪</a></sup>, ಇವನ ಮಗನಿಗೊಂದು ಕೋವಳ, ಈ ಮೂವರು ಇರಲೊಂದು ಮನೆ ಇವು ಮಾತ್ರ ಕೊನೆಗೆ ಉಳಿಯಿತು.</p>
		<p>ಇಂಥ ವಿಷಮ ಪರಿಸ್ಥಿತಿಯಲ್ಲಿ ಈ ಭಕ್ತನ ಮನವನೊರೆದು ನೋಡಲುಶಿವ ಬಂದ, ಯಾವ ರೂಪದಲ್ಲಿ? ಇಳೆಗೇ ಹೊಸದೆನಿಸುವ, ಅಪೂರ್ವವೆನಿಸುವ, ಶತಾಯು ವೃದ್ಧನ ವೇಷ ತಳೆದು. ಈ ಹಣ್ಣು ಹಣ್ಣು ಮುದುಕ ಜಂಗಮರೂಪದಲ್ಲಿ ಒಂದು ನಿಟ್ಟಿರುಳಿನಲ್ಲಿ ಬಂದು, ಇಳೆಯಾಂಡ ಗುಡಿಮಾರನ ಮನೆಯ ಕದವನ್ನು ತಟ್ಟಿದ. ಈ ವೇಳೆಗೆ ಮೇಘ ಸಂಕುಲಗಳು<sup><a epub:type="noteref" href="999-aside.xhtml#id-004.94">೧೫</a></sup>ನಭವನ್ನು ತುಂಬಿದವು. ಬಲಾಹಕಕುಲ<sup><a epub:type="noteref" href="999-aside.xhtml#id-004.95">೧೬</a></sup>ತನತನಗೆ ತೀವಿ ತೀಡಿತು. ಆಕಾಶವೇ ಜಲವಾಯಿತೋ ಎಂಬಂತೆ ಮಳೆಕರೆಯಿತು.ಈ ಕಾರಿರುಳು ಕವಿದ, ಕಡು ಕುಳಿರ್ಗಾಳಿಯ<sup><a epub:type="noteref" href="999-aside.xhtml#id-004.96">೧೭</a></sup>, ಮಳೆ ಕನಲಿದ<sup><a epub:type="noteref" href="999-aside.xhtml#id-004.97">೧೮</a></sup>ಪರಿಸರದಲ್ಲಿ ಬಾಗಿಲಿನಲ್ಲಿ ನಿಂದ ವೃದ್ಧ ''ಹರ ಹರ ನಮಃ ಶಿವಾಯ!'' ಎಂದು ನಡುಗುವ ದನಿಯಲ್ಲಿ ಕೂಗಿದ. ಒಳಗೋ ಮೂರು ದಿನದಿಂದ ಉಪವಾಸವಿರುವ ದಂಪತಿಗಳು, ಮಗು, ಹಾಸಲು ಹೊದೆಯಲು ಅವರ ಬಳಿ ಇರುವುದಾದರೂ ಏನು? ''ಸ್ಮರ-ಹರ ನಾಮಸ್ಮರಣೆ'' ಮಾತ್ರ. ಅವರನ್ನು ಇನ್ನೂ ಉಳಿಸಿದ್ದುದು, ಹೃದಯದೊಳಗೆ ಜ್ವಲಂತ- ಮಾಗಿದ್ದ ಫಾಲಾಕ್ಷನ<sup><a epub:type="noteref" href="999-aside.xhtml#id-004.98">೧೯</a></sup>ನೆನಹು ಒಂದೆ! ''ಜಂಗಮನಾರೋ ಬಂದಿಹ'ನೆಂದು'' ಗಳಗಳನೆ<sup><a epub:type="noteref" href="999-aside.xhtml#id-004.99">೨೦</a></sup>ಎದ್ದೋಡಿ, ಕದವ ತೆರೆದು, ಅವನ ಅಡಿಗೆರಗಿ ಮನೆಯೊಳಗೆ ಕರೆ ತರುವಷ್ಟರಲ್ಲಿಯೇ ಈ ವೃದ್ದ ವೇಷದ ಹೈಮವತೀಶ<sup><a epub:type="noteref" href="999-aside.xhtml#id-004.100">೨೧</a></sup>, ಗಿರೀಶ<sup><a epub:type="noteref" href="999-aside.xhtml#id-004.101">೨೨</a></sup>''ಚಳಿ ಮಗನೆ, ಚಳಿ ಚಳಿ! ಪ್ರಾಣ ಹೋಗುತ್ತಿದೆ ಚಳಿಗೆ; ತನು ಸೀಳುತ್ತಿದೆ ಚಳಿಗೆ!'', ಎಂದು ಗೋಗರಿಯುವುದೇ? ಮಾರ ಒಡನೆಯೆ, ಇದ್ದ ಚಿಕ್ಕ ಮನೆಯ ಮಾಳಿಗೆಯನ್ನೇ ಹಿರಿದು, ಅದನ್ನು ಹೊತ್ತಿಸಿ, ಕಪರ್ದಿಯ<sup><a epub:type="noteref" href="999-aside.xhtml#id-004.102">೨೩</a></sup>ಮೈ ಕೈ ಬೆಚ್ಚಗೆ ಮಾಡಿದನು. ಶರ್ವನ ಸರ್ವಾಂಗಗಳನ್ನು ಶೀತವಿನಿತೂ ಇರದಂತೆ ಮೆಲ್ಲನೆ ಕಾಸಿ ಒತ್ತುತ್ತಿದ್ದರೆ ಮನಸ್ಸಿನಲ್ಲಿಯೇ ಸೋಜಿಗ ಪಟ್ಟುಕೊಳ್ಳುತ್ತಿದ್ದಾನೆ, ಈ ಪ್ರಮಥಾಧಿಪ<sup><a epub:type="noteref" href="999-aside.xhtml#id-004.103">೨೪</a></sup>.</p>
		<p>ಅನಂತರ ಪ್ರಾರಂಭಿಸಿದ ''ಹಸಿವು ಹಸಿವು'' ಎಂಬ ಆಕ್ರಂದನವನ್ನು. ಮೂರು ದಿನದಿಂದ ತಾವೇ ನಿಟ್ಟುಪವಾಸ ಇರುವಾಗ ಈ ಜಂಗಮನ ಹಸಿವನ್ನಿಂಗಿಸಲು ನೀಡುವುದೇನು ಮಾಡುವುದೇನು ಎಂದು, ಉಮ್ಮಳಿಸುವ ದುಃಖವನ್ನು ನುಂಗಿಕೊಳ್ಳುತ್ತ, ಗುಡಿಮಾರ ತನ್ನವಳ ಮೊಗನೋಡಿದ. ಮಹಾತ್ಮನಿಗೆ ತಕ್ಕ ಸತಿ ಆಕೆ. ''ಕರಣೇಷು ಮಂತ್ರಿ''ಯಂತೆ ಸಮಯೋಚಿತವಾದ ಸಲಹೆ ಈಯುವಳು. ಮುಂಬರುವ ದಿನಗಳಲ್ಲಿ ಲಿಂಗಕ್ಕೆ ಬೋನ<sup><a epub:type="noteref" href="999-aside.xhtml#id-004.104">೨೫</a></sup>ಹಿಡಿಯಲು, ಉಣಬಂದವರಿಗೆ ನೀಡಲು, ತಾವೂ ಉಣ್ಣಲು ಬೇಕೆಂದು ಮೂರು ದಿನಗಳ ಹಿಂದೆ, ಇದ್ದ ಭತ್ತವನ್ನೆಲ್ಲ ತಮ್ಮ ಒಂದು ಕೋಲು ನೆಲದಲ್ಲಿ ಬಿತ್ತಿದ್ದರಲ್ಲ; ಅದೀಗ ಮೊಳಕೆಯೊಡದಿರಬಹುದು; ಅದನ್ನೇ ಆರಿಸಿಕೊಂಡು ತಂದು, ಹಸಿದ ಜಂಗಮನಿಗೆ ಆರೋಗಣೆ<sup><a epub:type="noteref" href="999-aside.xhtml#id-004.105">೨೬</a></sup>ಮಾಡೋಣ ಎಂದು ಪಿಸುಗುಟ್ಟಿದಳು,ಇಳಿಯಾಂಡ ಮಾರನ ಕಿವಿಯಲ್ಲಿ. ಮಾರನ ಮುಖ ಸಂತಸದಿಂದ ಅರಳುತ್ತದೆ. ಮೊಳಕೆಯೊಡೆದ ಭತ್ತ ತರಲು ಈ ಕಾರಿರುಳಿನಲ್ಲಿಯೇ ತನ್ನ ಗದ್ದೆಯೆಡೆ ಹೊರಟ. ಕೃತ್ತಿವಾಸನ<sup><a epub:type="noteref" href="999-aside.xhtml#id-004.106">೨೭</a></sup>ಕೌತಕಕ್ಕೆ ಎಣೆಯುಂಟೆ? ಮತ್ತೆ ಮಳೆ ಹೆಚ್ಚಿತು. ಚಳಿ ಘನವಾಯಿತು. ದಾರಿಯೋ ಕಾಣದು. ಎದುರಾದ ಹಳ್ಳ ತೊರೆ, ಕೆರೆಗಳಲ್ಲಿ ನೆರೆ<sup><a epub:type="noteref" href="999-aside.xhtml#id-004.107">೨೮</a></sup>ಹುಚ್ಚೆದ್ದು ಕುಣಿಯಿತು. ಇವೆಲ್ಲವನ್ನು ಈಸುತ್ತಾ, ದಾಟಿ ತನ್ನ ಗದ್ದೆಗೆ ಹೋಗಿ, ಮೊಳಕೆಯೊಡೆದ ಭತ್ತವನ್ನೆಲ್ಲ ಆರಿಸಿ ತೆಗೆದುಕೊಂಡು ಮನೆಗೆ ಬಂದ.</p>
		<p>ಕೂಡಲೆ ಆಕೆ ಆ ಭತ್ತವನ್ನು ಹುರಿದು, ಅದ್ಭುತ ಸದೃಶವಾದ ಓಗರವ<sup><a epub:type="noteref" href="999-aside.xhtml#id-004.108">೨೯</a></sup>ಮಾಡಿದಳು. ಮನೆ ಹಿತ್ತಲಿನ ಕೀರೆಯೊಳು<sup><a epub:type="noteref" href="999-aside.xhtml#id-004.109">೩೦</a></sup>ಮೇಲೋಗರವನ್ನೂ ಮಾಡಿ ಹರುಷದಿಂದ ಜಂಗಮನಿಗೆ ಉಣಬಡಿಸಲು ಸಿದ್ಧರಾದರು. ಊಟ ಬಡಿಸಲು ಬಾಳೆ ಎಲೆಯನ್ನ ತರಲು ತಮ್ಮ ಮಗನನ್ನು ಸನಿಹದ ಕದಳೀ ವನಕ್ಕೆ ಕಳಿಸಿದರು. ಪನ್ನಗಾಭರಣನ<sup><a epub:type="noteref" href="999-aside.xhtml#id-004.110">೩೧</a></sup>ಮಾಯೆಯಿಂದ, ಎಲೆ ಕೀಳುವಾಗ ಅಲ್ಲಿ ಹಾವೊಂದು ಅವನನ್ನು ಕಚ್ಚಿಬಿಟ್ಟಿತು; ವಿಷ ಏರಿ ಅಲ್ಲಿಯೇ ಅವನು ಮಡಿದು, ಬಿದ್ದು ಬಿಟ್ಟ. ಎಷ್ಟು ಹೊತ್ತಾದರೂ ಮಗ ಮನೆಗೆ ಬಾರದಿರುವುದು, ಇತ್ತ ವೃದ್ಧನ ಹಸಿವಿನ ಹಾಹಾಕಾರ ಇವನ್ನು ಕಂಡು, ತಾನೇ ನೋಡಿ ಬರುವೆನೆಂದು, ಮಾರ ಬಾಳೆಯ ತೋಟಕ್ಕೆ ಹೋದ. ಅಲ್ಲಿ ನೋಡಿದರೆ ತನ್ನ ಒಬ್ಬನೇ ಮಗ ಹಾವು ಕಚ್ಚಿ ಸತ್ತು ಒರಗಿದ್ದಾನೆ! ದಿಗ್‍ಭ್ರಮೆಯಾಯಿತು; ಕಣ್ಣೀರ ಕಟ್ಟೆಯೊಡೆಯಿತು. ಆಘಾತದಿಂದ ಚೇತರಿಸಿ ಕೊಂಡೊಡನೆಯೇ ಮೊದಲು ಮಾಡಬೇಕೆನಿಸಿದುದು ತನ್ನ ಮನೆಗೆ ಮಗನ ದೇಹವನ್ನು ತೆಗೆದುಕೊಂಡು ಹೋಗೋಣವೆಂಬುದು. ಮರುಕ್ಷಣವೇ ಹಿಂದೆಗೆದು, 'ಇದು ಸಲ್ಲ' ಎಂದುಕೊಂಡ. ಕಾರಣ? ಮನೆಗೆ ಮಗನ ಶವವನ್ನು ಕೊಂಡೊಯ್ಯುವುದು ಅಂತಿರಲಿ, ಮಗ ಇದೀಗ ಸತ್ತನೆಂಬ ಸುದ್ದಿಯನ್ನು ತಿಳಿಸಿದರೆ ಸಾಕು, ಸೂತಕದ ಮೈಲಿಗೆಯ ಕಾರಣವೊಡ್ಡಿ, ಹಸಿದ ಜಂಗಮ ತಾನೀವ ಆರೋಗಣೆಯನ್ನು ಸ್ವೀಕರಿಸಲಾಗದೇ ಎದ್ದು ಹೋದಾನು. ಈ ಅವೇಳೆಯಲ್ಲಿ ತುಂಬು ಹಸಿವಿನ ಬಡ ಮುದುಕನ ಗತಿ ಏನು ಎಂಬ ಚಿಂತೆ. ಸಿರಿತನ ಬಡತನಗಳ ಉಬ್ಬರವಿಳಿತಗಳಿಂದ ಧಕ್ಕೆಗೊಳ್ಳದೆ ಅನೂಚಾನವಾಗಿ ನಡೆದು ಬಂದ ತನ್ನ ''ಜಂಗಮ ದಾಸೋಹ ನೇಮ''<sup><a epub:type="noteref" href="999-aside.xhtml#id-004.111">೩೨</a></sup>ಇಂದು ಮುರಿದಂತಾಯ್ತೇ ಎಂಬ ವ್ಯಥೆ! ಎಂತಹ ತುಮುಲ!</p>
		<p>''ಯೋಗಿಯ ಮನದಳಲ ಯೋಗಿಯೇ ತಾ ಬಲ್ಲ'', ಅಂಥವರ ಮನದಾಳವನ್ನು ಅಳೆವುದೂ ಕಷ್ಟಸಾಧ್ಯವೇ, ಅಸಾಧ್ಯವೆನಿಸುವ, ಹರಣಮಿದೆ<sup><a epub:type="noteref" href="999-aside.xhtml#id-004.112">೩೩</a></sup>ಹರಣದೊಳಗರ್ಧಮಂ ಕೊಟ್ಟೆಪೆಂ ಎಂಬ ಉತ್ಕಟ ದಾನಶೀಲ ಸ್ವಭಾವವಲ್ಲವೆ ಈತನದು? ಪರೀಕ್ಷೆಯ ಈ ಘಟ್ಟದಲ್ಲೂ ಮಾರ ಉತ್ತೀರ್ಣನಾಗುವನು. ದುಃಖವನ್ನು ಮನದಲ್ಲೇ ನುಂಗಿಕೊಂಡು, ಮಗನ ಶವವನ್ನು ಅಲ್ಲೇ ಬಿಟ್ಟು, ತಾನೆ ಬಾಳೆ ಎಲೆಯನ್ನು ಕತ್ತರಿಸಿಕೊಂಡು ಮನೆಗೆ ಧಾವಿಸುತ್ತಾನೆ.</p>
		<p>ತಂದ ಬಾಳೆಯೆಲೆಯ ಮೇಲೆ ಊಟವನ್ನು ಬಡಿಸಿ, ನಗುಮೊಗದಿಂದ ನಿಂದು, ''ಸದಾಶಿವ<sup><a epub:type="noteref" href="999-aside.xhtml#id-004.113">೩೪</a></sup>ಸ್ವರೂಪಿಯಾದ ಅತಿಥಿಯೇ ಕರುಣೆಯಿಂದ ಇದನ್ನು ಆರೈಸಿರಿ, ಒಪ್ಪಿಸಿಕೊಳ್ಳಿ'' ಎಂದು ಮಾರ ಬಿನ್ನವಿಸಿಕೊಂಡ. ಹುಸಿನಗುತ್ತಾ ಈ ಧೂರ್ಜಟಿ<sup><a epub:type="noteref" href="999-aside.xhtml#id-004.114">೩೫</a></sup>, ಸುತ್ತಮುತ್ತ ನೋಡಿ ''ಬನ್ನಿ, ಬನ್ನಿ, ನೀವು ಶಿವಭಕ್ತರು. ಎಲ್ಲರೂ ಬನ್ನಿ; ಸಂಕೋಚವೇಕೆ? ಒಟ್ಟಿಗೆ ಕುಳಿತು ಊಟ ಮಾಡೋಣ! ನಿಮ್ಮ ಮಗನನ್ನೂ ಕರೆಯಿರಿ. ಅಕ್ಕ ಪಕ್ಕದಲ್ಲಿ ತಂದೆ ಮಕ್ಕಳು ಕುಳಿತುಕೊಳ್ಳಲಿ. ಕರೆಯಿರಿ ನಿಮ್ಮ ಮಗನನ್ನು'' ಎಂದು ಕೇಳಿಕೊಂಡ. ಮಾರನು ಈಗ ಮಾಡುವುದೇನು? 'ಮಗ ಇನ್ನಿಲ್ಲ' ಎಂದರುಹಿದರೆ, ವಾಮದೇವರೂಪೀ<sup><a epub:type="noteref" href="999-aside.xhtml#id-004.115">೩೬</a></sup>ಜಂಗಮ ಉಣಲಾರ. ಮಗ ಬಳಿ ಬಂದು ಕುಳಿತುಕೊಳ್ಳದಿರೆ ಅತಿಥಿ ಉಣಲೊಲ್ಲ!</p>
		<p>ಕೊನೆಗೆ ಆತನು ಗಟ್ಟಿ ಮನಸ್ಸು ಮಾಡಿಕೊಂಡು ಒಂದು ನಿಶ್ಚಯಕ್ಕೆ ಬಂದನು. ''ಮಗನನ್ನು ಬಾ ಎಂದು ಕರೆದು ನೋಡುವೆ; ಅವನು ಎದ್ದು ಬಂದರೆ ಸರಿ. ಏಳದಿರ್ದೊಡೆ ತನ್ನ ಶಿರವನ್ನೇ ಕಡಿದು ಕಪಾಲಿಗೆ<sup><a epub:type="noteref" href="999-aside.xhtml#id-004.116">೩೭</a></sup>ಸಮರ್ಪಿಸಿ ಬಿಡುವೆ!'' ಎಂದುಕೊಂಡನು. ಈ ಅಂತಿಮ ಪರೀಕ್ಷೆಯನ್ನು ಎದುರಿಸುವಾಗಲೂ, ಸೋಲು-ಗೆಲುವನ್ನು, ಸುಖ-ದುಃಖವನ್ನು ಸಮದೃಷ್ಟಿಯಿಂದ ನೋಡುವ, ಕಾಯಕಕ್ಕಾಗಿ<sup><a epub:type="noteref" href="999-aside.xhtml#id-004.117">೩೮</a></sup>'ಕಾಯಕ'ಎಂಬ ನಿಲುವು ಮಾರನದು. ಇದೋ ಬಂದೆನೆಂದು ಹೇಳಿ, ಗುಡಿಮಾರ ಕದಳೀವನಕ್ಕೆ ಓಡಿ ಬರುತ್ತಾನೆ; ಬಂದು, ''ಏಳ್ ಮಗನೆ, ಏಳ್! ಎದ್ದು ಬಾ! ನೀ ಬಾರದಿರೆ ಹರನ್<sup><a epub:type="noteref" href="999-aside.xhtml#id-004.118">೩೯</a></sup>ಉಣಲೊಲ್ಲನ್!''- ಎಂದು ಕರೆಯುತ್ತಾನೆ.</p>
		<p>ಮೃತ್ಯುಂಜಯನ<sup><a epub:type="noteref" href="999-aside.xhtml#id-004.119">೪೦</a></sup>ಕರುಣಾಕಟಾಕ್ಷದ ಪವಾಡ ಭಕ್ತನೆದುರಿಗೇ ಜರುಗಿತು. ಸತ್ತ ಮಗ ನಿದ್ದೆ ತಿಳಿದು ಎದ್ದಂತೆ, ಎದ್ದು ಕುಳಿತನು. ಆನಂದಾತಿಶಯದಿಂದ ಮಗನನ್ನು ಅಪ್ಪಿ ಮುದ್ದಾಡಿದ. ಮೈಮರೆವಷ್ಟು ಕಣ್ಣೀರ್ಗರೆದ. ಎಚ್ಚೆತ್ತು, ಅವನೊಡನೆ ಮನೆಗೆ ಬಂದು ನೋಡಿದರೆ, ಇತ್ತ ಇನ್ನೊಂದು ಸೋಜಿಗ ಕಾದಿದೆ! ವೃದ್ಧವೇಷವನ್ನು ಕಳೆದು, ಈಶ್ವರ<sup><a epub:type="noteref" href="999-aside.xhtml#id-004.120">೪೧</a></sup>ತನ್ನ ನಿಜರೂಪದಲ್ಲಿ ಕಾಣಿಸಿ ಕೊಳ್ಳುತ್ತಿದ್ದಾನೆ!! ಮಾರದಂಪತಿಗಳೂ ಮಗನೂ ಚಂದ್ರಶೇಖರನ<sup><a epub:type="noteref" href="999-aside.xhtml#id-004.121">೪೨</a></sup>ಚರಣಕಮಲದೊಳಗೆ ಮೈಯಿಕ್ಕಿ ಆನಂದಾಶ್ರುಗಳನ್ನು ಹರಿಸುತ್ತಾ ಹರ್ಷಾತಿರೇಕವನ್ನು ಅನುಭವಿಸುತ್ತಾರೆ.</p>
		<p>''ಜರಾ ಜೀರ್ಣವೇಷ ತೊಟ್ಟು, ಈ ಇರುಳು ಚಳಿ ಮಳೆಯಲ್ಲಿ ದೇಹವನ್ನು ದಂಡಿಸಿಕೊಳ್ಳುತ್ತಾ ಈ ರೀತಿ ಬಂದಿರೇ, ಕರುಣಿಗಳ ಅರಸ?'' ಎಂದು ಹಲುಬುತ್ತಾರೆ. ''ಎಡೆಬಿಡದೆ ನನ್ನನ್ನೇ, ಸೇವಿಸುತ್ತಿರುವ ಭಕ್ತರ ಯೋಗಕ್ಷೇಮವೆಲ್ಲ ತನ್ನ ಹೊಣೆಯೇನೇ''<sup><a epub:type="noteref" href="999-aside.xhtml#id-004.122">೪೩</a></sup>- ಎನ್ನುವ ಭಕ್ತಪರಾಧೀನನಾದ ಶಂಕರ<sup><a epub:type="noteref" href="999-aside.xhtml#id-004.123">೪೪</a></sup>ಮಾರ ಪರಿವಾರವನ್ನು ಹರಸುತ್ತಾನೆ. ಅಲ್ಲಿಗೆ ಬಂದ ಗಿರಿಜೆ ಮತ್ತು ಗಣಕುಲವೆಲ್ಲ ಇವರಿತ್ತ ಆರೋಗಣೆ<sup><a epub:type="noteref" href="999-aside.xhtml#id-004.124">೪೫</a></sup>ಯನ್ನು ಸಂತೋಷದಿಂದ ಸ್ವೀಕರಿಸುತ್ತಾರೆ.ಇದು, ಕವಿ ಹರಿಹರ ಕೆತ್ತಿರುವ, ಮನೋಭಿತ್ತಿಯ ಮೇಲೆ ಬಹು ಕಾಲ ಉಳಿಯುವ, ಶಿವಭಕ್ತ ಇಳಿಯಾಂಡ ಗುಡಿಮಾರನ ಒಂದು ಅಪೂರ್ವ ಶಿಲ್ಪಚಿತ್ರ!</p>
		<p>''ಉಳ್ಳವರು ಶಿವಾಲಯವನ್ನು ಮಾಡುವರು'' ಎಂಬ ಮನೆಮಾತಾದ ವಚನದ ಹಿನ್ನೆಲೆಯಲ್ಲಿ ಈ ಶರಣನ ಕತೆಯನ್ನ ಅವಲೋಕಿಸೋಣ: ಉಣಲು ಉಡಲು ತಂಗಲು ಅನುಕೂಲಗಳಿದ್ದು, ತಾನು ಅನುಭವಿಸಿದ ನಂತರ, ಉಳಿದುದನ್ನು ಜನ ಹಂಚಿಕೊಳ್ಳುವುದು ಪ್ರಪಂಚದ ಸಾಮಾನ್ಯ ನಡವಳಿಕೆ. ಸಿರಿಯಿದ್ದ ಕಾಲದಲ್ಲಿ ದಾನ, ಧರ್ಮ-ಪ್ರವೃತ್ತಿ, ದೈವಶ್ರದ್ಧೆ ಇವೆಲ್ಲಾ ಮೊದಲು ಸ್ವಲ್ಪವಾದರೂ ಇತ್ತ ಮನಸ್ಸಿದ್ದವರು ತೊಡಗುವ ಸಹಜಕ್ರಿಯೆಗಳು, ಸಾಧ್ಯಕಾರ್ಯಗಳು.</p>
		<p>ಬಡತನದ ಬೇಗೆಯಲ್ಲಿ ಬಳಲುತ್ತಿದ್ದಾಗಲೂ ಈ ಶ್ರದ್ಧೆಯ ತೀಕ್ಷ್ಣತೆ ಹಿಂದಿದ್ದಷ್ಟೇ ಇದೆಯೆಂದಾದರೆ ಅದು ಅಸಮಾನ್ಯ! ಅಂಥವನ ವ್ಯಕ್ತಿತ್ವ ಬಹು ಹಿರಿದು. ಅಲ್ಲದೆ ಭಕ್ತಿಯ ತೀಕ್ಷ್ಣತೆಯನ್ನು ಅಳೆಯಲು ವಿಧಿ ಅವನನ್ನು ಹಲವಾರು ವಿಷಮ ಪರಿಸ್ಥಿತಿಗಳಿಗೆ ಗುರಿಯಾಗಿಸಿ ಪರೀಕ್ಷೆ ಮಾಡುವುದು ಎಲ್ಲ ಸಾಧು ಸಂತರ ಜೀವನಗಳಲ್ಲಿ ಒಂದು ಪರಿಚಿತವಾದ ಅಧ್ಯಾಯ. ಇಳಿಯಾಂಡ ಗುಡಿಮಾರನ ಬಾಳಿನಲ್ಲೂ ಹೀಗೆಯೇ ಆಯಿತು. ವಿಧಿ ಕಷ್ಟಗಳ ಮಳೆ ಸುರಿಸಿದರೂ ಮನಸ್ಸನ್ನು ಕಲ್ಲಾಗಿಸಿಕೊಂಡ ಈ ಭಕ್ತ.</p>
		<p>''ಶಿವಭಕ್ತನಾಗಿ ತನ್ನ ಹಿಡಿದಹನೆಂದು ಹೋದರೆ ನುಗ್ಗುಮಾಡುವ, ನುಸಿಯ ಮಾಡುವ, ಮಣ್ಣು ಮಾಡುವ, ಮಸಿಯ ಮಾಡುವ, ಕೂಡಲ ಸಂಗಮದೇವ ನೆಲೆ ನಂಬಿದನಾದರೆ ಕಡೆಗೆ ತನ್ನಂತೆ ಮಾಡುವ'' ಎನ್ನುತ್ತಾರೆ, ಬಸವಣ್ಣನವರು. ನಿಜ, ಶಿವನನ್ನು ಪಡೆವುದು, ಮಿಸುನಿ<sup><a epub:type="noteref" href="999-aside.xhtml#id-004.125">೪೬</a></sup>ಪುಟವಿಟ್ಟು ಅಪರಂಜಿಯಾದ ಮೇಲೆ. ಮಾಡುವ ಮತ್ತು ನೀಡುವ ವಿಚಾರದಲ್ಲಿ ಸೋತವರ ಸಂಖ್ಯೆ ವಿಪುಲ. ಅದಕ್ಕೇನೆ ''ಮಾಡಿ ಮಾಡಿ ಕೆಟ್ಟರು, ಮನವಿಲ್ಲದೆ; ನೀಡಿ, ನೀಡಿ ಕೆಟ್ಟರು, ನಿಜವಿಲ್ಲದೆ; ಮಾಡುವ ನೀಡುವ ನಿಜಗುಣವುಳ್ಳರೆ, ಕೂಡಿಕೊಂಬ ನಮ್ಮ ಕೂಡಲ ಸಂಗಮದೇವ!'' ಎನ್ನುತ್ತಾರೆ, ಅವರು.</p>
		<p>ಇಳಿಯಾಂಡ ಗುಡಿಮಾರನು ಶಿವವೊಡ್ಡಿದ ಪಣಗಳನ್ನೆಲ್ಲಾ ಗೆದ್ದ;ಗುರಿಪಡಿಸಿದ ಪರೀಕ್ಷೆಗಳನ್ನೆಲ್ಲಾ ತೇರ್ಗಡೆಯಾದ. ಇದಕ್ಕೆ ಮುಖ್ಯ ಕಾರಣ ಕಾಯಕದಲ್ಲಿ ಅವನಿಗಿದ್ದ ಅಪರಿಮಿತ ಶ್ರದ್ಧೆ. ಶಿವನಲ್ಲಿ ಅವನಿಗಿದ್ದ ಅನನ್ಯ ಭಕ್ತಿ ಮತ್ತು ಪರಿಸ್ಥಿತಿಗಳನ್ನೆದುರಿಸಲು ಅವನಲ್ಲಿದ್ದ ಸಮಚಿತ್ತ ಪ್ರವೃತ್ತಿ.</p>
		<p>'ನೀಡುವ' ಮತ್ತು 'ಬೇಡುವ' ವಿಚಾರದಲ್ಲಿ ಅಪಾತ್ರರಿಗೆ ಕೊಡುವುದು ಅದು ನಿಮಗೆ ಬಿಟ್ಟಿದ್ದು; ಆದರೆ, ಅಪಾತ್ರರಲ್ಲಿ ಕೈವೊಡ್ಡುವುದು ಖಂಡಿತಾ ಅನುಚಿತ ಎಂಬ ನಿಲುವು ಹರಿಹರನದು. ದೀನರು ಕೇಳಬೇಕಿದ್ದರೆ, ಸಮಸ್ತಲೋಕಕ್ಕೆ ದಾನಿಯಾದ ಆ ಕೈವಲ್ಯಪತಿಯನ್ನು ಕೇಳಬೇಕೇ ಹೊರತು ಬೇರೊಬ್ಬರನ್ನು ಅಲ್ಲ, ಹುಲು ಮನುಜರು? 'ಛೆ, ಬೇಡ!'-ಎಂಬ ಮಾತನ್ನು ಚುಚ್ಚಿ ಹೀಗೆ, ಇನ್ನೊಂದು ಕಡೆ, ಹೇಳುತ್ತಾನೆ:</p>
		<p class="myquote">''ಸಡಿ ಫಡ, ಮಾನವರ್ ಕುಡುವರ್ ಎಂಬುದನ್<br />ಆಡದಿರ್ ಎನ್ನ ಮುಂದೆ.<br />ಕಪ್ಪಡದ ಶರೀರಗಳ್, ತೃಣದ ಹಾಹೆಗಳ್<sup><a epub:type="noteref" href="999-aside.xhtml#id-004.126">೪೭</a></sup>ಅಕ್ಕಟಾ!<br />ಮಣ್ಣ ಬೊಂಬೆಗಳ್ ಕುಡುವುವೆ?''<br />(ಬೇಡುವೊಡೆ,) ಬೇಡು,<br />ಬೇಡಿದುದನ್ ಈವ ಮಹಾದಾನಿಯಂ,<br />ಮಹೇಶನಂ, ಮೃಡನ<sup><a epub:type="noteref" href="999-aside.xhtml#id-004.127">೪೮</a></sup>, ಅನೂನ-ದಾನಿಯನ್<sup><a epub:type="noteref" href="999-aside.xhtml#id-004.128">೪೯</a></sup>,<br />ಅಲಂಪಿನ<sup><a epub:type="noteref" href="999-aside.xhtml#id-004.129">೫೦</a></sup>, ಪೆಂಪಿನ<sup><a epub:type="noteref" href="999-aside.xhtml#id-004.130">೫೧</a></sup>, ಹಂಪೆಯಾಳ್ದನಮ್<sup><a epub:type="noteref" href="999-aside.xhtml#id-004.131">೫೨</a></sup>!</p>
		<p>ಏನೂ ಬೇಡದೇ ನೀಡುವುದಂತೂ ಎಲ್ಲಕ್ಕೂ ಮೀರಿದ್ದು! </p>
		<p><strong>ಆಕರಗಳು:</strong></p>
		<p>ಇಳೆಯಾಂಡ ಗುಡಿಮಾರ (ಯಿಳೆಯಾಂಡ ಗುಡಿಮಾರ, ಎಳೆಯಾಂಡ ಗುಡಿಮಾರ, ಇಳೆಯಾನ್ ಕುಡಿಮಾರ, ಎಳೆಯ ದಂಗುಳಿಮಾರ, ಗುಡಿಮಾರನಾರ, ಇಳಿಯಾಂಡ ಗುಳಿಯಮಾರಯ್ಯ ಅಥವಾ ಮಾರ)- ಎಂಬ ಶಿವಭಕ್ತನ ಕಥೆ ಹಲವಾರು ಶೈವ ಗ್ರಂಥಗಳಲ್ಲಿ ಬರುತ್ತದೆ. ಅವುಗಳಲ್ಲಿ ಇವು ಕೆಲವು:</p>
		<p><strong>ನಿ ಹರಿಹರ ಕವಿಯು ಪುರಾತನರನ್ನು 'ನೆಚ್ಚಿನ ಅರವತ್ತು ಮೂವರು, ಮಾಹೇಶ್ವರರು' ಎಂದು ಹೊಗಳುತ್ತ, ಅವರಲ್ಲಿ ಅರವತ್ತು ಪುರಾತನರನ್ನು ಕುರಿತು ಒಂದೊಂದು ದಿವ್ಯಕೃತಿಯನ್ನು ರಚಿಸಿದ್ದಾನೆ; ಗುಡಿಮಾರನ ಬಗ್ಗೆಯೇ ಒಂದು ರಗಳೆ<em>(ಇಳಿಯಾಂಡ ಗುಡಿಮಾರ ರಗಳೆ)</em>ಯನ್ನು ಖಂಡಕಾವ್ಯವಾಗಿ ಬರೆದಿದ್ದಾನೆ. (ನೋಡಿ:<em>ಹರಿಹರನ ರಗಳೆಗಳು</em>, ಸಂ. ಎಂ.ಎಂ. ಕಲಬುರ್ಗಿ, ಪ್ರಸಾರಾಂಗ, ಹಂಪಿ ಕನ್ನಡ ವಿಶ್ವವಿದ್ಯಾಲಯ, ವಿದ್ಯಾರಣ್ಯ ೧೯೯೯, ಪುಟ ೧೭-೨೦)</strong></p>
		<p><strong><em>ಅರವತ್ತಮೂರು ಪುರಾತನರು</em>(ಫ.ಗು. ಹಳಕಟ್ಟಿಯವರ ಸಂಪಾದನೆ) ೨೧೯-೨೨೩</strong></p>
		<p><strong>ಉತ್ತರ ದೇಶದ ಬಸಲಿಂಗದೇವರು,<em>ಕನ್ನಡ ಕಥಾಸಾಗರ,</em>೬೮ಎ</strong></p>
		<p><strong>ಪರ್ವತೇಶ,<em>ಚತುರಾಚಾರ್ಯಪುರಾಣ,</em>೬೩೧</strong></p>
		<p><strong><em>ತ್ರಿಷಷ್ಠಿ ಪುರಾತನ ವಿಲಾಸ</em>;<em>ಬಸವೇಶ್ವರ ಷಟ್‍ಸ್ಥಲ ವಚನ ಕಥಾಸಾರ</em>(ಸಂ. ಫ.ಗು. ಹಳಕಟ್ಟಿ) ೩೩-೩೪</strong></p>
		<p><strong>ಶಾಂತಲಿಂಗದೇಶಿಕ (ಕಾಲ ೧೬೭೨),<em>ಭೈರವೇಶ್ವರ ಕಥಾಸೂತ್ರ ರತ್ನಾಕರ</em>೪೩೬-೩೭</strong></p>
		<p><strong>ಗುಬ್ಬಿಯ ಮಲ್ಲಣಾರ್ಯ (ಕಾಲ ೧೫೩೦),<em>ವೀರಶೈವಾಮೃತ ಮಹಾಪುರಾಣ</em>೮-೮:೪೬</strong></p>
		<p><strong>ಲಕ್ಕಣ ದಂಡೇಶ,<em>(ಕಾಲ ೧೪೨೪) ಶಿವತತ್ತ್ವ ಚಿಂತಾಮಣಿ,</em>೩೦ಂ</strong></p>
		<p><strong>ಕುಮಾರ ಪದ್ಮರಸ (ಕಾಲ ೧೨೧೫),<em>ಸಾನಂದ ಪುರಾಣ</em>೯:೫೬</strong></p>
		<p><strong>ಪಾಲ್ಕುರಿಕೆ ಸೋಮನಾಥ (ಕಾಲ ೧೧೯೫),<em>ಸೋಮೇಶ್ವರ ಪುರಾಣ</em>೨೭೬</strong></p>
		<p><strong>ಕಿತ್ತನಕೆರೆ ವೀರ,<em>ಎಲ್ಲಾ ಪುರಾತನರ ಪುರಾಣ</em>(ಸಂ. ಡಾ। ಮಂಜಪ್ಪ ಶೆಟ್ಟಿ), ೧:೨೦೧-೨೦೮), ಪುಟ ೧೯-೨೦; ಕನ್ನಡ ಅಧ್ಯಯನ ಸಂಸ್ಥೆ, ಮ್ಯಸೂರು ವಿಶ್ವವಿದ್ಯಾನಿಲಯ, ೧೯೮೫</strong></p>
		<p><strong>ಭೀಮ ಕವಿ, (ಕಾಲ ೧೩೬೯),<em>ಕನ್ನಡ ಬಸವಪುರಾಣ,</em>(ಕಾಂಡ ೪, ಸಂಧಿ ೨೭, ಪದ್ಯ ೪೭ ರಿಂದ ೪೯; (ಈ ಭಾಗದಲ್ಲಿ ನಂಬಿಯಣ್ಣನು ಕೊಂಡಾಡುವ ಅರವತ್ತಮೂರು ಪುರಾತನರಲ್ಲಿ ಇಪ್ಪತ್ತು ಶಿವ ಭಕ್ತರ ಕಥೆಗಳಲ್ಲಿ ಇಳಿಯಾಂಡ ಗುಳಿಯ ಮಾರಯ್ಯನ ವೃತ್ತಾಂತ ಬರುತ್ತದೆ).</strong></p>
		<p><strong>ನಿಸುರಂಗ (ಕಾಲ ೧೫೦ಂ),<em>ತ್ರಿಷಷ್ಟಿ ಪುರಾತನರ ಚಾರಿತ್ರ (</em>ಉಪಮನ್ಯುವು ಕಣಾದನಿಗೆ ಹೇಳಿದ ಲೈಂಗ್ಯ ಪುರಾಣದ ಭಾಗವನ್ನು ಆಧರಿಸಿ ಬರೆದೆನೆಂದು ಅವನ ಹೇಳಿಕೆ; ಆ ಕಾರಣ, ತಮಿಳು ಸಂಪ್ರದಾಯದ ಕಥೆಗಳಿಗಿಂತ ಭಿನ್ನ)</strong></p>
		<p><strong><em>ತೆಲುಗು ಬಸವ ಪುರಾಣ</em>ದಲ್ಲಿ ಪುಟ ೧೩೮ ರಲ್ಲಿ</strong></p>
		<p><strong><em>ತಮಿಳು ಬಸವ ಪುರಾಣ</em>(ನಾಗಚೆಟ್ಟಿಯಾರ್ ಸಂಪಾದಿತ ವಸವ ಪುರಾಣ)</strong></p>
		<p><strong>ತ.ಸು. ಶಾಮರಾಯ,<em>ಶಿವಶರಣ ಕಥಾ ರತ್ನಕೋಶ</em>ಪುಟ ೩೭, ತಳುಕಿನ ವೆಂಕಣ್ಣಯ್ಯ ಸ್ಮಾರಕ ಗ್ರಂಥ ಮಾಲೆ, ಮೈಸೂರು-೦೨</strong></p>
		<p><strong>ನಿ ಡಾ। ಪಿ.ವಿ. ಕುಲಕರ್ಣಿ ಅವರ ತಮಿಳಿನಲ್ಲಿ ಕನ್ನಡದ ವೀರಶೈವ ಕೃತಿಗಳು ಪುಸ್ತಕದಲ್ಲಿ ಉಲ್ಲೇಖ, ಪುಟ ೨೮೧-೨೮೪, ಮಧುರೈ ಕಾಮರಾಜ ವಿಶ್ವವಿದ್ಯಾಲಯ, ಮಧುರೈ</strong></p>
		<p>ದೇವೀರಪ್ಪ, ಎಚ್. ಅವರ<em>ಆರವತ್ತು ಮೂವರು</em>ಲೇಖನ,<em>ಸಂಶೋಧನ ಸಂಪುಟ,</em>ಪುಟ ೩೭೩-೩೮೧, ಶಿವಕುಮಾರ ಪ್ರಕಾಶನ, ವಿಜಯನಗರ, ಬೆಂಗಳೂರು-೪೦, ೧೯೮೪</p>
		<p>ಗುಡಿಮಾರನ ಕತೆಯನ್ನು ಕವಿಗಳು ಸಾದ್ಯಂತವಾಗಿಯೂ ಕೆಲವೊಮ್ಮೆ ಪ್ರಸಂಗಿಕವಾಗಿಯೂ ತಮ್ಮ ಗ್ರಂಥಗಳಲ್ಲಿ ಪ್ರಸ್ತಾಪಿಸಿದಾಗ ವಿವರಗಳಲ್ಲಿ ಅಲ್ಪಸ್ವಲ್ಪ ವ್ಯತ್ಯಾಸಗಳಿವೆ. ನಿದರ್ಶನಕ್ಕೆ, ಬೇರೆಯವರು ತೊಂಬತ್ತು ವರ್ಷ ಎಂದು ಹೇಳಿದರೆ, ಅವನಿಗೆ ತೊಂಬತ್ತೈದು ವರ್ಷ ಆಗಿತ್ತು ಎಂದು<em>ಹರಿಹರನ ರಗಳೆಯ</em>ಲ್ಲಿ ಇದೆ; ನಡುಗುತ್ತಿದ್ದ ಮುದುಕನನ್ನು ಬೆಚ್ಚಗೆ ಇರಿಸುವಂತೆ ಮಾಡಿಕೊಳ್ಳಲು ಉರುವಲು ಹಾಕುವಾಗ ತನ್ನ ಮನೆಯ ಮಾಳಿಗೆಯ ಜಂತೆಯನ್ನೇ ಸ್ವಲ್ಪ ಕಿತ್ತು ಉರಿ ಹಾಕಿದ ಎಂದು ಕೆಲವು ಗ್ರಂಥಗಳು ಹೇಳಿದರೆ,<em>ಬಸವೇಶ್ವರ ಷಟ್‍ಸ್ಥಲ ವಚನ ಕಥಾಸಾರ</em>ವು ತನ್ನ ಗುಡಿಸಿಲಿನ ಸ್ವಲ್ಪ ಭಾಗವನ್ನು ಕಿತ್ತು ಉರಿಹಾಕಿದನೆಂದು ಹೇಳುತ್ತದೆ. ಮಗ ಸೊಪ್ಪುತರಲು ಹೋದನೆಂದು ಕೆಲವು ಗ್ರಂಥಗಳು ಹೇಳಿದರೆ,<em>ಹರಿಹರನ ರಗಳೆಯ</em>ಲ್ಲಿ ಅದು ಬಾಳೆ ಎಲೆಯಾಗಿದೆ.<sup><a epub:type="noteref" href="999-aside.xhtml#id-004.132">೫೩</a></sup></p>
	</section>
	<section class="level1 numbered" epub:type="chapter" role="doc-chapter" id="id-P4.005">
		<p class="text-center"><strong>ಉಳಿದುಕೋ ಮುಳುಗದಿರು ಕಡಲಲ್ಲಿ ಮಡುವಲ್ಲಿ </strong></p>
		<p class="verse">ಸಜ್ಜನ ಪೂಜನ ಶೀಲನ ಶೋಭಾಂ<br />ಅರ್ಜಯ ವರ್ಜಯ ದುರ್ಜನ ಸಂಘಂ।<br />ದುಸ್ತರ ಸಂಸೃತಿ ಸಾಗರವೇಗೇ<br />ಮಜ್ಜನಕಾರಣವಾರಣಂ ಏತತ್।।</p>
		<p class="verse-author"><em>-ಕ್ಷೇಮೇಂದ್ರ, ಸುವೃತ್ತತಿಲಕ</em></p>
		<p class="myquote">ಗೌರವಿಸು ಸಜ್ಜನರ, ಅನುಸರಿಸವರ ನಡೆನುಡಿ, ಗಳಿಸು ಮೆರುಗು<br />ಕಳಚಿಕೋ ಒಡನಾಟ, ದೂರವಿರು ಸೇರದಿರು ಕೆಟ್ಟವರ ಕೂಟ;<br />ಭೋರ್ಗರೆವ, ದುರ್ಗಮ ಕಡಲ ಮಡು-ಸಂಸಾರ ತಿರುಗುಣಿಯಲ್ಲಿ<br />ಉಳಿದುಕೋ ಮುಳುಗದಿರು ಮುಳುವಾದೀತು ಆ ಮದ್ದಾನೆ ಕಾಟ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ನಿಜಗುಣ ಶಿವಯೋಗಿಗಳ 'ಕೈವಲ್ಯಪದ್ಧತಿ'</h1>
		<p>ನಿಜಗುಣಶಿವಯೋಗಿ (ಸು. ೧೫೦ಂ) ಕನ್ನಡ ನಾಡಿನ ಒಬ್ಬ ದಾರ್ಶನಿಕ ಕವಿ. ಅವನದು ಅಗಾಧ ವಿದ್ವತ್ತು, ಅಪಾರ ಪಾಂಡಿತ್ಯ. ಜ್ಞಾನದ ತುತ್ತ ತುದಿಯನ್ನೇರಿ, ಕೆಳಗಿಳಿದು ಬಂದು, ಬಗೆ ಬಗೆಯ ಗದ್ಯ ಪದ್ಯ ಪ್ರಕಾರಗಳಲ್ಲಿ ಪಂಡಿತರಿಗೂ ಸಾಮಾನ್ಯರಿಗೂ ಸೇರಿದಂತೆ ಎಲ್ಲ ಬಗೆ ಕನ್ನಡಜನಕ್ಕೆ ತನ್ನ ಅರಿವನ್ನು ಹಂಚಿಕೊಟ್ಟವನು ಎಂಬುದಂತೂ ಅವನ ಬರವಣಿಗೆಯಿಂದ ಸ್ಪಷ್ಟವಾಗಿ ತಿಳಿದುಬರುವ ವಿಚಾರ.</p>
		<p>ನಿಜಗುಣಶಿವಯೋಗಿಯ<sup><a epub:type="noteref" href="999-aside.xhtml#id-004.133">೧</a></sup>ಸ್ಥಳ ಕೊಳ್ಳೇಗಾಲದ ಪಕ್ಕದಲ್ಲಿರುವ ಚಿಲಕವಾಡಿಗ್ರಾಮ. ಆ ಗ್ರಾಮದ ಹತ್ತಿರ<sup><a epub:type="noteref" href="999-aside.xhtml#id-004.134">೨</a></sup>ಇರುವ<em>ಶಂಭುಲಿಂಗನಬೆಟ್ಟ</em>ದಲ್ಲಿ ಸ್ವಯಂಭು<em>ಶಂಭುಲಿಂಗೇಶ್ವರ ಗುಡಿ</em>ಯು ಇದೆ, ಬಳಿಯಲ್ಲಿ ನಿಜಗುಣಶಿವಯೋಗಿ ತಪಸ್ಸು ಮಾಡಿದನೆಂಬ ಗವಿಯೊಂದನ್ನು ಜನರು ಇಂದಿಗೂ ತೋರಿಸುತ್ತಾರೆ. ಇವನ ಗ್ರಂಥಗಳಲ್ಲಿ<em>ಶಂಭುಲಿಂಗ</em>'ಎಂಬ ಅಂಕಿತವಿದೆ.</p>
		<p>ಇವನು ಮೊದಲು ಪುಟ್ಟ ಪಾಳೆಯಗಾರನಾಗಿ ಅಥವಾ ಅರಸನಾಗಿದ್ದು ಆಮೇಲೆ ವಿರಕ್ತನಾದವನು. 'ಗುರು'ವೆಂದು ಸ್ಪಷ್ಟವಾಗಿ ಯಾರನ್ನೂ ಉಲ್ಲೇಖ ಮಾಡಿಲ್ಲವಾದರೂ, ಇವನ ಗುರು 'ಚೆನ್ನಸದಾಶಿವಯೋಗಿ'ಯೇ ಇರಬಹುದು ಎಂದು ಊಹಿಸುತ್ತಾರೆ.</p>
		<p>ಈ ಶೈವ ದಾರ್ಶನಿಕ ಕವಿ 'ವೀರಶೈವ'ನೆಂಬುದನ್ನು ಊಹಿಸಲು ಆಂತರಿಕ ಆಧಾರಗಳು ಇವು ಕೆಲವು: ಇವನ ಕಾವ್ಯದಲ್ಲಿ ಬರುವ 'ನಿರಾಭಾರಿದೇಶಿಕೋತ್ತಮ' ಪದಪ್ರಯೋಗ, 'ವೀರಶೈವಲಕ್ಷಣ'ದಲ್ಲಿ ವೀರಶೈವನ ಸರ್ವೋತ್ತಮತ್ವದ ಪ್ರತಿಪಾದನೆ, ಶಿವಯೋಗಪಕ್ಷಪಾತ, ಶಿವಾಧಿಕ್ಯದ ವರ್ಣನೆ, ಅರವತ್ತು ಮೂರು ಪುರಾತನರ ಸ್ಮರಣೆ ಮತ್ತು ಮುಂದೆ ಬಂದ ಷಡಕ್ಷರ ಕವಿ ಮುಂತಾದವರು ಇವನ ಬಗ್ಗೆ ಮಾಡಿದ ಸ್ತುತಿ ಇವೇ ಮುಖ್ಯವಾದುವು. ಅದರೆ, ಇವನದು ವಿಶಾಲ ಮನೋಭಾವ. ವೇದೋಪನಿಷತ್ತುಗಳಿಗೆ ಸಮ್ಮತವೆಂದು ತನಗೆ ತೋರಿದ ಆಗಮಸಮ್ಮತವಾದ ಷಟ್‍ಸ್ಥಲಸಿದ್ಧಾಂತವನ್ನು ಸಮನ್ವಯಗೊಳಿಸಲು ಪ್ರಯತ್ನಿಸಿ ವಿಕ್ರಮ ಸಾಧಿಸಿದ ವೀರಶೈವ ಯತಿ ಮತ್ತು ಜ್ಞಾನಿ ಈತ.</p>
		<p>ಕೈವಲ್ಯ ಪದ್ಧತಿ (ಹಾಡು), ಅರವತ್ತುಮೂವರ ತ್ರಿಪದಿ, ವಿವೇಕ ಚಿಂತಾಮಣಿ(ಗದ್ಯ) ಇವು ಮೂರು ಇವನ ಸ್ವತಂತ್ರ ಗ್ರಂಥಗಳು; ಅನುಭವಸಾರ (ತ್ರಿಪದಿ), ಪರಮಾನುಭವಬೋಧೆ (ಸಾಂಗತ್ಯ), ಪರಮಾರ್ಥಗೀತೆ(ರಗಳೆ), ಪರಮಾರ್ಥಪ್ರಕಾಶಿಕೆ(ಗದ್ಯ) -ಇವು ನಾಲ್ಕು ಅನುವಾದ/ವ್ಯಾಖ್ಯಾನ ಗ್ರಂಥಗಳು. ಹೀಗೆ ಒಟ್ಟು ಏಳು ಅವನ ಕನ್ನಡ ಗ್ರಂಥಗಳು. ಸಂಸ್ಕೃತದಲ್ಲಿ ಆತ್ಮತರ್ಕ ಚಿಂತಾಮಣಿ ಮತ್ತು ದರ್ಶನಸಾರ ಎಂಬ ಗ್ರಂಥಗಳನ್ನೂ ಬರೆದಿರಬಹುದೆಂಬ ಪ್ರತೀತಿಯಿದೆ (ಆದರೆ, ಅವು ಉಪಲಬ್ಧವಿಲ್ಲ).</p>
		<p><strong>ಕೈವಲ್ಯ ಪದ್ಧತಿ</strong><sup><a epub:type="noteref" href="999-aside.xhtml#id-004.135">೩</a></sup>ಯನ್ನು ''ಆಬಾಲಯವ್ವನವೃದ್ಧರಿಗೆ ಅಯಾಸವು ಇನಿತಿಲ್ಲದಂತೆ ಸಮ್ಯಗ್ ಜ್ಞಾನಿಗಳು ಒಡಂಬಡುವಂತೆ, ಸಕಲ ವೇದ ವೇದಾನ್ತ ಆಗಮ ಸ್ಮೃತಿ ಪುರಾಣ ಇತಿಹಾಸ ಸೂತ್ರಾದಿ ಶಾಸ್ತ್ರಸಮ್ಮತದಿಂ ಪುರಾತನ ಗೀತಾನುಗುಣ್ಯವೆನಿಸಿ ಮೃದುಮಧುರಲಕ್ಷಣಯುಕ್ತಂ ಆಗಿ ರಚಿಸಿದೆಂ'' ಎಂಬುದಾಗಿ ಅವನು ಹೇಳಿದ್ದಾನೆ. ಅದರ ಮೊದಲನೆಯ ಹಾಡಿನಲ್ಲಿ ''ಬಳಸದಿರು ಅದ್ವೈತವನು ಬಾಹ್ಯದಲಿ ನಿನ್ನೊಳಗೆ ಏಕೋಭಾವನೆಯೊಡಗೂಡು, ತಿಳಿದು ಸಮಯನಿಷ್ಠೆಗಲಿ, ವೇದವಿಧಿಭಕ್ತಿಗಳನಗಲದಿರು'' ಎನ್ನುತ್ತಾನೆ. ಪರಮಾರ್ಥಗೀತೆಯಲ್ಲಿ ಮುಕ್ತಿಮಾರ್ಗದ ಏಳು ಭೂಮಿಕೆಗಳನ್ನು ಕವಿ ವಿಶÀದೀಕರಿಸುತ್ತಾನೆ: ವೈರಾಗ್ಯಪೂರಿತ ಸಾಧಕ ಸ್ಥಿತಿ, ಗುರುಸೇವೆ, ಆಧ್ಯಾತ್ಮ ವಿಚಾರದ ಅರಿವು, ವಿಲಾಯಿನಿ, ಸುಷೂಪ್ತಿ, ಆನಂದಿನಿ, ತುರ್ಯಾತೀತತೆ- ಇವೇ ಆ ಭೂಮಿಕೆಗಳು. ಪರಮಾರ್ಥಗೀತೆಯ<sup><a epub:type="noteref" href="999-aside.xhtml#id-004.136">೪</a></sup>ಕೊನೆಗೆ ''ಇತಿಹಾಸ ಪುರಾಣಸ್ಮೃತಿ ಶ್ರುತಿಯ ಅರ್ಥವನಿಂತು ಕನ್ನಡಿಸಿದಂ ನಿಜಗುಣಯತಿ ಶಂಭುಲಿಂಗದೊಲವಿಂ।।'' ಎನ್ನುತ್ತಾನೆ.</p>
		<p><em>ಅನುಭವಸಾರ</em>ದಲ್ಲಿ<sup><a epub:type="noteref" href="999-aside.xhtml#id-004.137">೫</a></sup>ಕವಿ ''ಸಕಲವೇದಾಂತಸಾರವನೆ ತಿಳಿವಂತೆ ಸಾಧಕರಿಗೆ ಒರೆವೆನು''-ಎನ್ನುತ್ತಾನೆ. ಗ್ರಂಥದ ಮೇಲ್ಮೆಯನ್ನು ಹೊಗಳಿಕೊಳ್ಳುತ್ತಾ, ''ಇದು ವೇದಶಿರದರ್ಥ। ವಿದು ಸಕಲಶಾಸ್ತ್ರೋಕ್ತ। ವಿದು ಪುರಾತನರಮತವಿದು ಗುರೂಕ್ತಿ ಮ। ತ್ತಿದುತತ್ವವಿದರ ನಿಜಮಾರ್ಗ।। ರನ್ನಗನ್ನಡಿಯಲ್ಲಿ। ತನ್ನ ಮೊಗದಂದಮಂ। ಚೆನ್ನಾಗಿ ಕಾಣ್ಬತೆರನಂತೆ ನಿಜವಿದರೊ।ಳಂ ನಾಡೆ ತೋರ್ಪುದಖಿಳರ್ಗೆ।।''</p>
		<p>ಹಿಂದೆ ಉಪನಿಷತ್ತುಗಳ ಕಾಲದಲ್ಲಿ ಯಾಜ್ಞವಲ್ಕ್ಯ-ಮೈತ್ರೇಯಿ ಇವರ ಸಂವಾದರೂಪದಲ್ಲಿ ಜಿಜ್ಞಾಸೆ ನಡೆದಂತೆ,<em>ಪರಮಾನುಭವಬೋಧೆ</em>ಯೂ<sup><a epub:type="noteref" href="999-aside.xhtml#id-004.138">೬</a></sup> ಸಂವಾದರೂಪದಲ್ಲಿ ಇದೆ. ''ಪರಮಾನುಭವಬೋಧೆ ಇದು ಅದ್ವೈತತತ್ವವನಿಲ್ಲಿ ಪ್ರಕಟಿಸುವೆನು ಬೋಧಗತಿಯಿಂದ'' ಎನ್ನುವ ಕವಿ, ಇದರ ಹೆಗ್ಗಳಿಕೆಯನ್ನು ''ಇದು ವೇದವೇದಾಂತದೊಳು ಗೋಪ್ಯವಾದರ್ಥ। ವಿದು ಪುರಾಣಾಗಮ ಸ್ಮೃತಿಸಾರ। ಇದು ಪರಮಾರ್ಥದ ತಿರುಳು ತತ್ವರಹಸ್ಯ। ವಿದು ಪ್ರಾಕೃತವೇ ಎಲ್ಲರರಿಯಲ್ಕೆ।।'' ಎಂದು ನಿವೇದಿಸುತ್ತಾನೆ. ಅನುಭವಮಂಟಪದ ಬಸವ-ಅಲ್ಲಮ ಸಂವಾದ ಮಾರ್ಗಕ್ಕೆ ಈ ಭೂಮಿಕೆ ನಾಂದಿಯಾದಂತಿದೆ.</p>
		<p>ಅರವತ್ತುಮೂವರ ತ್ರಿಪದಿಯಲ್ಲಿ<sup><a epub:type="noteref" href="999-aside.xhtml#id-004.139">೭</a></sup>ಶಿವಭಕ್ತರ ಸ್ತುತಿರೂಪದ ಪದ್ಯಗಳಿವೆ. ಇಲ್ಲಿ ಬರುವ ಪಾರ್ವತಿಯ ಸ್ತುತಿಯೊಂದು ಹೀಗಿದೆ:</p>
		<p class="verse">''ಇಂಗಡಲೊಳ್ ಇಂಪು, ಬೆಳು।<br />ದಿಂಗಳೊಳು ತಂಪು, ಕುಸುಮಂಗಳೊಳು ಕಂಪು-<br />ಬೆರೆದಂತೆ ಪರಮನೊಳು ಪಿಂಗದ ಅಗಸುತೆಗೆ ನತನಪ್ಪೆ।।''.</p>
		<p>-ವಿವೇಕ ಚಿಂತಾಮಣಿ<sup><a epub:type="noteref" href="999-aside.xhtml#id-004.140">೮</a></sup>ಗದ್ಯ ಗ್ರಂಥದಲ್ಲಿ ತಿಳಿಯಬೇಕಾದ ಅನೇಕವಿಷಯಗಳನ್ನು ಹಲವು ಗ್ರಂಥಗಳಿಂದ ಆಯ್ದು, ಸಂಗ್ರಹಿಸಿ ಬರೆದಿರುವುದರಿಂದ ಇದು ಬಹಳ ಉಪಯುಕ್ತ ಕೃತಿಯಾಗಿದೆ.</p>
		<p><em>ಪರಮಾರ್ಥಪ್ರಕಾಶಿಕೆ</em>ಯು<sup><a epub:type="noteref" href="999-aside.xhtml#id-004.141">೯</a></sup>ಚೆನ್ನಸದಾಶಿವಯೋಗಿಯ ಸಂಸ್ಕೃತದ<em>ಶಿವಯೋಗಪ್ರದೀಪಿಕೆ</em>ಗೆ ಒಂದು ಕನ್ನಡ ವ್ಯಾಖ್ಯಾನ.</p>
		<p><strong>ಕೈವಲ್ಯ ಪದ್ಧತಿ:</strong></p>
		<p>ನಿಜಗುಣಶಿವಯೋಗಿಯ ಪ್ರಸಿದ್ಧ ಕೃತಿ<em>ಕೈವಲ್ಯ ಪದ್ಧತಿ</em>ಯಲ್ಲಿ ತತ್ವೋಪದೇಶಪರವಾದ, ಕಾಂತಾಸಮ್ಮಿತವಾದ ಮತ್ತು ಕಾವ್ಯಾಂಶಪೂರಿತವಾದ ತಿಳಿಗನ್ನಡದ ಹಾಡುಗಳಿವೆ; ಕೆಲವು ಉದಾಹರಣೆಗಳು:</p>
		<p>'ಕೋಗಿಲೆ, ಚೆಲ್ವ ಕೋಗಿಲೆ, ಮುದ್ದುಕೋಗಿಲೆ' (ಪುಟ ೪೦<sup><a epub:type="noteref" href="999-aside.xhtml#id-004.142">೧೦</a></sup>); 'ಶ್ರೀಗುರುವಚನ ಉಪದೇಶವನು ಆಲಿಸಿದಾಗಳೆ ಅಹುದು ನರರಿಗೆ ಮುಕ್ತಿ' (ಪುಟ ೧); 'ಬೇರೊಂದು ಪದವಿಯನು ಪಡೆವೆನೆಂಬ ಅಳಿಯಾಸೆ ತೋರದು ಎನ್ನೊಳು ಗುರುವಿನ ಒಲುಮೆ ದೊರೆಕೊಳ್ಳಲು''(ಪುಟ ೯೭); 'ಶ್ರೀ ಗುರುವೆ ನೀನೆ ಶರಣಾಗು ಎನಗೆ ನಿಜ ಸುಖದ ಸಾಗರನೆ ಸಕಲವಿದ್ಯಾಗುಣನಿವಾಸಾ' (ಪುಟ ೯೯); 'ಗುರುವೆ ನಿಮ್ಮಯ ಕರಣದೊಳು ಎನ್ನ ತತ್ವದ ಇರವನು ಅರಿದು ನಿತ್ಯಸುಖಿಯಾದೆ' (ಪುಟ ೨೧೧); 'ಅರಿವೆ ನೀನೆಂದು ಸದ್ಗುರು ಪೇಳೆ ತಿಳಿವನು ಜಾಣ' (ಪುಟ ೧೬೫).</p>
		<p><em>ಕೈವಲ್ಯ ಪದ್ಧತಿ</em>ಯಲ್ಲಿ ನಾದನಾಮಕ್ರಿಯೆಯ ರಾಗದ ಮೊಟ್ಟ ಮೊದಲ ಪದವನ್ನೇ<sup><a epub:type="noteref" href="999-aside.xhtml#id-004.143">೧೧</a></sup>ಗಮನಿಸಿ:</p>
		<p class="verse">ಶ್ರೀಗುರುವಚನೋಪದೇಶವನಾಲಿಸಿ<br />ದಾಗಳಹುದು ನರರಿಗೆ ಮುಕುತಿ ।।ಪಲ್ಲವಿ।।</p>
		<p class="verse">ದುರಿತಕರ್ಮವನೊಲ್ಲದಿರು ಪುಣ್ಯವನೆ ಮಾಡು<br />ಹರನಡಿವಿಡಿ ಶಾಂತರೊಡನಾಡು ।<br />ಕರುಣವಿರಲಿ ಜೀವರೊಳು ನೀತಿವಿದನಾಗು<br />ಪೊರೆ ಪೊರ್ದಿದರನೆಂದು ಬೆಸಸುವ ।।೧।।</p>
		<p class="verse">ನಿಂದಿಸಿ ನುಡಿಯದಿರಾರನು ಮನಸಿಗೆ<br />ಬಂದಂತೆ ನಡೆಯದಿರಿಹದಲ್ಲಿ।<br />ಕುಂದುವಡೆಯದಿರು ಕಾಮಾದಿಗಳ ಜಯಿ<br />ಸೆಂದು ಕೈವಿಡಿದನುಗ್ರಹಿಸುವ ।।೨।।</p>
		<p class="verse">ಭವಮಾಲೆಗಲಸು ಪುಸಿಯದಿರೆಡರು ಬಂದು<br />ಕವಿಯಲಂಜದಿರು ಸಂಪದದೊಳು।<br />ತವೆ ಮದವಳಿದಿರು ತತ್ತ್ವಸಂತತಿಯನು<br />ವಿವರಿಸಿ ನೋಡೆಂದು ತಿಳುಪುವ ।।೩।।</p>
		<p class="verse">ಬಳಸದಿರದ್ವೈತವನು ಬಾಹ್ಯದೊಳು ನಿ<br />ನ್ನೊಳಗೇಕೋಭಾವನೆಯೊಡಗೂಡು।<br />ತಿಳಿದು ಸಮಯನಿಷ್ಠೆಗಲಿ ವೇದವಿಧಭಕ್ತಿ<br />ಗಳನಗಲದಿರೆಂದುಸುರುವ ।।೪।।</p>
		<p class="verse">ಆರು ನಾನೆಂದು ವಿಚಾರಿಸು ವಿಷಮಸಂ<br />ಸಾರವಿದನು ಕನಸೆಂದರಿ।<br />ಮಾರಮರ್ದನಶಂಭುಲಿಂಗವನೊಲಿಸಿ ಗಂ<br />ಭೀರಸುಖದೊಳಿರೆಂದರುಪುವ ।।೫।।</p>
		<p>ಈ ಮೊದಲ ಪದ್ಯವನ್ನ ಆಚಾರ್ಯ ಶಂಕರರ<em>ಮೋಹಮುದ್ಗರ</em>ದೊಂದಿಗೆ ತೌಲನಿಕವಾಗಿ ಅಭ್ಯಾಸಮಾಡುವುದರಲ್ಲಿ ಒಂದು ಸೊಗಸಿದೆ. ಕೊನೆಯ ಚರಣದಲ್ಲಿ ''ಆರು ನಾನೆಂದು ವಿಚಾರಿಸು ವಿಷಮಸಂ। ಸಾರವಿದನು ಕನಸೆಂದರಿ। ಮಾರಮರ್ದನಶಂಭುಲಿಂಗವನೊಲಿಸಿ ಗಂ। ಭೀರಸುಖದೊಳಿರೆಂದರುಪುವ।।''-<br />ಎಂದಾಗ ''ನೀನು ಯಾರು? ನಾನು ಯಾರು? ನಾನು ಬಂದಿದ್ದಾದರೂ ಎಲ್ಲಿಂದ? ನನ್ನವರೆಂದುಕೊಂಡ ತಾಯಿ, ತಂದೆ, ಹೆಂಡತಿ, ಗಂಡ, ಮಗ, ಮಗಳು-ಇವರೆಲ್ಲಾ ನಿಜಕ್ಕೂ ಯಾರು? ಏನಿದು ಅತೀವ ವಿಚಿತ್ರ ಸಂಸಾರ? ಇಲ್ಲಿ ನಿಜಕ್ಕೂ ಏನಾದರೂ ಸಾರವಿದೆಯೇ? ಕನಸಿಗೂ ಈ ಹುಸಿ ನನಸಿಗೂ ಏನಾದರೂ ವ್ಯತ್ಯಾಸವಿದೆಯೇ? ಈ ವಿಶ್ವವೇ ಈ ಬಗೆಯ ವಿಷಮತೆಯಲ್ಲಿ ತೊಳಲಾಡುತ್ತಿದೆಯಲ್ಲವೇ? ಎಂದಾದರೂ ಈ ಬಗ್ಗೆ ವಿಚಾರ ಮಾಡಿದ್ದೀರಾ?''- ಎಂಬ ಶಂಕರರ<em>ಭಜಗೋವಿಂದಂ</em>ನ ಮಾತು ನೆನಪಾಗುತ್ತದೆ<sup><a epub:type="noteref" href="999-aside.xhtml#id-004.144">೧೨</a></sup>. ಇಲ್ಲಿ ಹೇಳುವ 'ಕೊನೆಗೆ ಹೊಕ್ಕು ಮುಳಗಿರಬೇಕಾದ ಗಂಭೀರ ಸುಖ' ಸಚ್ಚಿದಾನಂದ ಭಾವವಲ್ಲದೇ ಬೇರಲ್ಲ!<sup><a epub:type="noteref" href="999-aside.xhtml#id-004.145">೧೩</a></sup></p>
		<p>''ಕಾಮಾದಿಗಳ ಜಯಿಸು'' ಎಂದಾಗ ''ಅಂಗಾಂಗಗಳು ಕಳಿತುಹೋದವು, ತಲೆ ನೆರೆಯಿತು, ಹಲ್ಲುಗಳು ಉದುರಿದವು, ನೆಟ್ಟಗೆ ನಡೆಯಲು ಶಕ್ತಿಯಿಲ್ಲ, ಮುದುಕನಿಗೆ ಕೋಲೇ ಊರುಗೋಲು ಇಷ್ಟೆಲ್ಲಾ ಇದ್ದರೂ ಆಸೆಯೊಂದು ಮಾತ್ರ ಅವನನ್ನು ಬಿಡಲಿಲ್ಲವಲ್ಲ. ಮಾಂಸ ಮಜ್ಜೆಗಳ ಮೋಹಾವೇಷಗಳೂ ಮನಸ್ಸಿನಿಂದ ದೂರವಾಗಲಿಲ್ಲವಲ್ಲಾ'' ಎಂಬ ವ್ಯಂಗ್ಯ ನೆನೆಪಾಗುತ್ತದೆ<sup><a epub:type="noteref" href="999-aside.xhtml#id-004.146">೧೪</a></sup>.</p>
		<p>''ನಿಂದಿಸಿ ನುಡಿಯದಿರು ಆರನ್ನೂ, ಮನಸ್ಸಿಗೆ ಬಂದಂತೆ ನಡೆಯದಿರು, ಇಹದಲ್ಲಿ ಕುಂದುವಡೆಯದಿರು'' ಎಂದಾಗ ಇದಿರ ಹಳಿಯಲು ಬೇಡ, ತನ್ನ ಬಣ್ಣಿಸಲೂ ಬೇಡ; ''ಧನ, ಜನ, ಯೌವ್ವನ, ಪದವಿಗಳ ಮದ ನಿನ್ನನ್ನು ಆಟವಾಡಿಸದಿರಲಿ, ಎಲ್ಲಾ ಕ್ಷಣಿಕ. ಕಣ್ಣೆವೆ ಮುಚ್ಚಿ ತೆರೆಯುವದರೊಳಗಾಗಿ ಕಾಲ ಇವನ್ನೆಲ್ಲಾ ಇಲ್ಲವಾಗಿಸಿ ಬಿಡುತ್ತದೆ'' ಎಂಬ ಎಚ್ಚರಿಕೆಯ ಮಾತು ಕೇಳಿ ಬರುತ್ತದೆ<sup><a epub:type="noteref" href="999-aside.xhtml#id-004.147">೧೫</a></sup>.</p>
		<p><em>ಕೈವಲ್ಯಪದ್ಧತಿ</em>ಯಲ್ಲಿ ಇರುವ ಹಾಡುಗಳನ್ನು ಸ್ಥೂಲವಾಗಿ ಶಿವಕಾರುಣ್ಯಸ್ಥಲ (೨೮ ಪದಗಳು), ಜೀವಸಂಬೋಧನಸ್ಥಲ (೨೨ ಪದಗಳು), ನೀತಿ ಕ್ರಿಯಾಚರ್ಯಾಸ್ಥಲ (೨೬ ಪದಗಳು), ಯೋಗಪ್ರತಿಪಾದನಾಸ್ಥಲ (೩೯ ಪದಗಳು), ಜ್ಞಾನಪ್ರತಿಪಾಧನಾ ಸ್ಥಲ (೫೯ ಪದಗಳು)<sup><a epub:type="noteref" href="999-aside.xhtml#id-004.148">೧೬</a></sup>ಎಂಬುದಾಗಿ ಆಧ್ಯಾತ್ಮಿಕವಾಗಿ ವಿಭಾಗ ಮಾಡಬಹುದು.</p>
		<p>ಈ ಮೊದಲ ಪದ್ಯವು ಇಡೀ ಗ್ರಂಥದ ಸಾರಸರ್ವಸ್ವವಾಗಿ ಒಂದು ಬಗೆಯ 'ಸೂತ್ರಪ್ರಾಯವಾಗಿ' ಇದೆ. ಮೊದಲ ಚರಣದಲ್ಲಿ ಶಿವನ ಕರುಣೆ ಎಷ್ಟು ಮುಖ್ಯ ಎಂಬ ಭಾವ (ಶಿವಕಾರುಣ್ಯ), ಎರಡನೆಯ ಚರಣದಲ್ಲಿ ಜೀವನ ಹೇಗೆ ನಡೆಸಬೇಕೆಂಬುದಕ್ಕೆ ಮಾರ್ಗದರ್ಶನ (ಜೀವಸಂಭೋದನೆ), ಮೂರನೆಯ ಚರಣದಲ್ಲಿ ಬಾಳಿನಲ್ಲಿ ಎದುರಾಗುವ ಸಮಸ್ಯೆಗಳನ್ನ ವಿಶ್ಲೇಷಿಸುವ ಪ್ರಕ್ರಿಯೆ (ನೀತಿಕ್ರಿಯಾಚರ್ಯೆ), ನಾಲ್ಕನೆಯ ಚರಣದಲ್ಲಿ ಒಳಗೆ ಸುದೃಢವಾಗಿ ಇರಬೇಕಾದ ಏಕೋಭಾವನೆಯ ಅನಿವಾರ್ಯತೆ (ಯೋಗಪ್ರತಿಪಾದನೆ) ಮತ್ತು ಕೊನೆಯ ಐದನೆಯ ಚರಣದಲ್ಲಿ ಈ ವಿಷಮ ಸಂಸಾರ ಎಂಬ ಕನಸಿನ ಲೋಕದಿಂದ ಹೊರಬಿದ್ದು, ದೇವರಲ್ಲಿ ಸಾಯುಜ್ಯಗೊಳ್ಳುವ ಪರಿ (ಜ್ಞಾನಪ್ರತಿಪಾಧನೆ)ಯನ್ನು ಕವಿ ವಿವರಿಸಿದ್ದಾನೆ<sup><a epub:type="noteref" href="999-aside.xhtml#id-004.149">೧೭</a></sup>.ಪಡೆ, ಬಿಡು, ನಡೆ ಹಾಗೂ ಮಾಡು ಎಂಬುದು ನಿಜಗುಣ ಶಿವಯೋಗಿಗಳ ಸಂದೇಶ<sup><a epub:type="noteref" href="999-aside.xhtml#id-004.150">೧೮</a></sup>. ಅನನ್ಯ ಭಕ್ತಿ ಮತ್ತು ಪ್ರಪತ್ತಿ ಭಾವನೆಯಿಂದ ಭಗವಂತನ ಕಾರುಣ್ಯ ಮತ್ತು ಅನುಗ್ರಹವನ್ನು ಪಡೆ; ಸಂಸಾರದ ವ್ಯಾಮೋಹವನ್ನು ಬಿಡು; ಈ ಜಗತ್ತಿನ ವ್ಯಾಪಾರದಲ್ಲಿ ಸನ್ಮಾರ್ಗದಲ್ಲಿ ನಡೆ; ಹಾಗೂ ನಿನ್ನ ಆತ್ಮೋದ್ಧಾರದ ಅನುಷ್ಠಾನವನ್ನು ಮಾಡು ಎಂಬುದನ್ನ ಮೊದಲ ನಾಲ್ಕು ಚರಣಗಳಲ್ಲಿ ತಿಳಿಗನ್ನಡದಲ್ಲಿ ಹೇಳುತ್ತಿದ್ದಾನೆ.</p>
		<p>ಮನುಷ್ಯನಿಗೆ ತಿಳಿವಳಿಕೆ 'ಅರಿವೇ' ಮುಖ್ಯವೆಂಬುದನ್ನ ಎಲ್ಲರೂ ಒಪ್ಪುವ ಮಾತು. ಯೋಗಿಗಂತೂ 'ಸರಿ'ಯಾದ ಅರಿವು ಬಲು ಮುಖ್ಯ. ಅರಿವಿನ ಬಗ್ಗೆ ಹಲವು ಅರ್ಥಪೂರ್ಣ ಹಾಡುಗಳು ಇಲ್ಲಿವೆ. ಉದಾಹರಣೆಗೆ: 'ಅರಿವೆ ಬರಿಯ ಅರಿವೆ ನೀನು'<sup><a epub:type="noteref" href="999-aside.xhtml#id-004.151">೧೯</a></sup>, 'ಅರಿವೆ, ಎಲೆ ಅರಿವೆ, ನಿನ್ನ ತೆರನರಿವೆ'<sup><a epub:type="noteref" href="999-aside.xhtml#id-004.152">೨೦</a></sup>, 'ಅರಿವೇ ತಾನೆಂದು ನಂಬಿ ನಿಂದೊಡೆ ಮುಕ್ತಿ'<sup><a epub:type="noteref" href="999-aside.xhtml#id-004.153">೨೧</a></sup>.</p>
		<p>ಇವುಗಳಲ್ಲಿ ''ಅರಿವು ನೀನೆಂದು ಸದ್ಗುರು ಪೇಳೆ, ತಿಳಿವನೆ ಜಾಣರ ದೇವ'' ಎಂಬುದೊಂದು ಸೊಗಸಾದ ಹಾಡು<sup><a epub:type="noteref" href="999-aside.xhtml#id-004.154">೨೨</a></sup>. 'ಅರಿವ'ನ್ನೇ ಶಿವ ಎನ್ನುವುದನ್ನು ತಿಳಿಹೇಳುವವನು ನಿಜವಾದ ಗುರು. ಅದನ್ನು ಮನಗಂಡು ಅರಿವನ್ನು ಅನುಭವಿಸುವವನೇ ಉತ್ತಮ ಜ್ಞಾನಿ ಎನ್ನುವಲ್ಲಿ ನಿಜಗುಣ ಶಿವಯೋಗಿ ಇಂತಹ ಪರಮಜ್ಞಾನಿಯ ಲಕ್ಷಣಗಳನ್ನ ಹೀಗೆ ವಿವರಿಸುತ್ತಾನೆ:</p>
		<p>''ಅರಿವಿಲ್ಲದೇ ಏನೂ ಆಗದೆಂಬುದನ್ನು ಊಹಿಸುವವನು, ಅರಿವಿಲ್ಲದುದನ್ನು ಅದು ಜಡ ಎಂದು ಬಿಟ್ಟುಬಿಡುವವನು, ಅರಿವರನ್ನು ಊಹಿಸಿಕೊಳ್ಳಲು ಅಸಾಧ್ಯವೆಂದು ಅನುಮಾನಿಸುವವನು; ಅರಿವಿನಲ್ಲಿ ಅನ್ಯ ಕಲ್ಪನೆಗಳನ್ನು ಉಳಿದು ನಡೆಯುವವನು, ಅರಿವಿನೊಳ್ ಇಲ್ಲದಿದ್ದನ್ನು ಮರಹೆಂದು ಬಲ್ಲವನು; ಅರಿವನ್ನು ತನ್ನ ಕಣ್ಣೊಳಗೇ ಗುರುತಾಗಿಟ್ಟುಕೊಳ್ಳುವವನು, ಅರಿವನ್ನೇ ನಿತ್ಯನಿರ್ಮಳ ಎಂದು ನೆನೆಯುವವನು, ಅರಿವನ್ನೇ ಪರಮೋಕ್ಷದ ಇರುವು ಎಂದು ಭಾವಿಸುವವನು;</p>
		<p>''ಅರಿವೇ ಪರಬ್ರಹ್ಮವೆಂದು ಭಾವಿಸುವವನು, ಅದನ್ನೇ ಸ್ವಯಂ ಜ್ಯೋತಿಯೆಂದು ತಿಳಿಯುವವನು, ನಿರ್ಗುಣ ನಿರ್ವಿಕೃತಿ ಎಂದು<br />ಬಗೆಯುವವನು, ಸದಾನಂದ ಎಂದು ಅನುಭವಿಸುವವನು, ವಿಶ್ವಾಶ್ರಯವೆಂದು ಅನುಕರಿಸುವವನು, ಸಕಲ ಶಾಸ್ತ್ರದ ಸಾರವೆಂದು ತೋರುವವನು, ತ್ರಿಪುಟಿಗೆ ಮೊದಲೆಂದು ಭಾವಿಸುವವನು, ಸತ್ಕ್ರಿಯಗಳಿಗೆ ಪ್ರಾಣಸಮವೆಂದು ಅದನ್ನು ಬಿಡದೇ ಆಚರಿಸುವವನು, ವಿದ್ಯಾದೈವಗುರು ಎಂದು ಅದನ್ನು ಭಜಿಸುವವನು, ಅರಿವೇ ವಿಷಯಫಲ ರೂಪ ಎಂದು ಅದನ್ನು ನೋಡುವವನು, ಅರಿವು ಅವಸ್ಥೆಗಳಿಗೆ ಹೊರತು ಎಂದು ಕಾಣುವವನು, 'ಅರಿವೇ ತಾನು' ಎಂಬುದರ ಬಗ್ಗೆ ಸಂದೇಹವಿಲ್ಲದವನು, ಅರಿವೇ ನಿಜಶಂಭುಲಿಂಗ ಸ್ವರೂಪವೆಂದು ಮನಗಂಡಿರುವವನು'' ಇಂಥವನು ನಿಜಕ್ಕೂ ಪರಮಜ್ಞಾನಿ!</p>
		<p class="vertical-delimiter" />
		<p>'ಯಾವುದು ನಿಜ?' ಎಂಬ ಒಂದೆಡೆ ಕವಿ ಜಿಜ್ಞಾಸೆ ನಡೆಸುತ್ತಾನೆ. ಭ್ರಮನಿರಸನದ ಬಗ್ಗೆ, 'ನಮ್ಮ ಹೊರಗಣ್ಣಿಗೆ ಕಾಣುತ್ತಿರುವುದೆಲ್ಲ ಸುಳ್ಳಾಗಿರಬಹುದು' ಎಂಬುದನ್ನು ಆಧ್ಯಾತ್ಮಿಕ ರೀತಿಯಲ್ಲಿ ತಿಳಿಹೇಳುವ<em>ಚಿದ್ರೂಪಾನುಸಂಧಾನ</em>ದ ಈ ಪದ್ಯ<sup><a epub:type="noteref" href="999-aside.xhtml#id-004.155">೨೩</a></sup>ಹೀಗಿದೆ:</p>
		<p class="verse">ನಾವರಿದೆವರಿದೆಂಬಿರಿ ನಿಜವನದು ನಿಮ್ಮ<br />ಭಾವನೆಗೆ ಬಂದ ಪರಿಯನು ಪೇಳಿರಿ ।।ಪಲ್ಲವಿ।।</p>
		<p class="verse">ದೇಹದಿರವಿನೊಳು ಸೋಜಿಗವೆನಿಸಿಹುದು ನಿಜವೊ<br />ದೇಹದೊಳಗಾಡಿ ನೋಡುವುದು ನಿಜವೊ ।<br />ದೇಹಕರಣಾಳಿಗಾಧಾರವಾದಸು ನಿಜವೊ<br />ದೇಹಾಭಿಮಾನಿಯೆನಿಸಿದ ಮನವೆ ನಿಜವೊ ।।೧।।</p>
		<p class="verse">ನಾನೆಂಬುದೆಡೆವಿಡದೆ ಪೊರಗನರಿವುದೆ ನಿಜವೊ<br />ನಾನೆಂಬುದಡಗಿದಾನಂದ ನಿಜವೊ ।<br />ಆನಂದವದು ತೋರ್ಪುದೇನುವಿಡಿದುದು ನಿಜವೊ<br />ಆನಂದವೆಂಬುದಡಗಿದ ನಿಲವೆ ನಿಜವೊ ।।೨।।</p>
		<p class="verse">ಸಗುಣರೂಪವೆ ತನ್ನ ಸಹಜವಾದುದು ನಿಜವೊ<br />ಸಗುಣನಿರ್ಗುಣತತ್ತ್ವ ತಾನೆ ನಿಜವೊ ।<br />ಸಗುಣನಿರ್ಗುಣವನಚ್ಚಳಿದ ಪದವದು ನಿಜವೊ<br />ಸಗುಣಾದಿಗಳ ಸೋಂದಿಹುದೆ ನಿಜವೊ ।।೩।।</p>
		<p class="verse">ಬಗೆಯೆ ಕುರುಹಿನ ಕಲಾಬಿಂದುನಾದವೆ ನಿಜವೊಬಗೆಯ ಬಣ್ಣಕೆ ಬಾರದಿಹುದೆ ನಿಜವೊ ।<br />ಜಗದ ನಾನಾತತ್ತ್ವದೊಡನಗಲದಿರ್ಪುದೆ ನಿಜವೊ<br />ಮಗುಳೆಯಾ ಜಗಕನ್ಯವಹುದು ನಿಜವೊ ।।೪।।</p>
		<p class="verse">ಪಲವು ಮತಭೇದವಾದವನುಳಿದು ಸಂಶಯದ<br />ಹೊಲಬಿಲ್ಲದಾನುನೀನೆಂಬುದಳಿದು ।<br />ಸಲೆನೇಮಸೀಮೆದೋರದ ಶಂಭುಲಿಂಗವಾ<br />ದುಳುಮೆ ಚಿನ್ಮಾತ್ರವದು ನಿಜ ಕಾಣಿರೈ ।।೫।।</p>
		<p>ಸರ್ವಸಂಗಪರಿತ್ಯಾಗಿ ಯೋಗಿಗೂ ಒಂದು ಬಗೆಯ ಸಂಸಾರವುಂಟು ಎಂದು ಮಾರ್ಮಿಕವಾಗಿ ಕವಿ ಹಾಡುತ್ತಾನೆ<sup><a epub:type="noteref" href="999-aside.xhtml#id-004.156">೨೪</a></sup>:</p>
		<p class="verse">ಯೋಗಿಗೆ ಸಕಲ-ಸಂಸಾರ-ಸಂಗವದು ಇಲ್ಲ।<br />ವಾಗಿ ತಿಳಿವರೆ ಅದು ಪುಸಿ ನೋಡು, ರಮಣಿ।।<br />ಪರವಿದ್ಯೆಯೆಂಬ ಕಮಲವನಿತೆಯುಂಟು, ಅಗಲದ।<br />ಪರಿತೋಷವೆಂಬ ಮೋಹದ ಅಣುಗನುಂಟು।<br />ವಿರತಿಯೆಂಬ ಅನುಕೂಲಜನಂ ಉಂಟು, ಕ್ಷಮೆಯೆಂಬ।<br />ಚರನು ಉಂಟು ಶಾಂತಿಯೆಂಬ ಸಖನ ಸರಸಂ ಉಂಟು।<br />ನುತ ಭಕ್ತಿಯೆಂಬ ಮಾತೆಯುಂಟು, ಸುಚರಿತ್ರವೆಂಬ।<br />ಪಿತನುಂಟು, ಸತ್ಯವೆಂಬ ಕುವರಿಯುಂಟು।<br />ಹಿತವಾದ ನಂಬುಗೆಯೆಂಬ ಆತ್ಮಜನ ಅರಸಿಯುಂಟು।<br />ಮತಿಯೆಂಬ ದೇಹಮುಂಟು, ವಿಚಾರಮೆಂಬ ಕ್ಷೇತ್ರಮುಂಟು।<br />ದಾಸಿಯುಂಟು ಅಹಿಂಸೆಯೆಂಬ, ದಾಸನುಂಟು ಅಸ್ತೇಯವೆಂಬ।<br />ಲೇಸನು ಈವ ಧರ್ಮವೆಂಬ ವಾಹನಮುಂಟು।<br />ಭಾಸುರಮೈತ್ರಾದಿಯೆಂಬ ಪೌತ್ರರುಂಟು।<br />ಮುಕ್ತಿಯೆಂಬ ದೇಶಮುಂಟು,<br />ಶಂಭುಲಿಂಗವೆಂಬ ಗುರು ತನಗುಂಟು।।'</p>
		<p class="vertical-delimiter" />
		<p>ಕೈವಲ್ಯ ಎಂದರೆ ಏನು? ಸಾಮಾನ್ಯ ಅರ್ಥದಲ್ಲಿ ಕೈವಲ್ಯವೆಂದರೆ ಮೋಕ್ಷ. ಮೋಕ್ಷ ಅಥವಾ ಮುಕ್ತಿಯೆಂದಾಗ ಬಿಡುಗಡೆಯ ಭಾವವೇ ಈ ಪ್ರಕ್ರಿಯೆಯನ್ನು ಸಂಪೂರ್ಣವಾಗಿ ಆವರಿಸಿಕೊಳ್ಳುವುದರಿಂದ ಅದು ಅಷ್ಟೇನೆಯೇ ಎಂಬ ಪ್ರಶ್ನೆ ಉದ್ಭವಿಸುತ್ತದೆ. ಉತ್ತರ: ಹೌದು ಮತ್ತು ಇಲ್ಲ.</p>
		<p>ವಿವೇಕ ಚಿಂತಾಮಣಿಯಲ್ಲೂ ಮೋಕ್ಷದ ಪ್ರಸ್ತಾಪ ಬಂದಾಗ, ಸಾಧಕರು ಹಲವು ಹಂತಗಳಲ್ಲಿ ಮಂದುವರೆದು,<em>ಸಾಲೋಕ್ಯ, ಸಾಮೀಪ್ಯ, ಸಾರೂಪ್ಯ, ಸಾಯುಜ್ಯ</em>-ಗಳ ಮಜಲುಗಳ ನಂತರ ಸಮ್ಯಗ್‍ಜ್ಞಾನ ಪ್ರಾಪ್ತಿಯಿಂದ<em>ನಿಜಮೋಕ್ಷ</em>ಗಳಿಸುವ ಮಾತು ಬರುತ್ತದೆ. (ಈ ಚತುಷ್ಟಯಗಳ ಜೊತೆಗೆ, ಆಯಾಯ ದೈವೀ ಶಕ್ತಿಗಳ ಸಮಾನವಾದ ಸಂಪನ್ನತೆಯನ್ನ, ಐಶ್ವರ್ಯವನ್ನು ತನ್ನದಾಗಿಸಿಕೊಳ್ಳುವ<em>ಸಾಷ್ಟ್ರ್ಯ</em>ವೆಂಬ ಹಂತವನ್ನೂ ನಿಜಗುಣಶಿವಯೋಗಿಗಳು ಸೇರಿಸಿದ್ದಾರೆ.)<sup><a epub:type="noteref" href="999-aside.xhtml#id-004.157">೨೫</a></sup> <em>ವೈರಾಗ್ಯ, ಭಕ್ತಿ, ಪರಮಜೀವರ ಐಕ್ಯ, ಸಮಾಹಿತೆ, ಸಮಾಧಿ-</em>ಈ ಮೆಟ್ಟಲುಗಳ ತುಟ್ಟ ತುದಿ ಮುಟ್ಟಿದಾಗಲೇ<em>ಮೋಕ್ಷ </em>ಎಂಬ ಅಭಿಪ್ರಾಯವನ್ನು ಪರಮಾನುಭವ ಬೋಧೆಯಲ್ಲಿ ತಿಳಿಸುತ್ತಾನೆ.<sup><a epub:type="noteref" href="999-aside.xhtml#id-004.158">೨೬</a></sup></p>
		<p>ಭಾರತೀಯ ತತ್ತ್ವದರ್ಶನ ಹಲವು ಮುಖಗಳನ್ನು ಕಂಡಿದೆಯಲ್ಲವೆ, ಅವೆಲ್ಲವನ್ನೂ ತೌಲನಿಕವಾಗಿ ಅಭ್ಯಸಿಸಿ ರೂಪುಗೊಂಡ ವಿವೇಕ ಚಿಂತಾಮಣಿ ಯಲ್ಲಿಯೇ<sup><a epub:type="noteref" href="999-aside.xhtml#id-004.159">೨೭</a></sup>ಮೋಕ್ಷದ ಸ್ವರೂಪವನ್ನು ಕವಿ ವಿವರಿಸುತ್ತಾನೆ.</p>
		<p>ಲೌಕಿಕರಿಗೆ ಮಡದಿ ಮಕ್ಕಳೊಂದಿಗೆ ಆರೋಗ್ಯವಾಗಿ ಚಿಂತೆಯಿಲ್ಲದೆ ಇರುವ ಸುಖವೇ ಮೋಕ್ಷ. ಭಾಷಾ ಪಂಡಿತರಿಗಂತೂ ವ್ಯಾಕರಣವೇ ಸರ್ವಸ್ವ. ಶಬ್ದಬ್ರಹ್ಮನಲ್ಲಿ ನಿಷ್ಣಾತನಾದವನು ಪರಬ್ರಹ್ಮನಲ್ಲಿ ಸೇರುತ್ತಾನೆ; ಹೀಗೆ ವ್ಯಾಕರಣ ಶಾಸ್ತ್ರವೇ ಮೋಕ್ಷ ಸಾಧನ ಎಂದು ಅವರ ನಂಬಿಕೆ.<sup><a epub:type="noteref" href="999-aside.xhtml#id-004.160">೨೮</a></sup></p>
		<p>ಚಾರ್ವಾಕರ ಪ್ರಕಾರ ಪಾರತಂತ್ರ್ಯವೇ ಬಂಧ, ದುಃಖನಿವೃತ್ತಿ ರೂಪವಾದ ಸ್ವಾತಂತ್ರ್ಯವೇ ಮೋಕ್ಷ; ದೇಹನಾಶವೇ, ಮರಣವೇ ಪರಮ ಮೋಕ್ಷ.<sup><a epub:type="noteref" href="999-aside.xhtml#id-004.161">೨೯</a></sup>ಜೈನರಿಗೆ ಅದು ಈಗ ಮತ್ತು ಹಿಂದೆ ಗಳಿಸಿದ ಎಂಟು ವಿಧವಾದ ಕರ್ಮಬಂಧ ಗಳಿಂದ ಬಿಡಿಸಿಕೊಳ್ಳುವಿಕೆ; ಆಮೇಲೆ ಅಲೌಕಿಕಾಕಾಶದ ಮಧ್ಯದಲ್ಲಿ ಉತ್ತರೋತ್ತರಗಮನ.<sup><a epub:type="noteref" href="999-aside.xhtml#id-004.162">೩೦</a></sup>ಎಲ್ಲ ಸಂಸ್ಕಾರಗಳೂ ಕ್ಷಣಿಕ ಎಂಬ ವಾಸನೆ ಸ್ಥಿರವಾಗಿದ್ದು, ಸರ್ವ ಸುಖದುಃಖಾದಿಗಳ ಕಿಂಚಿತ್ತೂ ಸೋಂಕಿಲ್ಲದ ಶುದ್ಧ ಬುದ್ಧಿ ಉಂಟಾದಾಗ ಅದು ಬೌದ್ಧರಿಗೆ ಮೋಕ್ಷ.<sup><a epub:type="noteref" href="999-aside.xhtml#id-004.163">೩೧</a></sup>ಕೌಳ ಯಾಮಳ ಪಂಥಾನು ಯಾಯಿಗಳಿಗೆ ಅಷ್ಟೇನೂ ಬೇಕಿಲ್ಲ; ಆಕಾಶಾಗಮನಸಿದ್ಧಿ ಪ್ರಾಪ್ತಿಯಾಯ್ತೆಂದರೆ ಅದೇ ಮೋಕ್ಷ. ಶಾಕ್ತರಿಗೆ ಮೋಕ್ಷವೆಂದಾಗ ಆನಂದಪ್ರಾಪ್ತಿ ಸಾಕು.</p>
		<p>ವಾಸುದೇವಾತ್ಮಕ ಪ್ರಕೃತಿಯಲ್ಲಿ ಸ್ವರೂಪಹಾನಿಯಿಲ್ಲದೆ ಅಡಗಿರುವ ಲಕ್ಷಣಕ್ಕೆ ಪಾಂಚರಾತ್ರರು ಮೋಕ್ಷವೆಂದು ಕರೆದರೆ, ಪೂರ್ವ ಮೀಮಾಂಸಕರಿಗೆ ಸ್ವರ್ಗಾದಿ ಪದವಿ ದೊರಕಿದಾಗ ಮೋಕ್ಷ. ನ್ಯಾಯ ವೈಶೇಷಿಕರಿಗೆ ಮೋಕ್ಷದ ಕಲ್ಪನೆ ಬೇರೆ ತರಹ ಆತ್ಮ ಶರೀರ ಇಂದ್ರಿಯ ಮೊದಲಾದವುಗಳ ಕಾರಣವಾಗಿ ಇಪ್ಪತ್ತೊಂದು ಬಗೆಯ ದುಃಖಗಳಿವೆ; ಇವುಗಳೆಲ್ಲ ನಿರ್ಮೂಲವಾಗಿ ಒಬ್ಬ ವ್ಯಕ್ತಿ ಕಲ್ಲಿನಂತೆ ಇದ್ದು ಬಿಡುವ ಸ್ಥಿತಿಯೇ ಮೋಕ್ಷ. ಪ್ರಕೃತಿ-ಪುರುಷರ ವಿವೇಚನೆಯ ಪರಿಣಾಮವಾಗಿ ಅವಿದ್ಯೆಯ ನಾಶವಾದಾಗಲೇ ಮೋಕ್ಷವೆಂದು ಸಾಂಖ್ಯರ ನಿಲುವು.<sup><a epub:type="noteref" href="999-aside.xhtml#id-004.164">೩೨</a></sup></p>
		<p>ಯೋಗಾಭ್ಯಾಸದ ಫಲಶ್ರುತಿಯಾಗಿ ಮನೋಲಯ, ತತ್ಫಲವಾಗಿ ಅಜ್ಞಾನನಾಶವೇ ಮೋಕ್ಷವೆನ್ನುತ್ತಾರೆ ಪಾತಂಜಲರು. (ಎರಡು ರೀತಿಯ ಮುಕ್ತಿಗಳು: ಪುರುಷನಿಗೆ ಮಾಡುವ ಪ್ರಯೋಜನವು ಶೂನ್ಯವಾದಾಗ ಗುಣಗಳು ತಮ್ಮ ಕಾರಣಗಳಲ್ಲೇ ಲಯವಾಗುವುವು. ಇದು ಕೈವಲ್ಯ. ಅಥವಾ, ಚಿತಿ ಶಕ್ತಿಯು ತನ್ನ ಸ್ವರೂಪದಲ್ಲೇ ಪ್ರತಿಷ್ಠಿತವಾಗುತ್ತದೆ.<sup><a epub:type="noteref" href="999-aside.xhtml#id-004.165">೩೩</a></sup></p>
		<p>ಬ್ರಹ್ಮ ಮತ್ತು ಆತ್ಮ ಎರಡೂ ಒಂದೇ ಎಂಬ ತಿಳಿವಳಿಕೆ ಮೂಡಿ, ಈ ಮಿಥ್ಯಾಜಗತ್ತಿನ ವ್ಯಾವಹಾರಿಕ ಬಂಧದ ನಿವೃತ್ತಿಯೇ ಮೋಕ್ಷ ಎನ್ನುತ್ತಾರೆ ವೇದಾಂತಿಗಳು. ಪ್ರಮಾಹೇಶ್ವರತ್ವದಿಂದ ಈಶ್ವರತ್ವವನ್ನು ಅನ್ಯರಿಗೆ ಕೊಟ್ಟು, ಶೈವ ದರ್ಶನಗಳಲ್ಲಿ ಮಲತ್ರಯರಹಿತನಾದ ಜೀವನು ತನ್ನ ಜೀವ ಭಾವವನ್ನು ಸಂಪೂರ್ಣವಾಗಿ ಬಿಟ್ಟು ಶಿವತ್ವವನ್ನು ಹೊಂದಿದರೇ ಅದೇ ಮುಕ್ತಿ. ಆತ್ಮನು ಜ್ಞಪ್ತಿಮಾತ್ರದಿಂದ ಇರುವುದೇ ಮೋಕ್ಷ ಎಂಬುದು ಪಾಶುಪತರ ಮತ.<sup><a epub:type="noteref" href="999-aside.xhtml#id-004.166">೩೪</a></sup> ಕರ್ತೃತ್ವವೆಂಬುದೇ ಸಂಸಾರ; ಅದನ್ನು ಬಿಟ್ಟು ಆತ್ಮನು ಜ್ಞಪ್ತಿಮಾತ್ರದಿಂದ ಇದ್ದರೆ ಅದೇ ಮೋಕ್ಷ ಎನ್ನುತ್ತಾರೆ- ಕಾಪಾಲಿಕರು ಮತ್ತು ಮಹಾವ್ರತರು. ಮಾಂತ್ರಿಕ ಶಾಸ್ತ್ರದ ಸಿದ್ಧಾಂತಿಗಳಿಗೆ ಶಿವನ ಸಮಾನತ್ವ ಬರುವುದೇ ಮೋಕ್ಷ.<sup><a epub:type="noteref" href="999-aside.xhtml#id-004.167">೩೫</a></sup> ಹೀಗೆ ಕೈವಲ್ಯವನ್ನು ಅರಸಿ ಹೊರಟವರು ಅರಿತವರು ಆಡುವ ಮಾತುಗಳು ಬಗೆಬಗೆಯವು.</p>
		<p>''ಅದ್ವೈತವೇದಾಂತವು ಮೂಲತಃ ಶೈವವಾಗಿದ್ದರೂ, ಷಣ್ಮತಗಳ ಸಮನ್ವಯದಿಂದ ಅದು ಉಂಟಾಗಿದೆ. ಶುದ್ಧ ಶೈವವು ಹಾಗಲ್ಲ; ಆದರೂ ನಿಜಗುಣರು ಉದಾರರಾದ ತತ್ವಜ್ಞರಾದ ವಿವೇಕಿಗಳಾದ ಶೈವರೆಂಬುದು ಅವರ ಪ್ರತಿಯೊಂದು ಗ್ರಂಥದಲ್ಲಿ ಕಂಡುಬರುವುದು'' ಎನ್ನುತ್ತಾರೆ, ದ. ರಾ. ಬೇಂದ್ರೆ ಯವರು<sup><a epub:type="noteref" href="999-aside.xhtml#id-004.168">೩೬</a></sup>. ನಿಜಗುಣಶಿವಯೋಗಿಯ ವೈಶಿಷ್ಟ್ಯವೆಂದರೆ, ಕವಿ ತನ್ನ ಗ್ರಂಥಗಳಲ್ಲಿ ಸಮನ್ವಯ ದೃಷ್ಟಿಯನ್ನು ತೋರಿರುವುದು; ಮತ್ತು ಷಟ್ಸ್ಥಲಸಿದ್ಧಾಂತದ ಸಾಂಪ್ರದಾಯಿಕ ನಿರೂಪಣೆಗಿಂತ ಅದ್ವೈತ ಸಿದ್ಧಾಂತದ ವಿಶಾಲಭೂಮಿಕೆಯನ್ನು ವಿವರಿಸಿರುವುದು.</p>
	</section>
	<section class="level1 numbered" epub:type="chapter" role="doc-chapter" id="id-P4.006">
		<p class="text-center"><strong>ತಗ್ಗದೆ ಬಗ್ಗದೆ ಬೆಳೆದರೆ ತೊಂದರೆ </strong></p>
		<p class="verse">ನ ಅತ್ಯನ್ತ ಸರಳೈರ್ ಭಾವ್ಯಂ, ಗತ್ವಾ ಪಶ್ಯ ವನಸ್ಥಲೀಮ್।<br />ಛಿದ್ಯನ್ತೇ ಸರಳಾಸ್ ತತ್ರ, ಕುಬ್ಜಾಸ್ ತಿಷ್ಠನ್ತಿ ಪಾದಪಾಃ।।</p>
		<p class="verse-author"><em>-ಸಮಯೋಚಿತ ಪದ್ಯಮಾಲಿಕಾ</em></p>
		<p class="myquote">ಮರಗಳ ನೋಡಿ, ತಿಳಿ, ಕಲಿ ಪಾಠವ:<br />ನೆಟ್ಟಗೆ ಎತ್ತರ ಬೆಳೆದುದ ಕಡಿವರು;<br />ತಗ್ಗದೆ, ಬಗ್ಗದೆ ಬೆಳೆದರೆ ತೊಂದರೆ,<br />ಕುಗ್ಗಿದ ಜಗ್ಗಿದುದನಲ್ಲೇ ಬಿಡುವರು! ।।</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸರ್ವಜ್ಞ ವಚನಗಳಲ್ಲಿ 'ಒಗಟುಗಳು'</h1>
		<p>ಶ್ರೀಸಾಮಾನ್ಯನ ಮನಮುಟ್ಟುವಂತೆ ಮಾತನಾಡುವ ಜನಪರ ಕವಿಗಳನ್ನು ಹೆಸರಿಸುವಾಗ ಕನ್ನಡದ 'ಸರ್ವಜ್ಞ', ತಮಿಳಿನ 'ತಿರುವಳ್ಳುವರ್', ತೆಲುಗಿನ 'ವೇಮನ' ಮತ್ತು ಹಿಂದಿಯ 'ಕಬೀರ'ರನ್ನು ಸಮೀಕರಿಸುವುದು ಸಾಮಾನ್ಯ. ಕನ್ನಡ ಸಾಹಿತ್ಯ ಲೋಕದ ಈ 'ಸರ್ವಜ್ಞ' ಯಾರು, ಯಾವಾಗ ಇದ್ದ, ಎಲ್ಲಿದ್ದ ಎಲ್ಲವೂ ನಿಗೂಢ ಚಿದಂಬರ ರಹಸ್ಯವಾಗಿ ಉಳಿದು, ಸಂಶೋಧಕರ ವಿವಿಧ ಅಭಿಪ್ರಾಯಗಳ ವಾದ-ವಿವಾದ, ಚರ್ಚೆಗೆ ಒಳಪಟ್ಟಿದೆ.</p>
		<p>ಗೊಂದಲಕ್ಕೆ ನೀವು ಸಿದ್ಧರೆಂದರೆ ವಿವರಗಳ ತೊಂದರೆಯ ಹಂದರವನ್ನ ಬೇಕಾದಷ್ಟು ಹೆಣೆಯಬಲ್ಲೆ: 'ಸರ್ವಜ್ಞ'ನ ಹೆಸರಿನ ಇನ್ನೂ ಮೂರು ಮಂದಿ ಕವಿಗಳು ಆಗಿ ಹೋಗಿದ್ದಾರೆ 'ಕಾಲಜ್ಞಾನ ವಚನ'ಗಳ 'ಸರ್ವಜ್ಞ ಮುನಿ' ಒಬ್ಬ, ಚೌಪದಿಗಳ ಕರ್ತೃ 'ಸರ್ವಜ್ಞ' ಇನ್ನೊಬ್ಬ, ಹಾಡಿನ ರೂಪದ 'ಸರ್ವಜ್ಞಪದ'ಗಳ ರಚನಕಾರ ಮತ್ತೊಬ್ಬ. ಇದರ ಜೊತೆಗೆ, ಬಹಳ ಹಿಂದಿನದೆಂದು ನಿರ್ಧರಿಸಲ್ಪಟ್ತ ಒಂದು ಹಸ್ತಪ್ರತಿಯಲ್ಲಿ, ಏಲ್ಲಾ ತ್ರಿಪದಿಗಳ ಕೊನೆಯಲ್ಲಿ ಇರುವ ಅಂಕಿತ ಮುದ್ರೆ 'ಸರ್ವಜ್ಞ' ಅಂತ ಇಲ್ಲ; ಅದು 'ಪರಮಾರ್ಥ' ಎಂದಿದೆ; ತ್ರಿಪದಿಯ ಛಂದಸ್ಸಿಗೆ 'ಪರಮಾರ್ಥ' ಪದ ಹೊಂದಿಕೊಳ್ಳುವ ಹಾಗೆ 'ಸರ್ವಜ್ಞ' ಪದ ಅಲ್ಲ; ಆದ್ದರಿಂದ ಈ 'ಸರ್ವಜ್ಞ ವಚನ'ಗಳ ಕರ್ತೃ ನಿಜವಾಗಿ ಆ ಹೆಸರಿನವನೇನಾ? ಸಂಶೋಧಕರ ಈ ಅಭಿಮತವನ್ನು ಸಾರಾಸಗಟಾಗಿ ಅಲ್ಲಗಳೆದು 'ಒಂದು ಹಸ್ತಪ್ರತಿಯಲ್ಲಿ ಹಾಗಿದ್ದರೆ ಸಾಕೆ; ಅದೇ ನಿರ್ಣಾಯಕವೇ?' ಎಂದೆಲ್ಲಾ ತಳ್ಳಿಹಾಕುವ ವಿದ್ವಾಂಸರೂ ಇದ್ದಾರೆ. ಹಿಂದಿನ ಬಹಳ ಕವಿಗಳ ಬಗ್ಗೆ ಹೀಗೆ ಗೊಂದಲ ಇದ್ದೇ ಇದೆ; ನಮ್ಮ 'ಸರ್ವಜ್ಞ'ನೇನೂ ಇದಕ್ಕೆ ಹೊರತಲ್ಲ.</p>
		<p>ರೆವರೆಂಡ್ ಉತ್ತಂಗಿ ಚನ್ನಪ್ಪನವರ ಅವಿರತ ಸಂಶೋಧನೆಯ ಸಾಹಸದ ಫಲವಾಗಿ 'ಸರ್ವಜ್ಞ ವಚನಗಳು' ಬೆಳಕಿಗೆ ಬಂದವು (ಪ್ರಕಟಣೆ: ಮದರಾಸು, ೧೯೨೪).</p>
		<p>'ಸರ್ವಜ್ಞ'ನ ವಚನಗಳ ಮಿಕ್ಕ ವಿಚಾರಗಳನ್ನು ವಿವರಗಳನ್ನ ಇನ್ನೊಂದು ತೌಲನಿಕ ಅಧ್ಯಯನದ ಲೇಖನಕ್ಕೆ ವಸ್ತುವಾಗಿರಿಸಿಕೊಂಡು, ಈಗ ಈ ತ್ರಿಪದಿಗಳ ಮೂಲಕ ಒಗಟಿನ ಪ್ರಪಂಚಕ್ಕೆ ಕಾಲಿರಿಸಲು ಪ್ರಯತ್ನಿಸುವೆ. ಉತ್ತರಗಳು ಕೊನೆಯಲ್ಲಿವೆ, ನಿಜ; ಆದರೆ ಈಗಲೇ ಅಲ್ಲಿಗೆ ಓಡಬೇಡಿ. “ಊರಿಂಗೆ ದಾರಿಯನು ಯಾರು ತೋರಿದರೇನು?” ಒಂದೆರಡು ಸುಳಿವು ಹೊಳವುಗಳನ್ನು ಸೂಚಿಸುತ್ತ, ಒಗಟುಗಳನ್ನು ಬಿಡಿಸಲು ನಾನೂ ನಿಮಗೆ ಕೈಮರವಾಗುತ್ತೇನೆ. ಬಹಳ ಮಂದಿಗೆ ಅದು ಬೇಡವೋ ಏನೋ. ಇರಲಿ, ಈ ನಮ್ಮ ಜಾನಪದ ಕವಿ ಹೇಳುತ್ತಾನೆ:</p>
		<p class="verse">ಅರೆವ ಕಲ್ಲಿನ ಮೇಲೆ ಮರವು ಹುಟ್ಟಿದ ಕಂಡೆ,<br />ಮರದ ಮೇಲೆರಡು ಕರ ಕಂಡೆ, ವಾಸನೆಯು<br />ಬರುತಿಹುದ ಕಂಡೆ ಸರ್ವಜ್ಞ ।।೧।।</p>
		<p>ಏನಿರಬಹುದು? ಯೋಚಿಸಿ. ಕಲ್ಲಿನ ಮೇಲೆ ಮರ; ಮರದ ಮೇಲೆ ಕೈಗಳು; ಏನಿದು ಜಾದೂ; ಇದೆಲ್ಲಿಂದ ಘಮ ಘಮ ವಾಸನೆ ಬರುತ್ತಾ ಇದೆ! ಏನಿರಬಹುದು ಯೋಚಿಸಿ, ಹೇಳಿ.</p>
		<p class="verse">ಆಡೆಂದರಾಡುವುದು; ಆಡ ಮರವೇರುವುದು;<br />ಕೂಡದೆ ಕೊಂಕಿ ನಡೆಯುವುದು, ಕಡಿದರೆ<br />ಬಾಡದದು ಹೇಳಿ ಸರ್ವಜ್ಞ ।।೨।।</p>
		<p>ಬಹುಶಃ 'ಹಾಡುವುದು' ಎಂದೂ ಹೇಳಬಹುದಾಗಿತ್ತೋ ಏನೋ. ಮೂಲೆಯಲ್ಲಿ ಮುಸುಕೆಳೆದುಕೊಂಡು ಮಲಗುವ, ಒರಗಿಸಿ ಮಲಗಿಸುವ ಮಂದಿಗೆ ಬೇಗ ಗೊತ್ತಾಗಬಹುದೋ ಏನೋ. ಇರಲಿ. £ೀವು ಬಿಡಿಸಿ ನುಡಿಸಿ ಬಿಡಿ.</p>
		<p class="verse">ಇನ್ನು ಬಲ್ಲರೆ ಕಾಯಿ, ಮುನ್ನೂರ ಅರವತ್ತು;<br />ಹಣ್ಣು ಹನ್ನೆರಡು, ಗೊನೆ ಮೂರು, ತೊಟ್ಟೊಂದು;<br />ಚೆನ್ನಾಗಿ ಹೇಳಿ ಸರ್ವಜ್ಞ ।।೩।।</p>
		<p>ಎಷ್ಟು ಕಾಲ ಬೇಕು ಸ್ವಾಮಿ, "ಕಾಲದೊಳು ಮಳೆಗಾಲ, ಮಾಲೆಯೊಳು ಮಲ್ಲಿಗೆಯು, ಬೇಸಗೆಯ ಕಾಲವೇ ಲೇಸು", ನಿಜ; ತುಂಬಾ ಸಮಯ ತೆಗೆದುಕೊಳ್ಳ ಬೇಡಿ, ಬೇಗ ಬೇಗ ಹೇಳಿ- ಎಂದು ಕೇಳಿಕೊಳ್ಳುತ್ತಾನೆ, ನಮ್ಮ ಕವಿ.</p>
		<p class="verse">ಒಣಗಿದ ಮರ ಚಿಗಿತು ಬಿಣಿಲು ಬಿಡುವುದ ಕಂಡೆ<br />ತಣಿಗೆಯ ತಾಣಕದು ಬಹುದು ಕವಿಗಳಲ್ಲಿ<br />ಗುಣಯುತರು ಪೇಳಿ ಸರ್ವಜ್ಞ।।೪।।</p>
		<p>ಆಲದಮರದ ಕೊಂಬೆಗಳಿಂದ ಬಿಳಿಲು (ಬಿಣಿಲು) ಮೂಡುವುದನ್ನ ನಾವೆಲ್ಲಾ ನೋಡಿದ್ದೇವೆ. ಆದರೆ ಈ ಒಣಗಿದ ಮರದ ತುಂಡು ಸಹ ಮತ್ತೆ ಚಿಗುರಿ ಬಿಳಿಲುಗಳು ಧಾರಾಕಾರವಾಗಿ ಹೊರಹೊಮ್ಮಿ ತಣಿಗೆಗೆ (ತಳಿಗೆ, ತಾಟು, ತಟ್ಟೆ, ತಾಬಂಡಿ ಎಂದು ಇದಕ್ಕೆ ಹೇಳುವುದುಂಟು) ಬೀಳತೊಡಗಿದ ದೃಶ್ಯವನ್ನು ಕವಿಮನಸ್ಸಿನ ನೀವು ನೆನಪಿಸಿಕೊಳ್ಳಿ. ಏನಿದು ಸೋಜಿಗ ಹೇಳಿ?</p>
		<p class="verse">ಕಡೆ ಬಿಳಿದು ನಡುಗಪ್ಪು, ಉಡುವ ವಸ್ತ್ರವದಲ್ಲ;<br />ಬಿಡದೆ ನೀರುಂಟು ಮಡುವಲ್ಲ, ಕವಿಗಳೀ<br />ಬೆಡಗ ಪೇಳುವುದು ಸರ್ವಜ್ಞ ।।೫।।</p>
		<p>ಸುತ್ತಲೂ ಬಿಳಿಯ ಬಣ್ಣ, ಮಧ್ಯ ಮಾತ್ರ ಕಪ್ಪು ಚುಕ್ಕೆ. ಹಾಗಂದ ಮಾತ್ರಕ್ಕೆ ಕಪ್ಪುಚುಕ್ಕೆ ಚಿತ್ರಗಳಿರುವ ಬಿಳಿಯ ದುಕೂಲವೇನಲ್ಲ; ಯಾವಾಗಲೂ ನೀರಿರುವ ತಾಣವೇನೋ ಹೌದು ಆದರೆ ಅದು ನದಿಯ ಮಡುವೇನಲ್ಲ. ಈ ನೋಟದ ಮಾಟ ಯಾರನ್ನಾದರೂ ಆಕರ್ಷಿಸಿತು ಏ£ದು ಹೇಳಿ?</p>
		<p class="verse">ಕತ್ತಿಗದು ಹರಿದಿಹುದು, ಮತ್ತೆ ಬರುತೇಳುವದು;<br />ಕಿತ್ತು ಬಿಸಾಡಲಿದು ನೆಡದು; ಕವಿ ಜನರು<br />ಅರ್ತಿಯಿಂ ಪೇಳಿ ಸರ್ವಜ್ಞ ।।೬।।</p>
		<p>ಹೊಳೆಯದಿದ್ದರೆ, ಸಾಮಾನ್ಯವಾಗಿ ಜನ ಏನು ಮಾಡುತ್ತಾರೆ, ಹೇಳಿ? ಕೈ ಬೆರಳ ಮೇಲೆತ್ತಿ, ಎಲ್ಲಿಟ್ಟು, ಯೋಚಿಸುತ್ತಾ, "ತಾಗಿ ಬಾಗುವುದರಿಂದ ತಾಗದಿರುವುದು ಲೇಸು" ಎಂದು ಏನನ್ನು ಕೆರೆದುಕೊಳ್ಳುತ್ತಾರೆ? ಈಗ ಹೊಳೆಯಿತೆ?</p>
		<p class="verse">ಕಪ್ಪು ಬಣ್ಣದ ಸೀರೆ ಒಪ್ಪುವಳು ಗಗನದಲಿ;<br />ಕಪ್ಪಿನ ಸೀರೆ ಬಿಳಿಯಾಗೆ ಅವಳನ್ನು<br />ಅಪ್ಪುವವರಿಲ್ಲ ಸರ್ವಜ್ಞ ।।೭।।</p>
		<p>ಇದು ಸುಲಭ. ಕಪ್ಪು ಬಣ್ಣದ £ೀರೆಯನ್ನ, ಹುಡುಗಿಯನ್ನು ಜರಿಯುವ ಮಾತಿದಲ್ಲ; ನೀರೂರಿಸುವ, ಮಲ್ಹಾರ ರಾಗ 'ಘನನ ಘನನ ಘನ' ಎಂದು ಹಾಡಿಸುವ 'ಘನ ಶ್ಯಾಮಸುಂದರಿ' ಈಕೆ. ಗೊತ್ತಾಯಿತೇ?</p>
		<p class="verse">ಕರವುಂಟು ಕಾಲಿಲ್ಲ ಶಿರಹರಿದ ಮುಂಡವದು<br />ನರದಿ ಬಿಗಿದಾರು ತುಂಡದಕೆ ಕವಿಗಳಲಿ<br />ಅರಿದರಿದ ಪೇಳಿ ಸರ್ವಜ್ಞ ।।೮।।</p>
		<p class="verse">ಕಲ್ಲರಳಿ ಹೂವಾಗಿ, ಎಲ್ಲರಿಗೆ ಬೇಕಾಗಿ,<br />ಮಲ್ಲಿಕಾರ್ಜುನನ ಶಿಖರಕ್ಕೆ ಬೆಳಕಾಗಿ<br />ಬಲ್ಲವರು ಹೇಳಿ ಸರ್ವಜ್ಞ ।।೯।।</p>
		<p>ಮಣ್ಣು, ಕಣ್ಣು ಅಲ್ಲ; ಬೆಣ್ಣೆಯಂತೆ ತಣ್ಣಗೂ ಇದಿಲ್ಲ; ಎಲೆ ಅಡಿಕೆ ಜಗಿಯುವ ಜನ ಮರೆಯೊಲ್ಲ ಎಂದರೆ ಹೊಳೆಯುತ್ತದೆಯೇ?</p>
		<p class="verse">ಕಾಲಿಲ್ಲ ಕೊಂಬುಂಟು ಬಾಲದ ಪಕ್ಷಿಯದು,<br />ಮೇಲೆ ಹಾರುವುದು ಹದ್ದಲ್ಲ, ಕವಿಗಳಲಿ<br />ಬಲ್ಲರಿದ ಪೇಳಿ ಸರ್ವಜ್ಞ ।।೧೦।।</p>
		<p>ಅರ್ಥ ಸ್ಪಷ್ಟ; ಒಗಟು ಬಿಡಿಸಿ.</p>
		<p class="verse">ಕಾಲಿಲ್ಲದೆ ಹರಿಗು, ತೋಳಿಲ್ಲದೆ ಹೊರಗು,<br />ನಾಲಿಗಿಲ್ಲದಲೆ ಉಲಿವುದು; ಕವಿಕುಲದ<br />ಮೇಲುಗಳು ಪೇಳಿ ಸರ್ವಜ್ಞ ।।೧೧।।</p>
		<p>(ಪಾಠಾಂತರದಲ್ಲಿ: 'ಕಾಲಿಲ್ಲದಲೆ', ತೋಳಿಲ್ಲದಲೆ ಹೊರುಗು', 'ನಾಲಿಗಿಲ್ಲದಲೆ'-ಎಂದಿದೆ)</p>
		<p>ನಡೆದಾಡಲು ಕಾಲು ಬೇಕು; ತೆವಳುವವರೂ ಇದ್ದಾರೆ. ಹೊಟ್ಟೆಯಿಂದಲೇ ಹರಿದಾಡುವ ಸರೀಸೃಪಗಳು ಇಲ್ಲವೇ? ಇದು ಹಾಗೆಯೇ. ದೂರದೂರ ಎಸೆಯಲು, ಬಾಚಿ ತಬ್ಬಿಕೊಳ್ಳಲು ತೋಳುಗಳೇ ಬೇಕಿಲ್ಲ; ನಾಲಿಗೆ (ಎಂದರೆ, ಅದು ಇರುವ ಬಾಯಿ) ಇಲ್ಲದೆಲೆ ಶಬ್ದ ಮಾಡುವ ಸೋಜಿಗ ಇದರದ್ದು. ಇದು ಯಾರು?</p>
		<p class="verse">ಕಾಲುಂಟು ನಡೆಯದದು, ಮೂಲೆಯಲಿ ಕಟ್ಟಿಹುದು<br />ಬಾಲಕರ ಸೊಮ್ಮು ಹೊರುತಿಹುದು, ಕವಿಗಳಲಿ<br />ಬಾಲರಿದ ಪೇಳಿ ಸರ್ವಜ್ಞ ।।೧೨।।</p>
		<p>ಸೊಮ್ಮು ಅಂದರೆ ಸಂಪತ್ತು, ಆಸ್ತಿ, 'ನಿಮ್ಮ ಸೊಮ್ಮು ನಿಮಗೆ ಸಲಿಸುವೆನಲ್ಲದೆ.. ..'- ಎಂಬ ಬಸವೇಶ್ವರ ವಚನವನ್ನು ಕೇಳಿಬಲ್ಲಿರಷ್ಟೆ? ಈ<br />ಬಿದಿರಿನ ಸೆಜ್ಜೆಯ ಪಲ್ಲಕ್ಕಿಗೆ ಕಾಲು ನಾಲ್ಕಾದರೂ ನೆಲದಮೇಲೆ ಇದು ನಡೆದದ್ದನ್ನ ಕಂಡವರಿಲ್ಲ; ಆದರೆ ಗಾಳಿಯಲ್ಲಿ ತೇಲಾಡಿ, ಓಲಾಡೀತು. ಉಪಯೋಗಿಸದಿದ್ದಾಗ ಮೂಲೆ ಸೇರೀತು. "ಕೆರೆಯಂ ಕಟ್ಟಿಸು, ಬಾವಿಯಂ ತೋಡಿಸು, ಸೆರೆಯಿಂದ ಅನಾಥರನ್ನು ಬಿಡಿಸು .. .. "- ಹೀಗೆಲ್ಲ ಲಕ್ಷ್ಮೀಧರ ಅಮಾತ್ಯನಿಗೆ ಅವನ ತಾಯಿ ಜೋಗುಳ ಹಾಡಿದ್ದು ಅವನು ಇಲ್ಲಿ ಮಲಗಿದ್ದಾಗಲೇ.</p>
		<p class="verse">ಕೋಡಗವು ಕುದುರೆಯಲಿ, ನೋಡುತ ಹುಟ್ಟಿ<br />ಕಾಡಾನೆಗೆರಡು ಗರಿಮೂಡಿ, ಗಗನದಿಂ<br />ದಾಡುವುದ ಕಂಡೆ ಸರ್ವಜ್ಞ ।।೧೩।।</p>
		<p>"ಗಿಳಿಗೆ ಪಂಜರ ಲೇಸು; ಸುಳಿಗಾಳಿ ಲೇಸು ಬೆವರಿಂಗೆ"; ಯಾರು ಕರೆಯಬೇಕು ಇಳೆಯ ಬೆಳೆಗೆ? "ಮೇಲೆ ನೋಡೆ ಕಣ್ಣ ತಣಿಪ ನೀಲ ಪಟದಿ ವಿವಿಧರೂಪ ಜಾಲಗಳನು ಬಣ್ಣಿಸಿರ್ಪ ಚಿತ್ರಚತುರ"ನ ಕುಂಚ ಆಡಿದಂತೆಲ್ಲಾ ವೇಷ-ರೂಪ ಬದಲಾಯಿಸಿ ಮೇಲೆ ಹರಿದಾಡುವ ಈ ವನ್ಯ ಪ್ರಾಣಿಗಳಾವುವು?</p>
		<p class="verse">ತನ್ನ ಸುತ್ತಲೂ ಮಿಣೆಯು, ಬೆಣ್ಣೆ ಕುಡಿವಾಲುಗಳ<br />ತಿನ್ನದಲೆ ಹಿಡಿದು ತರುತಿಹುದು, ಕವಿಗಳೇ,<br />ನನ್ನಿಯಿಂ ಪೇಳಿ ಸರ್ವಜ್ಞ ।।೧೪।।</p>
		<p>"ತಾ ಬಿಟ್ಟ ಹಣ್ಣುಗಳ ಮರ ತಿನ್ನಲುಂಟೆ?" ಹಾಲು ಮೊಸರು ಬೆಣ್ಣೆಗಳ ಕುಡಿಕೆ ಮಡಕೆಗಳ ಒಳ ಕೈಚಾಚುವುದುಂಟೆ? ಮುಗ್ಗದ ಹೋಳಿಗೆಯಂತಿಪ್ಪ ಅದನೆಲ್ಲಾ ಹೊತ್ತು ಬಾನಿಂದ ಇಳಿಬಿದ್ದು ನಿಂತೆ ನಾನು; ಹೇಳಿ ಯಾರು?</p>
		<p class="verse">ನಳಿದೋಳಿನಾಕೆ ತಾ ಸುಳಿದೆಗೆದು ಬೆಳೆದಿಹಳು<br />ಕಳೆಯುಳ್ಳ ಹಸುಳೆ ಹಲವಾಗೆ, ತಾನಾಗಿ<br />ಅಳಿದು ಹೋಗುವಳು ಸರ್ವಜ್ಞ ।।೧೫।।</p>
		<p>(ಪಾಠಾಂತರ: 'ನಳಿದೋಳಿ ಸಾಕೆ, ತಾ ಸುಳಿದೆಗೆದು ಬೆಳೆದಿಹಳು', 'ಹಲವಾಗಿ', 'ಅಳಿಯ ಹೋಗುವಳು')</p>
		<p>ನೀಳ ತೋಳಿನ ಬಾಲೆ; ಪದರ ಪದರ ಬಿಚ್ಚುತ್ತಾ ಬೆಳೆವ ಬೆಡಗಿ; ಅವಳ ನವಜಾತ ಶಿಶುಗಳೂ ಮೋಹಕ ಕಳೆ ತುಂಬಿದ ಹಸುಳೆಗಳೇ; ಆದರೆ, ಪಾಪ, ಅವು ಎಲ್ಲವೂ ಉಳಿಯವು, ಕೆಲವು ಹುಟ್ಟುತ್ತಿದ್ದಂತೆಯೇ ಕಾಲವಶವಾಗುವುವು ಈಕೆ ಯಾರಿರಬಹುದು?</p>
		<p class="verse">ನೀರಿನಲಿ ತಾ ಹುಟ್ಟಿ ನೀರ ನೆರೆ ನಂಬದದು,ನಾರಿಯರ ನಂಬಿ ಕೆಟ್ಟಿಹುದು, ಈ ಮಾತು<br />ಅರಿಗರಿದಲ್ಲ ಸರ್ವಜ್ಞ ।।೧೬।।</p>
		<p>ನೀರಿನಲ್ಲಿ ಹುಟ್ಟಿದ್ದರೂ, ಅದು ತಗುಲಿದೊಡನೆ ನಾನು ಅದೃಶ್ಯ ನಾದೇನೆಂಬ ಭಯ ನನಗೆ. ಹೆಚ್ಚಾದರೂ ಕಷ್ಟ; ಕಡಿಮೆಯಾದರೂ ಕಷ್ಟ, ಹೀಗಾಗಿ ನನ್ನನ್ನು ಉಪಯೋಗಿಸುವ ಹೆಂಗಸರ ಜಾಣತನದ ಮೇಲೆ ನನಗೆ ಮಾನ ಅಪಮಾನ, ತಪ್ಪುನೆಪ್ಪುಗಳು. ನಾನು ಯಾರು?</p>
		<p class="verse">ನೆತ್ತಿಯಲಿ ಉಂಬುವುದು, ಸುತ್ತಲೂ ಸುರಿಸುವುದು,<br />ಎತ್ತಿದರೆ ಎರಡು ಹೋಳಹುದು, ಕವಿ ತಿಳಿದ-<br />ರುತ್ತರವ ಪೇಳಿ ಸರ್ವಜ್ಞ ।।೧೭।।</p>
		<p>(ಪಾಠಾಂತರ: 'ಸುತ್ತಲೂ ಸೇರಿಸುವದು'; 'ಕವಿಗಳಿದಕ್ಕುತ್ತರವ', 'ಎತ್ತಿನರೆ ಎರಡು ಹೇಳಹುದು'; 'ಕವಿಗಳಿದಕುತ್ತರವ')</p>
		<p>ವಿವರಣೆ ಅನವಶ್ಯಕ. ಒಗಟನ್ನು ಬಿಡಿಸಿ.</p>
		<p class="verse">ಬೆಳ್ಳಗೆ ಇರುತಿಹುದು ಉಳ್ಳಾಡಿ ಬರುತಿಹುದು,<br />ಸುಳ್ಳಲ್ಲ ಸತಿಯರಳಿಸುವುದು, ಕವಿಗಳಲಿ<br />ಉಳ್ಳವರು ಪೇಳಿ ಸರ್ವಜ್ಞ ।।೧೮।।</p>
		<p>ಅರ್ಥ ಸ್ಪಷ್ಟ; ಒಗಟು ಬಿಡಿಸಿ.</p>
		<p class="verse">ಮಂಡೆ ಬಾಯೊಳಗಿಕ್ಕು, ಚಂಡಿಗೆಯು ಹೊರಗಿಕ್ಕು,<br />ಹೆಂಡತಿಯು ಕಡೆಯೆ ಬರುತಿಕ್ಕು, ಕಡೆಗೊಂದು<br />ಉಂಡೆಯಂತಕ್ಕು ಸರ್ವಜ್ಞ ।।೧೯।।</p>
		<p>(ಪಾಠಾಂತರ: 'ಮಂಡಿ ಬಾಯೊಳಗಿಕ್ಕು', 'ಕಡೆಗೊಂದು ಬಂಡೆ ಯಂತಕ್ಕು')</p>
		<p>ಚಂಡಿಕೆ ಎಂದರೆ ಕೂದಲು, ಶಿಖೆ, ಜುಟ್ಟು ಇದು ಹೊರಗೆ ನಿಂತು ಆಟ ಆಡುತ್ತಿದೆ. ಮಂಡೆಯೆಂದರೆ ತಲೆ; 'ಮಂಡಿ'ಯಾದರೆ ಮೊಳಕಾಲು ಇದು ಬಾಯಿ ಹಾಕಿ ಒಳಹೊಕ್ಕಿದೆ. ಇದು ಬರುವುದು, ಇದನ್ನು ತರುವುದು ಹೆಂಡತಿಯ ಕಡೆಯಿಂದಲೇ. (ತಮಿಳಿನಲ್ಲಿ ಈ ಹೆಂಡತಿ 'ಪೆಂಡಾಟಿ' ಪೆಣ್ ಜಾತಿ, ಸ್ತ್ರೀ ಕುಲ; ಕನ್ನಡದಲ್ಲಿ ಹೆಣ್ಣು ಕೂಸು 'ಹೆಂಗಸು' ಆದಂತೆ!) ಇರಲಿ, ಇದು ಅವರ ಆಯುಧ<em>ಕಡೆಗೆ</em>ಬರುವುದು ಏನು? ಒಂದು ಉಂಡೆ! ನಾನಾರು?</p>
		<p class="verse">ಮೂರುಕಾಲಲಿ ನಿಂತು, ಗೀರಿ ತಿಂಬುದು ಮರನ<br />ಆರಾರಿ ನೀರ ಕುಡಿದಿಹುದು ಕವಿಗಳಲಿ<br />ವೀರರಿದ ಪೇಳಿ ಸರ್ವಜ್ಞ।।೨೦।।</p>
		<p>ವಾಮನ ಒಂದೊಂದೇ ಹೆಜ್ಜೆಯನ್ನು ಮೂರೆಡೆ ಇಟ್ಟು ತ್ರಿವಿಕ್ರಮನಾದ; ಆದರೆ ಇದು ಒಟ್ಟಿಗೆ ಮೂರೂ ಪಾದಗಳ ಮೇಲೆ ಒಮ್ಮೆಲೇ ನಿಂತ ಪುಟ್ಟ ಗಟ್ಟಿ ಕುಳ. ತನ್ನ ಮೈಮೇಲೆ ಆಡುವ ಮರದ ತುಂಡನ್ನ ಗೀರಿ ಗೀರಿ ತಿಂದು ಹಾಕುವ ಇದಕ್ಕೆ ಆರಿದೊಡನೆ ಮತ್ತೆ ಮತ್ತೆ ನೀರ ಬಯಸುವ ಅತೀವ ದಾಹ. ಹೇಳಿ, ಯಾರಿದು?</p>
		<p class="verse">ಸಂದಮೇಲ್ ಸುಡುತಿಹುದು, ಬೆಂದಮೇಲುರಿದಿಹುದು<br />ಬಂಧುಗಳನೆದ್ದು ಬಡಿದಿಹುದು, ಕವಿಗಳಲಿ<br />ನಂದನರು ಹೇಳಿ ಸರ್ವಜ್ಞ ।।೨೧।।</p>
		<p>ಅರ್ಥ ಸ್ಪಷ್ಟ.</p>
		<p class="verse">ಹತ್ತು ಸಾವಿರ ಕಣ್ಣು, ನೆತ್ತಿಲಾದರು ಬಾಲ;<br />ಹುತ್ತಿನಾ ಹುಳುವ ಹಿಡಿಯುವುದು, ಕವಿಜನರ<br />ಮೊತ್ತವಿದ ಪೇಳಿ ಸರ್ವಜ್ಞ ।।೨೨।।</p>
		<p>(ಪಾಠಾಂತರ: 'ಹುತ್ತದಾ ಹುಳು', 'ಸಾಸಿರ ಕಣ್ಣು') ಬಹಳ ಅನ್ನುವುದಕ್ಕೆ ನಮ್ಮಲ್ಲಿ 'ಸಾವಿರಾರು'ಎಂದು ಹೇಳುವುದು ವಾಡಿಕೆ. ಹಾಗೆ ಇಲ್ಲಿಯೂ ಅಷ್ಟೊಂದು 'ಕಣ್ಣು'ಗಳು ಇದಕ್ಕೆ. ಸಾಮಾನ್ಯವಾಗಿ ಪ್ರಾಣಿಗಳಿಗೆ ಬಾಲ ಇರುವುದು ಎಲ್ಲಿ? ಆದರೆ, ಇದಕ್ಕೆ 'ಬಾಲ' ಇರುವುದು ನೆತ್ತಿಯಲ್ಲಿ. ಇದಕ್ಕೆ ಪ್ರಿಯವಾದ ಆಹಾರ ವೆಂದರೆ ಹುತ್ತದ ಹುಳಗಳು, ಕ್ರಿಮಿ ಕೀಟಗಳು ಅಷ್ಟೇ ಅಂದುಕೊಳ್ಳ ಬೇಡಿ; ಆಲಂಕಾರಿಕವಾಗಿ ಹೇಳುತ್ತಿದ್ದಾನೆ: 'ಹುತ್ತದೊಳಗಿರುವ ಹುಳು' ಯಾವುದು?, ಯೋಚಿಸಿ, ಅದೇನೇ ಇದು ಆಸೆ ಪಡುವ ಆಹಾರ. ಕಾಡು ಅಂದಕೂಡಲೇ 'ಕವಿ'ಗಳಿಗೆ ಥಟ್ಟನೆ ವರ್ಣಿಸಲೊಂದು ಮೊತ್ತಮೊದಲು ಸಿಗುವ, ಮನಸ್ಸಿಗೆ 'ಕವಿ'ಯುವ ವಸ್ತು ಯಾವುದು? ಹೇಳಿ. ಅದೇ ಈ ಒಗಟಿಗೆ ಉತ್ತರ.</p>
		<p class="verse">ಹರೆಯಲ್ಲಿ ಹಸುರಾಗಿ, ನೆರೆಯಲ್ಲಿ ಕಿಸುವಾಗಿ,<br />ಸುರರರಿಯದಮೃತವು ನರರಿಂಗೆ ದೊರೆದಿಹುದು<br />ಅರಿದರಿದ ಪೇಳಿ ಸರ್ವಜ್ಞ ।।೨೩।।</p>
		<p>ಚಿಕ್ಕವಯಸ್ಸಿನಲ್ಲಿ, ಪ್ರಾಯದಲ್ಲೂ ಇನ್ನೂ ಹಸಿರು ಹಸಿರು; ಈ ಬೆಡಗಿ ನೆರೆದಂತೆಲ್ಲ ತಾಮ್ರದಂತೆ ಕೆಂಬಣ್ಣಕ್ಕೆ ತಿರುಗುವವಳು. ಈ ಮಾವನ ಮಗಳು ಹತ್ತಿರ ಸುಳಿದರೆ ಕಣ್ಣಿಗೆ ತಂಪು, ಆಸ್ವಾದಿಸಿದರೆ ಅಮೃತಕ್ಕೂ ಮಿಗಿಲು ಯಾರಿವಳು?</p>
		<p class="verse">ಹಲ್ಲು ನಾಲಿಗೆಯಿಲ್ಲ, ಸೊಲ್ಲು ಸೋಜಿಗವಿಲ್ಲ;ಕೊಲ್ಲದೆ ಮೃಗವ ಹಿಡಿಯುವುದು, ಲೋಕದೊಳ-<br />ಗೆಲ್ಲ ಠಾವಿನಲಿ ಸರ್ವಜ್ಞ ।।೨೪।।</p>
		<p>(ಪಾಠಾಂತರ: 'ಠಾವಿನಲಿ' ಬದಲು 'ಕಾವಿನಲಿ'. 'ಸೋಜಿಗವಲ್ಲ')</p>
		<p>ಒಂದು ಪ್ರಾಣಿಯನ್ನು ಹಿಡಿಯಲು ಅದರ ವೈರಿಪ್ರಾಣಿಗೆ ಹಲವು ಸಾಧನಗಳಿವೆಯಲ್ಲ, ಇಲ್ಲಿ ಅವು ಒಂದೂ ಬೇಡ. ಕಚ್ಚಿ ಹಿಡಿಯಲು ಹಲ್ಲೂ ಇಲ್ಲ; ನುಂಗಲು ನಾಲಿಗೆಯೂ ಇಲ್ಲ. ದೊಡ್ಡ ಶಬ್ದಮಾಡಿ ಹೆದರಿಸುವ ಗೋಜೂ ಇಲ್ಲ. ಕೊಲ್ಲದೇನೇ ಉಪಾಯದಿಂದ ಹಿಡಿಯುವ ಕೈಚಳಕಕ್ಕೆ ನೀವು 'ಭಲೆ ಭಲೆ' ಎನ್ನಲೂ ಬಹುದು. ನಾನು ಯಾರು?</p>
		<p class="verse">ಹಲ್ಲುಂಟು ಮೃಗವಲ್ಲ; ಸೊಲ್ಲು ಸೋಜಿಗವಲ್ಲ;<br />ಕೊಲ್ಲುವುದು ತನ್ನ ನಂಬಿದರ, ಅರಿದರಿದ<br />ಬಲ್ಲವರು ಹೇಳಿ ಸರ್ವಜ್ಞ ।।೨೫।।</p>
		<p>ಇನ್ನೊಂದು ಪ್ರಾಣಿ. ಮೇಲಿನದರ ತದ್ವಿರುದ್ಧ. ಇದಕ್ಕೆ ಹಲ್ಲುಗಳೂ ಇವೆ; ತುಂಬಾ ಶಬ್ದವನ್ನೂ ಮಾಡುತ್ತದೆ. ಅಷ್ಟೇ ಅಲ್ಲ, ಸ್ವಲ್ಪ ಹುಷಾರು ತಪ್ಪಿದರೆ, ತನ್ನನ್ನು ನಂಬಿ ಉಪಯೋಗಿಸಿಕೊಳ್ಳುವವರನ್ನೇ ಕೈ ಮೈ ಕಾಲುಗಳನ್ನ ಪರಚಿ, ಧಸಪಸ ಕೊಯ್ಯಲೂ ಬಹುದು, ಕೊಲ್ಲಲೂ ಬಹುದು. ಅರಿಯದವರ ಅರಿ. ನೀವು ಬಲ್ಲಿರೇನು ಇದರ ಪರಿ?</p>
		<p class="verse">ಹುಟ್ಟಿದಾ ಮನೆ ಬಿಟ್ಟು ಸಿಟ್ಟಿನಲಿ ಹೊರಟಿಹಳು;<br />ಸಿಟ್ಟಿಳಿದು ಮನೆಗೆ ಬರುತಿಹಳು, ಕವಿಗಳಲಿ<br />ದಿಟ್ಟರಿದ ಹೇಳಿ ಸರ್ವಜ್ಞ ।।೨೬।।</p>
		<p>ಅಯ್ಯೋ, ಪಾಪ! ತೌರನ್ನೇ ತೊರೆದು, ಹುಟ್ಟಿದ ಹಟ್ಟಿಯನ್ನೇ ಬಿಟ್ಟು, ಬೆಟ್ಟದ ತುಟ್ಟ ತುದಿಗೆ ಮುನಿಸಿಕೊಂಡೇ ಹೋದಳಲ್ಲಾ ಬಿಸಿಯುಸಿರ ಬಿಸುಸುಯ್ವ ಈ ನೀರೆ. ಮತ್ತೆ ಖಂಡಿತಾ ಮನೆಗೆ ಬಂದಾಳು, ಒಮ್ಮೆ ಸಿಟ್ಟಿಳಿಯಿತೆಂದಾಗ, ತಂಬೆಲರ ತಂದಾಳು ಸುತ್ತ ಮುದ ಮೂಡಿಸಿಯಾಳು, ಅವಳು.</p>
		<p class="verse">ಹೊತ್ತೇಳುತಲೆ ಕೆಂಪು, ಮತ್ತಾರುತಲೆ ಕಪ್ಪು,<br />ಹೆತ್ತವ್ವನೊಡಲನುರಿಸುವುದು, ಕವಿಗಳಿದ<br />ಅರ್ಥವನು ಹೇಳಿ ಸರ್ವಜ್ಞ ।।೨೭।।</p>
		<p>ನಿಧಾನಕ್ಕೆ ಓದಿಕೊಳ್ಳಿ; ಅರ್ಥ ಸ್ಪಷ್ಟ. ಒಗಟನ್ನ ಬಿಡಿಸಿ.</p>
		<p>ಈಗ ಮೇಲಿನ 'ಸರ್ವಜ್ಞ' ಪದಗಳ ಮಾದರಿಯಲ್ಲೇ ಇರುವ ಈ ಒಗಟಿನ ತ್ರಿಪದಿಗಳನ್ನೂ ಬಿಡಿಸಲು ಪ್ರಯತ್ನಿಸಿರಿ.</p>
		<p class="verse">ಅಕ್ಕನಿಗೆ ಆರ್ಕಣ್ಣು, ಮುಕ್ಕನಿಗೆ ಮೂರ್ಕಣ್ಣು,<br />ಚಿಕ್ಕವನು ಪಾಪಿ ನನಗೆ ಒಕ್ಕಣ್ಣು, ಯಾರ್ಯಾರು<br />ತಕ್ಕವರು? ಬಿಡಿಸಿ ಒಗಟನ್ನ ।।೨೮।।</p>
		<p class="verse">ಬದಿನಲ್ಲಿ ಹುಟ್ಟುವುದು, ಬದಿನಲ್ಲಿ ಬೆಳೆಯುವುದು<br />ಬದಿಯಲ್ಲಿ ಹೋಗುವರ ಸೆಳೆವುದು, ಎಲೆ ಬಾಲೆ<br />ಇದರರ್ಥ ಒಡೆದು ಬಿಡಿಸಮ್ಮ ।।೨೯।।</p>
		<p class="verse">ಚಿಕ್ಕ ಪ್ರಾಯದ ಬಾಲೆ, ಸೊಕ್ಕಿಗೇನೆಣೆಯಿಲ್ಲ,<br />ನಕ್ಕರೆ ಉದುರುವುದು, ಹಲ್ಲುಗಳು ಒಂದೊಂದು,<br />ಹೆಕ್ಕಿಕ್ಕಿ, ಬಿಡಿಸಿ ಒಗಟನ್ನ ।।೩೦।।</p>
		<p class="verse">ಅಯ್ಯಯ್ಯೋ ಜೋಗಿ, ಮೈಯ್ಯೆಲ್ಲ ಬೂದಿ,<br />ಕಯ್ಯಲ್ಲ, ಕಂಕುಳ ಕಾಮಾಕ್ಷಿ, ತಲೆಯಲ್ಲಿ<br />ಅಯ್ಯಗಳ ರುದ್ರಾಕ್ಷಿ, ಬಿಡಿಸಣ್ಣ ।।೩೧।।</p>
		<p class="vertical-delimiter" />
		<p><strong>(ಉತ್ತರಗಳು: ೧. ಸಾಣೆಕಲ್ಲಿನ ಮೇಲೆ ಗಂಧದ ಕೊರಡು; ೨. ವೀಣೆಯ ತಂತಿ; ೩. ಒಂದು ವರ್ಷ; ೪. ಶಾವಿಗೆಮಣೆ ಒತ್ತೊರಳು; ೫. ಕಣ್ಣು; ೬. ತಲೆಗೂದಲು; ೭. ಕಪ್ಪು ಮೋಡ; ೮. ಅಂಗಿ; ೯. ಸುಣ್ಣದ ಹರಳು; ೧೦. ಗಾಳಿಪಟ; ೧೧. ನದಿ; ೧೨. ತೊಟ್ಟಿಲು; ೧೩. ಮೋಡ; ೧೪. ಹಗ್ಗದ ಜೋಳಿಗೆ, ನಿಲ, ಕಾವುಲಿ; ೧೫. ಬಾಳೆಯ ಗಿಡ; ೧೬. ಉಪ್ಪು; ೧೭. ಬೀಸುಗಲ್ಲು; ೧೮. ನೀರುಳ್ಳಿ; ೧೯. ಕಡಗೋಲು; ೨೦. ಸಾಣೆಯ ಕಲ್ಲು; ೨೧. ಕೊಡಲಿಯ ಕಾವು; ೨೨. ನವಿಲು; ೨೩. ಮಾವಿನಹಣ್ಣು; ೨೪. ಬೇಡರ ಬಲೆ; ೨೫. ಗರಗಸ; ೨೬. ಹಬೆ, ಮೋಡ, ಮಳೆ; ೨೭. ಒಲೆಯಲ್ಲಿ ಬೆಂಕಿ; ೨೮. ಕೊಳಲು, ತೆಂಗಿನಕಾಯಿ, ಸೂಜಿ; ೨೯. ಉತ್ತರಾಣಿ; ೩೦. ದಾಳಿಂಬೆ ಹಣ್ಣು; ೩೧. ಹರಳು ಗಿಡ)</strong></p>
	</section>
	<section class="level1 numbered" epub:type="chapter" role="doc-chapter" id="id-P4.007">
		<p class="text-center"><strong>ಹಳೆಯದರಲ್ಲೂ ವಿಶೇಷತೆಯಿದೆ, ಸ್ವಾಮಿ</strong></p>
		<p class="verse">ನವ ಜ್ಞಾನಂ, ನವಂ ವಿತ್ತಂ, ನವೈಶ್ವರ್ಯಂ, ಚ ಯೌವನಮ್।<br /> ಪಂಡಿತಾನ್ ಅಪಿ ಬಾಧನ್ತೇ, ಕಿಂ ಪುನಸ್ ತಾನ್ ಅಪಂಡಿತಾನ್।।</p>
		<p class="verse-author"><em>-ತಂತ್ರೋಪಖ್ಯಾನ ಪು. ೧೭</em></p>
		<p class="myquote">ಹೊಸದು ಅರಿವಿನ ಬೆಳಕು, ಹಣದ ಝಣಝಣ ಝಳಪು,<br />ಏಕಾಏಕಿ ಮಳೆಗರೆಯೆ ಸಿರಿವೆಣ್ಣು ಭಾಗ್ಯ ತಂದ ಹೊಳಪು;<br />ಒಲಿದು ಬಂದಿಹ ಏರು ಜವ್ವನದ ಇನಿಯಳ ಬೆಡಗು ಒನಪು-<br />ಉರುಳಿಸಿರೆ ಪಂಡಿತೋತ್ತಮರ, ಉಳಿದವರಾಗರೇನು ಬೆಪ್ಪು?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಶಬರಿ :: ಒಂದು ಅಧ್ಯಯನ</h1>
		<p>ರಾಮಾಯಣದ ಬಾಲಕಾಂಡದಲ್ಲಿ ಬರುವ<em>ಶಬರಿ</em>ಯ ಕಥೆಯನ್ನ ವಾಲ್ಮೀಕಿಯೂ, ನಂತರ ಬಂದ ಬೇರೆ ಬೇರೆ ಕವಿಗಳೂ ವಿವಿಧ ರೀತಿಯಲ್ಲಿ ನಿರೂಪಿಸಿದ್ದಾರೆ. ಬೇರೆ ಬೇರೆ ಕವಿಗಳಲ್ಲಿ ಈ ಪ್ರಸಂಗದ ರೂಪಾಂತರಗಳಿವೆಯಲ್ಲ; ಅವುಗಳಲ್ಲಿ ಕೆಲವು ಆಯ್ದ ಕಾಣ್ಕೆಗಳ ತೌಲನಿಕ ಅಧ್ಯಯನದ ಒಂದು ಪುಟ್ಟ ಪ್ರಯತ್ನ ಈ ಲೇಖನದ ಉದ್ದೇಶ. ''ಎಲ್ಲ<em>ರಾಮಾಯಣ</em>ಗಳನ್ನೂ<sup><a epub:type="noteref" href="999-aside.xhtml#id-004.169">೧</a></sup>ಅವಲೋಕಿಸುತ್ತೇನೆ'' ಎಂಬ ದಾಷ್ಟ್ರ್ಯ ನನಗಿಲ್ಲ; ಈ ಒಂದು ಲೇಖನದ ಪರಿಮಿತಿಯೊಳಗೆ ಅದು ಸಾಧ್ಯವೂ ಇಲ್ಲ. ಏಕೆಂದರೆ, ಕುಮಾರವ್ಯಾಸ ಹೇಳಿದಂತೆ 'ತಿಣಿಕಿದನು ಫಣಿರಾಯ ರಾಮಾಯಣದ ಕವಿಗಳ ಭಾರದಲಿ!' ಅಷ್ಟೊಂದು ಬೇರೆ ಬೇರೆ ಹಲವಾರು<em>ರಾಮಾಯಣ</em>ಗಳಿವೆ!<sup><a epub:type="noteref" href="999-aside.xhtml#id-004.170">೨</a></sup>(ಕೊನೆಯಲ್ಲಿ ಕೊಟ್ಟ ಅಡಿಟಿಪ್ಪಣಿ ನೋಡಿ.) ಅಲ್ಲದೆ, ಎಲ್ಲಾ ರಾಮಾಯಣಗಳಲ್ಲೂ ಶಬರಿಯ ಪ್ರಸ್ತಾಪ ಬಂದೇ ಬರುತ್ತದೆಯೆಂಬ ನಿಯಮವೂ ಇಲ್ಲ! ಹಾಗಾಗಿ, ವಿ.ಸೀ. ಅವರ<em>ಶಬರಿ</em>ಕವನ, ವಾಲ್ಮೀಕಿ<em>ರಾಮಾಯಣ</em>ದಲ್ಲಿ ಬರುವ<em>ಶಬರಿಯ ವೃತ್ತಾಂತ</em>, ಕಂಬ<em>ರಾಮಾಯಣ</em>ದಲ್ಲಿ<em>ಶಬರಿಯ ಕಥೆ</em>, ಪು.ತಿ.ನ ಅವರ<em>ಶಬರಿ</em>ಗೀತರೂಪಕ, ಕುವೆಂಪು ಅವರ<em>ರಾಮಾಯಣದರ್ಶನಂ</em>ನಲ್ಲಿ<em>ಶಬರಿಯ ಸಂಚಿಕೆ</em>, ತುಳಸೀದಾಸರ<em>ರಾಮಚರಿತ ಮಾನಸ</em>ದಲ್ಲಿ<em>ಶಬರಿಯ ಪ್ರಸಂಗ</em>- ಇವುಗಳನ್ನ ಮಾತ್ರ ಈ ತೌಲನಿಕ ಅಧ್ಯಯನಕ್ಕಾಗಿ ಆರಿಸಿಕೊಂಡಿದ್ದೇನೆ.</p>
		<p><strong>ವಿ.ಸೀ. ಅವರ 'ಶಬರಿ':</strong></p>
		<p>ಕನ್ನಡದಲ್ಲಿ, ವಿಚಾರದ ಸಿರಿವಂತಿಕೆಗೆ ಹೆಸರಾದ ಪ್ರಾಧ್ಯಾಪಕ ವಿ. ಸೀತಾರಾಮಯ್ಯ ಅವರು ಬರೆದ ಈ ಕವನ ೧೯೭೦-೮೦ ರ ದಶಕದಲ್ಲಿ ಬಹಳ ಜನಪ್ರಿಯವಾಗಿದ್ದ ಭಾವಗೀತೆ<sup><a epub:type="noteref" href="999-aside.xhtml#id-004.171">೩</a></sup>. ಶಾಲಾ ಕಾಲೇಜುಗಳಲ್ಲಿ ಸಾಂಸ್ಕೃತಿಕ ವೇದಿಕೆಗಳಲ್ಲಿ ವಿದ್ಯಾರ್ಥಿಗಳು ಹಾಡುತ್ತಿದ್ದ, ನೃತ್ಯರೂಪಕವಾಗಿ ಪ್ರದರ್ಶಿಸುತ್ತಿದ್ದ ಕವನ ಇದು. ಮೊದಲು ಕವಿ ವಿ.ಸೀ. ಅವರ ಶಬರಿಯ ಪೂರ್ಣಪಾಠವನ್ನ ಗಮನಿಸೋಣ:</p>
		<p class="verse">ಕಾದಿರುವಳು ಶಬರಿ<br />ರಾಮ ಬರುವನೆಂದು,<br />ತನ್ನ ಪೂಜೆಗೊಳುವನೆಂದು ।।೧।।</p>
		<p class="verse">ವನವನವ ಸುತ್ತಿ ಸುಳಿದು,<br />ತರುತರುವ ನೆಲೆದು ತಿರಿದು,<br />ಬಿರಿವೂಗಳಾಯ್ದು ತಂದು,<br />ತನಿವಣ್ಗಳಾಯ್ದು ತಂದು ।।೨।।</p>
		<p class="verse">ಕೊಳದಲ್ಲಿ ಮುಳುಗಿ ಮಿಂದು,<br />ಬಿಳಿ ನಾರುಮಡಿಯನುಟ್ಟು,<br />ತಲೆವಾಗಿಲಿಂಗೆ ಬಂದು,<br />ಹೊಸತಿಲಲಿ ಕಾದು ನಿಂದು ।।೩।।</p>
		<p class="verse">ಎಳೆಗಾಳಿ ತೀಡುತಿರಲು,<br />ಕಿವಿಯೆತ್ತಿ ಆಲಿಸುವಳು;<br />ಎಲೆಯಲುಗೆ ಗಾಳಿಯಲ್ಲಿ,<br />ನಡೆ ಸಪ್ಪುಳೆಂದು ಬಗೆದು ।।೪।।</p>
		<p class="verse">ದೂರಕ್ಕೆ ನೋಳ್ಪೆನೆಂದು<br />ಮರವೇರಿ ದಿಟ್ಟಿಸುವಳು;<br />ಗಿರಿ ಮೆಲಕೈದಿ ಕೈಯ<br />ಮರೆಮಾಡಿ ನೋಡುತಿಹಳು ।।೫।।</p>
		<p class="verse">'ಬಾ ರಾಮ, ರಾಮ' ಎಂದು,<br />'ಬರುತಿಹನು, ಇಹನು' ಎಂದು,<br />ಹಗಲಿರುಳು ತವಕಿಸಿಹಳು;<br />ಕಳೆದಿಹವು ವರುಷ ಹಲವು! ।।೬।।</p>
		<p class="verse">ಶಬರಿವೊಲು ಜನವು, ದಿನವೂ,<br />ಯುಗಯುಗವು ಕರೆಯುತಿಹುದು;<br />ಕೆರೆ ಇಳೆಗಳೇಳಲರಸಿ<br />ತವಕದಲಿ ತಪಿಸುತಿಹುದು! ।।೭।।</p>
		<p class="verse">ಭರವಸೆಗಳಳಿಯವಾಗಿ,<br />ಮನವೆಲ್ಲ ಬಯಕೆಯಾಗಿ,<br />ಹಗಲೆಲ್ಲ ಕಾದು ಕೂಗಿ,<br />ಇರುಳೆಲ್ಲ ಜಾಗರಾಗಿ! ।।೮।।</p>
		<p class="verse">'ಬಂದಾನೊ ಬಾರನೋ ಓ,<br />ಕಂಡಾನೋ ಕಾಣನೋ ಓ'-<br />ಎಂದೆಂದು ಜಪಿಸಿ, ತಪಿಸಿ,<br />ಶಂಕಾತುರಂಗಳೂರಿ ।।೯।।</p>
		<p class="verse">ಬಾ ರಾಮ! ಬಾರ, ರಾಮ!<br />ಬಡವರನು ಕಾಯ ಬಾರಾ!<br />ಕಂಗಾಣದಿವರ ಪ್ರೇಮ;<br />ನುಡಿ ಸೋತ ಮೂಕ ಪ್ರೇಮ! ।।೧೦।।</p>
		<p class="verse">ಕಾದಿರುವುದು ಜನವು,<br />ರಾಮ ಬರುವನೆಂದು,<br />ತಮ್ಮ ಪೂಜೆಗೊಳುವನೆಂದು! ।।೧೧।।</p>
		<p>ಮೊದಲು ಕವಿ ಇಲ್ಲಿ ಚಿತ್ರಿಸಿರುವ ಶಬರಿಯನ್ನು ಕಲ್ಪಿಸಿಕೊಳ್ಳೋಣ: ಒಂದು ಕಾಡು. ಅಲ್ಲೊಬ್ಬಳು ಹಣ್ಣು ಹಣ್ಣು ಮುದುಕಿ, ಬೇಡಿತಿ. ಅವಳು ಏನೋ ಬಲವತ್ತರವಾದ ನಿರೀಕ್ಷೆಯಲ್ಲಿ, ಯಾರದೋ ಬರವನ್ನು ಕುರಿತು ಕಾದಿದ್ದಾಳೆ. ಕಾದಿರುವಳು ಬೇರೆ ಯಾರೂ ಅಲ್ಲ, ಅವಳೇ ಶಬರಿ. ಕಾದಿರುವುದು 'ರಾಮ ಬರುವನೆಂದು, ತನ್ನ ಪೂಜೆಗೊಳುವ, ಸತ್ಕಾರವನ್ನು ಕೊಳ್ಳುತ್ತಾನೆ, ಸ್ವೀಕರಿಸುತ್ತಾನೆ' ಎಂಬುದು ಅವಳ ನಂಬಿಕೆ. ಅವಳು ವನವನವ, ಕಾಡು ಮೇಡುಗಳನ್ನ ಸುತ್ತಿ ಸುಳಿದಿದ್ದಾಳೆ; ತರುತರುವ ನೆಲೆದು ತಿರಿದಿದ್ದಾಳೆ, ಬಿರಿದ, ಅರಳಿದ ಹೂವುಗಳನ್ನು ಆರಿಸಿಕೊಂಡು ಬಂದು ಕಾದಿದ್ದಾಳೆ; ತನಿವಣ್ಗಳನ್ನು, ಸವಿಯಾದ ಹಣ್ಣುಗಳನ್ನು ಆಯ್ದು ತಂದಿದ್ದಾಳೆ. ತನ್ನ ಆರಾಧ್ಯವ್ಯಕ್ತಿ ಬರುತ್ತಾನೆಂದರೆ ಅದು ಸಾಮಾನ್ಯವೇ? ಬರಮಾಡಿಕೊಳ್ಳಲು ತಕ್ಕ ರೀತಿಯಲ್ಲಿ ತಾನಿರಬೇಡವೇ? ಆಶ್ರಮದ ಕೊಳದಲ್ಲಿ ಮುಳುಗಿ, ಮಿಂದು, ಶುಭ್ರಸ್ನಾತಳಾಗಿದ್ದಾಳೆ; ಬಿಳಿಯ ಬಣ್ಣದ ನಾರುಮಡಿಯನ್ನ ಉಟ್ಟಿದ್ದಾಳೆ. ತಲೆ-ಬಾಗಿಲಿಗೆ, ತನ್ನ ಆಶ್ರಮದ ಕುಟೀರದ ಮುಂಬಾಗಿಲಿಗೆ ಬಂದು ಹೊಸಲಲ್ಲಿ ಕಾದು ನಿಂತಿದ್ದಾಳೆ.</p>
		<p>ಎಳೆಗಾಳಿ ತೀಡುತ್ತಿದೆ, ಸ್ಪರ್ಶಿಸುವ, ಉಜ್ಜುವ ಅನುಭವಕೊಡುವಂತೆ ಬೀಸುತ್ತಿದೆ; ಕಾಡಿನ ನೀರವತೆಯನ್ನು ಸೀಳಿಕೊಂಡು ಏನೇ ಸ್ವಲ್ಪ ಶಬ್ದವಾದರೂ ಅವಳು ಕೂಡಲೇ ಕಿವಿಯೆತ್ತಿ ಆಲಿಸುತ್ತಿದ್ದಾಳೆ. ಒಮ್ಮೊಮ್ಮೆ ಗಾಳಿಯಲ್ಲಿ ಎಲೆಯಲುಗುವುದುಂಟು, ನಡೆ ಸಪ್ಪುಳ, ನಡೆದಾಗ ಆಗುವ ಹೆಜ್ಜೆಯ ಶಬ್ದವದು; ಕಾಡಿನಲ್ಲಿ ನೆಲದ ಮೇಲೆ ಬಿದ್ದ ಎಲೆಗಳ ಮೇಲೆ ನಡೆದ ಶಬ್ದವನ್ನು ಶಬರಿ ಊಹಿಸಿಕೊಳ್ಳುತ್ತಾಳೆ. ಹತ್ತಿರದಿಂದ ಬೇಡ, ದೂರದಿಂದಲೇ ಬರುವುದನ್ನು ಮೊದಲೇ ನೋಡಿ ಸಂತೋಷಪಡುತ್ತೇನೆ ಎಂದುಕೊಂಡು, ಆಸೆಯಿಂದ ಎತ್ತರದ ಮರವೊಂದನ್ನು ಕಷ್ಟಪಟ್ಟು ಹತ್ತಿ ನೋಡಿ, ನಿರಾಶಳಾಗಿ ಕೆಳಗಿಳಿಯುತ್ತಾಳೆ. ಮರ ಹತ್ತಿ ನೋಡಿದರೆ ಏನು ಕಂಡೀತು, ಬೆಟ್ಟದ ಮೇಲಿಂದ ನೋಳ್ಪೆ, ನೋಡಿ ಬಿಡುತ್ತೇನೆ ಎಂದುಕೊಂಡು ಅದರ ಮೇಲಕ್ಕೆ ತುಟ್ಟ ತುದಿಗೆ ಐದಿ, ಹೋಗಿ ಪ್ರಯಾಸ ಲೆಕ್ಕಿಸದೆ ಹತ್ತಿಬಿಟ್ಟಿದ್ದಾಳೆ. ಅಲ್ಲಿ ಮೇಲೆ ಎಳೆ ಬಿಸಿಲು. ಕಣ್ಣಿಗೆ ಹೊಡೆಯುತ್ತಿದೆ. ಕೈಯನ್ನು ಮರೆ ಮಾಡಿಕೊಂಡು ದೂರದಲ್ಲಿ ಏನಾದರೂ ಅವನು ಬರುವ ಸೂಚನೆಗಳು ಕಾಣುತ್ತಿವೆಯಾ ನೋಡುತ್ತಿದ್ದಾಳೆ. ಆಗಾಗ್ಗೆ ಮೊದಲು ಮನಸ್ಸಿನಲ್ಲಿ 'ರಾಮಾ ಬಾ, ರಾಮಾ ಬಾ' ಎಂದು ಮೆಲ್ಲಗೆ ಅಂದು ಕೊಳ್ಳುತ್ತಾಳೆ; ಅದನ್ನೇ ಜೋರಾಗಿ ದೂರದಲ್ಲಿರುವವನಿಗೆ ಕೇಳಿಸುವಂತೆ ಕೂಗಿ ಕರೆಯುವುದೂ ಉಂಟು. ಆಗ ಬೆಟ್ಟದ ಮೇಲಿಂದ ಕೂಗಿದಾಗ, ಅದು ಮಾರ್ದನಿಗೊಂಡು, 'ಸರಿ ಬಿಡು, ಎಲ್ಲಿದ್ದರೂ ಅವನಿಗದು ಕೇಳಿಸಿ ಬಿಟ್ಟಿತು'ಎಂದು ಸಮಾಧಾನ ಪಟ್ಟುಕೊಳ್ಳುತ್ತಾಳೆ. ರಾಮ ಕೇಳಿಸಿಕೊಂಡಿದ್ದಾನೆ, ಬರುತ್ತಾ ಇದ್ದಾನೆ, ಇನ್ನೇನು ಬಂದೇ ಬಿಟ್ಟ! ಎಂದೆಲ್ಲಾ ತನಗೇ ತಾನೇ ಸಮಾಧಾನ ಮಾಡಿಕೊಳ್ಳುತ್ತಾಳೆ. ಇದೇ ರೀತಿ ಹಗಲನ್ನೂ ಇರಳನ್ನೂ ಕಳೆಯುತ್ತಾ ಕಳೆಯುತ್ತಾ ಇರುವ ಶಬರಿಗೆ ಹಲವು ವರುಷಗಳೇ ಕಳೆದುದದರ ಪರಿವೆಯೇ ಇಲ್ಲ!ಕವಿ ಇಲ್ಲಿಗೆ ಕಥಾನಕವನ್ನು ನಿಲ್ಲಿಸಿ, ಮುಂದಾಗುವುದನ್ನು ಸಹೃದಯ ಓದುಗರ ಊಹೆಗೇ ಬಿಟ್ಟುಬಿಡುತ್ತಾರೆ.</p>
		<p>ಆದರೆ, ಇಲ್ಲಿಂದ ಮುಂದೆ ಇರುವ ಕವಿಯ ಚಿಂತನೆಯೇ ನಮ್ಮನ್ನು ಯೋಚನಾಪರರನ್ನಾಗಿ ಮಾಡ ತೊಡಗುವುದು. ಕವಿ ಹೇಳುತ್ತಾರೆ: ಅಂದಿನಿಂದ ಇಂದಿನವರೆಗೂ ಪ್ರಪಂಚದಲ್ಲಿ ಎಲ್ಲಾ ಕಡೆ ಎಲ್ಲ ಜನಾಂಗದಲ್ಲೂ ಜನರು, ಅನುದಿನವೂ ಶಬರಿಯ ಹಾಗೆ ಯಾರನ್ನೋ ಅರಸಿ, ಕರೆಯುತ್ತಿದ್ದಾರೆ. ಕೆರೆ ಇಳೆಗಳೇಳಲರಸಿ ತವಕದಲಿ ತಪಿಸುತಿಹುದು! ತವಕವೆಂದರೆ ಆತುರ, ಕಾತರ.<sup><a epub:type="noteref" href="999-aside.xhtml#id-004.172">೪</a></sup>ಕರೆ ಇಳೆಗಳು ಏಳಲು ಅರಸಿ. ಆಹ್ವಾನಿಸಬೇಕು ಎಂಬ ಇಳೆಗಳು ಮನಸ್ಸಿನಲ್ಲಿ ಹುಟ್ಟಲು, ಹುಡುಕುತ್ತಾ ಇದ್ದಾರೆ. ಭರವಸೆಗಳಳಿಯವಾಗಿ, ಬತ್ತದ ಭರವಸೆಗಳು, ನಶಿಸದ ನಂಬಿಕೆಗಳು ತುಂಬಿಕೊಂಡಿವೆ. 'ಮನವೆಲ್ಲ ಬಯಕೆಯಾಗಿ, ಹಗಲೆಲ್ಲ ಕಾದು ಕೂಗಿ, ಇರುಳೆಲ್ಲ ಜಾಗರಾಗಿ, ಎಚ್ಚರಗೊಂಡೇ ಇದ್ದಾರೆ. ಬಂದಾನೊ ಬಾರನೋ ಓ, ಕಂಡಾನೋ ಕಾಣನೋ ಓ' ಎಂದೆಲ್ಲಾ ಅದನ್ನೇ ಮತ್ತೆ ಮತ್ತೆ ಯೋಚಿಸುತ್ತಾ, ಧ್ಯಾನಿಸುತ್ತಾ ಬೆಂದಿದ್ದಾರೆ ಬಸವಳಿದಿದ್ದಾರೆ, ಆ ಜನ. ಶಂಕಾತುರಂಗಳೂರಿ, ಶಂಕೆ, ಆತುರಂಗಳು ಊರಿ, ಸಂದೇಹ ಮತ್ತು ಆತುರತೆಗಳು, ತವಕ ಕಾತರಗಳು ನೆಲೆಸಿ, ಕಚ್ಚಿದಷ್ಟು ಭದ್ರವಾಗಿ ನೆಟ್ಟುಕೊಂಡು ಕುಳಿತಿವೆ ಇವರ ಮನಸ್ಸಿನಲ್ಲಿ. ಕರೆಯುತ್ತಿದ್ದಾರೆ: ''ನಮ್ಮ ನೆಚ್ಚಿನ ಪ್ರೀತಿಯ ಅತಿಥಿಯೇ ಬಾ, ನೀನು ಬಾ, ನೀನು ಮೈದೋರಿದರೆ ಸಾಕು, ಬೇರೇನು ಬೇಡ, ನಮ್ಮ ಯೋಗಕ್ಷೇಮವೆಲ್ಲಾ ನಿನ್ನ ಹೊಣೆಯಲ್ಲವೇ? ಬಾ!'' ಹೀಗೆ, ಆರ್ತಭಾವದಿಂದ ಕರೆಯುತ್ತಿರುವ ಇವರ ಪ್ರೀತಿಯ ವರ್ತನೆ ಪ್ರೇಮ ಕಂಗಾಣದು, ಕಣ್ಣಿಗೆ ಗೋಚರಿಸದು; ಇವರ ಪ್ರೇಮಭಾವನೆ ಮಾತಿಗೆ ಮೀರಿದ್ದು, ನುಡಿ ಸೋತ ಮೂಕ ಪ್ರೇಮ ಅದು, ಬಣ್ಣಿಸಲು ಪದಗಳು ಸಾಲವು, ಭಾಷೆ ಸೋಲುತ್ತದೆ!</p>
		<p>ಈ ಕವನದಲ್ಲಿ ಎರಡು ಭಾಗಗಳಿರುವುದನ್ನು ಗಮನಿಸಿ. ಮೊದಲ ಆರು ಪದ್ಯಗಳಲ್ಲಿ ಶಬರಿ ತನ್ನ ಆರಾಧ್ಯವ್ಯಕ್ತಿಯಾದ ಶ್ರೀರಾಮಚಂದ್ರನ ಆಗಮನವನ್ನೇ ನಿರೀಕ್ಷಿಸುತ್ತಿರುವ ವರ್ಣನೆ ಇದೆ. ಈ ಭಾಗದಲ್ಲಿ ನಾವು ಕಾಣುವುದು, ವಾಲ್ಮೀಕಿ ರಚಿಸಿದ (ಮತ್ತು ಅದನ್ನು ಅನುಕರಿಸಿ ಬರೆದ ಇನ್ನಿತರರ) ರಾಮಾಯಣದಲ್ಲಿ ಬರುವಂತೆ, ಶಬರಿ ಮತ್ತು ಶ್ರೀರಾಮ ಇಬ್ಬರೂ ಕಾವ್ಯಪ್ರಪಂಚದ ಜೀವಂತ ವ್ಯಕ್ತಿಗಳು. ಅರಣ್ಯದಲ್ಲಿ ವಾಸಿಸುತ್ತ ಇದ್ದ ಶಬರಿ, ಮಹಾಮಹಿಮನಾದ ಶ್ರೀರಾಮಚಂದ್ರ ತಾನಿರುವ ಕಾಡಿನ ಮೂಲಕವೇ ಹಾದು ಮುಂದೆ ಹೋಗುತ್ತಾನೆಂಬ ಸುದ್ದಿ ಕೇಳಿ, ಅವನನ್ನು ಎದುರುಗೊಂಡು, ಸತ್ಕರಿಸಲು ಕಾದಿದ್ದಾಳೆ, ಕಾತುರಳಾಗಿದ್ದಾಳೆ. ಇದನ್ನು ಕವಿ ಇಲ್ಲಿ ವಿವರಿಸುತ್ತಾರೆ.</p>
		<p>ಎರಡನೆಯ ಭಾಗ, ಏಳನೆಯ ಪದ್ಯದಿಂದ ಕೊನೆಯವರೆಗೆ. ಶಬರಿಯ ಹಾಗೆಯೇ, ಸಾಮಾನ್ಯ ಜನರ ಮನೋಭಾವ ಇರುತ್ತದೆ ಎಂಬುದನ್ನ ಕವಿ ಓದುಗರಿಗೆ ತಿಳಿಸಿ, ಹೋಲಿಸಿ, ಶಬರಿಯ ಕತೆಯ ಸಂಕೇತವನ್ನು ಮನದಟ್ಟು ಮಾಡಲು ಪ್ರಯತ್ನಿಸುತ್ತಾರೆ. ಇಂಥ ಮುಗ್ಧ, ಸರಳ ಜೀವಿಗಳ ನಂಬಿಕೆಯ ನಡವಳಿಕೆ, ಪ್ರೀತಿಪುರಸ್ಸರ ಭಾವನೆಗಳು ಅನಿರ್‍ವಚನೀಯ, 'ವಿವರಿಸಲು ಸಮರ್ಥಪದಗಳು ಇಲ್ಲವಲ್ಲ' ಎನ್ನಿಸುವಂಥದ್ದು, ಮಾತಿಗೆ ಮೀರಿದ್ದು, ನುಡಿಗೆ ಸೋಲುವಂಥವು.</p>
		<p>'ಇನ್ನೂ ಕಾಣದವ; ಆದರೆ, ಇದ್ದಾನೆ, ಒಮ್ಮೆಯಾದರೂ ಬಂದಾನು,</p>
		<p><strong>ವಾಲ್ಮೀಕಿ 'ರಾಮಾಯಣ'ದಲ್ಲಿ ಶಬರಿ:</strong></p>
		<p>ಶಬರಿಯ ಕತೆಗೆ, ತಮ್ಮ ತಮ್ಮದೇ ಆದ ಬೇರೆ ಎಲ್ಲರ ನಿರೂಪಣೆಗಳಿಗೆ ವಾಲ್ಮೀಕಿಯ<em>ರಾಮಾಯಣ</em>ವೇ ಮೂಲ ಆಕರ. ವಾಲ್ಮೀಕಿ ರಾಮಾಯಣದಲ್ಲಿ ಅರಣ್ಯಕಾಂಡದಲ್ಲಿ (೭೩ ನೇಯ ಸರ್ಗದಲ್ಲಿ) ಮೊಟ್ಟಮೊದಲು ಶಬರಿಯ ಪ್ರಸ್ತಾಪ ಬರುತ್ತದೆ. ಸೀತೆಯನ್ನು ಕಳೆದುಕೊಂಡು ರಾಮಲಕ್ಷ್ಮಣರು ಕಾಡಿನಲ್ಲಿ ಅವಳನ್ನು ಹುಡುಕುತ್ತಾ ಇದ್ದಾರೆ. ಕಬಂಧನೆಂಬ ರಾಕ್ಷಸನ ಸಮಾಗಮವಾಗುತ್ತದೆ. ಆಗ ಕಬಂಧನು ರಾಮನಿಗೆ ಋಷ್ಯಮೂಕ ಪರ್ವತದ ಪರಿಚಯಮಾಡಿಸುತ್ತಾ ಹೇಳುತ್ತಾನೆ:</p>
		<p>''ಪಂಪಾ ಸರೋವರದ ತೀರ ಪ್ರದೇಶದಲ್ಲಿ ಶಿಷ್ಯರ ಜೊತೆಗೆ ಮತಂಗ ಮಹರ್ಷಿಗಳು ಎಂಬವರು ಒಬ್ಬರು ಇದ್ದರು. ಮತಂಗ ಮತ್ತು ಅವರು ಶಿಷ್ಯರು ಈಗ ಇಲ್ಲ. ಅವರುಗಳು ನಿಧನರಾಗಿ ದಿವ್ಯ ಲೋಕಗಳನ್ನು ಸೇರಿದ್ದಾರೆ. ಆದರೆ ಅವರುಗಳ ಪರಿಚಾರಿಕೆಯಾದ ಶಬರಿಯೆಂಬ ಒಬ್ಬ ಶ್ರಮಣಳು ಬಹಳದಿವಸಗಳಿಂದಲೂ ಇನ್ನೂ ಅಲ್ಲಿಯೇ ಬಾಳು ಕಳೆಯುತ್ತಿದ್ದಾಳೆ. ಸದಾ ತನ್ನ ಶ್ರಮಣ ಧರ್ಮದಲ್ಲಿಯೇ ನಿರತಳಾಗಿರುವ ಶಬರಿಯನ್ನು ನೀನು ನೋಡಬೇಕು. ನೀನು ಎಲ್ಲರಿಂದಲೂ ಸಂಪೂಜಿತನಾದವನು; ನಿನ್ನನ್ನು ಅವಳು ದೇವರೆಂದೇ ಭಾವಿಸಿದ್ದಾಳೆ. ನಿನ್ನ ಸಂದರ್ಶನವಾದ ಮೇಲೆ ಅವಳು ಕೊನೆಯುಸಿರೆಳೆಯಬೇಕೆಂದು ನಿರ್ಧರಿಸಿದ್ದಾಳೆ. ಕಕುತ್‍ಸ್ಥವಂಶಸಂಜಾತ ರಾಮನೇ, ಆ ಮತಂಗ ಆಶ್ರಮ ಪಂಪಾ ಸರೋವರದ ಪಶ್ಚಿಮ ತೀರದಲ್ಲಿ ಹೋಗುವ ದಾರಿಯಲ್ಲಿ ಇದೆಯಲ್ಲ, ಅಲ್ಲಿಗೆ ನೀನು ಹೋಗು''<sup><a epub:type="noteref" href="999-aside.xhtml#id-004.173">೫</a></sup>ಹೀಗೆಂದು ಕಬಂಧನು ಶ್ರೀರಾಮಚಂದ್ರನಿಗೆ ಹೇಳುತ್ತಾನೆ.</p>
		<p>ವಾಲ್ಮೀಕಿ ರಾಮಾಯಣದಲ್ಲಿ ಶಬರೀ ಪ್ರಸಂಗದಲ್ಲಿ ಬರುವ ಈ ಮತಂಗ ಮಹರ್ಷಿಗಳು ಯಾರು? ಮತಂಗ ಋಷಿಯ ಆಶ್ರಮದ ಬಗ್ಗೆ ಏನಿತ್ತು ವೈಶಿಷ್ಟ್ಯ? ಈಗ ಸ್ವಲ್ಪ ವಿಚಾರ ಮಾಡೋಣ:</p>
		<p>ಕ್ರೌಂಚ ಅರಣ್ಯದ ಬಲಭಾಗದಲ್ಲಿ ಮೂರು ಕ್ರೋಶಗಳಷ್ಟು ದೂರದಲ್ಲಿ ಒಬ್ಬ ಋಷಿಯ ಬೀಡು ಇತ್ತು.<sup><a epub:type="noteref" href="999-aside.xhtml#id-004.174">೬</a></sup>ಇಲ್ಲಿದ್ದರು ಆ ಮತಂಗ ಮುನಿಗಳು. ಅವರು ಧರ್ಮಜ್ಞರು, ಆತ್ಮಜ್ಞಾನಿಗಳು ಎಂದು ವಾಲ್ಮೀಕಿ ಬಣ್ಣಿಸುತ್ತಾರೆ. ಅವರು ಬರಿಯ ಋಷಿಗಳಲ್ಲ, ಅವರು 'ಭಾವಿತಾತ್ಮರು' ಎಂದು ಮೇಲಿಂದ ಮೇಲೆ ಹೇಳುವದರಲ್ಲಿ ಏನೋ ಔಚಿತ್ಯವಿರಬೇಕು. ಅವರು<em>ಪ್ರತ್ಯಕ್ಸ್ಥಲೀ</em>ಎಂಬ ಪಶ್ಚಿಮದಿಕ್ಕಿನಲ್ಲಿ ಸ್ಥಾಪಿಸಿರುವ ತಗ್ಗಿನ ವೇದಿಕೆಯೊಂದರಲ್ಲಿ, ತಮ್ಮ ನಡುಗುವ ಕೈಗಳಿಂದ ಕನ್ನೈದಿಲೆಯಂಥ ದಿವ್ಯಪುಷ್ಪಗಳಿಂದ ದೇವತಾರ್ಚನೆ ಮಾಡುತ್ತಿದ್ದರಂತೆ.</p>
		<p>ಈ ಕಾಡಿಗೆ<em>ಮತಂಗವನ</em>ಎಂದು ಹೆಸರಿತ್ತು.<sup><a epub:type="noteref" href="999-aside.xhtml#id-004.175">೭</a></sup>ಋಷ್ಯಮೂಕ ಪರ್ವತದ ತಪ್ಪಲಲ್ಲಿ ಪಂಪಾಸರೋವರದ ಸಮೀಪದಲ್ಲಿದ್ದ ಈ ಆಶ್ರಮದಲ್ಲಿ ಋಷಿಯ ಅಪೇಕ್ಷೆಯ ಮೇರೆಗೆ ಆನೆ ಮುಂತಾದ ಪ್ರಾಣಿಗಳ ಹಾವಳಿ ಕಿಂಚಿತ್ತೂ ಇರಲಿಲ್ಲವಂತೆ.<sup><a epub:type="noteref" href="999-aside.xhtml#id-004.176">೮</a></sup>ಆಶ್ರಮದಲ್ಲಿ ಮತಂಗ ಋಷಿಯ ಶಿಷ್ಯರೊಂದಿಗೆ ಅವರ ಪರಿಚಾರಿಕೆಯಾದ ಶಬರಿಯೂ ಇದ್ದಳು.<sup><a epub:type="noteref" href="999-aside.xhtml#id-004.177">೯</a></sup></p>
		<p>ಒಮ್ಮೆ, ವಾಲಿ ದುಂಧುಬಿ ಎಂಬುವವನನ್ನು ಕೊಂದು ಅವನ ಶವವನ್ನು ಎತ್ತಿ ಬಿಸಾಡಿದಾಗ ಗಾಳಿ ಆ ದೇಹವನ್ನು ತೆಗೆದುಕೊಂಡು ಬಂದು ಈ ಆಶ್ರಮದಲ್ಲಿ ಹಾಕಿ ಬಿಟ್ಟಿತ್ತು. ಆಗ ಆ ದೇಹದಿಂದ ಸೋರುತ್ತಿದ್ದ ರಕ್ತ ಮಾಂಸಗಳನ್ನು ನೋಡಿ ಕುಪಿತನಾದ ಮತಂಗ ಋಷಿಯು ಒಂದು ಶಾಪ ಕೊಟ್ಟಿದ್ದನು. ಯಾವುದೇ ವಾನರನ್ನಾಗಲಿ ಈ ಆಶ್ರಮದೊಳಗೆ ಕಾಲಿಟ್ಟರೆ ಅವನು ಮರುದಿನ ಸತ್ತುಹೋಗುತ್ತಾನೆಂದು ಶಾಪಕೊಟ್ಟಿದ್ದನು. ಕೆಟ್ಟ ಬುದ್ಧಿಯಿಂದ ನನ್ನ ಆಶ್ರಮವನ್ನ ಹೀಗೆ ಹಾಳು ಗೇಡುವಿದ ಆ ವಾಲಿ ಏನಾದರೂ ಈ ನನ್ನ ಆಶ್ರಮದಿಂದ ಒಂದು ಯೋಜನಾ ಸುತ್ತಳತೆಯ ಪ್ರದೇಶದಲ್ಲಿ ಪ್ರವೇಶಿಸಿದ್ದೇ ಆದರೆ ಅವನು ಖಂಡಿತವಾಗಿಯೂ ಜೀವಂತವಾಗಿ ಉಳಿಯಲಾರನು.<sup><a epub:type="noteref" href="999-aside.xhtml#id-004.178">೧೦</a></sup></p>
		<p>"ಅಷ್ಟೇ ಅಲ್ಲ ಆ ವಾಲಿಯ ಮಂತ್ರಿಗಳಲ್ಲಿ ಯಾರಾದರೂ ನನ್ನ ಈ ಆಶ್ರಮ ಪ್ರದೇಶದಲ್ಲಿ ಈಗಾಗಲೇ ಆಶ್ರಯ ಪಡೆದಿದ್ದರೆ ಅವರೂ ಸಹ ಇನ್ನೂ ಮುಂದೆ ಇಲ್ಲಿ ವಾಸ ಮಾಡಬಾರದು. ಈ ನನ್ನ ಆಜ್ಞೆಯನ್ನ ಅವರುಗಳು ಕೇಳಿದ ಮೇಲೆ, ಸುಖವಾಗಿ ಎಲ್ಲಿಗಾದರೂ ಹೊರಗೆ ಹೋಗಿಬಿಡಲಿ. ನಾನು ನನ್ನ ಈ ವನವನ್ನ ಮಗುವಿಗಿಂತ ಹೆಚ್ಚು ಅಕ್ಕರೆಯಿಂದ ನೋಡಿಕೊಂಡಿದ್ದೇನೆ. ಇಲ್ಲೆ ಉಳಿದುಕೊಂಡು, ಇಲ್ಲಿ ಸಿಗುವ ಕಂದಮೂಲಫಲಗಳನ್ನು ನಾಶಮಾಡಿ ಈ ಆಶ್ರಮವನ್ನು ಹಾಳುಗೆಡವಲು ಏನಾದರೂ ಪ್ರಯತ್ನಿಸಿದರೆ ಅವರಿಗೂ ನಾನು ಶಾಪಕೊಟ್ಟೇನು! ಇಲ್ಲಿರುವ ಅಂತಹವರು ಈ ಆಶ್ರಮ ಪ್ರದೇಶದಿಂದ ಹೊರಟು ಹೋಗಲು ಒಂದು ದಿವಸದ ಅವಕಾಶ ಮಾತ್ರ ಕೊಡುತ್ತೇನೆ. ಆ ಅವಧಿ ಮುಗಿದ ಮೇಲೆ ಈ ಪವಿತ್ರವಾದ ಆಶ್ರಮ ಪ್ರದೇಶದಲ್ಲಿ ವಾಲಿಯ ಅನುಚರನಾದ ಯಾರಾದರೂ ಒಬ್ಬ ವಾನರ ನನ್ನ ಕಣ್ಣಿಗೆ ಬಿದ್ದಿದಾದರೆ ಅವನು ಹಲವು ಸಾವಿರ ವರ್ಷಗಳ ಕಾಲ ಕಲ್ಲಾಗಿಬಿಡಲಿ" ಹೀಗೆ ಮತಂಗ ಮುನಿಯು ಆಜ್ಞೆ ಮಾಡುತ್ತಾ ಶಾಪ ಕೊಟ್ಟನು. ವಾಲಿಗೆ ಕೊಟ್ಟ ಈ ಶಾಪದ ಬಗ್ಗೆ ಹನುಮಂತನೂ ಮತ್ತು ಸುಗ್ರೀವನೂ ಮಾತನಾಡಿಕೊಳ್ಳುತ್ತಾರೆ.<sup><a epub:type="noteref" href="999-aside.xhtml#id-004.179">೧೧</a></sup></p>
		<p>ಈ ಶಾಪ ವಿಮೋಚನೆಗಾಗಿ ಸಂಧಾನ ಮಾಡಿಕೊಳ್ಳಲು, ಮತಂಗ ಮಹರ್ಷಿಯನ್ನು ಸಂದರ್ಶಿಸಲು ವಾಲಿ ಅತ್ತ ಬಂದಾಗ, ಅವನನ್ನು ಋಷಿಯು ನೋಡಲು ಇಚ್ಛೆ ಪಡಲಿಲ್ಲವಂತೆ.<sup><a epub:type="noteref" href="999-aside.xhtml#id-004.180">೧೨</a></sup></p>
		<p>'ಪಂಪಾಸರೋವರದ ಬಳಿ ಶಬರಿ ಎಂಬ ಧರ್ಮಚಾರಿಣಿಯನ್ನು ನಾನು ಸಂದರ್ಶನ ಮಾಡಿದ್ದು ಈ ಮತಂಗಾಶ್ರಮದಲ್ಲಿಯೇ' ಎನ್ನುತ್ತಾನೆ ಶ್ರೀರಾಮ, ಮುಂದೆ ರಾವಣನನ್ನು ಸಂಹರಿಸಿ, ಸೀತೆಯೊಡನೆ ಪುಷ್ಪಕವಿಮಾನದಲ್ಲಿ ಹಿಂತಿರುಗುತ್ತಿದ್ದಾಗ.</p>
		<p>ಶಬರಿ ಹೇಗಿದ್ದಳು? ಶಬರಿಯನ್ನು ವಾಲ್ಮೀಕಿಗಳು ಬಳಸಿರುವ, ಬಣ್ಣಿಸುವ ಈ ವಿಶೇಷಣಗಳಿಂದ ಅವಳು ಹೇಗಿದ್ದಳೆಂಬ ಚಿತ್ರ ನಮಗೆ ಮನದಟ್ಟಾಗುತ್ತದೆ: ಅವಳು ವೃದ್ಧೆ, ಚಿರಜೀವಿನಿ(ತುಂಬಾ ವಯಸ್ಸಾದವಳು, ದೊಡ್ಡವರಿಗೂ ಅವಳು ಗೊತ್ತು, ಚಿಕ್ಕವರಿಗೂ ಸಹ ಗೊತ್ತು, ತುಂಬಾ ವರುಷಗಳಿಂದ ಅಲ್ಲಿ ಆ ಆಶ್ರಮದಲ್ಲಿ ಇದ್ದವಳು), ಜಟಿಲೆ (ಬಡಕಲು ಶರೀರ ಎಂದಮೇಲೆ ಹಣ್ಣು ಹಣ್ಣು ಮುದುಕಿಯಾಗಿದ್ದಿರಬೇಕು), ಚೀರ-ಅಜಿನ-ಅಂಬರ-ಆವೃತೆ (ತನ್ನ ಉಡುಗೆ ತೊಡುಗೆಗಳ ಬಗ್ಗೆ ಅವಳಿಗೆ ಪರಿವೆ ಇರಲಿಲ್ಲ, ಹರಕು-ಮುರುಕಾದ, ಯಾವುದೋ ಪ್ರಾಣಿಯ ಚರ್ಮದ ತಡಿಕೆಯೇ ಮೈಮುಚ್ಚಲಿದ್ದರೆ ಅವಳಿಗೆ ಅದು ಸಾಕಾಗಿತ್ತು), ಮತಂಗ-ಶಿಷ್ಯೆ(ಮತಂಗ ಮಹರ್ಷಿಗಳು ಅವಳನ್ನು ಶಿಷ್ಯಳನ್ನಾಗಿ ಪರಿಗ್ರಹಿಸಿ ಉಪದೇಶವೀಯುತ್ತಿದ್ದರು), ಪರಿಚಾರಿಣಿ (ಗುರುಗಳ ಮತ್ತು ಅವರ ಶಿಷ್ಯರ ಪರಿಚರ್ಯೆ ಮಾಡುತ್ತಿದ್ದಳು), ಶ್ರಮಣಿ (ಧ್ಯಾನಪರಳಾದ ಪರಿವ್ರಾಜಿಕೆ, ಒಂದೇ ಕಡೆ ಇರಬಯಸಳು), ಸಿದ್ಧಳು(ಯೋಗಿನಿ, ತಪಸ್ವಿನಿ ಕೂಡ), ಸಿದ್ಧ-ಸಂಮತೆ (ಜೊತೆಗಿದ್ದ ಸಿದ್ಧರೂ, ಸಂನ್ಯಾಸಿಗಳೂ ಅವಳನ್ನು ಮತ್ತು ಅವಳ ನಡವಳಿಕೆಯನ್ನು ಒಪ್ಪಿಕೊಂಡು ಗೌರವಿಸುತ್ತಿದ್ದರು ಎನ್ನುವ ಭಾವ), ಧರ್ಮಿಷ್ಠೆ, ಶಂಸಿತವ್ರತೆ (ಅಂದರೆ, ಅವಳ ವ್ರತಾನುಷ್ಟಾನವನ್ನು ಎಲ್ಲರೂ ಪ್ರಶಂಸೆ ಮಾಡುತ್ತಿದ್ದರು, ಹೊಗಳುತ್ತಿದ್ದರು).</p>
		<p>ಮುಂದೆ (೭೪ ನೇಯ ಸರ್ಗದಲ್ಲಿ), ರಾಮಲಕ್ಷ್ಮಣರು ಶಬರಿಯನ್ನು ಸಂದರ್ಶಿಸುವ ಭಾಗ ಬರುತ್ತದೆ. ರಾತ್ರಿ ಪರ್ವತದ ಪಕ್ಕದಲ್ಲಿಯೇ ತಂಗಿದ್ದು,<br />ಬೆಳಗಾಗುತ್ತಲೇ ಪ್ರಯಾಣವನ್ನು ಮುಂದುವರೆಸಿ ರಾಮಲಕ್ಷ್ಮಣರು ಪಂಪಾಪುಷ್ಕರಣಿಯ ಪಶ್ಚಿಮ ತೀರವನ್ನು ಸೇರುತ್ತಾರೆ. ಅಲ್ಲಿ ಅತ್ಯಂತ ರಮಣೀಯವಾದ ಶಬರಿಯ ಆಶ್ರಮವನ್ನು ಕಾಣುತ್ತಾರೆ. ಆಗ, ವಾಲ್ಮೀಕಿ ಹೇಳುತ್ತಾರೆ:</p>
		<p>ರಾಮಲಕ್ಷ್ಮಣರು ಕುಟೀರದ ಬಾಗಿಲಿಗೆ ಬರುತ್ತಾರೆ. ಅವರನ್ನು ನೋಡಿದೊಡನೆಯೇ ಏನೋ ಮಾಡುತ್ತ ಕುಳಿತಿದ್ದ ಶಬರಿ ಥಟಕ್ಕನೆ ಏಳುತ್ತಾಳೆ.</p>
		<p class="verse">ಬಂದ ರಾಮನನ್ನ ನೋಡಿ,<br />ಕುಳಿತ ಶಬರಿ ಎದ್ದು ನಿಂತು,<br />ರಾಮಲಕ್ಷ್ಮಣರಿಬ್ಬರಿಗೂ ಕೈಯ ಮುಗಿದಳು;<br />ಮೊದಲು ಅವರ ಕಾಲಿಗೆರಗಿ,<br />ಪಾದ ಮುಟ್ಟಿ ನಮಸ್ಕರಿಸಿ,<br />ವಿಧಿಪೂರ್ವಕ ಸಡಗರದಿ ಕಾಲ ತೊಳೆದಳು;<br />ವಿನಯದಿಂದ ಮಾತನಾಡಿ,<br />ಕುಡಿಯಲೆಂದು ನೀರನವಳು ಮುದದಿ ಕೊಟ್ಟಳು.<sup><a epub:type="noteref" href="999-aside.xhtml#id-004.181">೧೩</a></sup></p>
		<p>ಅವರಿಬ್ಬರಿಗೂ ಕೈಮುಗಿದು, ಮೊದಲು ರಾಮನ ಕಾಲಿಗೆ ಬಿದ್ದು, ನಂತರ ಲಕ್ಷ್ಮಣ ಕಾಲನ್ನು ಮುಟ್ಟಿ ನಮಸ್ಕಾರ ಮಾಡುತ್ತಾಳೆ. ಆಶ್ರಮದಲ್ಲಿ ತಾನು ಕಲಿತಂತೆ, ವಿಧಿಪೂರ್ವಕವಾಗಿ ಅವರಿಬ್ಬರ ಕಾಲನ್ನು ತೊಳೆಯುತ್ತಾಳೆ. ಅವಳ ಸಡಗರ ಹೇಳತೀರದು. ಏಳುತ್ತಾಳೆ, ಕೂರುತ್ತಾಳೆ. ಕುಡಿಯಲು ಅವರಿಬ್ಬರಿಗೂ ಆಚಮುನೀಯವನ್ನು ಕೊಡುತ್ತಾಳೆ. ವಿನಯದಿಂದ ಮೃದುವಾಗಿ ಮಾತನಾಡುತ್ತಾಳೆ.</p>
		<p>ಧರ್ಮಾಚರಣೆಯಲ್ಲೇ ನಿರತಳಾಗಿದ್ದ ಶ್ರಮಣಿ ಶಬರಿಯನ್ನು ರಾಮ ಪಶ್ನಿಸುತ್ತಾನೆ:</p>
		<p>''ತಪೋಧನಳೇ ನಿನಗೆ ಇಲ್ಲಿ ಏನೂ ತೊಂದರೆಗಳು ಇಲ್ಲವಷ್ಟೆ? ನಿನ್ನ ತಪಸ್ಸು ಸಾಂಗವಾಗಿ ನೆರವೇರುತ್ತಿದೆಯಷ್ಟೆ? ಕೋಪತಾಪಗಳನ್ನು ನಿಯಂತ್ರಿಸಿ ಕೊಂಡಿರುವೆಯಷ್ಟೆ? ಊಟ ಉಪಚಾರಗಳನ್ನ ಸರಿಯಾಗಿ ಮಾಡುತ್ತಿರುವೆಯಷ್ಟೆ? ನಿಯಮಿತವಾದ ರೀತಿಯಲ್ಲಿ ವ್ರತಾನುಷ್ಠಾನಗಳನ್ನ ಆಚರಿಸುತ್ತಿದ್ದೀಯ ತಾನೇ? ಅವುಗಳಿಂದ ನಿನ್ನ ಮನಸ್ಸಿಗೆ ಸುಖ ದೊರಕಿದೆ ತಾನೆ. ನೀನು ಹಿಂದೆ ಮಾಡಿದ ಗುರುಶುಷ್ರೂಷೆಯ ಫಲ ನಿನಗೆ ಸಿಕ್ಕಿದೆ ತಾನೇ?''<sup><a epub:type="noteref" href="999-aside.xhtml#id-004.182">೧೪</a></sup></p>
		<p>ಆಗ ಶಬರಿಯು ಹೇಳುತ್ತಾಳೆ.</p>
		<p>''ರಾಮಭದ್ರ, ನಿನ್ನ ದಿವ್ಯದರ್ಶನದಿಂದ ನನಗೆ ಈಗಲೇ ತಪಸ್ಸಿನ ಸಿದ್ಧಿ ದೊರಕಿತು. ನಾನು ಗುರುಶುಶ್ರೂಷೆ ಏನು ಸ್ವಲ್ಪ ಮಾಡಿದ್ದೆನೋ, ಅದರ ಫಲ ಎಲ್ಲಾ ಇದೀಗಲೇ ಸಿಕ್ಕಿ ಹೋಯಿತು. ನನ್ನ ಜನ್ಮ ಸಾರ್ಥಕವಾಯಿತು. ದೇವರ ದೇವನಾದ ನಿನ್ನನ್ನು ಪೂಜಿಸಿ ನನಗೆ ಸ್ವರ್ಗ ಇದೀಗಲೇ ಸಿಕ್ಕಿ ಹೋಯಿತು.''<sup><a epub:type="noteref" href="999-aside.xhtml#id-004.183">೧೫</a></sup></p>
		<p>ಆಮೇಲೆ, ಶಬರಿ ಮುಂದುವರಿದು ಹೇಳುತ್ತಾಳೆ:</p>
		<p>''ರಘುನಂದನ ನಿನ್ನ ಸೌಮ್ಯವಾದ ಕಣ್ಣುಗಳನ್ನು ಕಂಡು ನಾನು ಪವಿತ್ರಳಾದೆ. ನಿನ್ನ ಅನುಗ್ರಹದಿಂದ ನಾನು ಅಕ್ಷಯವಾದ ಲೋಕಗಳಿಗೆ ಈಗಲೇ ಹೋದಂತಾಯಿತು!''<sup><a epub:type="noteref" href="999-aside.xhtml#id-004.184">೧೬</a></sup></p>
		<p>''ರಾಮಾ, ನಾನು ಇಲ್ಲಿ ಮತಂಗ ಮುನಿಗಳ ಮತ್ತು ಅವರ ಶಿಷ್ಯರ ಸೇವೆ ಮಾಡುತ್ತಿದ್ದೆನಲ್ಲಾ ಅವರುಗಳು ಕೊನೆಯುಸಿರೆಳೆಯುವಾಗ ನಾನು ಅವರನ್ನು ಪ್ರಶ್ನಿಸಿದೆ: ''ನೀವೇನೋ ಪುಣ್ಯಲೋಕಕ್ಕೆ ಹೋಗುತ್ತಿದ್ದೀರಿ; ನನ್ನ ಗತಿಯೇನು? ನಿಮ್ಮೊಂದಿಗೆ ನನ್ನನ್ನು ಏಕೆ ಕರೆದೊಯ್ಯುತ್ತಿಲ್ಲ?'' ಎಂದು ನಾನು ಗುರುಗಳನ್ನು ಕೇಳಿದಾಗ, ಅವರು ಹೇಳಿದರು:</p>
		<p>''ಶಬರಿ ಈ ಪುಣ್ಯಾಶ್ರಮಕ್ಕೆ ಶ್ರೀರಾಮಚಂದ್ರನು ಮುಂದೆ ಬರುತ್ತಾನೆ. ಲಕ್ಷ್ಮಣನೊಂದಿಗೆ ಬರುವ ಅವನನ್ನು ನೀನು ಅತಿಥಿಯಾಗಿ ಆದರದಿಂದ ಸತ್ಕರಿಸು; ಅವನ ದಿವ್ಯದರ್ಶನದಿಂದ ನಿನಗೆ ಶಾಶ್ವತವಾದ ಪುಣ್ಯಲೋಕ ಲಭಿಸುತ್ತದೆ''<sup><a epub:type="noteref" href="999-aside.xhtml#id-004.185">೧೭</a></sup>ಎಂದು ಅವರು ಹೇಳಿ ಹೋದರು.</p>
		<p>ಹೀಗೆ ಅವರುಗಳು ಹೋದ ನಂತರ, ''ಅಂದಿನಿಂದ ಈ ಪಂಪಾ ಸರೋವರದ ತೀರ ಪ್ರದೇಶಗಳಲ್ಲಿ ಸಿಗುವ ನಾನಾ ವಿಧವಾದ ಕಂದಮೂಲ ಫಲಗಳನ್ನ ಶೇಖರಿಸಿ ಇಟ್ಟಿದ್ದೇನೆ. ದಯಮಾಡಿ ಇವುಗಳನ್ನು ಸ್ವೀಕರಿಸು''<sup><a epub:type="noteref" href="999-aside.xhtml#id-004.186">೧೮</a></sup>.</p>
		<p>ಶಬರಿ ಕೊಟ್ಟ ಹಣ್ಣು ಹಂಪಲಗಳನ್ನು ಶ್ರೀರಾಮಚಂದ್ರನೂ ಮತ್ತು ಲಕ್ಷ್ಮಣನೂ ಸ್ವೀಕರಿಸಿದರು. ಶಬರಿಯು ಮತಂಗವನವನ್ನ ರಾಮಲಕ್ಷ್ಮಣರಿಗೆ ತೋರಿಸಿದಳು. ಮಂತ್ರೋಚ್ಚಾರಣ ಪೂರ್ವಕವಾಗಿ ಅಗ್ನಿಯಲ್ಲಿ ಪ್ರವೇಶಮಾಡಿ, ಆ ಗುರುಗಳು ತಮ್ಮನ್ನು ಹೋಮಮಾಡಿಕೊಂಡರಲ್ಲ, ಆ ಪ್ರದೇಶವನ್ನು ಶ್ರೀರಾಮನಿಗೆ ಶಬರಿ ತೋರಿಸಿದಳು. ಶ್ರೀರಾಮನ ಅನುಮತಿಯನ್ನ ಪಡೆದು, ಧಗಧಗಿಸುತ್ತಿದ್ದ ಯಜ್ಞೇಶ್ವರನಲ್ಲಿ ಶಬರಿಯು ತನ್ನನ್ನು ತಾನೇ ಸಮರ್ಪಿಸಿಕೊಂಡಳು.<sup><a epub:type="noteref" href="999-aside.xhtml#id-004.187">೧೯</a></sup>ಎನ್ನುತ್ತದೆ<em>ವಾಲ್ಮೀಕಿ ರಾಮಾಯಣ</em>.</p>
		<p><strong>ಕಂಬ 'ರಾಮಾಯಣ'ದಲ್ಲಿ ಶಬರಿ</strong>:</p>
		<p><em>ಚಿತ್ರಕವಚ</em>ಎಂಬ ಒಬ್ಬ ಗಂಧರ್ವ ರಾಜ ಇದ್ದನಂತೆ. ಅವನ ಮಗಳ ಹೆಸರು<em>ಮಾಲಿನಿ.</em>ಅವಳನ್ನು<em>ವೀತಿಹೋತ್ರ</em>ಎಂಬ ದೊಡ್ಡ ವಿದ್ವಾಂಸ ಮದುವೆ ಮಾಡಿಕೊಂಡ ಈ ವೀತಿಹೋತ್ರ ಯಾವಾಗಲೂ ತಪಸ್ಸಿನಲ್ಲಿಯೇ ತೊಡಗಿದ್ದ.ಹೀಗಾಗಿ ಮಾಲಿನಿ ಆ ಕಾಡಿನಲ್ಲಿದ್ದ<em>ಕಲ್ಮಷ</em>ಎಂಬ ಒಬ್ಬ ಬೇಡನ ಜೊತೆಗೆ ಸಖ್ಯ ಬೆಳೆಸಿದಳು. ಇದನ್ನು ಅರಿತ ವೀತಿಹೋತ್ರನು ಅವಳಿಗೆ ಶಾಪಕೊಟ್ಟ. ''ನೀನು ಒಬ್ಬ ಬೇಡನನ್ನು ಪ್ರೇಮಿಸಿರುವೆ ಆದ್ದರಿಂದ ನೀನು ಬೇಡತಿಯಾಗಿ ಹೋಗು'' ಎಂಬುದಾಗಿ. ಮಾಲಿನಿಯು ತನ್ನ ತಪ್ಪು ಒಪ್ಪಿಕೊಂದು ಕ್ಷಮಾಪಣೆ ಕೇಳಿದಳು. ಆವಾಗ ವೀತಿಹೋತ್ರನು ಅವಳಿಗೆ ಶಾಪವಿಮೋಚನೆಯ ಮಾರ್ಗವನ್ನು ಹೇಳಿದನು. ''ನೀನು ಮತಂಗಾಶ್ರಮಕ್ಕೆ ಹೋಗು ಅಲ್ಲಿ ಗುರು ಶುಶ್ರೂಷೆ ಮಾಡುತ್ತಾ ಇರು. ಅಲ್ಲಿಗೆ ಶ್ರೀರಾಮಚಂದ್ರನು ಬರುತ್ತಾನೆ. ಅವನ ದಿವ್ಯದರ್ಶನವಾದ ಮೇಲೆ ನಿನಗೆ ಶಾಪವಿಮೋಚನೆಯಾಗುತ್ತದೆ.'' ಮಾಲಿನಿಯು ಈಗ ಶಬರಿ ಎಂಬ ಹೆಸರಿನಿಂದ ಮತಂಗಾಶ್ರಮದಲ್ಲಿ ಇರುತ್ತಾಳೆ.</p>
		<p>ಅವಳು ಮತಂಗಾಶ್ರಮಕ್ಕೆ ಹೋಗುವುದಕ್ಕೆ ಇನ್ನೊಂದು ಕಾರಣ, ಅಲ್ಲಿಯ ಹೂವುಗಳಿಗೆ ಒಂದು ವಿಶೇಷವಾದ ಸುವಾಸನೆ ಇತ್ತಂತೆ. ಒಮ್ಮೆ, ಮತಂಗ ಋಷಿಯ ಶಿಷ್ಯರು ಋಷಿಗಾಗಿ ಹೂವುಗಳನ್ನು ಕೊಯ್ದುಕೊಂಡು ಹೋಗುತ್ತಿದ್ದಾಗ ಅವರ ದೇಹದಿಂದ ಬೆವರಿನ ಹನಿಗಳು ಕೆಳಗೆ ಉರುಳಿದವು. ಋಷಿಯ ಅನುಗ್ರಹದಿಂದ ಆ ಬೆವರ ಹನಿಗಳಿಂದ ಪುಟ್ಟ ಪುಟ್ಟ ಗಿಡಗಳು ಹುಟ್ಟಿ ಬೆಳೆದವು. ಈ ಗಿಡಮರಗಳ ಹೂವುಗಳು ಎಂದೂ ಬಾಡಿಹೋಗುತ್ತಿರಲಿಲ್ಲ. ಇದು ಇಲ್ಲಿಯ ವೈಶಿಷ್ಟ್ಯ. ಶಬರಿಯೂ ಮತಂಗ ಋಷಿಯ ಶುಶ್ರೂಷೆಯನ್ನು ಬಹುಕಾಲ ಮಾಡಿದ್ದಕ್ಕಾಗಿ ಆ ಋಷಿಯು ಅವಳಿಗೆ ಒಂದು ವಿಶೇಷ ವರವನ್ನು ಕೊಟ್ಟಿದ್ದನು. ಬೇರೆಯವರಿಗೆ ಗೋಚರಿಸದ ವಸ್ತುಗಳು ಅವಳ ಕಣ್ಣಿಗೆ ಕಾಣಿಸುತ್ತಿದ್ದವು. ಹಿಂದೆ ನಡೆದದ್ದು ಮತ್ತು ಮುಂದೆ ನಡೆಯುವ ವಿಚಾರಗಳೂ ಸಹ ಅವಳಿಗೆ ಗೊತ್ತಾಗುತ್ತಿದ್ದವು.</p>
		<p>ಈ ಶಬರಿಯೇ ರಾಮನಿಗೆ ಮುಂದಿನ ದಾರಿಯನ್ನು ತೋರಿಸಿದ್ದು. ಅವಳು ಹೇಳುತ್ತಾಳೆ: ''ಇದೇ ದಾರಿಯಲ್ಲಿ ದಕ್ಷಿಣಾಭಿಮುಖವಾಗಿ ಸ್ವಲ್ಪ ದೂರ ಹೋದ ಮೇಲೆ ನಿನಗೆ ಪಂಪಾನದಿ ಸಿಗುತ್ತದೆ. ಆ ನದಿಯನ್ನು ದಾಟಿದ ಮೇಲೆ ಸ್ವಲ್ಪ ದೂರದಲ್ಲಿ ನಿನಗೆ 'ಋಷ್ಯಮೂಕ'ವೆಂಬ ಪರ್ವತ ಸಿಗುತ್ತದೆ. ಆ ಪರ್ವತದ ಶಿಖರದಲ್ಲಿ ಸೂರ್ಯನ ಅಂಶದಿಂದ ಹುಟ್ಟಿದ ಸುಗ್ರೀವ ಇದ್ದಾನೆ. ಅವನೊಂದಿಗೆ ನೀನು ಸಖ್ಯ ಮಾಡು ನೀನು ಕಳೆದುಕೊಂಡಿರುವ ಸೀತೆಯನ್ನು ಹುಡುಕಲು, ಅವಳನ್ನು ಹಿಂತಿರುಗಿ ಪಡೆಯಲು ಮತ್ತು ಶತ್ರುಗಳನ್ನು ನಾಶಮಾಡಲು ಅವನಿಂದ ನಿನಗೆ ಸಹಾಯ ಸಿಗುತ್ತದೆ.''</p>
		<p>ಹೀಗೆ ಹೇಳಿದ ನಂತರ ಶಬರಿ ಧ್ಯಾನಾಸಕ್ತಳಾಗಿ ತನ್ನ ಕಣ್ಣುಗಳನ್ನು ಮುಚ್ಚಿಕೊಳ್ಳುತ್ತಾಳೆ. ತಕ್ಷಣವೇ ಶಬರಿ ಗಂಧರ್ವ ಕನ್ಯೆಯ ಮಾಲಿನಿಯಾಗಿ ಪರಿವರ್ತನೆಗೊಂದಿರುತ್ತಾಳೆ. ಆಗ ಅವರೆದುರು ಸುಂದರಾಕಾರನಾದ ಗಂಧರ್ವ ರಾಜಕುಮಾರ ವೀತಿಹೋತ್ರ ಪ್ರತ್ಯಕ್ಷನಾಗುತ್ತಾನೆ. ಅವರಿಬ್ಬರೂ ರಾಮಲಕ್ಷ್ಮಣರಿಗೆ ನಮಸ್ಕರಿಸಿ ಅವರಿಂದ ಅಪ್ಪಣೆ ಪಡೆದು, ಮಾಲಿನಿ ಮತ್ತು ವೀತಿಹೋತ್ರರು ಒಂದು ರಥದಲ್ಲಿ ಗಂಧರ್ವ ನಗರಿಗೆ ಹೊರಟು ಹೋಗುತ್ತಾರೆ.<sup><a epub:type="noteref" href="999-aside.xhtml#id-004.188">೨೦</a></sup></p>
		<p><strong>ಪು.ತಿ.ನ. ಅವರ 'ಶಬರಿ':</strong></p>
		<p>ಮೂಲ ವಾಲ್ಮೀಕಿರಾಮಾಯಣದ ಶಬರಿ ಮುಗ್ಧೆಯೇನಲ್ಲ; ಆದರೆ, ಪುತಿನ ಅವರ ಕಾವ್ಯಕನ್ನಿಕೆ ಶಬರಿ ಹಸುಗೂಸಿನ ಮನಸ್ಸಿನ ಮುಗ್ಧೆಯೂ ಹೌದು, ಭಾವುಕಳೂ ಹೌದು. ಭಾವ ಪರವಶತೆಯಲ್ಲಿ ಲೀನಳಾಗಿ ಬಿಡುವ ಈ ಶಬರಿಗೆ ರಾಮನೇ ಸರ್ವಸ್ವ. ಎಚ್ಚರವಾಗಿದ್ದಾಗಲೂ, ಕನಸು ಮನಸ್ಸಿನಲ್ಲೂ ಸದಾ ಅವನದೇ ಧ್ಯಾನ. ಕೇಳಿ ತಣಿಯಳು, ಹಾಡಿ ತಳಿಯಳು ಈಗ ರಾಮನನ್ನು ನೋಡಿಯೂ ತಣಿಯಳು. ಇಂತಹ ಶಬರಿಯ ಬಗ್ಗೆ ಪುತಿನ ಬರೆದ ಈ ಗೀತರೂಪಕ ಅವರ<em>ರಾಮಾಯಣ ನಾಟಕಚಕ್ರ</em>ದಲ್ಲಿ ಹೃದಯ ಸ್ಪರ್ಶಿಯಾದದ್ದು.<sup><a epub:type="noteref" href="999-aside.xhtml#id-004.189">೨೧</a></sup></p>
		<p>ಪುತಿನ ಅವರೆ ಈ ಗೇಯ ನಾಟಕದ ಮೊದಲಲ್ಲಿ ಒಂದೆರಡು ಮಾತುಗಳನ್ನ ಹೇಳಿದ್ದಾರೆ. ರಾಮಾಯಣದ ಶಬರಿಗೂ ತಮ್ಮ ಕಲ್ಪನೆಯ ಶಬರಿಗೂ ಸಾಮ್ಯ ವೈಷಮ್ಯಗಳನ್ನ ಸೂಚಿಸಿದ್ದಾರೆ. ತಮ್ಮ ಕಲ್ಪನೆಯಲ್ಲಿ ಶಬರಿ ಯೋಗವಿದ್ಯಾಪ್ರೌಢೆ ಮತ್ತು ತಾನೇ ಸ್ವತಃ ಸಿದ್ಧಳೂ ಆಗಿದ್ದವಳು. ಪುತಿನ ಅವರಿಗೆ ಶಬರಿಯ ಪಾತ್ರದಲ್ಲಿ ರುಚಿಸಿದ ವಿಶೇಷವೊಂದಿತ್ತಂತೆ ಅದು ಶಬರಿ ತನ್ನ ಸಂಮ್ಮುದತೀರಿ ಕರುಕಾಗುವ ಮೊದಲೇ ತಾನಿನ್ನು ತೇಜೋವಂತ ಳಾಗಿರುವಾಗಲೇ ದೇಹತ್ಯಾಗಮಾಡಿದುದು. ಅದನ್ನೇ ಅವರು ಇಲ್ಲಿ ಚಿತ್ರಿಸಪ್ರಯತ್ನಿಸಿರುವುದು.</p>
		<p class="myquote">ಎಂದು ಬರುವನೆಂದು ಬರುವ-<br />ನೆಂದು ಬರುವನೆಂದಿಗೆ<br />ನಮ್ಮದೆಲ್ಲ ಬೆಳಗಬಲ್ಲ<br />ಬಲ್ಲಹನೆಂದಿಲ್ಲಿಗೆ?<br />ಬಹನು ಬಹನು ಬೆಚ್ಚರದೊಳು<br />ಕಾದಿರೆಂಬ ನಂಬುಗೆ<br />ಶಬರಿಯ ನೆನೆದೆಮಗೆ ಬರಲಿ<br />ಕುಂದುವಾಸೆಯಿಂಬಿಗೆ!</p>
		<p>-ಎಂಬ ಹಾಡಿನೊಂದಿಗೆ ಪ್ರಾರಂಭವಾಗುವ ನಾಟಕ</p>
		<p class="myquote">ದೈವದಿಚ್ಛೆಯುಚ್ಛ್ವಾಸದ<br />ತೆರದೊಳಿರವು ನಡೆಯಲಿ;<br />ಕಜ್ಜ ತೀರೆ ನಿಃಶ್ವಾಸದ<br />ತೆರದೊಳಂತ್ಯ ಪಡೆಯಲಿ</p>
		<p>-ಎಂದು ಕೊನೆಗೊಳ್ಳುತ್ತದೆ. ಈ ಎರಡು ಗೀತಗುಚ್ಛಗಳ ನಡುವೆ ಶಬರಿ, ರಾಮ, ಲಕ್ಷ್ಮಣರೊಂದಿಗೆ ಮೇಳದವರು ಸೇರಿ ಕತೆಯ ಹೊನ್ನಿನ ಬಾವುಟ ವನ್ನಾಡಿಸುತ್ತಾರೆ. ಇಲ್ಲಿ ಮತಂಗ ಋಷಿಯಾಗಲೀ, ಇನ್ನಿತರ ಶಿಷ್ಯವೃಂದವಾಗಲೀ ರಂಗಮಂಚದ ಮೇಲೆ ಬಾರರು. ಈ ಮೂರು ಪಾತ್ರಗಳ ಮಾತುಕತೆಯ ಸುತ್ತಲೇ ಶಬರಿಯ ಕಥಾನಕವನ್ನು ಕವಿ ಹೆಣೆದಿದ್ದಾರೆ.</p>
		<p>ಪುತಿನ ಅವರ<em>ಶಬರಿ</em>ನಾಟಕದ<sup><a epub:type="noteref" href="999-aside.xhtml#id-004.190">೨೨</a></sup>ಬಗ್ಗೆ ಪ್ರಬುದ್ಧಕರ್ನಾಟಕದಲ್ಲಿ ಬಂದ ವಿಮರ್ಶೆ<sup><a epub:type="noteref" href="999-aside.xhtml#id-004.191">೨೩</a></sup>ಗಮನಾರ್ಹವಾದದ್ದು. ಅದರ ಪೂರ್ಣಪಾಠ ಹೀಗಿದೆ:</p>
		<p>''ಶಬರಿಯ ಕಥೆಯನ್ನು ಜನ ಬಲ್ಲರು. ಕಥೆಯಷ್ಟನ್ನೇ ತೆಗೆದುಕೊಂಡು ಅದು ಪಾರಿಹಾತ ಹೂವಿನಂತೆ ತುಂಬ ತೆಳು. ಅದರ ಪರಿಮಳವೂ ಅದಕ್ಕಿದೆ. ಒಂದು ನೀಳ್ಗವನದಲ್ಲಿ ಅದೊಂದು ಸುಂದರಪ್ರಕರಣವಾಗಿ ಬಂದೀತು, ಇಲ್ಲವೇ, ಒಂದು ಭಾವಗೀತೆಗೆ ಮಾತ್ರ ಸಾಕಾಗುವಷ್ಟು ವಸ್ತು ಅಲ್ಲಿ ಸಿಕ್ಕೀತು. ಅಷ್ಟನ್ನೇ ಬಳಸಿಕೊಂಡು ನಾಟಕ ಕಟ್ಟುವುದು ಇಕ್ಕಟ್ಟಿನ ಕೆಲಸ. ಅದನ್ನೂ ಸೊಂಪಾಗಿ ಸಾಧಿಸಿರುವ ಕವಿ ಧನ್ಯರು.</p>
		<p>ಸಿಕ್ಕಿದಷ್ಟನ್ನೇ ಚೆಲುವು ಮಾಡುವುದು ಕಲ್ಪನೆಯ ಕೆಲಸ. ಇದರಿಂದಲೇ ಶಬರಿಯ ಚಿತ್ರವೂ ಸಹಜವಾಗಿ ಮಾರ್ಪಡುತ್ತದೆ. ಆಕೆ ಯಾವುದೋ ಒಂದು ಉಜ್ವಲವಾದ ಆಕಾಂಕ್ಷೆಯ ಪ್ರತಿನಿಧಿಯಾಗಿ ಮೂಡಿ, ಅದು ಫಲಿಸಿದ ಮೇಲೆ ಮಿಂಚಿನಂತೆ ಕರಗಿ ಹೋಗುತ್ತಾಳೆ. ವಿವರಗಳನ್ನು ಗಮನಿಸಿದರೆ, ಆಕೆಯ ವಿಷಯದಲ್ಲಿ ನಮಗೆ ಪೂಜ್ಯ ಭಾವನೆ ಹುಟ್ಟುತ್ತದೆ. ಆಕೆಯ ಆಶ್ರಮಕ್ಕೆ ಶ್ರೀರಾಮ ಬಂದ ಮೇಲಂತೂ ಆವರಣ ಇನ್ನೂ ಪವಿತ್ರವಾಗುತ್ತದೆ. ಆದರೆ ಒಂದು ಬಗೆಯ ವಿಶೇಷ ಭಕ್ತಿ ಇಲ್ಲದ ಜನಕ್ಕೆ ಇಲ್ಲಿ ಕಾಣುವ ಕಲೆ ಇನ್ನಷ್ಟು ಕಾಂತಿಯುಳ್ಳದ್ದಾಗಬೇಕೆನ್ನಿಸುತ್ತದೆ. ಶಬರಿಯೂ ಅಷ್ಟೇ; ಕಣ್ಣಿಗೆ ಹತ್ತಿರ, ಹೃದಯಕ್ಕೆ ದೂರ.</p>
		<p>ಪದ್ಯರಚನೆಯಲ್ಲಿ ಅಚ್ಚು ಕಟ್ಟಿದೆ; ಒಳ್ಳೆಯ ಕಾವ್ಯಗಳನ್ನು ಕೊಡಬಲ್ಲ ಕವಿಗಳಿಗೆ ಮಾತ್ರ ಇಲ್ಲಿ ಬಳಸಿರುವ ಶೈಲಿ, ಪದರಂಜನೆ ಸಾಧ್ಯ. ಆದರೆ ಜೀವಕಳೆಗಿಂತ ನುಣ್ಪು ತಂಪು ಅಧಿಕವಾಗಿವೆ ಇಲ್ಲಿನ ಪದ್ಯಗಳಲ್ಲಿ. ಕವಿ ಒಳ್ಳೆಯ ಮನಸ್ಸಿನಿಂದ ಸತ್ಕೃತಿಯನ್ನು ನಿರ್ಮಿಸಿದ್ದಾರೆ; ವಿಷಯವೂ, ಅದನ್ನು ನಿರ್ವಹಿಸಿರುವ ರೀತಿಯೂ ಶುದ್ಧವಾಗಿದೆ.'' ಮೈಸೂರು ಮಲ್ಲಿಗೆಯ ಕವಿ<strong>ಕೆ.ಎಸ್. ನರಸಿಂಹಸ್ವಾಮಿಗಳ</strong>ಈ ಮಾತುಗಳಿಗಿಂತ ಇನ್ನು ಹೆಚ್ಚು ವಿಮರ್ಶೆ ಪು.ತಿ.ನ. ಅವರ 'ಶಬರಿ'ಗೆ ಬೇಕೆ?</p>
		<p><strong>ಕುವೆಂಪು 'ರಾಮಾಯಣದರ್ಶನಂ'ನಲ್ಲಿ ಶಬರಿ:</strong></p>
		<p>''ಪಾಪಿಗುಂ ಉದ್ಧಾರವಿಹುದೌ ಸೃಷ್ಟಿಯ ಮಹತ್ ವ್ಯೂಹರಚನೆಯಲಿ'' ಎಂಬುದರ ಸುತ್ತ ಹೆಣದಿರುವಂತೆ, ಈ ಶಬರಿಯ ಪ್ರಸಂಗ ಕುವೆಂಪು ಅವರ<em>ರಾಮಾಯಣದರ್ಶನಂ</em>ನಲ್ಲಿ ಗರಿಗೆದರಿಗೊಂಡಿದೆ.<sup><a epub:type="noteref" href="999-aside.xhtml#id-004.192">೨೪</a></sup>ಕಲ್ಪನೆಯ ಹಕ್ಕಿಯನ್ನು ಕವಿ ಹಾರಬಿಟ್ಟಿದ್ದಾರೆ.</p>
		<p>ಕಳೆದುಕೊಂಡ ಸೀತೆಯನ್ನರಸುತ್ತಾ, ವಿಲಪಿಸುತ್ತಾ ಕಾಡಿನಲ್ಲಿ ಅಲೆದಾಡುತ್ತಿದ್ದಾಗ ಕಬಂಧ ರಾಕ್ಷಸನನ್ನು ರಾಮಲಕ್ಷ್ಮಣರು ಸಂಹರಿಸುತ್ತಾರೆ. ಸತ್ತ ಕಬಂಧ ಮಾಯವಾಗಿ, ಗಂಧರ್ವನೊಬ್ಬ ಮೈದೋರಿ, ಶಬರಿಯ ಆಶ್ರಮದತ್ತ ಕೈದೋರಿ ಅದೃಶ್ಯನಾಗುತ್ತಾನೆ. ರಾಮಲಕ್ಷ್ಮಣರು ಶಬರಿಯ ಆಶ್ರಮದ ವನಕ್ಕೆ ಪ್ರವೇಶಿಸುತ್ತಾರೆ. ಅಲ್ಲಿ ಶಬರಿ ರಾಮನಿಗಾಗಿ ಕನಸು ಕಾಣುತ್ತಿರುತ್ತಾಳೆ.</p>
		<p>''ನೀನು ಎಂದು ಬರುವೆ ಕಂದಾ, ರಾಮಯ್ಯಾ! ನನ್ನ ಗುರುದೇವ ಮತಂಗಮುನಿಯ ಮಾತು ಹುಸಿಯಾಗುವುದೇ? ಮಗೂ, ನಿನಗಾಗಿ ಹತ್ತು ವರುಷಗಳಿಂದ ಕಾಯುತ್ತಿದ್ದೇನೆ. ನಾನು ನಿನಗಾಗಿ ಬೆಳೆಸುತ್ತಿರುವ ಗೆಡ್ಡೆ ಗೆಣಸು ಹಣ್ಣು ಹಂಪಲುಗಳೂ ನಿನಗಾಗಿ ಕಾಯುತ್ತಿವೆ. ಈ ದೇಹವೂ ಹಣ್ಣಾಗುತ್ತಿದೆ; ಇನ್ನೆಷ್ಟು ಕಾಲ ಇದ್ದೇನು? ಕಣ್ಣುಗಳೂ ಮಂಜಾಗುತ್ತಿವೆಯಲ್ಲಾ, ಕಣ್ಣು ಹೋದಮೇಲೆ ನೀನು ಬಂದೆಯಾದರೆ, ನಿನ್ನ ನಾ ನೋಡುವುದಾದರೂ ಹೇಗೆ? ಮೈದಡವಿ ಸುಖಿಸಬಲ್ಲೆನಾದರೂ ನೋಡಿದಂತಾಗುವುದೇ? ಬಾ ಮಗು, ಬೇಗ ಬಾ! ಈ ಬಾಳ್ಕೆಡುವ ಮುನ್ನಂ ಎನ್ನೆದೆಗೆ ತಾರಯ್ಯ ನಿನ್ನ ಆ ಶಾಂತಿಯನು ತಾ!'' ಎಂದು ರಾತ್ರಿ ಹಗಲೆನ್ನದೆ ಚಡಪಡಿಸುತ್ತಿದಳಂತೆ. ಇಂಥ<em>ಶಬರಿಗಾದನು ಅತಿಥಿ ದಾಶರಥಿ!.</em>ಆದರೆ, ಅವಳ ಕಲ್ಪನೆಯ ರಾಮ ಬೇರೆ; ಈಗ ಮನೆ ಬಾಗಿಲಿಗೆ ಬಂದವನೇ ಬೇರೆ. ಇಲ್ಲಿ ಬಂದಿದ್ದ ವ್ಯಕ್ತಿಯ ವೇಷಭೂಷಣ, ಮುಖಚರ್ಯೆ, ಹಾವಭಾವಗಳು ಅದಕ್ಕಿಂತ ಭಿನ್ನ. ''ಭಗವದ್ ಆಗಮನಂ ಏಂ ಭಕ್ತನ ನಿರೀಕ್ಷಿಸಿದ ರೂಪದಿಂ ಬಂದಪುದೇ?'' ತಾನೇ ದುಃಖದ ಮಡಿಲಲ್ಲಿ ತೊಳಲಾಡುತ್ತ 'ರಣರಣಕ' ಕಾತರಸ್ಥಿತಿಯ, ಅಸ್ತವ್ಯಸ್ತಸ್ಥಿತಿಯ, 'ಬೆಳ್ಪು' ಮಂಕು, ಶೂನ್ಯತೆಯ ಭಾವದ, ಅಸ್ತವ್ಯಸ್ತವೇಷದ, ಕುಂದಿದ ಮುಖದ ರಾಮನನ್ನು ಒಡನೆಯೇ ಬೇಡತಿ ಗುರುತಿಸಲಿಲ್ಲ. ''ಮಕ್ಕಳಿರಾ, ಯಾರು ನೀವು? ನೀವು ಎಲ್ಲಿಂದ ಬಂದಿರಿ?'' ಎಂದು ಇಬ್ಬರನ್ನೂ ಕೇಳುತ್ತಾಳೆ. ಸೂಚ್ಯವಾಗಿ ಗುರುತು ಹೇಳಿದರೂ ಅವಳಿಗೆ ಗೊತ್ತಾಗುವುದಿಲ್ಲ.</p>
		<p>ಅಮಾಯಕಳೊಂದಿಗೆ ಮಾತುಕತೆ ನಡೆಯುತ್ತದೆ. ಯಾರೆಂದು ಗೊತ್ತಾಗದಿದ್ದರೂ, ಮನೆಗೆ ಬಂದ ಎಲ್ಲ ಅತಿಥಿಗಳನ್ನು ಸತ್ಕರಿಸಿದಂತೆ ರಾಮಲಕ್ಷ್ಮಣರನ್ನೂ ಸತ್ಕರಿಸುತ್ತಾಳೆ. ಅದು ಅವಳ ನೋಂಪಿ, ವ್ರತ. ಊಟದನಂತರ, ವಿಶ್ರಾಂತಿಗಾಗಿ 'ಪುಲ್ವಾಸಗೆ' ಹುಲ್ಲಿನ ಹಾಸಿಗೆಯ ಮೇಲೆ. ಮಲಗಿದ್ದ ರಾಮ ನಿದ್ರೆಯಲ್ಲೇ ಕನವರಿಸಿ, ''ಹಾ ಸೀತೆ ನೀನೆಲ್ಲಿ ಹೋದೆ? ಇಲ್ಲಿ ಬಾ'' ಎಂದು ಕೂಗಿಕೊಳ್ಳುತ್ತಾನೆ. ಹತ್ತಿರ ಬಂದ ಮುದುಕಿಗೆ ಗುಟ್ಟೆಲ್ಲ ರಟ್ಟಾಗಿ ಹೋಗಿಬಿಡುತ್ತದೆ. ಈಗ ಶಬರಿಗಾಗುವ ಖುಷಿಯೋ ಖುಷಿ! ನಮಸ್ಕರಿಸಿ, ಪೂಜಿಸುತ್ತಾಳೆ.</p>
		<p>ನಂತರ, ಮನೋರೋಗದಿಂದ ಬಳಲುತ್ತಿರುವ ರಾಮನಿಗೆ ಈ 'ಮಾತಂಗಿ' ಬೇಡತಿ, ಮತಂಗಮುನಿಶಿಷ್ಯೆ, ಶಬರಿ ಸಂತೈಸುತ್ತಾಳೆ. ಶುಶ್ರೂಷೆ ಮಾಡುತ್ತಾಳೆ. ಆರೈಕೆ ಮಾಡುತ್ತಾಳೆ. ರಾಮ ಆರೋಗ್ಯಪಡೆದು ಇನ್ನೇನು ಹೊರಡುವ ದಿನ ಬಂದಾಗ, ಶಬರಿ ಹಾಸಿಗೆ ಹಿಡಿಯುತ್ತಾಳೆ. ಅವಳನ್ನು ರಾಮಲಕ್ಷ್ಮಣರು ಉಪಚರಿಸುತ್ತಾರೆ. ರೋಗ ಉಲ್ಬಣಿಸುತ್ತದೆ. ದೇಹವೆಲ್ಲಾ 'ತೋಲೆಲ್ವುಗೂಡಾಗಿ' (ತೋಲ್ ಎಲ್ವುಗೂಡು ಆಗಿ, ತೊಗಲು ಎಲುಬಿನ ಗೂಡಿನಂತಾಗಿ, ಕೇವಲ ಚರ್ಮ ಮತ್ತು ಮೂಳೆಯ ಗೂಡಿನಂತಾಗಿ) ಬಿಡುತ್ತದೆ. ತಾನು ಇಷ್ಟುದಿನ ಜೀವಿಸಿದ್ದುದಾದರೂ ಏಕೆ? ರಾಮನನ್ನ ನೋಡಿ ನಂತರವೇ ಅಸುನೀಗಬೇಕೆಂದು. ಅದು ಆಯಿತಲ್ಲ, ಇನ್ನು ಏಕಿರಬೇಕು? ಉಳಿಯುವ ಮನಸ್ಥೈರ್ಯ ಕುಗ್ಗುತ್ತಾ ಹೋಗುತ್ತದೆ. ಕಣ್ಣುಮುಚ್ಚುವ ಮುನ್ನ ರಾಮನಿಗೆ ಪಂಪಾ ತೀರದ ಮತಂಗಮುನಿಯ ಆಶ್ರಮ, ಋಷ್ಯಮೂಕಪರ್ವತ, ಅಲ್ಲಿರುವ ಸುಗ್ರೀವನ ಸಂಗತಿ, ವಾಲಿಯ ಕತೆ ಎಲ್ಲವನ್ನೂ ಹೇಳಿ, ಸೀತೆಯನ್ನು ಹುಡುಕುವ ಪ್ರಯತ್ನದಲ್ಲಿ ಸುಗ್ರೀವನ ಗೆಳೆತನ ಅನುಕೂಲವಾದೀತೆಂದು ಸೂಚಿಸಿ, ಕೊನೆಯುಸಿರೆಳುತ್ತಾಳೆ.</p>
		<p>ಸುಂದರವಾಗಿ, ಸಹಜವಾಗಿ, ನಡೆನುಡಿ, ವರ್ತನೆಗಳು ಎದುರಿಗೆ ನಡೆಯುತ್ತಿದೆ ಏನೋ ಎನ್ನುವ ರೀತಿಯಲ್ಲಿ ಕವಿ ವರ್ಣಿಸಿ ಹೇಳುತ್ತಿದ್ದಾಗ, ಓದುಗರೂ ಆ ವಾತಾವರಣದಲ್ಲೇ ಮುಳುಗಿಬಿಟ್ಟಿರುತ್ತಾರೆ. ತನ್ನ ಮೋಕ್ಷದ ಸಲುವಾಗಿ ತನ್ನ ಆರಾಧ್ಯದೈವವನ್ನೇ ನಂಬಿ ಕಾದಿದ್ದಳು ಶಬರಿ; ಕಾಯುವಿಕೆಯ ಕಾಯಿ ಹಣ್ಣಾಗುವ ವೇಳೆ, ಅವಳ ಮನೆ ಬಾಗಿಲಿಗೇ ದೇವರು, 'ಹೂವ ತರುವರ ಮನೆಗೆ ಹುಲ್ಲ ತರುವ' ಆ ಭಕ್ತಬಂಧು, ಬಂದು, ಶುಶ್ರೂಷೆ ಮಾಡಿ, ಬೇಡಿದ ಬಿಡುಗಡೆಯನ್ನ ಕರುಣಿಸಿ, ಹೊರಟುಹೋಗುತ್ತಾನೆ. ಇದು ಈ ಕಥಾನಕಕ್ಕೆ ಕುವೆಂಪು ಕೊಟ್ಟಿರುವ ಒಂದು ವಿನೂತನ ತಿರುವು.<sup><a epub:type="noteref" href="999-aside.xhtml#id-004.193">೨೫</a></sup></p>
		<p><strong>'ರಾಮಚರಿತ ಮಾನಸ'ದಲ್ಲಿ ಶಬರಿ:</strong></p>
		<p>ತುಳಸೀದಾಸರ<em>ರಾಮಚರಿತ ಮಾನಸ</em>ಹಿಂದಿಯಲ್ಲಿ ಅತ್ಯಂತ ಜನಪ್ರಿಯ ರಾಮಾಯಣ ಗ್ರಂಥ. ಅದರಲ್ಲಿ, ಅರಣ್ಯಕಾಂಡದಲ್ಲಿ<em>ಶಬರಿಯ</em>ಪ್ರಸ್ತಾಪ ಬರುತ್ತದೆ. ಕಾಡಿನೊಳಗೆ ಮುಂದೆ ಮುಂದೆ ನಡೆಯುತ್ತಾ ರಾಮ ಮತ್ತು ಲಕ್ಷ್ಮಣರು ಶಬರಿಯ ಆಶ್ರಮದೊಳಗೆ ಕಾಲಿಟ್ಟರು. ರಾಮನನ್ನು ನೋಡಿ ಶಬರಿಗೆ ಸಂತೋಷದಿಂದ ಹೃದಯ ತುಂಬಿ ಬಂತು. ಆಗ ಅವಳು ತನ್ನ ಗುರುಗಳಾದ ಮತಂಗ ಮುನಿಯ ಮಾತುಗಳನ್ನು ನೆನೆಪಿಸಿಕೊಂಡಳು. ಪ್ರಭು ರಾಮಚಂದ್ರನ ದರ್ಶನದಿಂದ ಅವಳು ಪುಲಕಿತಳಾದಳು. ಕಮಲದಂತಿದ್ದ ಅವನ ಕಣ್ಣುಗಳು, ಆಜಾನುಬಾಹುಗಳು, ತಲೆಯ ಮೇಲೆ ಕಟ್ಟಿದ್ದ ಕಿರೀಟದಂತಿದ್ದ ಜಟೆ, ಎದೆಯ ಮೇಲೆ ಧರಿಸಿದ್ದ ಹೂಮಾಲೆಗಳನ್ನ ಬೆಟ್ಟ ಬೆರಗಾಗಿ ನೋಡುತ್ತಾ ನಿಂತಳು. ಆನಂದ ತುಂದಿತಳಾಗಿ ಬಗ್ಗಿ ರಾಮಚಂದ್ರನ ಪಾದಕಮಲಗಳಿಗೆ ಎರಗಿ ಹಿಡಿದಳು.</p>
		<p>ಅವಳ ಭಕ್ತಿಗೆ ಎಣೆ ಇರಲಿಲ್ಲ. ಸ್ವಲ್ಪ ಕಾಲದ ನಂತರ ಶಬರಿ ರಾಮ ಮತ್ತು ಲಕ್ಷ್ಮಣರನ್ನ ತನ್ನ ಕುಟೀರದೊಳಗೆ ಕರೆದೊಯ್ದು ಅವರುಗಳ ಕಾಲನ್ನು ತೊಳೆದಳು. ತಾನು ಹೆಣೆದಿದ್ದ ಅವರಿಗಾಗಿಯೇ ಕಾದಿರಿಸಿದ್ದ ಚಾಪೆಗಳನ್ನು ಹಾಸಿ ರಾಮ ಲಕ್ಷ್ಮಣರನ್ನು ಕುಳ್ಳಿರಲು ಹೇಳಿದಳು. ಮತ್ತೆ ಒಳಗೆ ಓಡಿ ಹೋಗಿ ತಾನು ಶೇಖರಿಸಿಟ್ಟಿದ್ದ ಸ್ವಾದಿಷ್ಟವಾದ ಹೊಸ ಹೊಸ ಹಣ್ಣುಗಳನ್ನು ಅವರ ಮುಂದೆ ತಂದಿರಿಸಿದಳು. ಸ್ವೀಕರಿಸಲು ಕೇಳಿಕೊಂಡಳು. ರಾಮ ಲಕ್ಷ್ಮಣರು ಅವುಗಳನ್ನು ತಿನ್ನುವುದನ್ನೇ ಬಿಟ್ಟುಕಣ್ಣಿಂದ ಎವೆಯಿಕ್ಕದೆ ನೋಡುತ್ತಾ ಕುಳಿತಳು. ಮತ್ತೆ ಎದ್ದು ನಿಂತಳು ಕೈ ಜೋಡಿಸಿ ಭಕ್ತಿ ಭಾವ ಪೂರ್ಣವಾಗಿ ರಾಮನನ್ನು ಪ್ರಶ್ನಿಸಿದಳು. ''ಪ್ರಭುವೆ ನಾನು ನಿನ್ನನ್ನು ಹೇಗೆ ಪೂಜಿಸಲಿ?'' ಮುಂದುವರಿದು ''ನಾನು ಅಜ್ಞಳು ಜಾತಿಯಲ್ಲಿ ಬಲು ಕೆಳಗಿನವಳಾಗಿದ್ದು, ವಿಧಿ ವಿಧಾನಗಳನ್ನ ಅರಿಯದವಳು ನಾನೇ ತಿಳಿದು ಮಾಡುವಷ್ಟು ಜಾಣಳೂ ನಾನಲ್ಲ; ದೇವರೆ, ಈಗ ಹೇಳಿ ನಿನ್ನನ್ನು ನಾನು ಪೂಜಿಸುವುದು ಹೇಗೆ?''</p>
		<p>ಆಗ ಪ್ರಭು ರಾಮಚಂದ್ರ ಹೇಳುತ್ತಾನೆ ''ಶಬರಿ ನೀನು ಶಾಂತಳಾಗು ಉದ್ವೇಗ ಪಡಬೇಡ ದೇವರನ್ನು ಪೂಜಿಸುವುದು ಹೇಗೆ ನನಗೆ ಗೊತ್ತಿಲ್ಲ ಎಂಬ ಕಳವಳ ನಿನಗೆ ಬೇಡ. ಕುಲ, ವಂಶ, ವಿಧಾನ ಪ್ರಾಪಂಚಿಕ ಸಂಪತ್ತು, ಜ್ಞಾನ, ಕಲೆ, ಸಾಮಥ್ರ್ಯ ಏನಿದ್ದರೇನು ಶ್ರದ್ಧೆ ಒಂದಿಲ್ಲದಿದ್ದರೆ ಅವೆಲ್ಲಾ ವ್ಯರ್ಥ. ಮಳೆ ತಾರದ ಬಿಳಿ ಮೋಡಗಳಿದ್ದಂತೆ ಅವೆಲ್ಲಾ. ಶಬರಿ, ಕೇಳು ಭಕ್ತಿಯ ರೂಪ ರೇಷೆಗಳನ್ನ ಹೇಳುತ್ತೇನೆ: ಸಂಕ್ಷಿಪ್ತವಾಗಿ ಹೇಳುವುದಾದರೆ ಭಕ್ತಿ ಒಂಭತ್ತು ವಿಧ.<strong>ಮೊದಲನೆಯದು:</strong>ಸಾಧು ಸಂತರ ಸಹವಾಸ, ಒಡನಾಟ.<strong>ಎರಡನೆಯದು:</strong>ಪುರಾಣ ಪುಣ್ಯ ಕಥೆಗಳ ಶ್ರವಣ.<strong>ಮೂರನೆಯದು:</strong>ಗುರುಗಳ ಮತ್ತು ಸಾಧು ಸಂತರ ಸೇವೆ. ಅದೂ ನಿಸ್ವಾರ್ಥ ಹಮ್ಮಿಲ್ಲದ ಸೇವೆ.<strong>ನಾಲ್ಕನೆಯದು:</strong>ಕೀರ್ತನ, ದೇವರ ಸ್ತುತಿ ಸ್ತೋತ್ರಗಳ ಪಠನ.<strong>ಐದನೆಯದು:</strong>ವೇದಗಳೇ ಹೇಳುವಂತೆ ಭಗವನ್ ನಾಮ ಸಂಕೀರ್ತನ, ನಾಮ ಜಪ.<strong>ಆರನೆಯದು:</strong>ಸದಾಚಾರ, ಇಂದ್ರಿಯನಿಗ್ರಹ, ಶಿಸ್ತಿನ ಜೀವನ, ನಡೆ-ನುಡಿಯಿಂದ ಒಳ್ಳೆಯ ಸ್ವಭಾವವನ್ನ ಮೈಗೂಡಿಸಿಕೊಳ್ಳುವುದು.<strong>ಏಳನೆಯದು:</strong>ಸುತ್ತ ಮುತ್ತಣ ಪ್ರಪಂಚನನ್ನಲಿ ಸಮಭಾವದಿಂದ ಕೂಡಿದೆ ಎಂದುಕೊಂಡು, ಸಾಧುಸಂತರನ್ನು ಗೌರವಿಸುವುದು.<strong>ಎಂಟನೆಯದು:</strong>ತನಗಿದ್ದುದರಲ್ಲಿ ತಾನು ತೃಪ್ತಿ ಪಟ್ಟುಕೊಳ್ಳುವುದು. ಬೇರೊಬ್ಬರಿಗೂ ಕನಸಿನಲ್ಲೂ ಕೆಡುಕನ್ನು ಬಗೆಯದಿರುವುದು.<strong>ಒಂಬತ್ತನೆಯದು:</strong>ಸರಳ ಜೀವನ ಎಲ್ಲರೊಂದಿಗೆ ಸಹಬಾಳ್ವೆ. ದೇವರ ಅನುಗ್ರಹಕ್ಕಾಗಿ ಸದಾ ಅವಲಂಬಿಸಿರುವುದು.</p>
		<p>ಶಬರಿ, ಈ ಒಂಭತ್ತು ವಿಧಗಳಾದ ಭಕ್ತಿಯಲ್ಲಿ ಯಾವುದೊಂದಿದ್ದರೂ ಸರಿ. ಆ ವಿಧಾನ ನನಗೆ ಪ್ರಿಯ. ಮುನಿಜನಗಳು ಕಷ್ಟಸಾಧ್ಯವಾದ ತಪಸ್ಸನ್ನು ಆಚರಿಸಿ, ಯಾವುದನ್ನು ಪಡೆಯಲು ತೊಡಗುತ್ತಾರೋ, ಅದನ್ನ ನೀನು ನಿನ್ನ ಶ್ರದ್ಧಾ ಭಕ್ತಿಗಳಿಂದ ಪಡೆಯುತ್ತಿದ್ದೀಯೆ. ನಿನ್ನ ವಿಶ್ವಾಸ, ಶ್ರದ್ಧೆಗಳಿಂದ ನೀನು ಪಡೆಯುತ್ತಿರುವ ಫಲ ತುಂಬಾ ತುಂಬಾ ರುಚಿ ರುಚಿ. ಈ ಹಣ್ಣುಗಳನ್ನೇ ತಿಂದು ನೀನು ಮುಕ್ತಳಾಗುತ್ತೀಯೆ'' ಹೀಗೆ ಶಬರಿಗೆ ರಾಮ ಹೇಳುತ್ತಿದ್ದಾಗ, ಬೆರಗು ಗಣ್ಣುಗಳಿಂದ ಅವನನ್ನೇ ದಿಟ್ಟಿಸಿ ನೋಡುತ್ತಾ ಶಬರಿ ನಿಂತಿದ್ದಳು.</p>
		<p>ಕೊನೆಗೆ ಅವಳನ್ನು ಎಚ್ಚರಿಸಿ ರಾಮ ವ್ಯಾವಹಾರಿಕವಾಗಿ ಅವಳನ್ನು ಕೇಳಿದ ''ಶಬರಿ ನನ್ನ ಹೆಂಡತಿ ಸೀತೆ; ಅವಳು ಎಲ್ಲಿದ್ದಾಳೆಂದು ಹುಡುಕುತ್ತಿದ್ದೇನೆ. ನಿನಗೇನಾದರೂ ಅವಳ ಸುಳಿವು ಗೊತ್ತಿದೆಯೇ?''</p>
		<p>ಆಗ ಶಬರಿ ಹೇಳುತ್ತಾಳೆ; ''ಪ್ರಭು ಎಲ್ಲಾ ಬಲ್ಲವನು ನೀನು; ಆದರೂ ಕೇಳುತ್ತಿದ್ದೀಯಾ? ನೀನು ಕೇಳಿದ್ದಕ್ಕೆ ಹೇಳುತ್ತೇನೆ. ಇಲ್ಲೇ ಸಮೀಪದಲ್ಲಿ ಪಂಪಾ ಸರೋವರ ಇದೆ. ನೀನು ಅಲ್ಲಿಗೆ ಹೋಗು. ಅಲ್ಲಿ ಸುಗ್ರೀವ ಇದ್ದಾನೆ. ಅವನು ಏನೆಲ್ಲಾ ನಡೆಯಿತೋ ಹೇಳಿಯಾನು.'' ಶಬರಿ ರಾಮನಿಗೆ ನಮಸ್ಕಾರ ಮಾಡಿದಳು. ಅವಳಿಗೆ ತನ್ನ ಶ್ರದ್ಧಾ ಭಕ್ತಿಗಳ ಫಲ ಆಗಲೇ ಅವಳಿಗೆ ದೊರಕಿಬಿಟ್ಟಿತ್ತು; ಅವಳೀಗ ಮುಕ್ತಳಾಗಿದ್ದಳು.<sup><a epub:type="noteref" href="999-aside.xhtml#id-004.194">೨೬</a></sup></p>
		<strong>ತುಳಸೀದಾಸರ 'ಗೀತಾವಳಿ'ಯಲ್ಲಿ ಶಬರಿ:</strong>
		<p>ತಮ್ಮ<em>ರಾಮಚರಿತ ಮಾನಸ</em>ದಲ್ಲಿ ತುಳಸೀದಾಸರು ರಾಮಕಥೆಯನ್ನು ಹಾಡಿದ್ದು ಎಲ್ಲರಿಗೂ ಗೊತ್ತಷ್ಟೆ; ಆದರೆ, ಅಷ್ಟಕ್ಕೇ ತೃಪ್ತರಾಗದೆ, ಮತ್ತೆ ಆ ಕಥಾನಕದ ಮುಖ್ಯ ಸನ್ನಿವೇಶಗಳನ್ನು ವಸ್ತುವಾಗಿಟ್ತುಕೊಂಡು ಒಂದು<em>ಗೀತಾವಳಿ</em>ಎಂಬ ಗ್ರಂಥವನ್ನು ಅವರು ರಚಿಸಿದ್ದಾರೆ.<sup><a epub:type="noteref" href="999-aside.xhtml#id-004.195">೨೭</a></sup>ಅದರಲ್ಲಿ<em>ಶಬರಿ</em>ಯ ಹಾಡು ಅರಣ್ಯಕಾಂಡದಲ್ಲಿ ಬರುತ್ತದೆ.<sup><a epub:type="noteref" href="999-aside.xhtml#id-004.196">೨೮</a></sup>ಈ ಭಿಲ್ಲ ಪುರಂಧ್ರಿಯು ಆನಂದಪರವಶಳಾಗಿ ರಾಮಲಕ್ಷ್ಮಣರಿಗೆ ಕಂದಮೂಲಫಲಗಳಿಂದ ಸತ್ಕರಿಸಿದುದರ ವರ್ಣನೆ ಮತ್ತೆ ಇಲ್ಲಿ ಹೃದಯಂಗಮವಾಗಿ ಚಿತ್ರಿತವಾಗಿದೆ.</p>
		<p>ದೇವರಿಗೆ ಮೆಚ್ಚುಗೆಯಾಗುವುದು ನಿಷ್ಕಾಮಭಕ್ತಿಯೊಂದೇ ಎಂದು ತುಳಿಸಿದಾಸರು ಇಲ್ಲಿ ಮತ್ತೆ ಸಾರಿ ಹೇಳುತ್ತಾರೆ. ತಮ್ಮ<em>ರಾಮಚರಿತ ಮಾನಸ</em>ದಲ್ಲಿ ಈ ಶಬರಿಯ ಕತೆಯನ್ನು ಹೇಳಿದ ಮೇಲೆ, ಓದುಗರಿಗೆ ಸಂದೇಶವೊಂದನ್ನು, ಭರತವಾಕ್ಯದ ಮಾದರಿಯಲ್ಲಿ ತುಳಸೀದಾಸರು ಬಿತ್ತರಿಸುತ್ತಾರೆ: ''ಅನೇಕ ರೀತಿಯ ಕರ್ಮಗಳು, ಅಧರ್ಮಗಳು, ವಿವಿಧಮತಗಳು ಇವೆಲ್ಲಾ ಶೋಕಪ್ರದ. ನರರೇ, ಇವುಗಳನ್ನು ತೊರೆಯಿರಿ. ಮತ್ತು ನಂಬಿ, ಶ್ರೀದೇವರ, ರಾಮನ ಪಾದಗಳಲ್ಲಿ ಅನುರಾಗವಿಡಿ. ಎಲೆ ದುರ್ಬುದ್ಧಿ ಮನವೇ, ಹೀನಜಾತಿಯವಳಾಗಿರಬಹುದು, ಹಿಂದೆ ಎಸಗಿದ ಪಾಪಕಾರ್ಯಗಳ ತವರಾಗಿದ್ದಿರಬಹುದು, ಅಂಥಹ ವ್ಯಕ್ತಿಗೂ, ಸ್ತ್ರೀಗೂ ಮುಕ್ತಿಯನ್ನು ಕರುಣಿಸಿದನಲ್ಲ ಆ ನಮ್ಮ ಪ್ರಭು; ಅವನನ್ನು ಮರೆತು, ನೀನು ಸುಖವನ್ನು ಬಯಸಬಾರದು!''<sup><a epub:type="noteref" href="999-aside.xhtml#id-004.197">೨೯</a></sup></p>
		<p><strong>ಉಪಸಂಹಾರ:</strong></p>
		<p>ಲೇಖನದ ಮೊದಲೇ ತಿಳಿಸಿದಂತೆ, ಶಬರಿಯ ಬಗ್ಗೆ ಕೆಲವೇ ಕೆಲವು ಪ್ರಾತಿನಿಧಿಕ ಕೃತಿಗಳನ್ನು ಈ ಅಧ್ಯಯನಕ್ಕೆ ಆರಿಸಿಕೊಂಡು ಅವಗಾಹನೆ ಮಾಡಿದ್ದಾಯಿತು. ಈಗ ಕತೆಗೆ ಸಂಬಂಧಿಸಿದ ಮಾಹಿತಿಗಳನ್ನು ಸ್ವಲ್ಪ ಕಲೆಹಾಕಿ ನಂತರ, ಒಳನೋಟಗಳ ಕಡೆ ಗಮನಹರಿಸೋಣ:</p>
		<p><strong>ತಾನು ರುಚಿ ನೋಡಿ, ಆಮೇಲೆ ಶಬರಿ ಹಣ್ಣು ಕೊಟ್ಟಳೇ?:</strong></p>
		<p>'ಶಬರಿ' ಅಂದರೆ ಏನು ಅರ್ಥ? ಮೀಮಾಂಸಾ ಗ್ರಂಥದ ಒಬ್ಬ ಪ್ರಖ್ಯಾತ ವ್ಯಾಖ್ಯಾನಕಾರ 'ಶಬರ' ಎಂಬುವವರಿದ್ದಾರೆ; ಅದು ಇಲ್ಲಿ ಅಪ್ರಸ್ತುತ. ಸಂಸ್ಕೃತದಲ್ಲಿ <em>ಶಬರ</em> ಎಂದರೆ ಬೆಟ್ಟಗುಡ್ದಗಳಲ್ಲಿ ವಾಸಿಸುವವ, ಬೇಡರವನು, ಕಿರಾತ ಎಂದು<em>ಅಮರಕೋಶ</em><sup><a epub:type="noteref" href="999-aside.xhtml#id-004.198">೩೦</a></sup>ಹೇಳಿದರೆ, ''ಬೇಡ ಮೊದಲಾಗುಳ್ಳ ಅಂತ್ಯ ಜಾತಿಗಳ್'' ಎಂದು<em>ಅಭಿಧಾನರತ್ನಮಾಲೆಗೆ</em>ನಾಗವರ್ಮನ ಕರ್ಣಾಟಕಟೀಕೆ<sup><a epub:type="noteref" href="999-aside.xhtml#id-004.199">೩೧</a></sup>ವಿಸ್ತರಿಸುತ್ತದೆ. ಶಬರೀ ಶಬರನ ಹೆಂಡತಿ, ಬೇಡಿತಿ. ಮೂಲ ವಾಲ್ಮೀಕಿ ರಾಮಾಯಣದಲ್ಲಿ ಈ ಬೇಡಿತಿ, ಶಬರಿ ಹೇಳುವ ಮಾತು ಹೀಗಿದೆ: ''ಪಂಪಾ ತೀರದಲ್ಲಿ ಬೆಳೆದ ಗೆಡ್ಡೆ ಗೆಣಸುಗಳನ್ನ ಮತ್ತು ಹಣ್ಣು ಹಂಪಲುಗಳನ್ನ ನಿನಗಾಗಿ ಸಂಗ್ರಹಿಸಿ ಇಟ್ಟುಕೊಳ್ಳುತ್ತಿದ್ದೇನೆ; ಪುರುಷರ್ಷಭ (ರಾಮ), ಪಂಪಾಯಾಸ್ ತೀರಸಂಭವಂ ವಿವಿಧಂ ವನ್ಯಂ ತು ತವಾರ್ಥೇ ಮಯಾ ಸಂಚಿತಮ್।।<sup><a epub:type="noteref" href="999-aside.xhtml#id-004.200">೩೨</a></sup>ನೀನಿವುಗಳನ್ನು ದಯವಿಟ್ಟು ಸ್ವೀಕರಿಸು!'' ಅಂತ. ಇದಕ್ಕೇ 'ಶಬರೀದತ್ತ ಫಲಾಶನ ರಾಮ' ಎಂದು ರಾಮನಾಮದಲ್ಲಿ ಅವನಿಗೆ ಬಿರುದು.</p>
		<p>ಆದರೆ, ಜನಗಳಿಗೆ ಪರಿಚಿತವಾದ ಕಥೆಯ ರೂಪಾಂತರದಲ್ಲಿ ಶಬರಿ ಅಷ್ಟೇ ಮಾಡಲಿಲ್ಲ: 'ಯಾವುದು ದೋರಗಾಯಿ, ಯಾವುದು ಹಣ್ಣು, ಯಾವುದು ಸಿಹಿ, ಯಾವುದು ಹುಳಿ ಅನ್ನುವುದನ್ನ ಪರೀಕ್ಷಿಸಲು ತಾನು ಮೊದಲು ಸ್ವಲ್ಪ ಭಾಗ ಕಚ್ಚಿ ತಿಂದು ರುಚಿಯಾಗಿದೆಯಾ ನೋಡಿ, ಆಮೇಲೆ ಅವುಗಳಲ್ಲಿ ಸುಪಕ್ವವಾದ ಆ ಕಂದಮೂಲಫಲಗಳನ್ನ ರಾಮಲಕ್ಷ್ಮಣರಿಗೆ ಭಕ್ತಿಪೂರ್ವಕವಾಗಿ ಸಮರ್ಪಿಸಿದಳು' ಎನ್ನುವುದು ಈಗ "ಶಬರಿ ಮಾಡಿದ ಹಾಗೆ" ಎನ್ನುವ ಮಾತಿನ ಸಾರಾಂಶ. ಈ ಕಥೆಗೆ ಮೂಲವನ್ನ ನಾವು ವಾಲ್ಮೀಕಿ ರಾಮಾಯಣದಲ್ಲಿ ಅಲ್ಲ, 'ತತ್ವಸಂಗ್ರಹ ರಾಮಾಯಣ'ದಲ್ಲಿ ಕಾಣಬಹುದು.<sup><a epub:type="noteref" href="999-aside.xhtml#id-004.201">೩೩</a></sup></p>
		<p>ಸೀತಾಪಹರಣದ ಸಮಯದಲ್ಲಿನ 'ಲಕ್ಷ್ಮಣರೇಖೆ'ಯ ವಿಚಾರವೂ ಹೀಗೆಯೇ ಅಲ್ಲವೆ? ಮೂಲ ರಾಮಾಯಣದಲ್ಲಿ<sup><a epub:type="noteref" href="999-aside.xhtml#id-004.202">೩೪</a></sup>ಅದು ಇಲ್ಲ ಎಂದರೆ ಜನ ನಂಬುವುದಿಲ್ಲ! ಮೂಲಕಥೆಯ ಈ ರೂಪಾಂತರವನ್ನೂ ಸಹ<em>ತತ್ತ್ವರಾಮಾಯಣ ಸಂಗ್ರಹ</em>ದ ಅರಣ್ಯಕಾಂಡದಲ್ಲಿ ನಾವು ಹೀಗೆ ಕಾಣುತ್ತೇವೆ<sup><a epub:type="noteref" href="999-aside.xhtml#id-004.203">೩೫</a></sup>ರಾಮನ ರಕ್ಷಣೆಗೆ ಹೋಗೆಂದು ತಾನು ಪರಿಪರಿಯಾಗಿ ಹೇಳಿದರೂ ಲಕ್ಷ್ಮಣ ಹೋಗದಿರುವುದನ್ನು ಕಂಡು, ಸೀತೆ ನಿಷ್ಠುರವಾದ ಮಾತುಗಳನ್ನಾಡುತ್ತಾಳೆ. ಕೊನೆಗೆ ವಿಧಿಯಿಲ್ಲದೆ ಲಕ್ಷ್ಮಣ ಹೋಗಬೇಕಾದ ಪರಿಸ್ಥಿತಿ ಒದಗುತ್ತದೆ. ಆಗ, ಅವನು ಬಿಲ್ಲನ್ನು ಕೈಗೆ ತೆಗೆದುಕೊಳ್ಳುತ್ತಾನೆ. ಧನುಸ್ಸಿನ ತುದಿಯಿಂದ ಪರ್ಣಕುಟಿಯ ಅಂಗಳದ ಸುತ್ತ ''ಸೀತೆಯ ರಕ್ಷಣೆಯ ಸಲುವಾಗಿ ಏಳು ಗೆರೆಗಳನ್ನ ನೆಲದ ಮೇಲೆ ಎಳೆಯುತ್ತಾನೆ.'' ಆಮೇಲೆ ಹೇಳುತ್ತಾನೆ:</p>
		<p>''ಈ ಪರ್ಣಶಾಲೆಯ ಅಂಗಳದ ಸುತ್ತ ಈ ಏಳು ಗೆರೆಗಳನ್ನೆಳೆದಿದ್ದೇನಲ್ಲಾ, ಇವುಗಳನ್ನು ದಾಟಿ, ಯಾವ ದುಷ್ಟಶಕ್ತಿಗಳೂ ಒಳಗೆ ಬರಲು ಶಕ್ತರಿಲ್ಲ. ನೀನೂ ಹೊರಗೆ ಬರದೆ, ನಿನ್ನ ಮನೆಯೊಳಗೆ ನೀನು ಸುಖವಾಗಿರು!'' ಸೀತೆ ಲಕ್ಷ್ಮಣ ಹೇಳಿದ ಹಾಗೆ ಮಾಡುವುದಿಲ್ಲ!</p>
		<strong>ಮತಂಗವನದ ವೈಶಿಷ್ಟ್ಯ:</strong>
		<p>''(ಫಲ್ಗು ಕ್ಷೇತ್ರ ಮತ್ತು ಧರ್ಮಪ್ರಸ್ಥ ಕ್ಷೇತ್ರಗಳ ಸಮೀಪದಲ್ಲಿ) ಜಿತೇಂದ್ರಿಯರಾದ ಮತಂಗ ಋಷಿಗಳ ಆಶ್ರಮ ಇದೆ. ಆ ಆಶ್ರಮದಲ್ಲಿ ಶ್ರಮ ಮತ್ತು ಶೋಕಗಳನ್ನು ಪರಿಹರಿಸುವ ಸಮರ್ಥ ವಾತಾವರಣ ಇದೆ.'' ಎನ್ನುತ್ತದೆ,<em>ಮಹಾಭಾರತ</em>.<sup><a epub:type="noteref" href="999-aside.xhtml#id-004.204">೩೬</a></sup>ಆಯಾಸ ಮತ್ತು ದು:ಖ ಪರಿಹಾರಕ ವಾತಾವರಣದ ಮಾತು ಇಲ್ಲಿ ಬಂದಿರುವುದು, ಹಿಂದೆ ಅಲ್ಲಿ ಹೋಗಿದ್ದಾಗ ರಾಮ-ಲಕ್ಷ್ಮಣರ ಆಗಿನ ಪರಿಸ್ಠಿತಿಯನ್ನು ಮನಸ್ಸಿನಲ್ಲಿಟ್ಟುಕೊಂಡು ಹೇಳಿರಬೇಕು!</p>
		<p><em>ಮಹಾಭಾರತ</em>ಅನುಶಾಸನ ಪರ್ವದಲ್ಲಿ ಸಹ ಒಬ್ಬ ಮತಂಗ ಋಷಿಯ ಪಸ್ತಾಪ ಬರುತ್ತದೆ. ಇವನು ಬ್ರಾಹ್ಮಣನಿಂದ ಕ್ಷೌರಿಕ ಸ್ತ್ರೀಯಲ್ಲಿ ಹುಟ್ಟಿದ ಒಬ್ಬ ಹುಡುಗನಂತೆ; ಇನ್ನೊಬ್ಬ ಬ್ರಾಹ್ಮಣನ ಸಾಕು ಮಗ. ಸ್ವಭಾವತಃ ಅಸಹಿಷ್ಣು ವಾಗಿದ್ದಾಗ, ನೀಚಕುಲದವರಂತೆ ಪ್ರಾಣಿಹಿಂಸೆಮಾಡುತ್ತಾನೆಂಬ ಅಪವಾದ ಇವನಮೇಲೆ ಬಂದಿತ್ತು. ಈತ ಹುಡುಗನಾಗಿದ್ದಾಗಲೇ ತಪಸ್ಸು ಮಾಡಿ ಕೊನೆಗೆ ಬ್ರಹ್ಮರ್ಷಿಯಾಗುತ್ತಾನೆ. ಇಂದ್ರ ಇವನಿಗೆ ವರಕೊಟ್ಟಾಗ ಹೇಳುತ್ತಾನೆ: ''ಮಗು, ನೀನು ಪ್ರಪಂಚದಲ್ಲಿ 'ಛಂದೋದೇವ' ಎಂದು ಖ್ಯಾತನಾಗುವೆ;. ಸ್ತ್ರೀಯರಿಗೂ ಪೂಜ್ಯನಾಗುವೆ;. ವಿಪುಲವಾದ ನಿನ್ನ ಕೀರ್ತಿ ಮೂರು ಲೋಕಗಳಲ್ಲೂ ಹರಡುತ್ತದೆ!''<sup><a epub:type="noteref" href="999-aside.xhtml#id-004.205">೩೭</a></sup>ವಿಶ್ವಾಮಿತ್ರನಂತೆಯೇ ಸಾಹಸಿಯಾದ ಈ ಮತಂಗಋಷಿ ಯಾರೋ ಬೇರೆಯೇ ಇರಬೇಕು.</p>
		<p>ಶ್ರೀರಾಮ ಮತ್ತು ಸುಗ್ರೀವರಿಗೆ ಪ್ರಥಮ ಪರಿಚಯವಾದದ್ದು<strong>ಋಷ್ಯಮೂಕ ಪರ್ವತದಲ್ಲಿ</strong>ತಾನೆ? ಸ್ಥಳಮಹಾತ್ಮೆಯಪ್ರಕಾರ, ಇದು ಬಳ್ಳಾರಿ ಜಿಲ್ಲೆಯಲ್ಲಿ ಆನೆಗೊಂದಿಯಿಂದ ಸುಮಾರು ೮ ಮೈಲಿಗಳ ದೂರದಲ್ಲಿ ತುಂಗಾಭದ್ರಾ ನದಿಯ ದಡದಲ್ಲಿ ಇದೆ. ಈ ಪರ್ವತಕ್ಕೆ ಹತ್ತಿರದಲ್ಲಿ ಪಂಪಾಸರೋವರ ಇದೆ. ಪಂಪಾನದಿಯು ಹರಿದು ತುಂಗಾಭದ್ರೆಗೆ ಸೇರುತ್ತದೆ.<sup><a epub:type="noteref" href="999-aside.xhtml#id-004.206">೩೮</a></sup></p>
		<p class="vertical-delimiter" />
		<p>ರಾಮಾಯಣದಲ್ಲಿ ವನವಾಸ ಮಾಡುತ್ತಾ ದಾರಿಯುದ್ಧಕ್ಕೂ ಹಲವಾರು ಆಶ್ರಮಗಳನ್ನ ಮೊದಲು ಸೀತೆಯೊಡಗೂಡಿ, ಆಮೇಲೆ ರಾಮಲಕ್ಷ್ಮಣರಿಬ್ಬರೇ ಸಂದರ್ಶಿಸಿದರಲ್ಲ, ಈ ಸಂದರ್ಶನಗಳ ನಡುವೆ ಅವರು ಕಂಡ ಮತಂಗ ಋಷಿಗಳ ಆಶ್ರಮದ ಪ್ರಾಮುಖ್ಯತೆ ಏನು? ಯಾವ ಹೆಸರನ್ನೂ ಹೇಳದೇ, ಹೀಗೆ ಕಾಡಿನಲ್ಲಿ ಹತ್ತು ಹಲವು ಆಶ್ರಮಗಳಲ್ಲಿ ತಂಗಿ, ಮುನ್ನೆಡೆದರು ಎಂದು ಬೇಕಾದರೆ ಹೇಳಿಬಿಡಬಹುದು. ಆದರೆ ಮತಂಗ ಋಷಿಯ ಆಶ್ರಮವನ್ನು ವಿವರಿಸದೇ ಕಥೆ ಮುಂದೆ ಸಾಗುವಂತಿಲ್ಲ. ಗಿಡದಲ್ಲಿ ಅರಳಿದ ಹೂಗಳು<br />ಒಣಗಿಲ್ಲ, ಕಿತ್ತು ಪೂಜೆಗಾಗಿ ಬಳಸಿದ ಹೂವುಗಳು ಇನ್ನೂ ಹೊಸ ಹೊಸದಾಗಿಯೇ ಇವೆ, ಬಾಡವು. ಗುರುಗಳು ವಯಸ್ಸಾದವರು ವ್ರತಾನುಷ್ಠಾನ ತಪಸ್ಸಿನಲ್ಲಿ ತೊಡಗಿ ಬಳಲಿ, ದಿನವೂ ನದಿ-ಸಮುದ್ರ ಸ್ನಾನಕ್ಕೆ ಹೋಗಿ ಬರುತ್ತಿದ್ದವರು ಈಗ ಅಷ್ಟು ದೂರ ನಡೆಯುವಂತಿಲ್ಲ. ಆ ಕಾರಣ, ಆ ಜಲಾಶಯಗಳು ಇವರಿದ್ದಲ್ಲೇ ಬಂದು ಹರಿಯುತ್ತಿವೆ. ಗುರುಗಳು ಸ್ನಾನ ಮಾಡಿ, ಇಲ್ಲಿ ಗಿಡ ಮರಗಳ ಮೇಲೆ ಹರಡಿದ ನಾರುಮಡಿಗಳು, ಅವರು ದಿವಂಗತರಾದ ಹಲವು ವರ್ಷಗಳು ಕಳೆದ ಮೇಲೂ ಇನ್ನೂ ಇಲ್ಲಿಯೇ ಒದ್ದೆಯಾಗಿಯೇ ಅವರಿಗಾಗಿ ಕಾದಿವೆ. ಒಟ್ಟಾರೆ, ಅವರಿಲ್ಲಿ ಇಲ್ಲದಿದ್ದರೂ ಅವರ ತಪಃಪ್ರಭಾವದಿಂದ, ಆಗ ಹೇಗಿತ್ತೋ ಈಗಲೂ ಹಾಗೆಯೇ ಆಶ್ರಮ ಇದೆ. ಇದನ್ನೆಲ್ಲಾ ಆಶ್ರಮವನ್ನು ತೋರಿಸುವ ನೆಪದಲ್ಲಿ ಮಾರ್ಗದರ್ಶಿ, ಶಬರಿ ರಾಮನಿಗೆ ನಿರೂಪಿಸುತ್ತಾಳೆ; ಇಲ್ಲ, ವಾಲ್ಮೀಕಿ ನಮಗೆ ಅವಳ ಮೂಲಕ ಹೇಳುತ್ತಾರೆ.<sup><a epub:type="noteref" href="999-aside.xhtml#id-004.207">೩೯</a></sup></p>
		<p>''ದುರ್ಬುದ್ಧಿಯುಳ್ಳ ನೀನು, ನಿನ್ನವರೂ ಯಾರೇ ಆಗಿರಲಿ ಇತ್ತ ಕಾಲಿಟ್ಟರೆ ಕಲ್ಲಾಗಿಬಿಟ್ಟೀರಿ!!'' ಎಂದು ಮತಂಗ ಋಷಿ ವಾಲಿಗೆ ಶಾಪ ಕೊಟ್ಟಿದ್ದರಂತೆ. ವಾಲಿಯಂಥ ಶೂರ ವ್ಯಕ್ತಿ ಇದನ್ನು ನಂಬಿ, ಹೆದರಿದ್ದ ಎನ್ನುವುದರ ಸಮರ್ಥನೆಗಾಗಿ ಸೂಚ್ಯವಾಗಿ ಮತಂಗ ಆಶ್ರಮದಲ್ಲಿ ರಾಮನು ಕಾಣುವ ಸೃಷ್ಟಿವೈಚಿತ್ರ್ಯಗಳನ್ನು ವಾಲ್ಮೀಕಿ ಬಣ್ಣಿಸುತ್ತಿದ್ದಾರೆ. ಮನಃಸಂಕಲ್ಪ ಶಕ್ತಿಯಿಂದ ಬಯಸಿದುದನೆಲ್ಲಾ ಆಗಿಸಿ ಬಿಡುವ ಈ ಬಗೆಯ ತಪಃಪ್ರಭಾವ ಆ ಮತಂಗ ಮುನಿಯ ಆಶ್ರಮದಲ್ಲಿ ಇದ್ದು, ರಾಮ ಅದನ್ನು ಕಣ್ಣಾರೆ ನೋಡಿದ ಎಂದು ಹೇಳುವ ಆಶಯ ವಾಲ್ಮೀಕಿಯವರದು.</p>
		<p>ರಾಮ ಮತ್ತು ಸುಗ್ರೀವರ ಸ್ನೇಹಮಿಲನ ಮುಂದಿನ ಕಥೆಗೆ ಬಹಳ ಮುಖ್ಯವಾದ ಅಂಶ. ವಾಲಿವಧೆಯಾಗದೆ ಸುಗ್ರೀವಸಖ್ಯ ಹದಗೊಳ್ಳದು. ವಾಲಿಯಂಥ ವೀರನೊಬ್ಬನ ಹಗೆಯಾಗಿದ್ದುಕೊಂಡು, ಕ್ಷೇಮವಾಗಿ ಅವಿತಿಟ್ಟುಕೊಳ್ಳಲು ಸುಗ್ರೀವನಿಗೆ ಋಷ್ಯಮೂಕದಂತಹ ಒಂದು ಸರಿಯಾದ ಜಾಗ ಬೇಕಾಗಿತ್ತು. ಇದನ್ನೆಲ್ಲಾ ಕುಣಿಕೆ ಹಾಕಿ ವಾಲ್ಮೀಕಿಗಳು ಮತಂಗ ಮುನಿಯ ಆಶ್ರಮವನ್ನ ರಾಮಾಯಣದಲ್ಲಿ ಕಲ್ಪಿಸಿದ್ದಾರೆ. ಋಷಿಗಳು ಅಲ್ಲಿ ಇಲ್ಲದಿದ್ದರೂ ಆ ಮತಂಗಋಷಿಗಳ ತಪ:ಪ್ರಭಾವದ ಪರಿಚಯ ಮಾಡಿಕೊಡುವ ನಾಟಕದ ಈ ದೃಶ್ಯದಲ್ಲಿ ಒಬ್ಬ ನಿರೂಪಕರು ವಾಲ್ಮೀಕಿಗೆ ಬೇಕಿತ್ತು. ಶಬರಿ ಆ ಪಾತ್ರವನ್ನು ನಿರ್ವಹಿಸಿದ್ದಾಳೆ.</p>
		<p>ಇನ್ನೊಂದು ಮಾತು: ಪೂರ್ವಾಶ್ರಮದಲ್ಲಿ ವಾಲ್ಮೀಕಿಗಳು ಕಾಡಿನಲ್ಲಿ ಬೇಡರಾಗಿ, ಹೆಂಡತಿ ಮಕ್ಕಳೊಂದಿಗೆ ಜೀವಿಸುತ್ತಿದ್ದರು ಎಂಬ ದಂತಕಥೆ ಇದೆ. ರಾಮನ ಕಥೆ ವಾಲ್ಮೀಕಿಯವರ ಬಾಯಲ್ಲಿಈ ಸುಸಂಸ್ಕೃತ ಪರಿಷ್ಕೃತ ರೂಪ ತಾಳುವುದರ ಹಲವು ವರ್ಷಗಳ ಹಿಂದೆಯೇ ಒಂದು ಜನಪದ ಕಥೆಯಾಗಿ ಹರಡಿತ್ತು ಎಂದು ಕೆಲವು ಸಂಶೋಧಕ ವಿದ್ವಾಂಸರ ಅಭಿಪ್ರಾಯ. ನಾರದರು ಬಂದು, ಈ ತಪಸ್ಸು ಅಧ್ಯಯನಗಳಲ್ಲಿ ನಿರತರಾದ ವಾಲ್ಮೀಕಿ ಋಷಿಗೆ ರಾಮಾಯಣವನ್ನು ಬರೆಯಲು ಪ್ರಚೋದಿಸುವ ಮಾತು ರಾಮಾಯಣದ ಮೊದಲ ಶ್ಲೋಕಗಳಲ್ಲಿ ಬರುತ್ತದೆ. ಅದಕ್ಕೆ ಮುನ್ನವೇ ಪೂರ್ವಾಶ್ರಮದಲ್ಲಿ ಈ ಬೇಡನ ಹೆಂಡತಿ ಸಹ ರಾಮನ ಕಥೆಯನ್ನ ವಿಸ್ತೃತವಾಗಿ ಬರೆಯಲು ಪ್ರಚೋದಿಸಿದ್ದಿರಬಹುದು. ಈ ಬೇಡತಿಯ ನೆನಪಿನಲ್ಲಿ ಶಬರಿಯ ಪಾತ್ರವನ್ನೂ ವಾಲ್ಮೀಕಿ ಋಷಿಗಳು ಸೃಷ್ಟಿಸಿರಬಹುದು.<sup><a epub:type="noteref" href="999-aside.xhtml#id-004.208">೪೦</a></sup></p>
		<p class="vertical-delimiter" />
		<p>ವಾಲ್ಮೀಕಿ ರಾಮಾಯಣದಲ್ಲಿ, ಯುದ್ಧಕಾಂಡದಲ್ಲಿ, ಪುಷ್ಪಕ ವಿಮಾನದಲ್ಲಿ ಸೀತಾ ಲಕ್ಷ್ಮಣರೊಡನೆ ಕುಳಿತು ಶ್ರೀರಾಮ ಲಂಕೆಯಿಂದ ಅಯೋಧ್ಯೆಗೆ ಹಿಂತಿರುಗುತ್ತಿದ್ದಾನೆ. ದಾರಿಯುದ್ದಕ್ಕೂ ತಾನು, ಲಕ್ಷ್ಮಣನೂ ಓಡಾಡಿದ ಸ್ಥಳಗಳನ್ನೆಲ್ಲಾ ನೆನಪಿಸಿಕೊಂಡು ಶ್ರೀರಾಮ ಸೀತೆಗೆ ಕಥೆ ಹೇಳುತ್ತಾ ಹೋಗುತ್ತಾನೆ; ಅಲ್ಲಿಯೂ ಈ ಶಬರಿಯ ವೃತ್ತಾಂತವು ಬರುತ್ತದೆ. ''ಇಲ್ಲಿ ಕಾಣುತ್ತಿದೆಯಲ್ಲ, ಬಗೆ ಬಗೆಯ ಗಿಡಮರಗಳಿಂದ ಕೂಡಿದ ಕಾಡಿನ ಹತ್ತಿರದ ಪಂಪಾ ಸರೋವರ; ನಿನ್ನನ್ನು ಕಳೆದುಕೊಂಡು ತುಂಬಾ ದುಃಖಿತನಾಗಿ, ಅಳುತ್ತಾ, ಕಾಡಲ್ಲೆಲ್ಲಾ ನಾನು ಅಲೆದಾಡುತ್ತಿದುದು ಇಲ್ಲೇ ಕಣೇ. ಶಬರಿ ಎಂಬ ಧರ್ಮಚಾರಿಣಿಯನ್ನು ನಾನು ಸಂದರ್ಶಿಸಿದ್ದೂ ಸಹ ಈ ಪಂಪಾತೀರದಲ್ಲೇ ಕಣೇ!'' ಎನ್ನುತ್ತಾನೆ ಶ್ರೀರಾಮ.<sup><a epub:type="noteref" href="999-aside.xhtml#id-004.209">೪೧</a></sup>''ಯಾರೀ ಶಬರಿ?'' ಎಂದು ಸೀತೆ ಕೇಳಿದಂತೆ ವಾಲ್ಮೀಕಿ ಬರೆಯಲಿಲ್ಲ. ಕಾರಣ, ಹೀಗಿರಬಹುದು:</p>
		<p>ಅಶೋಕವನದಲ್ಲಿದ್ದಾಗ ಹನುಮಂತನು ಮರದಮೇಲೆ ಕುಳಿತು ರಾಮಕಥೆ ಯನ್ನು ಹಾಡಿದಾಗಲೋ, ಆಮೇಲೆ ಸೀತೆಯೊಂದಿಗೆ ಮಾತನಾಡುವಾಗಲೋ ಈ ಶಬರಿಯ ವೃತ್ತಾಂತವನ್ನು ಸೀತೆಗೆ ಹೇಳಿದ್ದ ಎಂದುಕೊಳ್ಳೋಣ. (ಸುಂದರಕಾಂಡದಲ್ಲಿ ಇದು ಹಾಗೆ ಇಲ್ಲ, ನಿಜ!) ರಾಮಾಗಮನದ ನಿರೀಕ್ಷೆಯಲ್ಲಿ ಕುಳಿತು ಕೊನೆಗೆ ಸಫಲಳಾದ ಈ ಶಬರಿಯ ವೃತ್ತಾಂತವನ್ನ, ಅಲ್ಲಿ ಹತಾಶಳಾಗಿ ಕುಳಿತಿದ್ದ ಸೀತೆಗೆ ಹನುಮಂತನು ಹೇಳಿ ಸಾಂತ್ವನ ನೀಡಿದ ಎಂದೂ ಬೇಕಾದರೆ ಅಂದುಕೊಳ್ಳೋಣ. ''ಸೀತಾಮಾತೆ, ನಿನ್ನ ನಿರೀಕ್ಷೆ ಹುಸಿಯಾಗದು; ರಾಮ ಬಂದೇ ಬರುತ್ತಾನೆ, ಶಬರಿಗಾದಂತೆ ನಿನಗೂ ರಾಮದರ್ಶನ ಖಂಡಿತಾ ಆಗುತ್ತೆ'' ಎಂದು ಹನುಮಂತ ಹೇಳಿದ್ದ ಎಂದಿಟ್ಟುಕೊಳ್ಳೋಣ. ಹೌದು. ಆ<br />ಶಬರಿಯನ್ನು ಅಲ್ಲಿ ನೆನೆಸಲು, ಹನುಮಂತನಿಂದ ಅದನ್ನಲ್ಲಿ ಹೇಳಿಸಲು ಈ ಮೊದಲೇ ಇಲ್ಲಿ ಒಂದು ಪೂರ್ವ ಕಥೆ ಹೆಣೆದು, ತಮ್ಮ ಜಾಣ್ಮೆಯನ್ನು ಕವಿ ವಾಲ್ಮೀಕಿ ತೋರಿದ್ದಾರೆ ಎಂದು ಕಲ್ಪಿಸಿಕೊಳ್ಳೋಣ!</p>
		<p>ತಮ್ಮ ಆಶ್ರಮದಲ್ಲಿದ್ದ ಯಜ್ಞಕುಂಡದಲ್ಲೇ ಅಗ್ನಿಪ್ರವೇಶಮಾಡಿ, ಶ್ರೀರಾಮನೆದುರೇ ಆತ್ಮಾಹುತಿ ಮಾಡಿಕೊಂಡ ಶಬರಿಯದಂತೆ, ಇನ್ನೊಂದು ಪ್ರಸಂಗ ರಾಮಾಯಣದಲ್ಲಿ ಬರುತ್ತದೆ. ಅದೇ ಅರಣ್ಯಕಾಂಡ ೫ನೇ ಸರ್ಗದಲ್ಲಿ ಬರುವ ಶರಭಂಗ ಮಹರ್ಷಿಗಳ ಆತ್ಮಸಮರ್ಪಣೆಯ ವೃತ್ತಾಂತ. ಅಲ್ಲಿ ಆಗ ರಾಮಲಕ್ಷ್ಮಣರೊಂದಿಗೆ ಸೀತೆ ಇದ್ದಳು. ತಾವು ನಂಬಿಕೊಂಡ ಕಾರಣಕ್ಕಾಗಿ ದೃಢನಿಶ್ಚಯ ಮಾಡಿ ಅಗ್ನಿಪ್ರವೇಶ ಮಾಡುವ, ಮುಂಬರುವ ಇನ್ನೊಂದು ಸನ್ನಿವೇಶಕ್ಕೆ ಈ ಎರಡು ಘಟನೆಗಳು ಮುನ್ಸೂಚನೆಯೇ?</p>
		<p>ಮೇಲುನೋಟಕ್ಕೆ ಈ ಶಬರಿಯ<sup><a epub:type="noteref" href="999-aside.xhtml#id-004.210">೪೨</a></sup>ಪ್ರಸಂಗ ರಾಮಾಯಣ ಸಾಗರದಲ್ಲಿ ಅಷ್ಟೇನೂ ಮುಖ್ಯವಲ್ಲದ ಒಂದು ಸಣ್ಣ ಅಲೆಯಾಗಿ ಕಂಡುಬಂದರೂ, ಒಟ್ಟು ಕಥೆಯ ಹೊಂದಾಣಿಕೆಯ ಸಮಗ್ರ ದೃಷ್ಟಿಯಿಂದ ನೋಡಿದಾಗ ಈ 'ಬೇಡ'ರವಳು 'ಬೇಕಾ'ದ ಪ್ರಸಂಗಕ್ಕೆ ಇರುವ ಮಹತ್ವ ಗೊತ್ತಾಗುತ್ತದೆ.</p>
		<p><strong>ಮನೋವೈಜ್ಞಾನಿಕ ವಿಶ್ಲೇಷಣೆಯಲ್ಲಿ ಶಬರಿಯ ಕಥೆ:</strong></p>
		<p>ಒಂದು ಅಮಾನುಷಿಕ ವಾತಾವರಣದಲ್ಲಿದೆಯೆಂಬಂತೆ ಮತಂಗಆಶ್ರಮದ ವರ್ಣನೆ ಮತ್ತು ಅಪೂರ್ವವಾದ ರೀತಿಯಲ್ಲಿರುವಂತೆ ಶಬರಿಯ ವರ್ತನೆ ಮೇಲುನೋಟಕ್ಕೆ ನಮಗೆ ಕಂಡುಬಂದರೂ, ಒಳಹೊಕ್ಕು ನೋಡಿದರೆ ವಾಲ್ಮೀಕಿಗಳು ಇನ್ನೇನೋ ಆಳವಾದ ವಿಚಾರವನ್ನು ಮನಶ್ಶಾಸ್ತ್ರೀಯ ದೃಷ್ಟಿಯಿಂದ ಶಬರಿಯ ಕತೆಯಲ್ಲಿ ಹೇಳಹೊರಟಿದ್ದಾರೆ ಎಂಬುದನ್ನ ನಾವು ಊಹಿಸಬಹುದು.</p>
		<p>ಆ ಆಶ್ರಮದ ಬಗ್ಗೆ ವಿವರಿಸುವಾಗ, ''ಅಲ್ಲಿನ ಹೂವುಗಳು ಬಾಡದೆ ಇದ್ದವಂತೆ; ಆಯಾಸಗೊಂಡ ಋಷಿಶಿಷ್ಯರ ಬೆವರುಹನಿಗಳು ನೆಲದ ಮೇಲೆ ಬಿದ್ದಾಗ, ಅವೇ ಪುಷ್ಪಮಾಲಿಕೆಗಳಾದವಂತೆ'' ಈ 'ಐತಿಹ್ಯ'ವನ್ನು ಕವಿಯೇ ನೇರವಾಗಿ ಓದುಗರಿಗೆ ಹೇಳುತ್ತಿಲ್ಲ, ವರ್ಣಿಸುತ್ತಿಲ್ಲ. ಕೇವಲ 'ಕೇಳಿದ ಕತೆ'ಯಾಗಿ 'ಹೀಗಿದೆಯಂತೆ' ಎಂದು ರಾಮನಿಗೆ ಹೇಳುವವನು ಕಬಂಧ.</p>
		<p>ಆಮೇಲೆ, ''ರಾಘವಾ, ಇತ್ತ ನೋಡು. ಇಲ್ಲೇ ಈ ವೇದಿಕೆಯ ಮೇಲೇ ನಮ್ಮ ಗುರುಗಳು ಪೂಜಿಸುತ್ತಿದ್ದುದು. ಅಗೋ ನೋಡು, ಪೂಜೆಗಾಗಿ ಅವರು ಉಪಯೋಗಿಸುತ್ತಿದ್ದ ಆ ಹೂಗಳು ಇನ್ನೂ ಅಲ್ಲೇ ಇವೆ; ಒಂದೂ ಬಾಡಿಲ್ಲ; ನಾರುಮಡಿಗಳನ್ನುಟ್ಟು ಪೂಜಿಸುತ್ತಿದ್ದರಲ್ಲಾ, ಆ ಒದ್ದೆಯ ನಾರುಮಡಿಗಳಿನ್ನೂ ಒಣಗೇ ಇಲ್ಲಾ, ಗಿಡಗಳಮೇಲೆ ಹರವಿದ್ದು ಹಾಗೆಯೇ ಇವೆ; ಸ್ನಾನಮಾಡಿ ನಾರುಮಡಿಯುಡುತ್ತಿದ್ದರಲ್ಲಾ, ಸ್ನಾನಕ್ಕೆ ಅವರು ಪಂಪಾಸರೋವರದ ಬಳಿ ಹೋಗಬೇಕಾಗುತ್ತಿರಲಿಲ್ಲ; ಆ ಸಪ್ತಸಾಗರಗಳೇ ಅವರಿದ್ದಲ್ಲಿ ಬರುತ್ತಿದ್ದವಲ್ಲಾ, ಹ್ಞಾ!'' ಇವನ್ನೆಲ್ಲಾ ಹೇಳಿದ್ದು ಶಬರಿ; ವಾಲ್ಮೀಕಿಯವರಲ್ಲ. 'ಶಬರಿ ಹೇಳಿದಳು' ಎಂದೇ ನಮಗೆ ತಿಳಿಸುತ್ತಾರೆ!ಗುರುಗಳೂ, ಅವರ ಶಿಷ್ಯರೂ, ಎಲ್ಲರೂ ಹೊರಟು ಹೋದಮೇಲೂ, ತಾನೊಬ್ಬಳೇ ಆ ಆಶ್ರಮದಲ್ಲಿ ಇದ್ದು ಆ ಶಬರಿ ಅಹರ್ನಿಶಿ ನಿರೀಕ್ಷಿಸುತ್ತಿದ್ದು ದಾದರೂ ಯಾರನ್ನ? ರಾಮನನ್ನು. ಅವಳಿಗೆ ಅನ್ನಿಸುತ್ತಿದ್ದುದಾದರೂ ಏನು? ಎಲ್ಲಾ ಮೊದಲಿನಂತೆಯೇ ಇದೆ; ಏನೂ ಬದಲಾವಣೆ ಇಲ್ಲ. ''ಗುರುಗಳು ಇನ್ನೇನು ಸ್ನಾನ ಮಾಡಿ, ಅಲ್ಲಿ ಹರವಿದ ನಾರುಮಡಿಯುಟ್ಟು ಪೂಜೆಗೆ ಕುಳಿತುಕೊಳ್ಳುತ್ತಾರೆ; ಹೂವು ಇತ್ಯಾದಿಗಳನ್ನು ಅಣಿಮಾಡಿಬಿಡಬೇಕು. ಬಾಡದ ಆ ನೈದಿಲೆಯ ಹೂವುಗಳು ಗುರುಗಳಿಗೆ ಪ್ರಿಯ. ಗುರುಗಳು ಹೇಳಿಬಿಟ್ಟಿದ್ದಾರೆ: 'ನಿನ್ನ' ರಾಮ ಬರುತ್ತಾನೆ, ಕಳವಳ ಪಡಬೇಡ. ಬಂದೇ ಬರುತ್ತಾನೆ-ಅಂತ; ಅದು ಹಾಗೇ ಆಗುತ್ತದೆ .. ..'' ಇದೇ ಅವಳ ಕನಸು ಮನಸ್ಸಿನಲ್ಲಿ ಏಳುತ್ತಿದ್ದ ಯೋಚನಾ ತರಂಗಗಳು.</p>
		<p>ಯಾರೇ ಮಾರ್ಗಮಧ್ಯೆ ಯಾ ದಾರಿ ತಪ್ಪಿ ಆ ಆಶ್ರಮಕ್ಕೆ ಬರಲಿ, ಅವಳು ಎಲ್ಲರಿಗೂ 'ತನಗೆ ನಿಜವೆನಿಸಿದ' ಇದೇ ಮಾತುಗಳನ್ನಾಡಿ, ಆಶ್ರಮವನ್ನು ತೋರಿಸುತ್ತಿದ್ದಳು. ರಾಮ ಎದುರಿಗೆ ಬಂದಾಗಲೂ, ಅವಳು ಮಾಡಿದ್ದು ಹಾಗೆಯೇ! ಆ ಮನಸ್ಥಿತಿಯಲ್ಲಿದ್ದ ಶಬರಿಯ ಪಾಲಿಗೆ ಆಶ್ರಮ ಹಾಗಿದ್ದುದು, ಅದು ಸತ್ಯಸ್ಯ ಸತ್ಯ!</p>
		<p>ಮನುಷ್ಯ ತನ್ನ ಎದುರಿಗೆ ಇಲ್ಲದ ರೂಪಗಳನ್ನ ಕಾಣುವುದರ ಮತ್ತು ಶಬ್ದಗಳನ್ನ ಕೇಳುವುದರ ಅನೇಕ ಉದಾಹರಣೆಗಳು ಇವೆಯಲ್ಲ, ಇದೇನು ಭಾವೋನ್ಮಾದವೇ, ಇನ್ನಾವುದೇ ಮನೋರೋಗವೇ? ಈ ಮನಸ್ಥಿತಿಯ ತೊಂದರೆಗೆ ನಾವು 'ಕಲ್ಪನೆ, ಭ್ರಮೆ' ಎಂಬ ಹಣೆಪಟ್ಟಿ ಕಟ್ಟಿ ಸುಮ್ಮನಾಗೋಣವೇ? ಇದಕ್ಕೆ ಮನೋವಿಜ್ಞಾನಿಗಳು ಏನು ಸಮಜಾಯಿಷಿ ಹೇಳುತ್ತಾರೆ? ''ಇಂತಹ ಸಂದರ್ಭಗಳಲ್ಲಿ ಕಣ್ಣು ಕಿವಿಗಳಿಗೆ ಹೊರಗಿನ ಯಾವುದೇ ರೂಪ ಮತ್ತು ಶಬ್ದಾದಿ ವಿಷಯಗಳ ಸಂಬಂಧವಿರುವುದಿಲ್ಲ. ಆದರೆ, ಮನುಷ್ಯನ ಮನಸ್ಸು ಮತ್ತು ಬುದ್ಧಿಗಳಲ್ಲಿ ಹಿಂದೆ ಅನುಭವಿಸಿದ ಶಬ್ದ ಸ್ಪರ್ಶಾದಿಗಳ ವಿಷಯಗಳ ವಾಸನಾಮಯ ರೂಪವಿರುತ್ತದೆ. ಆ ವಿಷಯಗಳ ನೆನಹು ಜಾಗ್ರತವಾದಾಗ, ಮನುಷ್ಯನು ಎಷ್ಟೋ ಸಲ ಮನಸ್ಸಿನ ಪ್ರಬಲ ಭಾವನೆಗಳಿಗೆ ವಶನಾಗಿ, ಕಿವಿ<br />ಮತ್ತು ಕಣ್ಣುಗಳೊಡನೆ ಕಾಲ್ಪನಿಕ ಶಬ್ದ ಮತ್ತು ರೂಪಗಳ ಸಂಬಂಧವನ್ನು ಸ್ಥಾಪಿಸಿಕೊಳ್ಳುತ್ತಾನೆ.'' ಎಂದವರು ಹೇಳುತ್ತಾರೆ.<sup><a epub:type="noteref" href="999-aside.xhtml#id-004.211">೪೩</a></sup>ಇಷ್ಟೇ ಅಲ್ಲ, ಇಲ್ಲದ್ದನ್ನು ಕಾಣುವಾಗ ಕೇಳುವಾಗ, ಈ ಜಟಿಲ ಮಾನಸಿಕಕ್ರಿಯೆಗೆ ಪೂರ್ವಭಾವಿಯಾಗಿ, ಚಕ್ಷು-ಶ್ರೋತ್ರ ಇಂದ್ರಿಯಗಳು ಉದ್ದೀಪನಗೊಂಡು, ಹಿಂದೆ ಅದು ಇದ್ದಿತಲ್ಲ ಅತ್ತ ಕಣ್ಣುಬಿಡುವುದು, ಕೈತೋರುವುದು, ಕಿವಿಗೊಡುವುದು ಮುಂತಾದ ಸಂಬಂಧಿಸಿದ ಶಾರೀರಿಕ ಕ್ರಿಯೆಗಳು ಸಹಜವಾಗಿಯೇ ನಡೆಯುತ್ತವೆ ಎನ್ನುತ್ತಾರೆ ಅವರು.</p>
		<p>ಕಬಂಧ 'ಅಲ್ಲಿ ಹೀಗಿದೆಯಂತೆ' ಎಂದು ಹೇಳಿದ 'ಐತಿಹ್ಯ'ದ ಸತ್ಯ ಮತ್ತು ಶಬರಿ ರಾಮನಿಗೆ ಕಾಣಿಸಿದ ನೋಟಗಳ ತಥ್ಯವನ್ನು ಓದುಗರು ಈ ಮನಶ್ಶಾಸ್ತ್ರೀಯ ದೃಷ್ಟಿಯಿಂದ ನೋಡಿರೆಂದು ವಾಲ್ಮೀಕಿಗಳು ಬಯಸಿದ್ದರೇ?</p>
		<p class="vertical-delimiter" />
		<p>'ಅವನ' ಬರುವಿಗಾಗಿ ಇದ್ದಲೇ ಕಾಯಬೇಕು, ಇಲ್ಲವೇ ಅವನನ್ನು ಹುಡುಕಿಕೊಂಡು ಊರೂರು-ಕಾಡುಮೇಡುಗಳಲ್ಲಿ ಅಲೆದಾಡಬೇಕು. ಬಂದೇ ಬರುತ್ತಾನೆಂದು ಮಾಸ್ತಿಯವರ ಯಶೋಧರೆ ಕಾದು, ಬುದ್ಧನನ್ನು ಅರಮನೆಗೇ ಬರಮಾಡಿಕೊಳ್ಳಲಿಲ್ಲವೇ? ಮಹದೇವಿ 'ಅಕ್ಕ' ತನ್ನ ಚನ್ನಮಲ್ಲಿಕಾರ್ಜುನನಿಗಾಗಿ ಕದಳಿವನದಲ್ಲೆಲ್ಲಾ ಅರಸಲಿಲ್ಲವೇ? ಬೃಂದಾವನದಲ್ಲೆಲ್ಲಾ ಅಲೆದಾಡಿದ ರಾಧೆಗೆ ಮುರಳೀಲೋಲನ ಸಾನ್ನಿದ್ಧ್ಯ ಸಿಗಲಿಲ್ಲವೇ? ಬೇಟೆಯಾಡಿದ ಮೃಗದ ಮಾಂಸವನ್ನು ತಾನು ಮೊದಲು ಕಚ್ಚಿ ತಿಂದು ರುಚಿನೋಡಿ, ಶಿವನಿಗೆ ಸಮರ್ಪಿಸಿದ ಬೇಡರ ಕಣ್ಣಪ್ಪ; ತಾನು ಮೊದಲು ಮುಡಿದು, ಚೆನ್ನಾಗಿದೆಯೆಂದು ಖಚಿತಪಡಿಸಿಕೊಂಡಮೇಲೆ, ನಂತರ ವಿಲ್ಲಿಪುತ್ತೂರಿನ ದೇವರು ಕೃಷ್ಣನಿಗೆ ಆ ಹೂಮಾಲೆ ತೊಡಿಸುತ್ತಿದ್ದ 'ಶೂಡಿಕುಡುತ್ತ ನಾಚ್ಚಿಯಾರ್' ಆಂಡಾಳ್ ಗೋದಾ ದೇವಿ; ಬುದ್ಧನಿಗಾಗಿ ಕಾದಿದ್ದ ಶ್ರಮಣಿ ಅಂಬಾಪಾಲಿ; ಜೀಸಸ್‍ಗಾಗಿ ಕಾದು, ಕಂಡು, ಕೊನೆಯವರೆಗೂ ಜೊತೆಗಿದ್ದ ಶಿಷ್ಯೆ ಮೇರಿ ಮಗ್ದಲಿನಾ; ಕಾಯಕವನ್ನೇ ಕೈಲಾಸವಾಗಿ ಕಂಡು, ಮನದಲ್ಲಿ ಅವನನ್ನೇ ತುಂಬಿಕೊಂಡು ಬಾಳಿದ ಶಿವಶರಣ ಶರಣೆಯರು- ಎಲ್ಲರ ಕತೆಯೂ ಹೀಗೇ ಅಲ್ಲವೇ?</p>
		<p>ನಿರೀಕ್ಷೆಯಲ್ಲೇ ಸುಖಕಾಣುವವರಿದ್ದಾರೆ; ಬಯಸಿದುದು ದೊರಕಿದಾಗ ಪಡುವ ಆನಂದಕ್ಕಿಂತ, ಕೈಗೆ ಎಟುಕುವವರೆಗೆ ಅನುಭವಿಸುವ ಆ ಕಲ್ಪನಾಲೋಕದ ವೈಭವ('ಫಾ಼್ಯಂಟಸಿ')ವೇ ಅವರಿಗೆ ಮಿಗಿಲಾಗಿ ತೋರಲೂ ಬಹುದು. ಅಸಾಧ್ಯವಾದುದನ್ನ ಹಂಬಲಿಸುವ ಹುಚ್ಚು ಬಯಕೆಯವರಿಗೆ ಭ್ರಮನಿರಸನ ಆಗುವುದೂ ಸಹಜ. ಅಲ್ಪತೃಪ್ತರು ಬೇರೆ; ಮಹತ್ವಾಕಾಂಕ್ಷಿಗಳು ಬೇರೆ. ದೇವರ ದರ್ಶನಕ್ಕೆಂದು ಜಾತ್ರೆಗೆ ಹೋದಾಗ, ನೂಕು ನುಗ್ಗಿಲಿಗಂಜಿ, ಬಾಗಿಲಲ್ಲೇ ಕಾಯೊಡೆದು, ಹೊಸಲಿಗೇ ಕೈಮುಗಿದು, ಅಲ್ಲಿ ಯಾರೋ ಹೊತ್ತಿಸಿದ ಇನ್ನೇನು ಆರಹೊರಟಿರುವ ಕರ್ಪೂರದ ದೀಪಕ್ಕೇ ಕೈಚಾಚಿ ಕಣ್ಣಿಗೊತ್ತಿಕೊಂಡು ಮನೆಗೆ ಮರಳಿದವರು ನಮ್ಮಲ್ಲಿ ಎಷ್ಟು ಜನರಿಲ್ಲ? ಆ ಕಾರಣಕ್ಕೇ ಹಿಂದೆ ಹೇಳಿದ್ದು: ನಮ್ಮ ನಮ್ಮ 'ಶಬರಿ-ತನ'ದ ತೀಕ್ಷ್ಣತೆಯ ಪ್ರಮಾಣಕ್ಕೆ ಅನುಗುಣವಾಗಿ, ನಾವು ನಂಬಿದ ಆ 'ರಾಮ-ದರ್ಶನ'ದ ಭಾಗ್ಯ ನಮಗೆ ಲಭಿಸೀತು!</p>
	</section>
	<section class="level1 numbered" epub:type="chapter" role="doc-chapter" id="id-P4.008">
		<p class="text-center"><strong>ಮತ್ತನೇರಿಸಲು ಸಾಲದೇ ಈ ಏಳು ತೇರು?</strong></p>
		<p class="verse">ಕುಲಂ ವಿತ್ತಂ ಶ್ರುತಂ ರೂಪಂ ಶೌರ್ಯಂ ದಾನಂ ತಪಸ್ ತಥಾ।<br />ಪ್ರಾಧಾನ್ಯೇನ ಮನುಷ್ಯಾಣಾಂ ಸಪ್ತೈತೇ ಮದಹೇತವಃ ।।</p>
		<p class="verse-author"><strong><em>-ಕ್ಷೇಮೇಂದ್ರ, ದರ್ಪದಲನ</em></strong></p>
		<p class="myquote">ನಾನೋ ಕುಲೀನ, ಹಣಕಿಲ್ಲ ಏನೂ ಕೊರತೆ,<br />ಓದಿರುವೆ ನಾ ಜ್ಞಾನಿ, ರೂಪಸಂಪನ್ನ;<br />ಶಕ್ತಿಯಿದೆ ಸೆಣೆಸಲಿಕೆ, ಹೆಸರು ಸ್ಥಾನ ಗಳಿಸಲಿಕೆ<br />ಕೊಡುಗೈಯ ದಾನಿ ನಾ, ಧರ್ಮಭೀರು-<br />ಮತ್ತನೇರಿಸಲೆಂದೇ ಮುತ್ತುವುವು<br />-ಹೀಗನಿಸುತ್ತ ಒಂದೊಂದೂ ಮನುಷ್ಯನನ್ನ.</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ನೀವವನ ಕಂಡಿಹಿರಾ? ನಿಮಗವನು ಸಿಗುವನೇ?</h1>
		<p>ಕನ್ನಡದ ಮೊಟ್ಟ ಮೊದಲ ವಿದ್ವತ್ಪೂರ್ಣ ಕವಯಿತ್ರಿ ಎಂಬ ಗೌರವಕ್ಕೆ ಪಾತ್ರಳಾದ ಮಹಾದೇವಿ ಅಕ್ಕ ತನ್ನ ಒಂದು ಪ್ರಖ್ಯಾತ ವಚನದಲ್ಲಿ ಹೀಗೆ ಹೇಳುತ್ತಾಳೆ:</p>
		<p class="verse">ಚಿಲಿಮಿಲಿ ಎಂದು ಓದುವ ಗಿಳಿಗಳಿರಾ, ನೀವು ಕಾಣಿರೆ, ನೀವು ಕಾಣಿರೆ;<br />ಸರವೆತ್ತಿ ಪಾಡುವ ಕೋಗಿಲೆಗಳಿರಾ, ನೀವು ಕಾಣಿರೆ, ನೀವು ಕಾಣಿರೆ;<br />ಎರಗಿ ಬಂದಾಡುವ ತುಂಬಿಗಳಿರಾ, ನೀವು ಕಾಣಿರೆ, ನೀವು ಕಾಣಿರೆ;<br />ಕೊಳನ ತಡಿಯೊಳಗಾಡುವ ಹಂಸಗಳಿರಾ, ನೀವು ಕಾಣಿರೆ, ನೀವು ಕಾಣಿರೆ;<br />ಗಿರಿಗಹ್ವರದೊಳಗಾಡುವ ನವಿಲುಗಳಿರಾ, ನೀವು ಕಾಣಿರೆ, ನೀವು ಕಾಣಿರೆ;<br />ಚನ್ನಮಲ್ಲಿಕಾರ್ಜುನನೆಲ್ಲಿದ್ದಹನೆಂದು ಹೇಳಿರೆ।।೨೭೧।।<sup><a epub:type="noteref" href="999-aside.xhtml#id-004.212">೧</a></sup></p>
		<p>ಹೊರನೋಟಕ್ಕೆ, ಮೊದಲ ಓದಿನಲ್ಲಿ, ನಮಗನಿಸುವುದು: ಈ ಭಾವುಕ ವಿರಹಿಣಿ ಯೋಗಿನಿ ಕಾಡಿನಲ್ಲಿ ಅಲೆದಾಡುತ್ತ, ಗಿಡಮರಗಳನ್ನೂ, ಪ್ರಾಣಿಪಕ್ಷಿ ಗಳನ್ನೂ ಮಾತನಾಡಿಸಿ ಕೇಳುತ್ತಿದ್ದಾಳೆ ತನ್ನ ಆರಾಧ್ಯದೈವ ಎಲ್ಲಿದ್ದಾನೆ, ನಿಮಗೆ ಗೊತ್ತೆ? ತನ್ನ ಕನಸಿನ ಮನಸಿನ ಇನಿಯ ಚನ್ನಮಲ್ಲಿಕಾರ್ಜುನನ ನೀವು ನೋಡಿದ್ದೀರಾ? ಅವನೀಗ ಎಲ್ಲಿದ್ದಾನೆ ಎಂಬುದು ನಿಮಗೆ ತಿಳಿದಿದ್ದರೆ ನನಗೆ ಕೂಡಲೇ ಹೇಳಿ ಎಂಬ ಅವಳ ಆರ್ತತೆಯ ಮೊರೆ ಇಲ್ಲಿದೆ, ಎಂಬ ವಿಚಾರ.</p>
		<p>ಹೌದು, ಹರನೇ ಗಂಡನಾಗಬೇಕೆಂದು ಅನಂತಕಾಲ ತಪಸ್ಸಿದ್ದವಳು ಅವಳು, ನೋಡಾ; ಮದುವೆಯ ಮಂಟಪದಲ್ಲಿ ಹಸೆಯನ್ನೇರಿ ಸಂಸಾರ ಬಂಧನದಲ್ಲಿ ಸಿಲುಕಲೆಂದು ಅರಿಯದವರು ಮಾತನಾಡ ತೊಡಗಿದರೆ, ತಿಳಿದವರು ಅವಳನ್ನ ಶಿವನ ಹತ್ತಿರ ಕಳಿಸಿದರು. ಗುರುವೇ ತೆತ್ತಿಗ ಹಿತೈಷಿಯಾದ; ಪಚ್ಚೆಯ ನೆಲಗಟ್ಟು, ಕನಕದ ತೋರಣ, ವಜ್ರದ ಕಂಭ, ಹವಳದ ಚಪ್ಪರವಿಕ್ಕಿ ಮಾಣಿಕ್ಯದ ಮೇಲುಕಟ್ಟು ಕಟ್ಟಿ, ಕಂಕಣ ಕೈಧಾರೆ, ಸ್ಥಿರಸೇಸೆಯನ್ನ ಇಕ್ಕಿ ಸಾದೃಶ್ಯನಾದ ವರನ ನೋಡಿ, ಚನ್ನಮಲ್ಲಿಕಾರ್ಜುನನೆಂಬ ಲಿಂಗದೇವ ಮದುವಣಿಗನೊಡನೆಯೇ ಅವಳ ಮದುವೆ ಮಾಡಿದರು, ಇಲ್ಲ ಲಗ್ನ ಆಯಿತು.</p>
		<p>ಇವಳು ಉತ್ಕಟ ಪ್ರಣಯಿ. ಕನಸು ಮನಸ್ಸಿನಲ್ಲೂ ಶಿವನಲ್ಲದೇ ಬೇರೊಂದನ್ನ ನೆನೆಯದವಳು. ಹೇಳುತ್ತಾಳೆ: ಗಿರಿಯಲ್ಲಲ್ಲದೆ ಈ ನವಿಲು ಹುಲ್ಲುಮೊರಡಿಯಲ್ಲಿ ಆಡುತ್ತದೆಯೇ? ಕೊಳವನ್ನು ಬಿಟ್ಟು ಕಿರುಹಳ್ಳವನ್ನು ಹುಡುಕಿಕೊಂಡು ಹಂಸ ಹೋಗದು; ಮಾವಿನಮರದ ತಳಿರು ಸವಿಯದೆ ಕೋಗಿಲೆ ಸುಮ್ಮನೆ ಹಾಡದು; ಪರಿಮಳದ ಹೂಗಳಲ್ಲದೆ ಬೇರೆಡೆಗೆ ದುಂಬಿ ಹೋಗದು ಹಾಗೆ ನನ್ನ ಮನಸ್ಸೂ ಸಹ ಚನ್ನಮಲ್ಲಿಕಾರ್ಜುನನನ್ನು ಬಿಟ್ಟು ಬೇರೆ ಕಡೆಗೆ ಹೋಗಲಾರದು ಅಂತ.ಅವನು ಕೇಳಿದರೆ ಕೇಳಲಿ, ಇಲ್ಲದಿದ್ದರೆ ಮಾಣು; ತಾನು ಅವನ ಬಗ್ಗೆ ಹಾಡದೆ ಸೈರಿಸಳು. ನೋಡಿದರೆ ನೋಡಲಿ, ಇಲ್ಲದಿದ್ದರೆ ಬಿಡಲಿ; ತಾನಂತೂ ಅವನನ್ನು 'ನೋಡಿ' ಹಿಗ್ಗದೆ ತಣಿಯಳು. ಅವನು ಮೆಚ್ಚಲಿ ಮೆಚ್ಚದಿರಲಿ, ಒಲಿಯಲಿ ಒಲಿಯದಿರಲಿ; ತಾನು ಮಾತ್ರ ಅವನ ರೂಪವನ್ನ ತನ್ನ ಕಣ್ಣುಗಳಲ್ಲಿ ತುಂಬಿಕೊಂಡು, ತನ್ನವನನ್ನಾಗಿಸಿಕೊಂಡು ಇರದೇ ಬಿಡಳು.</p>
		<p>ಇಷ್ಟು ತೀಕ್ಷ್ಣವಾಗಿ ಮನಸಾರೆ ಹುಡುಕಿದರೇನೇ 'ಅವನು' ಸಿಗುವುದು; ನಾವೆಷ್ಟೆಷ್ಟರ ಪ್ರಮಾಣದಲ್ಲಿ 'ಶಬರಿ'ಯಾಗಬಲ್ಲೆವೋ, ಅಷ್ಟಷ್ಟು ಬೇಗ ನಮ್ಮ 'ರಾಮ' ನಮ್ಮ ಬಳಿ ಬಂದಾನು! ಪ್ರಾಣಿ ಪಕ್ಷಿಗಳನ್ನೂ ಅಂಗಲಾಚಿ ಕೇಳುವ, ಬೇಡುವ ಈ ವಾಚ್ಯಾರ್ಥ, ವ್ಯಾಖ್ಯಾನ ಈ ವಚನಕ್ಕೆ ಸರಿಯೇ, ತಪ್ಪೇನಿಲ್ಲ. ಆದರೆ, ಇನ್ನೊಂದು ಒಳ ಅರ್ಥ, ಶ್ಲೇಷೆ, ಧ್ವನಿ ಇಲ್ಲಿ ಅಡಗಿದೆ. ಆದನ್ನ ಕವಯತ್ರಿ ನವಿರಾಗಿ, ಸೂಚ್ಯವಾಗಿ ನಮ್ಮ ಗಮನಕ್ಕೆ ತರುತ್ತಿದ್ದಾಳೆ. ಏನದು?</p>
		<p>ಹದಿನಾಲ್ಕು-ಹದಿನೈದನೇ ಶತಮಾನ ಭಾರತದ ಸಂತಯುಗ: ಉತ್ತರದಲ್ಲಿ ರಾಮಾನಂದ, ತುಲಸೀದಾಸ, ನಾನಕ್, ಕಬೀರ, ಮೀರಾಬಾಯಿ ಮುಂತಾದವರು, ದಕ್ಷಿಣದಲ್ಲಿ ವಲ್ಲಭಾಚಾರ್ಯ, ಪೂರ್ವದಲ್ಲಿ ಬಂಗಾಳದ ಚೈತನ್ಯ ಚಂಡೀದಾಸ ವಿದ್ಯಾಪತಿಗಳು, ಕಾಶ್ಮೀರದಲ್ಲಿ ಲಲ್ಲೇಶ್ವರಿ ಹೀಗೆ ಈ ಕಾಲಮಾನದಲ್ಲಿ ಸಂತರೋ ಸಂತರು. ಕಾಶ್ಮೀರದ ಲಲ್ಲಾ, ತಮಿಳು ನಾಡಿನ ಆಂಡಾಳ್, ಮಹಾರಾಷ್ಟ್ರದ ಮುಕ್ತಾಬಾಯಿ, ಜನಾಬಾಯಿ ಮತ್ತು ರಾಜಾಸ್ಥಾನದ ಮೀರಾಬಾಯಿಯರಂತೆ ಕರ್ನಾಟಕದ ಅಕ್ಕ ಮಹಾದೇವಿ ಭಕ್ತಿ ಪಂಥದ ಶ್ರೇಷ್ಠ ಚಿಂತಕರ ಸಾಲಿನಲ್ಲಿ ಮೆರೆದ ಮಹಿಳೆ.</p>
		<p>ಗಂಡ ರಾಣಾನನ್ನು ತೊರೆದು, ರಾಜವಂಶದವಳಾದರೂ ಕಾಲಿಗೆ ಗೆಜ್ಜೆ ಕಟ್ಟಿ ದೇವದಾಸಿಯಂತೆ ಭಜನ್‍ಗಳನ್ನು ಹಾಡಿ ಕುಣಿದಾಡಿ, ತನ್ನ ಗಿರಿಧರ ಗೋಪಾಲನನ್ನು ಅರಸುತ್ತ, ಕೊನೆಗೆ ರಾಜಾಸ್ಥಾನದ ಮರಳುಗಾಡಿನಲ್ಲಿ ಮರೆಯಾಗುತ್ತಾಳೆ, ಮೀರಾ. ಯುವಕ ಕೃಷ್ಣನ ನೆನಪಿನಲ್ಲೇ ಆಂಡಾಳ್ ತಮಿಳು ಪಾಶುರಗಳನ್ನ ಹಾಡುತ್ತಾ, ಕೃಷ್ಣನಲ್ಲೇ ಲೀನಳಾಗಿಬಿಡುತ್ತಾಳೆ.</p>
		<p>ಕಾರಿಕಲ್ ಅಮ್ಮೆಯಾರ್ ಸಮುದ್ರದ ಬಂದರಿನ ಒಬ್ಬ ಶ್ರೀಮಂತ ವರ್ತಕನ ಮಗಳು. ಈ ಪುಣಿದವತಿ (ನಿಷ್ಕಳಂಕ ಪುಣ್ಯವತಿ)ಗೆ ಚಿಕ್ಕಂದಿನಿಂದಲೂ ಶಿವ ನಟರಾಜನೇ ಆರಾಧ್ಯ ದೈವ. ತನ್ನನ್ನು ಪ್ರೀತಿಯಿಂದ ನೋಡಿಕೊಳ್ಳುತ್ತಿದ್ದ ಗಂಡ ಪರಮದತ್ತನಿಂದ ಪರಿತ್ಯಕ್ತಳಾಗಿ, ಶಿವನನ್ನು ಬೇಡಿಕೊಂಡು ಕೊನೆಗೆ, ಒಣಗಿದ ಮುದುಕಿಯಾಗಿ, ಶಿವನ ಗಣಗಳಲ್ಲಿ ಒಬ್ಬಳಾಗುವಳು. ತಿರುವಾಲನ್ ಗಾಡಿನ ನಟರಾಜನ ನೃತ್ಯ ಕುರಿತು ಹಾಡಿದ ಭಕ್ತಿಮಾಲೆಗಳು, ಅರ್ಪುದ ತಿರುವನತಾದಿ ಮುಂತಾದ ಕಾವ್ಯಮಯ ಸ್ತುತಿಗಳಿಂದ ಹೆಸರಾದವಳು.ಅವ್ವೆಯಾರ್ ತನ್ನ ರೂಪವೇ ತನ್ನ ಸಾಧನೆಗೆ ಅಡ್ಡಿ ಬರುತ್ತದೆಂದು ಕಂಡು, ತನ್ನ ಆರಾಧ್ಯದೈವ ವಿಘ್ನೇಶ್ವರನಿಗೆ ಮೊರೆಯಿಟ್ಟು, ತನ್ನನ್ನು ಒಬ್ಬ ಸಾಮಾನ್ಯ ಮುದುಕಿಯಾಗಿಸಿ ಬಿಡುವಂತೆ ಕೇಳಿಕೊಳ್ಳುತ್ತಾಳೆ. ಊರೂರು ಅಲೆಯುತ್ತ, ಜನರಿಗೆ ರಾಜರಿಗೆ ಬುದ್ಧಿವಾದ ಹೇಳುತ್ತಾ ಅವರನ್ನ ಸನ್ಮಾರ್ಗಕ್ಕೆಳೆಯುತ್ತಾಳೆ. ಈ ಕವಯಿತ್ರಿ ತನ್ನ ತಮಿಳು ಆತ್ತಿ ಚೂಡಿ (ಸವಿನುಡಿ) ಗಳಿಂದ, ನೀತಿ ವೆಣ್ಬಾ ಚೌಪದಿಗಳಿಂದ ಪ್ರಖ್ಯಾತಳು.</p>
		<p>ವಿಷ್ಣುಚಿತ್ತನಿಗೆ ತುಳಸೀವನದಲ್ಲಿ ಸಿಕ್ಕ ಮಗು ಗೋದಾ ಬೆಳೆಬೆಳೆಯುತ್ತಲೇ ಬೃಂದಾವನದ ಕೃಷ್ಣನನ್ನು ಮನಸ್ಸಿನಲ್ಲಿ ತುಂಬಿಕೊಂಡವಳು. ತನ್ನ ಸೌಂದರ್ಯ ಮತ್ತು ಪ್ರೇಮ ಆ ಕೃಷ್ಣನಿಗೇ ಮೀಸಲಿಟ್ಟುದೆಂಬುದನ್ನ ತೋರಲು, ದೇವರಿಗೆ ತೊಡಿಸುವ ಪುಷ್ಪಹಾರವನ್ನು ತಾನು ಮೊದಲು ಧರಿಸಿ, ತನಗೆ ಒಪ್ಪಿಗೆಯಾದಮೇಲೆ ಅದನ್ನು ದೇವರಿಗೆ ಸಮರ್ಪಿಸುತ್ತಿದ್ದಳೆಂಬ ಕತೆ ಹೇಳುತ್ತಾರೆ. ಬೆಳೆದ ಹುಡುಗಿಗೆ ಯಾರನ್ನಾದರೂ ಅನುರೂಪನನ್ನು ಮದುವೆಯಾಗೆಂದು ತಂದೆ ಒತ್ತಾಯಿಸಿದಾಗ, ಶ್ರೀರಂಗದ ರಂಗನಾಥನನ್ನೇ ಹಂಬಲಿಸುತ್ತಾ ಅವನಲ್ಲೇ ಐಕ್ಯಳಾದವಳು ಇವಳು. ಜಗತ್ತನ್ನೇ ಆಳುವ, ಪ್ರೇಮಸಾಗರದಲ್ಲಿ ಮುಳುಗಿದ್ದ ಈ ಆಂಡಾಳ್ ತನ್ನ ತಿರುಪ್ಪಾವೈ, ತಿರುಮೊಳಿಗಳಿಂದ ಚಿರಂಜೀವಿನಿ.</p>
		<p>ಸಾಮಾನ್ಯವಾಗಿ ಸಂತರೆಲ್ಲರೂ ಕವಿಗಳು ಎಂಬ ಮಾತಿದ್ದರೂ, ಕಾವ್ಯಾಂಶ ಬೇರೆ ಬೇರೆ ಪ್ರಮಾಣದಲ್ಲಿ ಅವರ ಕೃತಿಗಳಲ್ಲಿ ಬೆಳಗುತ್ತಿರುತ್ತದೆ. ''ಅಷ್ಟಾಗಿ ಓದಿರದಿದ್ದರೂ, ಲಲ್ಲಳದು ಅನುಭವಜನ್ಯವಾದ ವಾಖ್‍ಗಳು. ರಾಜವಂಶದ ಮೀರಾಳದ್ದು ಭಕ್ತಿಸಾಹಿತ್ಯದ ಉತ್ತಮ ರಚನೆಗಳು. ಆಂಡಾಳ್‍ಳ ಕೃತಿಗಳು ಅವಳ ಸ್ವೋಪಜ್ಞತೆಯ ಆಳವನ್ನೂ, ವ್ಯಾಸಂಗದ ಹರವನ್ನೂ'' ತೋರಿಸುತ್ತವೆ.</p>
		<p>ಇವರುಗಳ ಮಧ್ಯೆ ಅಕ್ಕ ವಿಭಿನ್ನಳು. ಉಡುತಡಿಯ ಮಹಾದೇವಿ ಅಕ್ಕ ಕೌಶಿಕರಾಜನ ಅಂತಃಪುರವನ್ನು ಧಿಕ್ಕರಿಸಿ, ಹೊಸಿಲು ದಾಟಿ, ಬಟ್ಟೆಬರೆಗಳನ್ನು ಬಿಸುಟು, ಚನ್ನಮಲ್ಲಿಕಾರ್ಜುನನೇ ತನ್ನಿನಿಯನೆಂದು ಸಾರುತ್ತಾ, ವಚನಗಳನ್ನ<br />ಪಾಡುತ್ತಾ, ಅನುಭವಮಂಟಪದಲ್ಲಿ ಪುಟವಿಟ್ಟ ಚಿನ್ನವಾಗಿ ಎದ್ದು ಬಂದು, ಕೊನೆಗೆ ಕದಳೀವನದಲ್ಲಿ ಬಯಲಾಗುತ್ತಾಳೆ. ಅವಳು ಚಿಕ್ಕಂದಿನಲ್ಲೇ ಚೆನ್ನಾಗಿ ವಿದ್ಯಾಭ್ಯಾಸ ಮಾಡಿದವಳು, ವೇದೋಪನಿಷತ್ತುಗಳನ್ನು ಸಾಕಷ್ಟು ಓದಿಕೊಂಡವಳು, ವ್ಯಾಸಂಗಮಾಡಿದವಳು ಎಂಬುದು ಅವಳ ವಚನಗಳಿಂದಲೇ ವ್ಯಕ್ತವಾಗುತ್ತದೆ. ಅವಳ ಹಲವು ವಚನಗಳಲ್ಲಿ ಆಗಮಗಳಿಂದ ಸಂಸ್ಕೃತ ಮಂತ್ರ, ಶ್ಲೋಕಗಳನ್ನ ಉದ್ಧರಿಸುತ್ತಾಳೆ. ಬಾಣ, ಮಯೂರ, ಕಾಳಿದಾಸ, ಓಹಿಲ, ಉದ್ಭಟ ಮುಂತಾದ ವರನ್ನೆಲ್ಲಾ ಚೆನ್ನಾಗಿ ಓದಿಕೊಂಡವಳು; ಹಾಗೆ ತಾನೇ ಹೇಳಿಕೊಂಡಿದ್ದಾಳೆ. ಕನ್ನಡದಲ್ಲಂತೂ ಈ ಮಹಾದೇವಿ ಅಕ್ಕನೇ ಪ್ರಥಮ ಕವಯಿತ್ರಿ ಎಂಬ ಹೆಗ್ಗಳಿಕೆಯೂ ಹುಸಿ ಮಾತಲ್ಲ. ಮರಮರ ಮಥಿನಿಸಿ ಹುಟ್ಟಿದ ಕಿಚ್ಚಿನಂತೆ, ಅವಳ ಅನುಭಾವ. ಈ ಅನುಭಾವಿಯ ತತ್ತ್ವಪದರೂಪದ ಅರ್ಥಗರ್ಭಿತ ವಚನಗಳನ್ನ ಅವು ಸ್ಫುರಿಸುವ ವಿಶೇಷಾರ್ಥದ ಬೆಳಕಿನಲ್ಲಿ ದರ್ಶಿಸಬೇಕು.</p>
		<p>ಈಗ ಮತ್ತೊಮ್ಮೆ ಅಕ್ಕನ ಆ ವಚನವನ್ನ ನೋಡೋಣ; ಅಕ್ಕ ಹೇಳುತ್ತಾಳೆ:</p>
		<p class="verse">ಚಿಲಿಮಿಲಿಯಿಂದೋದುವ ಗಿಳಿಗಳಿರಾ, ನೀವು ಕಾಣಿರೆ, ನೀವು ಕಾಣಿರೇ;<br />ಸರವೆತ್ತಿ ಪಾಡುವ ಕೋಗಿಲೆಗಳಿರಾ, ನೀವು ಕಾಣಿರೆ, ನೀವು ಕಾಣಿರೇ;<br />ಎರಗಿ ಬಂದಾಡುವ ತುಂಬಿಗಳಿರಾ, ನೀವು ಕಾಣಿರೆ, ನೀವು ಕಾಣಿರೇ;<br />ಕೊಳನ ತಡಿಯೊಳಗಾಡುವ ಹಂಸಗಳಿರಾ, ನೀವು ಕಾಣಿರೆ, ನೀವು ಕಾಣಿರೇ;<br />ಗಿರಿಗಹ್ವರದೊಳಗಾಡುವ ನವಿಲುಗಳಿರಾ, ನೀವು ಕಾಣಿರೆ, ನೀವು ಕಾಣಿರೇ;<br />ಚನ್ನಮಲ್ಲಿಕಾರ್ಜುನನೆಲ್ಲಿದ್ದಹನೆಂದು ನೀವು ಹೇಳಿರೇ।।</p>
		<p>ಅರ್ಥ ತಿಳಿಯದೆ, ಭಾವ ಅರಿಯದೆ, ಬರಿ ಮಂತ್ರಗಳನ್ನೇ ಹೇಳಿಕೊಂಡು, ಅದನ್ನೇ 'ಪೂಜೆ' ಎಂದು ನಂಬಿಕೊಂಡವರಿದ್ದಾರೆ; ನೀವು ಆ ಬಗೆಯವರೇನು? ಬರೀ ಕಂಠಪಾಠ ಮಾಡಿಕೊಂಡು, ಗಿಳಿಗಳಂತೆ ಮಂತ್ರೋಚ್ಚಾರಣೆಗೇ ಒತ್ತು ಕೊಡುವ, ಆದ್ಯತೆಯೀವ ನೀವು ದೇವರು ಕಾಣುವನೆಂಬ ಭ್ರಮೆಯಲ್ಲಿದ್ದೀರಾ? ಇಲ್ಲ, ನಿಮಗವನು ಕಾಣಲಾರ!</p>
		<p>ಕೋಗಿಲೆಯಂತೆ ಸುಶ್ರಾವ್ಯವಾಗಿ ಹಾಡುತ್ತ ನೀವು ಪ್ರಾರ್ಥನೆ, ಭಜನೆ ಮಾಡುತ್ತಿರಬಹುದು; ಆದರೆ, ನಿಮ್ಮ ಮನೋಧರ್ಮವೆಂತಹುದು? ನವಿಲಿನಂತೆ ಚೇತೋಹಾರಿಯಾಗಿ ದೇವರೆದುರು ನೃತ್ಯಮಾಡುತ್ತಿರಬಹುದು. ಅವೆಲ್ಲವೂ ಭಗವಂತನಿಗೆ ಸಮರ್ಪಿಸುವ ನಮ್ಮ ಕಲಾರಾಧನೆ ಎಂಬ ಭಾವನೆಯೂ ನಿಮ್ಮಲ್ಲಿದ್ದಿರಬಹುದು.</p>
		<p>ಆದರೆ, ನಿಮ್ಮ ಗಮನದ ಒಜ್ಜೆಯೆಲ್ಲ ಸಂಗೀತಶಾಸ್ತ್ರದ ಅಥವಾ ನೃತ್ಯಶಾಸ್ತ್ರನಿಯಮಗಳ ಪರಿಪಾಲನೆಗೇ ಆದುದಾದರೆ, ನಿಮಗೂ ಭಕ್ತಿಗೂ ದೂರ, ದೂರ ತಾನೆ? ಸಾಹಿತ್ಯವೇನೂ ಬೇಕಿಲ್ಲದೆ, ರಾಗ ವೈಖರಿಯ ವಿನ್ಯಾಸದ ವೈಭವೀಕರಣಕ್ಕಾಗಿಯೇ ಗಂಟೆಗಟ್ಟಲೆ ಹಾಡಬಲ್ಲವರು ನೀವೇನು? ಇಡುವ ಹೆಜ್ಜೆ ಎಲ್ಲಿ ತಪ್ಪೀತೆಂಬ ನಡುಕದ ನಡುವೆಯೂ ನಿಮ್ಮ ಎದೆಯ ಮಿಡಿತ ಮೃಡನ ಜೊತೆಗೂಡೀತೆ? ನಿಮಗವನು ದೊರಕಲಾರ.ಮಕರಂದಭರಿತ ಪುಷ್ಪಗಳನ್ನರಸಿ ಎತ್ತೆತ್ತಲೋ ಹಾರಾಡುವ ದುಂಬಿಗಳಂತೆ, ಆ ದೇವರು, ಈ ದೇವರು ಎಂದುಕೊಂಡು ಕಂಡಕಂಡೆಡೆಯೆಲ್ಲ ಅಲೆಯುತ್ತ ಕೈಮುಗಿಯುತ್ತ, ಏಕಾಗ್ರಚಿತ್ತತೆಯನ್ನ ಕಳೆದುಕೊಂಡರೆ ನಿಮಗೆ ಅವನು ಸಿಗುವನೇನು? ಖಂಡಿತಾ ಸಿಗಲಾರ.</p>
		<p>ತೀರ್ಥಯಾತ್ರೆ, ಸರೋವರ ನದೀಸ್ನಾನ, ಅಲ್ಲಿನ ಸಾಂಪ್ರದಾಯಿಕ ಆರಾಧನೆಗಳೇ ಮುಖ್ಯವೆಂದುಕೊಂಡು, ಹೊರಗಿನ ಕೊಳೆ ಕಳೆದುಕೊಳ್ಳುವ ಪ್ರಯತ್ನದಲ್ಲೇ ಬಾಳ ಸವಿಸುವುದಕ್ಕೆ ತೊಡಗಿದ್ದರೆ, ಎಷ್ಟು ಬಾರಿ ಮುಳುಗೆದ್ದರೂ, ಈಸಿದರೂ ನಿಮ್ಮ ಕೈಗೆ ಅವನು ಎಟುಕಲಾರ.</p>
		<p>ಈಗ ಹೇಳಿ, ಎಲ್ಲೇ ಇರಲಿ,<strong><em>ಅವನು</em></strong>ನಿಮಗೆ ಸಿಕ್ಕಾನೇನು?</p>
		<p>ಇದೇ ಅಕ್ಕ ನಮಗೆಲ್ಲ ಕೇಳುವ ಪ್ರಶ್ನೆ!</p>
		<p>ಮಹಾದೇವಿ ಅಕ್ಕನ ವಚನಗಳಲ್ಲಿ ಶಿವಾನುಭವ ನಿರೂಪಣೆ ಏನಿದೆ, ಅದು ವಿಶೇಷ ಭಕ್ತಿಯೋ, ಅಪೂರ್ವ ವಿರಹಿಣಿಯ ಆರ್ತ ಮೊರೆಯೋ, ವಿರಾಗಿಣಿ ಯೋಗಿನಿಯ ದರ್ಶನವೋ ಏನೇ ಇದ್ದರೂ, ಅದರ ಅಭಿವ್ಯಕ್ತಿಯಲ್ಲಿ ಸರಳ ಸುಂದರ ಕಾವ್ಯಾಂಶ ವಿಜೃಂಭಿಸುತ್ತದೆ. ಕಾರಣ ಸುಸ್ಪಷ್ಟ ಅವಳು ಮೂಲತಃ ಒಬ್ಬ ಕವಯಿತ್ರಿ.</p>
		<p>ಈ ಕಾವ್ಯಹೃದಯಿಗಳು ಏನನ್ನೇ ಹೇಳಲಿ, ಯಾವ ಸಮಯದಲ್ಲೇ ಮಾತನಾಡಲಿ, ಡಾ। ಸಾ.ಶಿ. ಮರುಳಯ್ಯನವರು ವಿಮರ್ಶಿಸಿರುವಂತೆ, ''ತನ್ನ ಪರಿಸರದೊಡನೆ ಸ್ಪಂದಿಸುವ ಚೈತನ್ಯ ಅವರಲ್ಲಿದೆ. ತಮ್ಮ ಅನುಭವದ ಕಕ್ಷೆಯಲ್ಲಿ ಅಳವಟ್ಟಿದ್ದನ್ನು ಕಲೆಯ ಮೂಲಕ ಅಭಿವ್ಯಕ್ತಿಸುವ ಸಾಮಥ್ರ್ಯವಿದೆ. ಮರಳಿನಲ್ಲಿ ಎಣ್ಣೆ ತೆಗೆವ, ಕಲ್ಲಿನಲ್ಲಿ ನಾರೆತ್ತುವ, ಶೂನ್ಯದಲ್ಲಿ ಸೃಷ್ಟಿ ಮಾಡುವ ಗಾರುಡಿಗತನವಿದೆ. ಕವಿಚೇತನ ಸೌಂದರ್ಯಾನುಭೂತಿಯ ಕಾವ್ಯಾಭಿವ್ಯಕ್ತಿ ಪಡೆದಾಗ ಸಹೃದಯ ಚೇತನ ಅದನ್ನು ಆಸ್ವಾದಿಸಿ ಆನಂದಿಸುತ್ತದೆ. .. .. ಔಚಿತ್ಯವರಿತು ಪ್ರಯೋಗಿಸುವ ಅಸ್ತ್ರವಿದ್ದಂತೆ ಮಾತು. ಅಂಥಹ ಅರ್ಥಪೂರ್ಣ ಔಚಿತ್ಯಪೂರ್ಣ ಮಾತಿನ ಬಳಕೆಯಲ್ಲಿ ಅಕ್ಕನದು ಗಣನೀಯ ಯಶಸ್ಸು.''<sup><a epub:type="noteref" href="999-aside.xhtml#id-004.213">೨</a></sup></p>
		<p><em>''ಲೋಕದ ಡೊಂಕ ನೀವೇಕೆ ತಿದ್ದುವಿರಿ? ನಿಮ್ಮ ನಿಮ್ಮ ತನುವ ಸಂತೈಸಿಕೊಳ್ಳಿ ನಿಮ್ಮ ನಿಮ್ಮ ಮನವ ಸಂತೈಸಿಕೊಳ್ಳಿ''</em>ಎಂದೇನೋ ಒಮ್ಮೆ ಅಣ್ಣನವರು ಹತಾಶ ಮನೋಭಾವದಿಂದ, ನೀವು ಈ ಅಸಾಧ್ಯ ಕೆಲಸದ<br />ವ್ಯರ್ಥಪ್ರಯತ್ನಕ್ಕೆ ಹೆಚ್ಚು ತೊಡಗುವುದು ಬೇಡ ಎಂದು ಹಿತವಚನ ಹೇಳಿರುವುದು ನಿಜ. ಆದರೆ, ಹಾವಿನ ಡೊಂಕು ಹುತ್ತಕ್ಕೆ ಸಸಿನ, ನದಿಯ ಡೊಂಕು ಸಮುದ್ರಕ್ಕೆ ಸಸಿನ, ನಿಜ. ನಂಬಿದ ಶರಣರ ನಡೆನುಡಿಗಳಲ್ಲಿ ಗುರಿಯಷ್ಟೇ ಮಾರ್ಗ ಮುಖ್ಯ; ಕೆಲವೊಮ್ಮೆ ನೇರವಾಗಿ, ಕೆಲವೊಮ್ಮೆ ಆಮೇಲೆ ಹೊಳೆಯುವಂತೆ ಹೇಳುವ, ಅವರವರ ಬುದ್ಧಿಮಟ್ಟ ಚಿಂತನ ಸಾಮಥ್ರ್ಯ ಮನೋಧರ್ಮಕ್ಕೆ ಅನುಗುಣವಾಗಿ ಅರ್ಥಮಾಡಿಕೊಳ್ಳಲು ಅನುವಾಗುವಂತೆ ಸಂತರು ಆಡುವುದುಂಟು. ತಿಳಿವಳಿಕೆ ಹೇಳುವುದುಂಟು. ಗೊತ್ತಿದ್ದೋ ಗೊತ್ತಿಲ್ಲದೆಯೋ ತಪ್ಪಡಿ ಇಡುವ ಮುಗ್ಧ ಅಮಾಯಕರನ್ನ ಸರಿದಾರಿಗೆ ಎಳೆಂiÀiುವ ಈ ಕೆಲಸವನ್ನೇ, ಭಕ್ತಿಯನ್ನೇ ಊರುಗೋಲಾಗಿಸಿಕೊಂಡ, ದಾಸಶ್ರೇಷ್ಠರ ಪದಗಳೂ ಮಾಡಿದ್ದು. ಶಿವಶರಣರ ವಚನಗಳು ಎಷ್ಟೆಷ್ಟು ಭಕ್ತಿಪ್ರಧಾನ ಸೂಳ್ನುಡಿಗಳೋ ಅಷ್ಟಷ್ಟೇ ನೀತಿಪ್ರಧಾನ ಮತ್ತು ವಿಚಾರಪ್ರಧಾನ ವಾಕ್‍ಝರಿಗಳೆಂಬುದು ನಿರ್ವಿವಾದ.<sup><a epub:type="noteref" href="999-aside.xhtml#id-004.214">೩</a></sup></p>
		<p>ನೋಡಿ, ಸಮಾಜ ಸತ್ಯಮುಖಿ; ಸತ್ಯ ಬಹುಮುಖಿ. ಹೆಸರೊಂದನ್ನಿಟ್ಟು ದೇವರನ್ನು ಆರಾಧಿಸುವವರು ದೇವರನ್ನು 'ಸತ್ಯ'ನೆಂದು ಕೆಲವರು ಕರೆದರೆ, ತಿಳಿದವರು ಸತ್ಯವನ್ನೇ ದೇವರು ಎಂದು ಕರೆದರು.<em>ಚಿನ್ನದ ಬೋಗುಣಿಯ ಮುಚ್ಚಳ ತೆಗೆದು, ಒಳಗೆ ಅಡಗಿರುವ ನನ್ನಿಯನ್ನು ತೋರು</em>ಎನ್ನುತ್ತಾ ಈಶಾವಾಸ್ಯ ಉಪನಿಷತ್ತಿನ ಋಷಿ ಹೇಳುತ್ತಾನೆ:</p>
		<p class="verse">ಒಳಗಿರುವ ನಿಜದ ಮುಖ ನನಗೆ ಗೋಚರಿಸುತ್ತಿಲ್ಲ<br />ಹೌದು, ಚಿನ್ನದ ಮುಚ್ಚಳವೊಂದು ಅದ ಮುಚ್ಚಿದೆ;<br />ಸತ್ಯಧರ್ಮದಿ ನಡೆವ ನಾ ನನ್ನಿಯ ಕಾಣಲೇ ಬೇಕು-<br />ದಿಟ ತೋರೆ, ಪೂಷ, ಸರಿಸು ತೆರೆ, ಮರೆ ಮಾಚದೆ।।೧೫।।<sup><a epub:type="noteref" href="999-aside.xhtml#id-004.215">೪</a></sup></p>
		<p>ಹೀಗೆಂದಾಗ ಹೊರಗೆ ತೋರುವುದೂ ಸತ್ಯವೇ ಇರಬಹುದು, ಆದರೆ, ಅದರ ಇನ್ನೊಂದು ಮುಖ ಏನಾದರೂ ಇದ್ದರೆ, ಅದನ್ನೂ ಕಾಣುವ, ಅರಿಯುವ, ತಿಳಿಯುವ ಹಂಬಲ ನಮ್ಮೆಲ್ಲರದು. ಈ ನಿಟ್ಟಿನಲ್ಲಿ ಬೇರೆ ಬೇರೆ ದೃಷ್ಟಿನೋಟಗಳಲ್ಲಿ ಕಾವ್ಯಾಭ್ಯಾಸ ಮಾಡುವುದರಲ್ಲಿ ಒಂದು ಸೊಗಸಿದೆ. ಹಿಂದೆಲ್ಲಾ ಋಷಿ/ಋಷಿಕಾ ಎಂದರೆ ಜ್ಞಾನಿಯೇ. ಅಂಥವರಿಗೇ ಬಹುಕಾಲ ಉಳಿಯುವ ಕಾವ್ಯ ರಚನೆ ಮಾಡಲು ಸಾಧ್ಯ.<em>ನಾನೃಷಿಃ ಕುರುತೇ ಕಾವ್ಯಮ್</em>- ಬಂದುದೇ ಹೀಗೆ. ''ರವಿ ಕಾಣದ್ದನ್ನ ಕವಿ, ಕವಿ ಕಾಣದ್ದನ್ನ ಸಹೃದಯಿ ಕೇಳುಗ ಕಂಡಾನು'' ಎಂಬ ಮಾತು ಬೆಳಕಿನ ಏಳು ಬಣ್ಣಗಳ ಈ ಅರ್ಥದಲ್ಲೇ.</p>
		<p>ಅಕ್ಕ ತನ್ನ ಕೊನೆಯ ದಿನಗಳಲ್ಲಿ ಶಿವನನ್ನು ಅರಸುತ್ತ ಶ್ರೀ ಶೈಲದ ಘೋರಾರಣ್ಯ ಕದಳೀವನಕ್ಕೆ ಹೊಕ್ಕು ಅಲ್ಲಿ ಈ ಮಾತುಗಳನ್ನಾಡುತ್ತಿದ್ದಾಳೆ- ಎಂಬ ಪ್ರತೀತಿಯಿದೆ. ''ಇಂತು ಮಹಾದೇವಿಯಕ್ಕಗಳು ಶ್ರೀಗಿರಿಯತ್ತ ಬರುತ್ತ, ವನಾಂತರದೊಳು ಖಗಮೃಗಗಳಂ ಕಂಡು ನುಡಿಸುತಿರ್ದ ಪ್ರಸ್ತಾವದ ವಚನ: ಅಳಿ ಸಂಕುಳವೆ, ಮಾಮರವೇ, ಬೆಳುದಿಂಗಳೇ, .. .. ಚೆನ್ನಮಲ್ಲಿಕಾರ್ಜುನ ದೇವರ ಕಂಡರೆ ಕರೆದು ತೋರಿರೆ''।।೫೩।।; ಮತ್ತಂ, ಚಿಲಿಮಿಲಿ ಎಂದೋದುವ ಗಿಳಿಗಳಿರಾ, .. .. ಹೇಳಿರೇ।।೫೪।।<sup><a epub:type="noteref" href="999-aside.xhtml#id-004.216">೫</a></sup></p>
		<p>ಇಲ್ಲಿ ಅವಳು ಹೊಕ್ಕಿದ್ದು ಕದಳಿಯ ಕಾಡಿಗೆ. ಅಕ್ಕನ ಕದಳಿಯನ್ನ ಒಂದು ಸಂಕೇತವಾಗಿ ನಾವು ತೆಗೆದುಕೊಳ್ಳುವುದರಲ್ಲಿ ನಮಗೆ ಸಾರ್ವಕಾಲಿಕ ಅನುಕೂಲವಿದೆ. ಆ ಕಾನನ ತನು ಮನ ವಿಷಯ ಸಂಕುಳದ, ನೋವು ನಲಿವಿನ ಭಾವನೆಗಳ ತಿಕ್ಕಾಟದ ಘೋರಾಟವಿ; ಬರಿಯ ಬಾಳೆಯಲ್ಲ. ಅವಳೇ ಹೇಳಿಲ್ಲವೇ?: ''ಕರ್ಮವೆಂಬ ಕದಳಿ ಎನಗೆ, ಕಾಯವೆಂಬ ಕದಳಿ ನಿಮಗೆ. ಮಾಟವೆಂಬ ಕದಳಿ ಬಸವಣ್ಣಂಗೆ. ಭಾವವೆಂಬ ಕದಳಿ ಚೆನ್ನಬಸವಣ್ಣಂಗೆ. ಬಂದ ಬಂದ ಸೆಲೆ ಸಂದಿತ್ತು. ಎನ್ನಂಗದವಸಾನ ಹೇಳಾ ಚೆನ್ನಮಲ್ಲಿಕಾರ್ಜುನ.'' ಬಾಳೇ ಒಂದು ಬಾಳೆಯ ದಟ್ಟ ಕಾಡಾಗಿ ಕಾಣುತ್ತಿದೆ, ಇಂತಹದರೊಳಗೆ ಹೊಕ್ಕ ಅಕ್ಕ ಹುಡುಕುತ್ತಿದ್ದಾಳೆ;<sup><a epub:type="noteref" href="999-aside.xhtml#id-004.217">೬</a></sup>ಇಲ್ಲ, ನಮಗೂ ಹುಡುಕಲು ಸೂಚನೆ ಕೊಡುತ್ತಿದ್ದಾಳೆ.</p>
		<p>ಪ್ರಕೃತಿಯೇ ದೇವರು ಎಂದು ಕೆಲವರು ಬಗೆವುದುಂಟು. ಒಂದು ಸಣ್ಣ ಉದಾಹರಣೆ ಮತ್ತು ಸಮರ್ಥನೆ: ಸೂರ್ಯನನ್ನು ದೇವರೆಂದು ಒಪ್ಪಿಕೊಳ್ಳಲು ಯಾರಿಗೆ ಏನುತಾನೇ ಕಷ್ಟ? (ಶತರುದ್ರೀಯದಲ್ಲೂ ಈ ಮಾತು ಬರುತ್ತದೆ: ಮುಂಜಾನೆ ಹೊಳೆಯಿಂದ ಕೊಡಗಳಲ್ಲಿ ನೀರು ಹೊತ್ತು ಮನೆಗೊಯ್ಯುವ ಹಳ್ಳಿಯ ಹೆಂಗಸರೂ ಮೇಲೆ ಬಾನಿನಲ್ಲಿ ಉದಯಿಸುತ್ತಿರುವ 'ಇವನನ್ನು' ನೋಡಿ ಕೈಮುಗಿದಿಲ್ಲವೇನು?)<sup><a epub:type="noteref" href="999-aside.xhtml#id-004.218">೭</a></sup>ಹಾಗೆಯೇ ಇಲ್ಲಿ, ಆ ಅನಿಕೇತನ ಚೈತನ್ಯನು ಕುಡಿ ಗಿಡ ಮರ ಬಳ್ಳಿ ಪಶು ಪಕ್ಷಿಗಳೊಳಗೂ ಇಹನೆಂಬ ಭಾವನೆ, ಸೌಂದರ್ಯರೂಪೀ ಶಿವ ಅವುಗಳಿಗೆ ಮಾತ್ರ ಗೋಚರನೆಂಬ ವಿಶ್ವಾಸ, ಮತ್ತು ತನಗೇಕೆ ಅದು/ಅವನು 'ಕಾಣು'ತ್ತಿಲ್ಲ ಎಂಬ ಕೊರಗು ಅಕ್ಕನದು ಎಂದೂ ಕೆಲವು ವಿಮರ್ಶಕರು ಈ ವಚನಕ್ಕೆ ಅರ್ಥೈಸಿರುವುದು ಉಂಟು. ತನ್ನ ಜೀವನವನ್ನೇ ಹೆಣ್ಣಿನ ಸ್ವಾತಂತ್ರ್ಯ ಸಾಧನೆಯ ಹಾಗೂ ಪರಮಾರ್ಥ ಸಾಧನೆಯ ಪ್ರತೀಕಗೊಳಿಸಿಕೊಂಡ ಅಕ್ಕ, ಅಂಗಲಾಚಿ ಕಾಡಿನಲ್ಲಿ ತೊಳಲಾಡುತ್ತಿದ್ದಾಳೆ. ''ಗಿಳಿ ಕೋಗಿಲೆ ಭೃಂಗ ಹಂಸೆ ನವಿಲು ಸಂತೋಷದಿಂದ ಗೀತೆಗಳನ್ನು ಹಾಡುತ್ತ ಕುಣಿಯುತ್ತ ಆಡುತ್ತ ನಲಿಯುತ್ತ ಸಂಭ್ರಮಗೊಳ್ಳುತ್ತ ಆ ಭಗವಂತನನ್ನು ಕಾಣುತ್ತಿವೆಯಲ್ಲ! ಅರಣ್ಯದ [ಪಶು] ಪಕ್ಷಿಗಳಿಗೆಲ್ಲ ಗೋಚರನಾಗಿ ನನಗೆ ಮಾತ್ರ ಅಗೋಚರನಾಗಿ ಕೋಟಲೆಗೊಳಿಸುತ್ತಿರುವುದು ನ್ಯಾಯವೇ ಚೆನ್ನ ಮಲ್ಲಿಕಾರ್ಜುನ?'' ಎನ್ನುತ್ತಿದ್ದಾಳೆ ಎನ್ನುತ್ತಾರೆ<em>ವಚನಧರ್ಮಸಾರ</em>ದಲ್ಲಿ ಶ್ರೀ ಎಂ.ಆರ್. ಶ್ರೀನಿವಾಸಮೂರ್ತಿಗಳು.<sup><a epub:type="noteref" href="999-aside.xhtml#id-004.219">೮</a></sup></p>
		<p>''ಅಕ್ಕನಲ್ಲಿ ಲೋಕಾನುಭವಜ್ಞಾನ, ಅಂತರಂಗದ ಅನುಭವಜ್ಞಾನ ಬಹಳ ಸೊಗಸಾಗಿ ಮಿಳಿತವಾಗಿವೆ. ಬಸವಣ್ಣ ಮುಂತಾದವರಲ್ಲಿ ಕಂಡುಬಾರದ ಅಪೂರ್ವಭಾವಗಳು ಕೆಲವು ಅಕೆಯ ಪ್ರತಿಭೆಯಲ್ಲಿ ಮಿಂಚುವುವು'' ಎಂದೂ ಅವರು ಅಭಿಪ್ರಾಯಪಡುತ್ತಾರೆ.</p>
		<p>ವಚನಕಾರರಲ್ಲಿ ಪ್ರಮುಖನಾದ ಇನ್ನೊಬ್ಬ ಶಿವಶರಣ ಚನ್ನಬಸವಣ್ಣ ಅಕ್ಕನ ಬಗ್ಗೆ ಹೀಗೆ ಹಾಡಿ ಹೊಗಳುತ್ತಾನೆ:</p>
		<p class="myquote">ಆದ್ಯರ ಅರವತ್ತು ವಚನಕ್ಕೆ ದಣ್ಣಾಯಕರ ಇಪ್ಪತ್ತು ವಚನ;<br />ದಣ್ಣಾಯಕರ ಇಪ್ಪತ್ತು ವಚನಕ್ಕೆ ಪ್ರಭುದೇವರ ಹತ್ತು ವಚನ;<br />ಪ್ರಭುದೇವರ ಹತ್ತು ವಚನಕ್ಕೆ ಅಜಗಣ್ಣನ ಐದು ವಚನ;<br />ಅಜಗಣ್ಣನ ಐದು ವಚನಕ್ಕೆ ಕೂಡಲ ಚೆನ್ನಸಂಗಯ್ಯನಲ್ಲಿ<br />ಮಹಾದೇವಿಯಕ್ಕಗಳ ಒಂದು ವಚನ ನಿರ್ವಚನ ಕಾಣಾ</p>
		<p>ಶಿವಶರಣರ ವಚನಗಳನ್ನ ಸಮರ್ಥವಾಗಿ ಇಂಗ್ಲಿಷಿಸಿದ ದಿವಂಗತ ಎ.ಕೆ. ರಾಮಾನುಜನ್ ಅವರೂ ಸಹ ಶರಣರ ಈ ಚೆನ್ನುಡಿಗಳಲ್ಲಿ, ನಂಬಿದ ದೇವರ ಆರಾಧನೆಗೆ 'ಮಾಡುವುದು ಮತ್ತು ಆಗುವುದು' ('ಮೇಕಿಂಗ್' ಮತ್ತು 'ಬೀಯಿಂಗ್')-ಗಳ ವ್ಯತ್ಯಾಸದ ಮಹತ್ವವನ್ನು ಪ್ರಸ್ತಾಪಿಸುತ್ತಾರೆ.<sup><a epub:type="noteref" href="999-aside.xhtml#id-004.220">೯</a></sup></p>
		<p>ನನ್ನ ಚೆನ್ನಮಲ್ಲಿಕಾರ್ಜುನ ('ಮೈ ಲಾರ್ಡ್, ವ್ಹೈಟ್ ಆ್ಯಸ್ ಜಾಸ್ಮಿನ್') ಎಲ್ಲಿ ಇದ್ದಾನೆ ಎಂಬುದು ನಿಮಗೆ ಗೊತ್ತಿದ್ದರೆ ನನಗೆ ಹೇಳಿ (ಟೆಲ್ ಮಿ ಇಫ್ ಯು ನೋ ವ್ಹೇರ್ ಈಸ್ ಹಿ, ವ್ಹೇರ್ ಈಸ್ ಹಿ) ಎಂದು ಕೊನೆಗೊಳ್ಳುವ ಈ ವಚನದ ಅವರ ಅನುವಾದದಲ್ಲಿ, ಗಿಳಿ ಹಂಸೆ, ಕೋಗಿಲೆ ದುಂಬಿ, ನವಿಲುಗಳನ್ನು ಅಕ್ಕ ಕೇಳುವುದು ''ನಿಮಗೆ ಗೊತ್ತಿಲ್ಲವೇ?'' ''ನಿಮಗೆ ಗೊತ್ತಿಲ್ಲವೇ?'' (''ಡೋನ್ಟ್ ಯು ನೋ?'' ''ಡೋನ್ಟ್ ಯು ನೋ?'') ಅಂತ. ಗೊತ್ತೇ? ಎಂದಾಗ ಅರಿವಿನ, ಕಾಣ್ಕೆಯ, ದರ್ಶನದ ಭಾವವನ್ನು ಅವರು ಗ್ರಹಿಸುತ್ತಾರೆ.<sup><a epub:type="noteref" href="999-aside.xhtml#id-004.221">೧೦</a></sup></p>
		<p>ಇದು ಅಕ್ಕನ ಬೆಡಗಿನ ವಚನವೇನಲ್ಲ; ಒಗಟಿನ ತಡಿಕೆಯ ಹೊದ್ದ ಕಬ್ಬಿಣದ ಕುಡಿಕೆಯೂ ಅಲ್ಲ; ತತ್ತ್ವಪದದ ಮಬ್ಬು ನೆರಳಿಗೂ ಇದು ಹೊರಳಿಲ್ಲ. ಆದರೂ, ರಾಮಾನುಜನ್ ತಮ್ಮ ಉಪೋದ್ಘಾತದಲ್ಲಿ ಬಳಸುವ<sup><a epub:type="noteref" href="999-aside.xhtml#id-004.222">೧೧</a></sup> <em>ಸಂಧ್ಯಾಭಾಷಾ ಪ್ರಯೋಗ</em>ಇಲ್ಲಿ ನಡೆದಿದೆಯೆಂದು ಪರಿಭಾವಿಸಬಹುದು.</p>
		<p>''ಅಕ್ಕನ ಬಲುಪಾಲು ವಚನಗಳು ಅನುಭಾವಿಯ ಹೃದಯಾಂತರಾಳ ದಿಂದ ಹೊರಸೂಸಿದ ಭಕ್ತಿ ವಚನಗಳು; ವಿಶ್ವಧರ್ಮ ವಚನಗಳು. ಇವು ಕಾವ್ಯ ರಸಾತ್ಮಕವೂ, ಆಕೆಯ ವ್ಯಕ್ತಿತ್ವ ವ್ಯಂಜಕವೂ ಆಗಿವೆ.'' ಎನ್ನುತ್ತಾರೆ, ಆಂಡಾಳ್, ಮಹಾದೇವಿ ಮತ್ತು ಮೀರಾಬಾಯಿ ಅವರುಗಳ ಸಾಹಿತ್ಯವನ್ನು ತೌಲನಿಕವಾಗಿ ಅಭ್ಯಸಿಸಿದ ಡಾ। ಎಸ್. ವಿನೋದಾಬಾಯಿ ಅವರು.<sup><a epub:type="noteref" href="999-aside.xhtml#id-004.223">೧೨</a></sup>ಆದರೆ, ಅಕ್ಕನ ವಚನಗಳನ್ನು ಆಯ್ದು ವಿಂಗಡಿಸಿಕೊಂಡ ವಿಭಾಗದಲ್ಲಿ ಅವರು ಈ 'ಚಿಲಿಮಿಲಿಯೆಂದೋದುವ ಗಿಳಿಗಳಿರಾ.. ..' ವಚನವನ್ನು 'ವಿರಹ ಗೀತೆ' ಯೊಂದನ್ನಾಗಿ ಪರಿಗಣಿಸಿದ್ದಾರೆ.<sup><a epub:type="noteref" href="999-aside.xhtml#id-004.224">೧೩</a></sup></p>
		<p>ಜೀವನವೇ ಒಂದು ನಿರಂತರ ಹುಡುಕಾಟ. ''ಎಲ್ಲಿ ಸಾಧು ಸಜ್ಜನರಿರುವರೋ, ಅಲ್ಲಿ; ಎಲ್ಲಿ ಗಿಡು ಮಡುಗಳಿವೆಯೋ, ಅಲ್ಲಿ; ಎಲ್ಲಿ ತರು ಗಿರಿಗಳಿವೆಯೋ, ಅಲ್ಲಿ; ಎಲ್ಲಿ ಗುಹೆ ಗವಿಗಳಿವೆಯೋ, ಅಲ್ಲಿ; ಎಲ್ಲಿ ಹೂದೋಟ, ಹೂಗೊಳವಿದೆಯೋ, ಅಲ್ಲಿ; ಎಲ್ಲಿ ಬಳ್ಳಿ ತಳಿರಿನ ಹಸಿರಿದೆಯೋ, ಅಲ್ಲಿ; ಎಲ್ಲಿ ಒಣ ಮರಳುದಿಣ್ಣೆಯಿದೆಯೋ, ಅಲ್ಲಿಯೂ ಹೀಗೆ ಎಲ್ಲೆಂದರಲ್ಲಿ ಎಲ್ಲೆಡೆಗಳಲ್ಲಿ ಹಾಡುತ್ತಾಡುತ್ತಾ'' ದೇವರನ್ನ ಮೆಲ್ಲ ಮೆಲ್ಲನೆ ಹುಡುಕುತ್ತ ಅಲೆಯುತ್ತ ಇದ್ದಳು ಎನ್ನುತ್ತಾನೆ ಚಾಮರಸ ತನ್ನ ಪ್ರಭುಲಿಂಗಲೀಲೆಯಲ್ಲಿ.<sup><a epub:type="noteref" href="999-aside.xhtml#id-004.225">೧೪</a></sup></p>
		<p>ಓದುವ' ಗಿಳಿ, 'ಪಾಡುವ' ಕೋಗಿಲೆ, 'ಆಡುವ' ನವಿಲು ಹಂಸೆ, ''ಎರಗಿ ಬರುವ'' ದುಂಬಿ-ಗಳು ಕಾಡಲ್ಲೇ ಏಕೆ, ನಮ್ಮ ಸುತ್ತ ಮುತ್ತ ಇಲ್ಲವೇನು? ಗುರುತಿಸಬೇಕು ಅಷ್ಟೆ.</p>
		<p>ಕಾವ್ಯದ ಕಮನೀಯತೆಯನ್ನು ಹೊರಹೊಮ್ಮಿಸುವ ಬಗೆ ಬಗೆಯ ಅಲಂಕಾರಗಳನ್ನು ಅಕ್ಕನ ವಚನಗಳಲ್ಲಿ ಸಾಹಿತ್ಯದ ಅಭ್ಯಾಸಿಗಳು ಕಾಣುತ್ತಾರೆ. ರೂಪಕಗಳು, ಉಪಮೆಗಳು ತುಂಬಿ<sup><a epub:type="noteref" href="999-aside.xhtml#id-004.226">೧೫</a></sup>ತುಳುಕಾಡುತ್ತವೆ. ಸ್ವಭಾವೋಕ್ತಿ, ಅನ್ಯೋಕ್ತಿ, ವಕ್ರೋಕ್ತಿಗಳಿಗೆ ಕಡಿಮೆಯೇನಿಲ್ಲ. ವಾಚ್ಯಾರ್ಥದೊಂದಿಗೆ, ಸೂಚ್ಯಾರ್ಥ, ಶ್ಲೇಷೆಗೆ, ಧ್ವನಿಗೆ ಒಂದು ಉತ್ತಮ ಉದಾಹರಣೆಯಾಗಿ ಈ ವಚನವನ್ನು ನಾನು ಆರಿಸಿಕೊಂಡಿದ್ದೇನೆ. ಮುಂಡರಿಗೆಯ ಜಗದ್ಗುರು ಶ್ರೀ ಅನ್ನದಾನೀಶ್ವರ ಮಹಾಸ್ವಾಮಿಗಳೂ ಸಹ ತಮ್ಮ ವ್ಯಾಖ್ಯಾನದಲ್ಲಿ<sup><a epub:type="noteref" href="999-aside.xhtml#id-004.227">೧೬</a></sup>ಈ ಶ್ಲೇಷಾತ್ಮಕ ಧ್ವನಿಯನ್ನು ಗುರುತಿಸಿದ್ದಾರೆ. ಅಕ್ಕನ ಇಂಥ ಹಲವು ವಚನಗಳು ಉತ್ತಮ ಭಾವಗೀತೆಗಳಂತೆ, ಇನ್ನೂ ಹಲವಾರು ಅರ್ಥಗಳನ್ನು ಸ್ಫುರಿಸಿ, ನಮ್ಮ-ನಿಮ್ಮನ್ನು ಸಂತೋಷಪಡಿಸುವ ಆಕರವಾಗಿವೆ.</p>
	</section>
	<section class="level1 numbered" epub:type="chapter" role="doc-chapter" id="id-P4.009">
		<p class="text-center"><strong>ಕಣ್ಣಿದ್ದ ಕುರುಡರಿಗೆ ಕನ್ನಡಕವೇಕೆ?</strong></p>
		<p>ನ ಚ ಪಶ್ಯತಿ ಜನ್ಮಾಂಧಃ,<br />ಕಾಮಾಂಧೋ ನ ಕೋಽಪಿ ಈಕ್ಷ್ಯತಿ।<br />ನ ತು ದೃಶ್ಯತಿ ಮದೋನ್ಮತ್ತಃ,<br />ಹಿ ಅರ್ಥೀ ದೋಷಾನ್ ಅವಜ್ಞತಿ।।</p>
		<p class="verse-author"><strong><em>-ಚಾಣಕ್ಯ ನೀತಿಶತಕ ೬:೮</em></strong></p>
		<p class="myquote">ಹುಟ್ಟು ಕುರುಡಗೆ, ಪಾಪ, ಏನು ಕಾಣಿಸುವುದೇ ಇಲ್ಲ;<br />ಸುತ್ತಮುತ್ತಣಕೆಲ್ಲ ಕಾಮಾಂಧರಿಗೆ ಗಮನ ಬರಿದು;<br />ಜಂಬ ತುಂಬಿದ ಹುಂಬರಿಗೆ ಎದುರಿಗಿದ್ದರು ಲೆಖ್ಖಕ್ಕಿಲ್ಲ;<br />ಬೇಡುವಗೆ ಓರೆ ಕೊರೆಯ ಪರಿವೆ ಎಳ್ಳಷ್ಟೂ ಇರದು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸಂತರು ಕಂಡ ದೇವರು</h1>
		<p class="text-center"><strong>ಆಚಾರ್ಯ ಶ್ರೀ ರಾಮಾನುಜರು ಕಂಡು ವರ್ಣಿಸುವ ಭಗವಂತನ ದಿವ್ಯ ಮಂಗಳ ಮೂರ್ತಿ</strong></p>
		<p>ಆಚಾರ್ಯ ಶ್ರೀ ರಾಮಾನುಜರ ಮನಸ್ಸಿನಲ್ಲಿ ಒಡಮೂಡುವುದು ನಿರಾಕಾರ, ನಿರ್ಗುಣ, ಸರ್ವಶಕ್ತ ಪರಬ್ರಹ್ಮ ತತ್ವವಲ್ಲ. ಅವರು ಕಾಣುವುದು ಸಾಕಾರ, ಸುಂದರ, ಸರ್ವ ಕಲ್ಯಾಣಗುಣೋಪೇತ ಶ್ರೀಮನ್ ನಾರಾಯಣನ ದಿವ್ಯ ಮಂಗಳ ಮೂರ್ತಿಯನ್ನು. ನಮ್ಮ ಭಗವಂತನು ಹೇಗಿದ್ದಾನೆ? ಅವರು ಹೇಳುತ್ತಾರೆ:</p>
		<p>ಆ ಅವನು, ಬೆಳಕೇ ಬೆಳಕಾಗಿರುವ ಸೂರ್ಯಮಂಡಲದ ಕೇಂದ್ರದಲ್ಲಿ ವಿರಾಜಿಸುತ್ತಿದ್ದಾನೆ. ಅವನ ಪ್ರಭೆ ಚಿನ್ನದ ದೊಡ್ಡ ಬೆಟ್ಟವೊಂದು ಕರಗಿ ಕುದಿಯುವಂತೆ ಸುತ್ತಲೂ ಬೆಳಗುತ್ತಿದೆ! ನೂರಾರು ಸಾವಿರಾರು ಸೂರ್ಯನಂತೆ ಅವನು ತೇಜಃಪುಂಜನಾಗಿದ್ದಾನೆ!</p>
		<p>ಅವನ ಕಣ್ಣುಗಳು? ಆಳವಾದ ನೀರಿನೊಳಗಿಂದ ಮೇಲೇರಿ ಬಂದು ನೆಟ್ಟನೆ ನಿಂತ ನೀಳವಾದ ನಾಳದ ತಲೆಯಲ್ಲಿ ಮೂಡಿ, ಬೀಳುತ್ತಿರುವ ರವಿ ಕಿರಣಗಳ ಪ್ರಭಾವದಿಂದ ಇದೀಗ ಬಿರಿಯುತ್ತಿರುವ, ಅರಳುತ್ತಿರುವ ಕಮಲದ ದಳಗಳಂತೆ ಅವನ ಕಾಂತಿಯುತ ವಿಮಲ ನೇತ್ರಗಳು! ಅವನ ಹುಬ್ಬು, ಹಣೆಗಳು ನೋಡಲು ಅಂದ! ಅವನ ಮೂಗೂ ಚಂದ! ಮಾಣಿಕ್ಯವನ್ನು ಹೋಲುವ ಅವನ ತುಟಿಗಳು ಮುಗುಳ್ನಗೆಯನ್ನು ಹೊರಸೂಸುವದೇ ಒಂದು ವಿಶೇಷ! ಅವನ ಕಪೋಲಗಳು ನವಿರಾಗಿವೆ, ಕಾಂತಿಯುತವೂ ಹೌದು! ಅವನ ಕುತ್ತಿಗೆ ಶಂಖದಂತೆ ಸುಂದರ! ಅತಿ ಮೃದುವಾದ, ಚಂದದ ಅವನ ಕಿವಿಯ ಜೋಲು ಎತ್ತರದ ಹೆಗಲನ್ನು ಇನ್ನೇನು ಮುಟ್ಟಿವೆಯೇನೋ ಎನ್ನುವಷ್ಟು ಬಂಧುರ ರೂಪ ತಂದಿದೆ! ಅವನದು ನೀಳವಾದ, ದುಂಡು-ದುಂಡಾದ ಹೃಷ್ಟ-ಪುಷ್ಟ ತೋಳುಗಳು! ಅವನ ಅಂಗೈಯ ತಾಮ್ರ ಬಣ್ಣವೇ ಅವನ ಬೆರಳುಗಳ ಅತಿ ಮನೋಹರ ಬಣ್ಣವೂ ಆಗಿ ಸುಶೋಭಿಸು-ತ್ತಿದ್ದಾನೆ! ಅವನ ನಡು ಸಣ್ಣದು! ಅವನ ಎದೆ ಬಲು ಅಗಲ! ಅವನ ಎಲ್ಲ ಅಂಗಾಗಗಳೂ ಸಮಪ್ರಮಾಣದಲ್ಲಿ,ಸಮತೋಲನದಲ್ಲಿವೆ! ಏನು ಕೊರತೆಯೂ, ಕುಂದೂ ಇಲ್ಲದಷ್ಟು ಪರಿಪೂರ್ಣ ದಿವ್ಯರೂಪ ಹೊತ್ತವನು ಅವನು! ಚೆನ್ನಾಗಿ ಅರಳಿದ ತಾವರೆಯ ಹೂವುಗಳಂತೆ ಅವನ ಸುಂದರ ಪಾದದ ಜೋಡಿಗಳು! ಅವನ ದೇಹಕಾಂತಿ ಪ್ರಕಾಶ ಮಾನವಾದುದು!</p>
		<p>ಅವನು ಉಟ್ಟಿರುವ ಚಿನ್ನದ ಬಣ್ಣದ, ಹಳದಿಯ ಬಟ್ಟೆ ಅವನ ದೇಹಕಾಂತಿಗೆ ಹೊಂದುವ ತಕ್ಕ ಉಡುಗೆ! ಅವನು ಧರಿಸಿರುವ ಎಣೆಯಿಲ್ಲದ, ಪವಿತ್ರ, ದಿವ್ಯ ಭೂಷಣಗಳೆಂದರೆ: ತಲೆಗೆ ಕಿರೀಟ, ಕಿವಿಗಳಿಗೆ ಕುಂಡಲ, ಕುತ್ತಿಗೆಯಲ್ಲಿ ಹಾರ, ಎದೆಯ ಮೇಲೆ ಕೌಸ್ತುಭ ಮಣಿ, ಭುಜಗಳ ಮೇಲೆ ತೋಳುಬಂದಿ ಕೇಯೂರ, ಸೊಂಟಕ್ಕೆ ಕಟಕ, ಪಾದಗಳ ಮೇಲೆ ನೂಪುರ, ಮತ್ತು ಹೊಟ್ಟೆಗೆ ಉಡುದಾರದಂಥ ಉದರ ಬಂಧನಗಳು!</p>
		<p>ಈ ಭೂಷಣಗಳು ಸಾಮಾನ್ಯವಾದುವೇನಲ್ಲ. ಇವು ತಮತಮಗೆ ಯೋಗ್ಯವಾದ, ವಿವಿಧ, ವಿಚಿತ್ರ, ಅನಂತ, ಆಶ್ಚರ್ಯಮಯ, ನಿತ್ಯ, ನಿರ್ಮಲ, ನಿರತಿಶಯ ಸುಗಂಧ, ನಿರತಿಶಯ ಸುಖಸ್ಪರ್ಶ, ನಿರತಿಶಯ ಔಜ್ಜ್ವಲ್ಯದಿಂದ ಒಡಗೂಡಿದಂಥಹವು!</p>
		<p>ಇವಲ್ಲದೆ, ನಾಲ್ಕು ಕೈಗಳಲ್ಲಿ ಶಂಖ, ಚಕ್ರ, ಗದೆ ಮತ್ತು ಕತ್ತಿಯನ್ನೂ, ಜೊತೆಗೆ ಶಾಙ್ರ್ಗ ಎಂಬ ಬಿಲ್ಲನ್ನೂ, ಶ್ರೀವತ್ಸ ಎಂಬ ಎದೆ ಗುರುತನ್ನೂ, ವನಮಾಲ ಎಂಬ ತುಳಸೀ ಹಾರವನ್ನೂ ಧರಿಸಿದ್ದಾನೆ, ಅವನು!</p>
		<p>ಮೀರಲು ಎಂದೆಂದೂ ಎಲ್ಲೂ ಸಾಧ್ಯವಾಗದಷ್ಟು ಅತಿಶಯವಾದ ಈ ತನ್ನ ಅಪೂರ್ವ ಸೌಂದರ್ಯದಿಂದ ಎಲ್ಲರ ಕಣ್ಣನ್ನೂ, ಮನಸ್ಸನ್ನೂ ಸಂಪೂರ್ಣವಾಗಿ ಸೆಳೆದಿರುವವನು ಅವನು! ಜಗತ್ತಿನಲ್ಲಿ ಇರುವ, ಹುಟ್ಟಿರುವ ಎಲ್ಲಾ ಜೀವವುಳ್ಳ ಪ್ರಾಣಿಗಳ ಮತ್ತು ನಿರ್ಜೀವ ವಸ್ತುಗಳನ್ನು ತನ್ನ ಈ ಲಾವಣ್ಯವೆಂಬ ಅಮೃತದಿಂದ ತುಂಬಿ, ಮುಳುಗಿಸುವವನು ಅವನು! ನಮ್ಮ ಊಹೆಗೆ ಸಿಲುಕದ, ಶಾಶ್ವತವಾದ, ನಿತ್ಯನೂತನವಾದ ಅವನ ಯೌವನ ತುಂಬಾ ಸೋಜಿಗವಾದದ್ದು! ಬಿರಿದ ಹೂವುಗಳ ಮುಗುಳ್ನಗೆಂiÀi ಸೌಕುಮಾರ್ಯ ಅವನದು! ಎಲ್ಲೆಯಿರದಷ್ಟು ಅನಂತವಾದ ಈ ವಿಶ್ವವೆಲ್ಲ ಅವನ ಪವಿತ್ರ ಸುವಾಸನೆಯಿಂದ ಪುನೀತವಾಗಿದೆ!</p>
		<p>ಸ್ವರ್ಗ, ಮತ್ರ್ಯ, ಪಾತಾಳ ಈ ಮೂರು ಲೋಕಗಳನ್ನು ಆವರಿಸಿರುವ ಪ್ರವೃತ್ತಿಯ ಆತನದು ಬಲು ಗಂಭೀರ ಭಾವ! ತನ್ನ ಭಕ್ತರನ್ನು ಕರುಣೆ, ಅನುರಾಗ ಮತ್ತು ಮಾಧುರ್ಯದಿಂದ ನೋಡುವವ ಅವನು! ಪುರುಷೋತ್ತಮ ನಾದ ಅವನು ಈ ಬಗೆಯಲ್ಲಿ ಕಾಣಿಸಿಕೊಳ್ಳುತ್ತಾನೆ! ಈ ಎಲ್ಲ ವಿಶ್ವದ ಹುಟ್ಟು,ಇರವು ಮತ್ತು ಅಳಿವು (ಸೃಷ್ಟಿ, ಸ್ಥಿತಿ ಮತ್ತು ಲಯ)ಗಳು ಅವನದೇ ಲೀಲೆ. ಎಲ್ಲ ಬಗೆಯ ಕೆಟ್ಟದ್ದಕ್ಕೆ ವಿಮುಖನಾದವನು; ಕೆಟ್ಟದ್ದೇನೂ ಅವನನ್ನು ಸೋಂಕದಷ್ಟು ಬಲು ಒಳ್ಳೆಯವನು. ಮಂಗಳಕರವಾದ ಎಲ್ಲ ಗುಣಗಳ ಗಡಣ, ನಿಧಿ ಅವನು. ಬೇರೆ ಎಲ್ಲ ವಸ್ತುಗಳನ್ನು ಮೀರಿ ಬೇರೆಯಾಗಿ ಅಸಮಾನ್ಯ ಲಕ್ಷಣಗಳಿಂದ ಕೂಡಿದವನು.ಅವನೇ ಪರಮಾತ್ಮ!</p>
		<p>ಅವನೇ ಪರಬ್ರಹ್ಮ! ಅವನೇ ನಾರಾಯಣ ಎಂದು ತಿಳಿಯುವೆ !</p>
		<p><strong>ಯೋ ಅಸೌ ಆದಿತ್ಯ-ಮಂಡಲ-ಅನ್ತರ್ವರ್ತೀ</strong></p>
		<p>ನಮ್ಮ ಭಗವಂತನು ಹೇಗಿದ್ದಾನೆ? ಆ ಅವನು, ಬೆಳಕೇ ಬೆಳಕಾಗಿರುವ</p>
		<p>ಸೂರ್ಯಮಂಡಲದ ಕೇಂದ್ರದಲ್ಲಿ ವಿರಾಜಿಸುತ್ತಿದ್ದಾನೆ.</p>
		<p>ಛಾಂದೋಗ್ಯ ಉಪನಿಷತ್ತಿನಲ್ಲಿ ಈ ಪುರುಷನು ಆದಿತ್ಯನೊಳಗೆ ಹಿರಣ್ಮಯನಾಗಿ ಕಾಣಿಸುತ್ತಿದ್ದಾನೆ ಎಂಬ ಬಣ್ಣನೆ ಇದೆ. ದಿವ್ಯವಾದ ಸೂರ್ಯ ಮಂಡಲದ ಮಧ್ಯದಲ್ಲಿ ಇರುವ ಈ ನಾರಾಯಣನನ್ನು ಸದಾ ಧ್ಯಾನಿಸುತ್ತ ಇರಬೇಕು ಎಂದು ಬೃಹತ್‍ಪರಾಶರ ಸ್ಮೃತಿ ಆದೇಶಿಸುತ್ತದೆ. ಈ ಮಂಡಲದಲ್ಲಿದ್ದು ಪೂಜಾರ್ಹನಾಗಿರುವವನೇ ಈ ಪುರುಷರೂಪಿ ಭಗವಂತ ಎಂದು ಶ್ರುತಿಗಳು ಸಾರುತ್ತಿವೆ. ಕತ್ತಲಿನ ಆಚೆ ಕಡೆ ಇರುವ ಬೆಳಕಿನ ರಾಶಿ ಈ ಬ್ರಹ್ಮ ತತ್ತ್ವ ಎನ್ನುವಾಗ, ಯಾರ ಬಗ್ಗೆ ಚಿಂತಿಸುವುದು ದುಸ್ಸಾಧ್ಯವೋ ಅಣುವಿಗಿಂತ ಚಿಕ್ಕದ್ದೂ, ಬಲು ದೊಡ್ಡದುದಕ್ಕಿಂತ ಅತಿ ಮಹತ್ತಾದುದೂ ಆಗಿರುವ ಆ ಸೃಷ್ಟಿಕರ್ತನಾದ, ಎಲ್ಲಕ್ಕಿಂತ ಮೊದಲು ಇದ್ದವನನ್ನು ನೆನೆಯಿರಿ ಎನ್ನುತ್ತದೆ ಗೀತೆ.</p>
		<p>ಅದಿತಿಯ ಮಕ್ಕಳಾದ ಹನ್ನೆರಡು ಮಂದಿ ಆದಿತ್ಯರು ಇವರು: ವಿಷ್ಣು, ಶಕ್ರ, ಅರ್ಯಮಾ, ಧಾತಾ, ತ್ವಷ್ಟಾ, ಪೂಷಾ, ವಿವಸ್ವಾನ್, ಸವಿತಾ, ಮಿತ್ರ, ವರುಣ, ಅಂಶ ಮತ್ತು ಭಗ. ಆದಿತ್ಯರಲ್ಲಿ ನಾನು ವಿಷ್ಣು ಆಗಿದ್ದೇನೆ -ಎಂದು ಗೀತಾಚಾರ್ಯ ಶ್ರೀ ಕೃಷ್ಣ ಹೇಳಿದ್ದು ಈ ಅರ್ಥದಲ್ಲಿ.</p>
		<p><strong>ತಪ್ತ-ಕಾರ್ತಸ್ವರ-ಗಿರಿವರ-ಪ್ರಭಃ</strong></p>
		<p>ಅವನ ಪ್ರಭೆ ಚಿನ್ನದ ದೊಡ್ಡ ಬೆಟ್ಟವೊಂದು ಕರಗಿ ಕುದಿಯುವಂತೆ ಸುತ್ತಲೂ ಬೆಳಗುತ್ತಿದೆ !</p>
		<p>ಪುಟವಿಟ್ಟ ಚಿನ್ನದ ಬಣ್ಣ ಕಾಂತಿ ಯಾರನ್ನು ತಾನೇ ಆಕರ್ಷಿಸದು? ದೇವರದ್ದು ಈ ಶುಭ್ರ ಆಭ, ಕಾಂತಿ, ವರ್ಚಸ್ಸು ಎನ್ನುತ್ತದೆ, ಋಷಿಯ ಕವಿಹೃದಯ.</p>
		<p><strong>ಸಹಸ್ರಾಂಶು-ಶತ-ಸಹಸ್ರ-ಕಿರಣಃ</strong></p>
		<p>ನೂರಾರು ಸಾವಿರಾರು ಸೂರ್ಯನಂತೆ ಅವನು ತೇಜಃಪುಂಜ ನಾಗಿದ್ದಾನೆ! ಅಸಂಖ್ಯಾತ ಕಿರಣಗಳುಳ್ಳ ಈ ಬೆಂಗದಿರನಿಗೆ, ಸೂರ್ಯನಿಗೆ ಹಲವಾರು ಹೆಸರುಗಳು. ಅದರಲ್ಲಿ ಸಹಸ್ರಾಂಶು ಎಂಬುದು ಒಂದು. ಲೋಕಪಾಲಕನಾದ ಈ ಸ್ವಾಮಿಯೇ ನಮ್ಮ ಪ್ರತ್ಯಕ್ಷ ದೇವರು.</p>
		<p>ಆಕಾಶದಲ್ಲಿ ಒಮ್ಮೆಲೇ ಸಾವಿರಾರು ಸೂರ್ಯರು ಉದಯಿಸಿದರು ಎಂದುಕೊಳ್ಳೋಣ; ಆವಾಗ ಅಲ್ಲಿ ಉಂಟಾಗುವ ಅಪರಿಮಿತ ತೇಜಸ್ಸು ನಮ್ಮ ಭಗವಂತನ ಪ್ರಭೆಗೆ ಸಮಾನ ಎನ್ನಬಹುದು. ಅಸಂಖ್ಯಾತ ಎಂಬ ಅರ್ಥದಲ್ಲಿ ನೂರಾರು, ಸಾವಿರಾರು ಕಿರಣಗಳಿಂದ ಪರಿವೃತನಾದವನು ಎಂಬ ಮಾತು ಇಲ್ಲಿ ಬಂದಿದೆ.</p>
		<p><strong>ಗಂಭೀರ-ಅಂಭಃ-ಸಮುದ್ಭೂತ-ಸುಮೃಷ್ಟ-ನಾಲ-ರವಿಕರ-ವಿಕಸಿತ- ಪುಂಡರೀಕ-ದಲ-ಅಮಲ-ಆಯತ-ಈಕ್ಷಣಃ</strong></p>
		<p>ಅವನ ಕಣ್ಣುಗಳು? ಆಳವಾದ ನೀರಿನೊಳಗಿಂದ ಮೇಲೇರಿ ಬಂದು ನೆಟ್ಟನೆ ನಿಂತ ನೀಳವಾದ ನಾಳದ ತಲೆಯಲ್ಲಿ ಮೂಡಿ, ಬೀಳುತ್ತಿರುವ ರವಿ ಕಿರಣಗಳ ಪ್ರಭಾವದಿಂದ ಇದೀಗ ಬಿರಿಯುತ್ತಿರುವ, ಅರಳುತ್ತಿರುವ ಕಮಲದ ದಳಗಳಂತೆ ಅವನ ಕಾಂತಿಯುತ ವಿಮಲ ನೇತ್ರಗಳು!</p>
		<p>ಅರಳಿದ ತಾವರೆಯ ಎಲೆಯಂತೆ ಅವನ ಕಣ್ಣುಗಳು ಎಂದು ಶ್ರೀರಾಮನನ್ನೂ ವಾಲ್ಮೀಕಿಗಳು ಬಣ್ಣಿಸುತ್ತಾರೆ. ಅವನದು ಕಮಲದಂತೆ ವಿಶಾಲವಾದ ಕಣ್ಣುಗಳು. ಪ್ರತಿ ಜೀವಿಯ ದೇಹಮಧ್ಯದಲ್ಲಿ, ಹೃದಯದಲ್ಲಿ ಕಮಲವೊಂದು ಇದೆ ಎಂದು ಆಲಂಕಾರಿಕವಾಗಿ ಶ್ರುತಿ ಹೇಳುತ್ತದಲ್ಲ, ಆ ಹೃದಯ ಕಮಲದಲ್ಲಿ ಸ್ವಲ್ಪವೂ ಕ್ಷೀಣಿಸದೆ, ತುಂಬಿಕೊಂಡೇ ಇರುವವ ಅಥವಾ ಅಲ್ಲಿ ಯಾರನ್ನು ಕಾಣಲು ಸಾಧ್ಯವೋ ಆ ಅವನೇ ಪುಣ್ಡರೀಕಾಕ್ಷ, ತಾವರೆಗಣ್ಣ.</p>
		<p>ಹರಿಯ ಮೂರ್ತರೂಪವನ್ನು ಧ್ಯಾನಿಸಬೇಕಾ? ಅವನನ್ನು ಹೀಗೆ ಕಾಣು ಎಂದು ವಿಷ್ಣುಪುರಾಣ ಭಗವಂತನ ಸುಂದರ ರೂಪವನ್ನು ವರ್ಣಿಸುತ್ತದೆ:</p>
		<p>ಈ ಪ್ರಸನ್ನವದನನ ಎದ್ದು ತೋರುವ ಮುಖ್ಯಲಕ್ಷಣ ಅವನ ತಾವರೆಗಣ್ಣು. ಅರ್ಜುನನ ಮನಸೆಳೆಯುವುದೂ ಶ್ರೀಕೃಷ್ಣನ ಈ ಕಣ್ಣುಗಳೇ. ನಿತ್ಯವೂ ಮನಸಾ ವೈಕುಂಠದಲ್ಲೇ ವಾಸಿಸುವವರಿಗೆ ದೃಷ್ಟಿಭೂತನಾಗಿರುವುದರಿಂದಲೂ ಭಗವಂತನಿಗೆ ಪುಂಡರೀಕಾಕ್ಷ ಎಂದು ಹೆಸರು.</p>
		<p class="verse">ಜಿತಂ ತೇ ಪುಣ್ಡರೀಕಾಕ್ಷ, ನಮಸ್ತೇ ವಿಶ್ವಭಾವನ ।<br />ನಮಸ್ತೇಽಸ್ತು ಹೃಷೀಕೇಶ ಮಹಾಪುರುಷ ಪೂರ್ವಜ ।।</p>
		<p>ವಿಷ್ಣುಪುರಾಣದ ಈ ಮೊಟ್ಟ ಮೊದಲನೆಯ, ಪ್ರಾರ್ಥನಾ ಶ್ಲೋಕ ದಲ್ಲಿ ವಿಷ್ಣುವಿನ ಮುಖ್ಯ ವಿಶೇಷಣಗಳನ್ನು ಕವಿ ವ್ಯಾಸರು ಬಣ್ಣಿಸುತ್ತಾರೆ:</p>
		<p>೧. ಅವನು ಪುಂಡರೀಕಾಕ್ಷ. ತಾವರೆಗಣ್ಣ ಅಥವಾ ಹೃದಯವನ್ನು ಆವರಿಸಿರುವವನು. ಅಕ್ಷ ಎಂದರೆ ಅಳಿಯದ ಮತ್ತು, ಪುಂಡರೀಕವೆಂದರೆ ಅಗಾಧವಾದ ಹೆಗ್ಗಳಿಕೆ, ಕೀರ್ತಿ ಉಳ್ಳವನು ಎಂದೂ ಒಂದು ಅರ್ಥವಿದೆ.</p>
		<p>೨. ವಿಶ್ವಭಾವನ. ಈ ಜಗತ್ತಿನ ಸೃಷ್ಟಿಕರ್ತ, ಅಥವಾ, ಪ್ರಪಂಚದ ಎಲ್ಲಾ ಚರಾಚರ ವಸ್ತುಗಳ ಇರುವಿಕೆಗೆ ಅವನೇ ಕಾರಣ.</p>
		<p>೩. ಹೃಷೀಕೇಶ. ಹೃಷೀಕ ಈಶ. ಇಂದ್ರಿಯಗೋಚರ ಅನುಭವ ನಿಯಂತೃಕ.</p>
		<p>೪. ಮಹಾಪುರುಷ. ಪುರಿ, ಅಂದರೆ ಈ ದೇಹದಲ್ಲಿ ಶೇತೇ, ಅಂದರೆ ಮಲಗಿರುವವನು, ಅಡಗಿರುವವನು ಪುರುಷ. ಮಹಾತ್ಮ.</p>
		<p>೫. ಪೂರ್ವಜ. ಸೃಷ್ಟಿಗೆ ಮೊದಲೇ ಇದ್ದವನು.</p>
		<p>ವಿಷ್ಣುಪುರಾಣದಲ್ಲಿಯೇ ಇನ್ನೊಂದೆಡೆ, ಅಕ್ರೂರನು ಕೃಷ್ಣನನ್ನು ಹೀಗೆ ಸ್ತುತಿಸುತ್ತಾನೆ:</p>
		<p class="verse">ಭೂತಾತ್ಮಾ, ಚ ಇಂದ್ರಿಯಾತ್ಮಾ ಚ, ಪ್ರಧಾನಾತ್ಮಾ ತಥಾ ಭವಾನ್।<br />ಆತ್ಮಾ ಚ ಪರಮಾತ್ಮಾ ಚ, ತ್ವಮೇಕಃ ಪಂಚಧಾ ಸ್ಥಿತಃ ।।</p>
		<p>ಅಲ್ಲಿ ಭಕ್ತನಿಗೆ ವಿಷ್ಣು ಈ ಐದು ಬಗೆಗಳಲ್ಲಿ ಕಾಣುತ್ತಾನೆ:</p>
		<p>೧. ಭೂತಾತ್ಮ, ಸೃಷ್ಟಿಸಲ್ಪಟ್ಟಿರುವ ವಸ್ತುಗಳಲ್ಲಿ ಇರುವವನು, ಪುಂಡರೀಕಾಕ್ಷ.</p>
		<p>೨. ಪ್ರಧಾನಾತ್ಮ, ಜಗತ್ತಿನ ಸ್ಥೂಲ ಪ್ರಕೃತಿಯಲ್ಲಿ ಇರುವವನು, ವಿಶ್ವಭಾವನ</p>
		<p>೩. ಇಂದ್ರಿಯಾತ್ಮ, ಅಂದರೆ, ಕರ್ಮೇಂದ್ರಿಯ ಮತ್ತು ಜ್ಞಾನೇಂದ್ರಿಯಗಳನ್ನು ಆಳುವವನು, ಅವನೇ ಹೃಷೀಕ ಪತಿ.</p>
		<p>೪. ಪರಮಾತ್ಮ, ಪರಮ ಆತ್ಮ, ಮಹಾಪುರುಷ.</p>
		<p>೫. ಆತ್ಮ, ಅವಿನಾಶಿಯಾಗಿ ಎಲ್ಲಕ್ಕೂ ಮೊದಲು ಇದ್ದದ್ದು, ಅದೇ ಪೂರ್ವಜ. ಹೀಗೆ ವಿಷ್ಣುಪುರಾಣದ ಈ ಎರಡು ಶ್ಲೋಕಗಳು ಅರ್ಥಪೂರಕವಾಗಿವೆ.</p>
		<p><strong>ಸು-ಭ್ರೂ-ಲಲಾಟಃ</strong></p>
		<p>ಅವನ ಹುಬ್ಬು, ಹಣೆಗಳು ನೋಡಲು ಅಂದ!</p>
		<p>ಭಕ್ತನ ಕಣ್ಣಿಗೆ ಮೂರ್ತರೂಪದ ಭಗವಂತನ ಎಲ್ಲ ಅಂಗಾಂಗಗಳೂ ಅನುಪಮ ಸುಂದರ.</p>
		<p><strong>ಸುನಾಸಃ</strong></p>
		<p>ಅವನ ಮೂಗೂ ಚಂದ!</p>
		<p><strong>ಸುಸ್ಮಿತ-ಅಧರ-ವಿದ್ರುಮಃ</strong></p>
		<p>ಮಾಣಿಕ್ಯವನ್ನು ಹೋಲುವ ಅವನ ತುಟಿಗಳು ಮುಗುಳ್ನಗೆಯನ್ನು ಹೊರ-ಸೂಸುವದೇ ಒಂದು ವಿಶೇಷ!</p>
		<p><strong>ಸುರುಚಿರ-ಕೋಮಲ-ಗಂಡಃ</strong></p>
		<p>ಅವನ ಕಪೋಲಗಳು ನವಿರಾಗಿವೆ, ಕಾಂತಿಯುತವೂ ಹೌದು!</p>
		<p><strong>ಕಂಬುಗ್ರೀವಃ</strong></p>
		<p>ಅವನ ಕುತ್ತಿಗೆ ಶಂಖದಂತೆ ಸುಂದರ! (ಶ್ರೀರಾಮನದೂ ಹೀಗೆಯೇ ಉದ್ದವಾದ ಕುತ್ತಿಗೆಯಂತೆ!)</p>
		<p><strong>ಸಮುನ್ನತ-ಅಂಸವಿಲಂಬಿ-ಚಾರು-ರೂಪ-ದಿವ್ಯ-ಕರ್ಣ-ಕಿಸಲಯಃ</strong></p>
		<p>ಅತಿ ಮೃದುವಾದ, ಚಂದದ ಅವನ ಕಿವಿಯ ಜೋಲು ಎತ್ತರದ ಹೆಗಲನ್ನು ಇನ್ನೇನು ಮುಟ್ಟಿವೆಯೇನೋ ಎನ್ನುವಷ್ಟು ಬಂಧುರ ರೂಪ ತಂದಿದೆ!</p>
		<p><strong>ಪೀನ-ವೃತ್ತ-ಆಯತ-ಭುಜಃ</strong></p>
		<p>ಅವನದು ನೀಳವಾದ, ದುಂಡು-ದುಂಡಾದ, ಹೃಷ್ಟ-ಪುಷ್ಟ ತೋಳುಗಳು!</p>
		<p><strong>ಚಾರುತರಾ-ತಾಮ್ರಕರತಲ-ಅನುರಕ್ತ-ಅಂಗುಲೀಭಿಃ ಅಲಂಕೃತಃ</strong></p>
		<p>ಅವನ ಅಂಗೈಯ ತಾಮ್ರ ಬಣ್ಣವೇ ಅವನ ಬೆರಳುಗಳ ಅತಿ ಮನೋಹರ ಬಣ್ಣವೂ ಆಗಿ ಸುಶೋಭಿಸುತ್ತಿದ್ದಾನೆ!</p>
		<p><strong>ತನು-ಮಧ್ಯಃ</strong></p>
		<p>ಅವನ ನಡು ಸಣ್ಣದು!</p>
		<p><strong>ವಿಶಾಲ-ವಕ್ಷಸ್ಥಲಃ</strong></p>
		<p>ಅವನ ಎದೆ ಬಲು ಅಗಲ!</p>
		<p><strong>ಸಮ-ವಿಭಕ್ತ-ಸರ್ವಾಂಗಃ</strong></p>
		<p>ಅವನ ಎಲ್ಲ ಅಂಗಾಗಗಳೂ ಸಮಪ್ರಮಾಣದಲ್ಲಿ, ಸಮತೋಲನದಲ್ಲಿವೆ!</p>
		<p><strong>ಅನಿರ್ದೇಶ್ಯ-ದಿವ್ಯರೂಪ-ಸಂಹನನಃ</strong></p>
		<p>ಏನು ಕೊರತೆಯೂ, ಕುಂದೂ ಇಲ್ಲದಷ್ಟು ಪರಿಪೂರ್ಣ ದಿವ್ಯರೂಪ ಹೊತ್ತವನು ಅವನು!</p>
		<p><strong>ಸ್ನಿಗ್ಧವರ್ಣಃ</strong></p>
		<p>ಅವನ ದೇಹಕಾಂತಿ ಪ್ರಕಾಶಮಾನವಾದುದು!</p>
		<p><strong>ಪ್ರಬುದ್ಧ-ಪುಂಡರೀಕ-ಚಾರು-ಚರಣ-ಯುಗಲಃ</strong></p>
		<p>ಚೆನ್ನಾಗಿ ಅರಳಿದ ತಾವರೆಯ ಹೂವುಗಳಂತೆ ಅವನ ಸುಂದರ ಪಾದದ ಜೋಡಿಗಳು!</p>
		<p><strong>ಸ್ವಾನುರೂಪ-ಪೀತಾಂಬರಧರಃ</strong></p>
		<p>ಅವನು ಉಟ್ಟಿರುವ ಚಿನ್ನದ ಬಣ್ಣದ, ಹಳದಿಯ ಬಟ್ಟೆ ಅವನ ದೇಹಕಾಂತಿಗೆ ಹೊಂದುವ ತಕ್ಕ ಉಡುಗೆ!</p>
		<p><strong>ಅಮಲ-ಕಿರೀಟ-ಕುಂಡಲ-ಹಾರ-ಕೌಸ್ತುಭ-ಕೇಯೂರ-ಕಟಕ-ನೂಪುರ-ಉದರ-ಬಂಧನಾದಿ-ಅಪರಿಮಿತ-ಆಶ್ಚರ್ಯ-ಅನಂತ-ದಿವ್ಯ-ಭೂಷಣಃ</strong></p>
		<p>ಅವನು ಧರಿಸಿರುವ ಎಣೆಯಿಲ್ಲದ, ಪವಿತ್ರ, ದಿವ್ಯ ಭೂಷಣಗಳೆಂದರೆ: ತಲೆಗೆ ಕಿರೀಟ, ಕಿವಿಗಳಿಗೆ ಕುಂಡಲ, ಕುತ್ತಿಗೆಯಲ್ಲಿ ಹಾರ, ಎದೆಯ ಮೇಲೆ ಕೌಸ್ತುಭ ಮಣಿ, ಭುಜಗಳ ಮೇಲೆ ತೋಳುಬಂದಿ ಕೇಯೂರ, ಸೊಂಟಕ್ಕೆ ಕಟಕ, ಪಾದಗಳ ಮೇಲೆ ನೂಪುರ, ಮತ್ತು ಹೊಟ್ಟೆಗೆ ಉಡುದಾರದಂಥ ಉದರ ಬಂಧನಗಳು!</p>
		<p>ಈ ಭೂಷಣಗಳು ಸಾಮಾನ್ಯವಾದುವೇನಲ್ಲ. ಇವು ತಮತಮಗೆ ಯೋಗ್ಯವಾದ, ವಿವಿಧ, ವಿಚಿತ್ರ, ಅನಂತ, ಆಶ್ಚರ್ಯಮಯ, ನಿತ್ಯ, ನಿರ್ಮಲ, ನಿರತಿಶಯ ಸುಗಂಧ, ನಿರತಿಶಯ ಸುಖಸ್ಪರ್ಶ, ನಿರತಿಶಯ ಔಜ್ಜ್ವಲ್ಯದಿಂದ ಒಡಗೂಡಿದಂಥಹವು!</p>
		<p><strong>ಶಂಖ-ಚಕ್ರ-ಗದಾ-ಅಸಿ-ಶಾಙ್ರ್ಗ-ಶ್ರೀವತ್ಸ-ವನಮಾಲ-ಅಲಂಕೃತಃ</strong></p>
		<p>ಇವಲ್ಲದೆ, ನಾಲ್ಕು ಕೈಗಳಲ್ಲಿ ಶಂಖ, ಚಕ್ರ, ಗದೆ ಮತ್ತು ಕತ್ತಿಯನ್ನೂ, ಜೊತೆಗೆ ಶಾಙ್ರ್ಗ ಎಂಬ ಬಿಲ್ಲನ್ನೂ, ಶ್ರೀವತ್ಸ ಎಂಬ ಎದೆ ಗುರುತನ್ನೂ, ವನಮಾಲ ಎಂಬ ತುಳಸೀ ಹಾರವನ್ನೂ ಧರಿಸಿದ್ದಾನೆ, ಅವನು!</p>
		<p>ವಿಷ್ಣು ಸಹಸ್ರನಾಮದ ಕೊನೆಯ ಶ್ಲೋಕದಲ್ಲಿ ಅವನು ಧರಿಸಿರುವ ಆಯುಧಗಳ ಪ್ರಸ್ತಾಪ ಬರುತ್ತದೆ. ಶ್ರೀ ವಿಷ್ಣುವಿನ (ಶ್ರೀ ಕೃಷ್ಣನದೂ ಸಹ) ಭೂಷಣಗಳಿಗೆ ವಿಶಿಷ್ಟವಾದ ಹೆಸರುಗಳು ಉಂಟು: ಅವನ ಶಂಖದ ಹೆಸರು ಪಾಂಚಜನ್ಯ; ನಂದಕ ಎಂಬ ಕತ್ತಿ; ಸುದರ್ಶನ ಚಕ್ರ; ಶಾಙ್ರ್ಗ ಎಂಬ ಬಿಲ್ಲು, ಕೌಮೋದಕೀ ಎಂಬ ಗದೆ ಇವುಗಳನ್ನು ಅವನು ಧರಿಸಿರುತ್ತಾನೆ.</p>
		<p>ಇವುಗಳು ಸೂಚಿಸುವ ಸಂಕೇತಗಳು ಹೀಗಿವೆ: ಪೃಥ್ವೀ ಅಪ್ ತೇಜ ವಾಯು ಆಕಾಶ ಎಂಬ ಐದು ಮೂಲಭೂತಗಳೊಡನೆ ಅಹಂಕಾರಾತ್ಮಕ ವಾದುದು ಪಾಂಚಜನ್ಯ; ವಿದ್ಯಾಮಯವಾದ ನಂದಕ ಖಡ್ಗ; ಮನಸ್ ತತ್ತ್ವಾತ್ಮಕವಾದದ್ದು (ಅಥವಾ ಸಂಸಾರ ಚಕ್ರ ಭ್ರಮಣದ ಸಂಕೇತ) ಸುದರ್ಶನ ಚಕ್ರ; ಇಂದ್ರಿಯಗೋಚರ ಭಾವಗಳು ಮತ್ತು ಅಹಂಕಾರವನ್ನು ಪ್ರತಿನಿಧಿಸುವ ಶಾಙ್ರ್ಗ ಧನುಸ್ಸು; ಬುದ್ಧಿ ತತ್ತ್ವವನ್ನು ಸೂಚಿಸುವ ಕೌಮೋದಕೀ ಗದೆ ಎಂದು ಒಂದು ವಿವರಣೆ ಇದೆ.</p>
		<p><strong>ಅನವಧಿಕ-ಅತಿಶಯ-ಸೌಂದರ್ಯ-ಆಹೃತ-ಅಶೇಷ-ಮನೋ-ದೃಷ್ಟಿ-ವೃತ್ತಿಃ</strong></p>
		<p>ಮೀರಲು ಎಂದೆಂದೂ ಎಲ್ಲೂ ಸಾಧ್ಯವಾಗದಷ್ಟು ಅತಿಶಯವಾದ ಈ ತನ್ನ ಅಪೂರ್ವ ಸೌಂದರ್ಯದಿಂದ ಎಲ್ಲರ ಕಣ್ಣನ್ನೂ, ಮನಸ್ಸನ್ನೂ ಸಂಪೂರ್ಣವಾಗಿ ಸೆಳೆದಿರುವವನು ಅವನು!</p>
		<p>ಶ್ರೀ ರಾಮನದೂ ಇಂತಹುದೇ ಅತಿಶಯವಾದ, ಚಿತ್ತಾಕರ್ಷಕ ರೂಪ ಮತ್ತು ಅದಕ್ಕೆ ಪೂರಕವಾದ ಔದಾರ್ಯಗುಣ ಎನ್ನುತ್ತಾರೆ ವಾಲ್ಮೀಕಿಗಳು.</p>
		<p>ಅವನು ಸುಂದರರಲ್ಲಿ ಸುಂದರ; ಮನ್ಮಥರಲ್ಲಿ ಮನ್ಮಥ ಎನ್ನುತ್ತದೆ ಭಾಗವತ.</p>
		<p><strong>ಲಾವಣ್ಯ-ಅಮೃತ-ಪೂರಿತ-ಅಶೇಷ-ಚರಾಚರ-ಭೂತ-ಜಾತಃ</strong></p>
		<p>ಜಗತ್ತಿನಲ್ಲಿ ಇರುವ, ಹುಟ್ಟಿರುವ ಎಲ್ಲಾ ಜೀವವುಳ್ಳ ಪ್ರಾಣಿಗಳ ಮತ್ತು ನಿರ್ಜೀವ ವಸ್ತುಗಳನ್ನು ತನ್ನ ಈ ಲಾವಣ್ಯವೆಂಬ ಅಮೃತದಿಂದ ತುಂಬಿ, ಮುಳುಗಿಸುವವನು ಅವನು!</p>
		<strong>ಅತಿ-ಅದ್ಭುತ-ಅಚಿಂತ್ಯ-ನಿತ್ಯ-ಯೌವನಃ</strong>
		<p>ನಮ್ಮ ಊಹೆಗೆ ಸಿಲುಕದ, ಶಾಶ್ವತವಾದ, ನಿತ್ಯನೂತನವಾದ ಅವನ ಯೌವನ ತುಂಬಾ ಸೋಜಿಗವಾದದ್ದು!</p>
		<p><strong>ಪುಷ್ಪಹಾಸ-ಸುಕುಮಾರಃ</strong></p>
		<p>ಬಿರಿದ ಹೂವುಗಳ ಮುಗುಳ್ನಗೆಯ ಸೌಕುಮಾರ್ಯ ಅವನದು!</p>
		<p><strong>ಪುಣ್ಯ-ಗಂಧ-ವಾಸಿತ-ಅನನ್ತ-ದಿಗನ್ತರಾಲಃ</strong></p>
		<p>ಎಲ್ಲೆಯಿರದಷ್ಟು ಅನಂತವಾದ ಈ ವಿಶ್ವವೆಲ್ಲ ಅವನ ಪವಿತ್ರ ಸುವಾಸನೆ ಯಿಂದ ಪುನೀತವಾಗಿದೆ!</p>
		<p>ಅವನ ಮುಖಕಮಲಗಳು ಸುಗಂಧಪೂರಿತ ಎನ್ನುತ್ತಾರೆ, ವಾಲ್ಮೀಕಿ.</p>
		<p><strong>ತ್ರೈಲೋಕ್ಯ-ಆಕ್ರಮಣ-ಪ್ರವೃತ್ತ-ಗಂಭೀರ-ಭಾವಃ</strong></p>
		<p>ಸ್ವರ್ಗ, ಮತ್ರ್ಯ, ಪಾತಾಳ ಈ ಮೂರು ಲೋಕಗಳನ್ನು ಆವರಿಸಿರುವ ಪ್ರವೃತ್ತಿಯ ಆತನದು ಬಲು ಗಂಭೀರ ಭಾವ!</p>
		<p>ಸಮುದ್ರವನ್ನು ಹೋಲುವ ಗಾಂಭೀರ್ಯ ಈ ಪುರುಷೋತ್ತಮನದು.</p>
		<p><strong>ಕರುಣ-ಅನುರಾಗ-ಮಧುರ-ಲೋಚನ-ಅವಲೋಕಿತ-ಆಶ್ರಿತವರ್ಗಃ</strong></p>
		<p>ತನ್ನ ಭಕ್ತರನ್ನು ಕರುಣೆ, ಅನುರಾಗ ಮತ್ತು ಮಾಧುರ್ಯದಿಂದ ನೋಡುವವ ಅವನು!</p>
		<p>ಕರುಣೆ ತುಂಬಿದ ತನ್ನ ನೋಟವನ್ನು ಅನುಗ್ರಹ ಬೇಡಿ ಬರುವ ದೈನ್ಯಭಾವದ ಭಕ್ತರಮೇಲೆ ಬೀರಿ, ಉದ್ಧರಿಸುವ ಪರಮಾತ್ಮನಿಗೆ ನಮಸ್ಕಾರ ಎಂದು ಒಂದು ಸ್ತುತಿ ಹಾಡಿದರೆ, ಅವನ ಈ ವಿಪುಲ ಪ್ರಸಾದರೂಪದ ಕೃಪಾಕಟಾಕ್ಷ ಎಲ್ಲ ಬಗೆಯ ಘೋರ ತಾಪಗಳನ್ನೂ ಶಮನಗೊಳಿಸುತ್ತದೆ ಎನ್ನುತ್ತದೆ, ಭಾಗವತ.</p>
		<p><strong>ಪುರುಷವರೋ ದರೀದೃಶ್ಯತೇ</strong></p>
		<p>ಪುರುಷೋತ್ತಮನಾದ ಅವನು ಈ ಬಗೆಯಲ್ಲಿ (ಸೂರ್ಯನಲ್ಲಿ) ಕಾಣಿಸಿಕೊಳ್ಳುತ್ತಾನೆ!</p>
		<p><strong>ಸ ಚ ನಿಖಿಲ-ಜಗದ್ ಉದಯ-ವಿಭವ-ಲಯ-ಲೀಲಃ</strong></p>
		<p>ಈ ಎಲ್ಲ ವಿಶ್ವದ ಹುಟ್ಟು, ಇರವು ಮತ್ತು ಅಳಿವು (ಸೃಷ್ಟಿ, ಸ್ಥಿತಿ ಮತ್ತು ಲಯ) ಗಳು ಅವನದೇ ಲೀಲೆ.</p>
		<p><strong>ನಿರಸ್ತ-ಸಮಸ್ತ-ಹೇಯಃ</strong></p>
		<p>ಎಲ್ಲ ಬಗೆಯ ಕೆಟ್ಟದ್ದಕ್ಕೆ ವಿಮುಖನಾದವನು; ಕೆಟ್ಟದ್ದೇನೂ ಅವನನ್ನು ಸೋಂಕದಷ್ಟು ಒಳ್ಳೆಯವನು.</p>
		<p><strong>ಸಮಸ್ತ-ಕಲ್ಯಾಣ-ಗುಣ-ನಿಧಿಃ</strong></p>
		<p>ಮಂಗಳಕರವಾದ ಎಲ್ಲ ಗುಣಗಳ ಗಡಣ, ನಿಧಿ ಅವನು.</p>
		<p><strong>ಸ್ವ-ಇತರ-ಸಮಸ್ತ-ವಸ್ತು-ವಿಲಕ್ಷಣಃ</strong></p>
		<p>ಬೇರೆ ಎಲ್ಲ ವಸ್ತುಗಳನ್ನು ಮೀರಿ ಬೇರೆಯಾಗಿ ಅಸಮಾನ್ಯ ಲಕ್ಷಣಗಳಿಂದ ಕೂಡಿದವನು.</p>
		<p>ಮೇಲೆ ಹೇಳಿರುವುದನ್ನೇ ಪುಷ್ಟೀಕರಿಸುವಂತೆ, ಆಚಾರ್ಯ ಶ್ರೀ ರಾಮಾನುಜರು ತಮ್ಮ ಶರಣಾಗತಿ ಗದ್ಯ ಗ್ರಂಥದಲ್ಲಿ ಭಗವಂತನನ್ನು ಹೀಗೆ ಬಣ್ಣಿಸುತ್ತಾರೆ:</p>
		<p>ಎಲ್ಲ ಹೇಯಗುಣಗಳ ಹಗೆಯಾದ, ಸಮಸ್ತ ಮಂಗಳಕರ ಗುಣಗಳಿಗೆ ಆಕರವಾದ ಓ ಅನಂತ ಜ್ಞಾನ ಆನಂದವೆಲ್ಲದರ ಏಕೈಕ ಸ್ವರೂಪನೇ, ನೀನು ನಿನಗಿಂತ ಭಿನ್ನವಾದ ವಸ್ತುಗಳಿಗೆ ಹೋಲಿಸಿದಾಗ ವಿಲಕ್ಷಣನು!</p>
		<p>ನೀನು ತಳೆಯುವ ರೂಪ ನೀನೇ ಬಗೆವಂತೆ, ನಿನಗೆ ಅನುರೂಪ ವಾದಂತಹುದೇನೇ. ಆಹ! ಅದೆಂಥ ಒಂದು ರೂಪ! ಅಚಿಂತ್ಯ, ದಿವ್ಯ, ಅದ್ಭುತ, ನಿತ್ಯ, ದೋಷರಹಿತ, ನಿರತಿಶಯ, ಔಜ್ಜ್ವಲ್ಯಮಯ, ಸೌಂದರ್ಯ, ಸೌಗಂಧ, ಸೌಕುಮಾರ್ಯ, ಲಾವಣ್ಯ, ಯೌವನ ಮುಂತಾದ ಅನಂತ ಗುಣಗಳ ನಿಧಿಯಾಗಿರುವ ಭವ್ಯ ರೂಪ ನಿನ್ನದು!</p>
		<p>ನಿನ್ನ ಸ್ವಭಾವ ಎಂತಹುದೆಂದರೆ, ನೀನು ಸಹಜವಾಗಿಯೇ ಎಲ್ಲೆಯಿಲ್ಲದ ಅತಿಶಯ ಜ್ಞಾನ, ಬಲ, ಐಶ್ವರ್ಯ, ವೀರ್ಯ, ಶಕ್ತಿ, ತೇಜಸ್ಸು, ಸೌಶೀಲ್ಯ, ವಾತ್ಸಲ್ಯ, ಮೃದುಭಾವ, ನೇರ ನಡವಳಿಕೆ, ಸಹೃದಯತೆ, ಸಾಮ್ಯ, ಕಾರುಣ್ಯ, ಮಾಧುರ್ಯ, ಗಾಂಭೀರ್ಯ, ಔದಾರ್ಯ, ಚಾತುರ್ಯ, ಸ್ಥೈರ್ಯ, ಧೈರ್ಯ, ಶೌರ್ಯ, ಪರಾಕ್ರಮ, ಸತ್ಯಕಾಮನೆ, ಸತ್ಯಸಂಕಲ್ಪತೆ, ಉಪಕಾರ ಭಾವ ಮತ್ತು</p>
		<p><strong>ಪರಮಾತ್ಮಾ</strong></p>
		<p>ಅವನೇ ಪರಮಾತ್ಮ!</p>
		<p><strong>ಪರಂ ಬ್ರಹ್ಮ</strong></p>
		<p>ಅವನೇ ಪರಬ್ರಹ್ಮ!</p>
		<p>ಅವನೇ ಪರಬ್ರಹ್ಮ, ನಾವು ತಲುಪಬೇಕಾದ ಗುರಿ, ಮನೆ ಅವನೇ, ಆ ಪವಿತ್ರರಲ್ಲಿ ಪವಿತ್ರನಾದ, ದಿವ್ಯನಾದ, ಆದಿದೇವ, ಶಾಶ್ವತ ಪುರುಷ!</p>
		<p>ಆ ಪರಬ್ರಹ್ಮ ಪುರುಷೋತ್ತಮನಾದ ನಾರಾಯಣನೇ ಬ್ರಹ್ಮರೂಪದಲ್ಲಿ ಇದ್ದು ಈ ಅಖಿಲ ಜಗತ್ತನ್ನು ಸೃಷ್ಟಿಸಿರುವುದು, ವಿಷ್ಣು ರೂಪದಲ್ಲಿ ಇದ್ದು ಎಲ್ಲ ಚರಾಚರ ಜೀವಿಗಳನ್ನು ಕಾಪಾಡುವುದು ಮತ್ತು ಶಿವನ ರೂಪ ತಳೆದು ಜಗತ್ ಪ್ರಳಯಕ್ಕೆ ಕಾರಣನಾಗುವುದು!</p>
		<p><strong>ನಾರಾಯಣಃ ಇತಿ ಅವಗಮ್ಯತೇ</strong></p>
		<p>ಅವನೇ ನಾರಾಯಣ ಎಂದು ತಿಳಿಯುವೆ!</p>
		<p>ಇದನ್ನೇ ಶ್ರುತಿಗಳು ಸಾರುತ್ತಿರುವುದು!</p>
		<p>ಈಗ, ಆಚಾರ್ಯ ಶ್ರೀ ರಾಮಾನುಜರ ಶ್ರೀಮುಖದಿಂದಲೇ, ಅವರು ಭಗವಂತನನ್ನು ಬಣ್ಣಿಸುವ ಬಗೆಯನ್ನು ಇನ್ನೊಮ್ಮೆ ಒಟ್ಟಾಗಿ ಕೇಳೋಣ:</p>
		<p>"ಯೋ ಅಸೌ ಆದಿತ್ಯಮಂಡಲವರ್ತೀ, ತಪ್ತ-ಕಾರ್ತ-ಸ್ವರ-ಗಿರಿವರ-ಪ್ರಭಃ, ಸಹಸ್ರಾಂಶು-ಶತ-ಸಹಸ್ರ-ಕಿರಣಃ, ಗಂಭೀರ-ಅಂಭಃ-ಸಮುದ್ಭೂತ-ಸುಮೃಷ್ಟ-ನಾಲ-ರವಿಕರ-ವಿಕಸಿತ-ಪುಂಡರೀಕ-ದಲ-ಅಮಲ-ಆಯತ-ಈಕ್ಷಣಃ, ಸು-ಭ್ರೂ-ಲಲಾಟಃ, ಸುನಾಸಃ, ಸುಸ್ಮಿತ-ಅಧರ-ವಿದ್ರುಮಃ, ಸುರುಚಿರ-ಕೋಮಲ-ಗಂಡಃ, ಕಂಬುಗ್ರೀವಃ, ಸಮುನ್ನತ-ಅಂಸವಿಲಂಬಿ-ಚಾರು-ರೂಪ-ದಿವ್ಯ-ಕರ್ಣ-ಕಿಸಲಯಃ, ಪೀನ-ವೃತ್ತ-ಆಯತ-ಭುಜಃ, ಚಾರುತರಾ-ತಾಮ್ರಕರತಲ-ಅನುರಕ್ತ-ಅಂಗುಲೀಭಿಃ ಅಲಂಕೃತಃ, ತನು-ಮಧ್ಯಃ, ವಿಶಾಲ-ವಕ್ಷಸ್ಥಲಃ, ಸಮ-ವಿಭಕ್ತ-ಸರ್ವಾಂಗಃ, ಅನಿರ್ದೇಶ್ಯ-ದಿವ್ಯರೂಪ-ಸಂಹನನಃ, ಸ್ನಿಗ್ಧವರ್ಣಃ, ಪ್ರಬುದ್ಧ-ಪುಂಡರೀಕ-ಚಾರು-ಚರಣ-ಯುಗಲಃ, ಸ್ವಾನುರೂಪ-ಪೀತಾಂಬರಧರಃ, ಅಮಲ-ಕಿರೀಟ-ಕುಂಡಲ-ಹಾರ-ಕೌಸ್ತುಭ-ಕೇಯೂರ-ಕಟಕ-ನೂಪುರ-ಉದರ-ಬಂಧನಾದಿ-ಅಪರಿಮಿತ-ಆಶ್ಚರ್ಯ-ಅನಂತ-ದಿವ್ಯ-ಭೂಷಣಃ, ಶಂಖ-ಚಕ್ರ-ಗದಾ-ಅಸಿ-ಶಾಙ್ರ್ಗ-ಶ್ರೀವತ್ಸ-ವನಮಾಲ-ಅಲಂಕೃತಃ, ಅನವಧಿಕ-ಅತಿಶಯ-ಸೌಂದರ್ಯ-ಆಹೃತ-ಅಶೇಷ-ಮನೋದೃಷ್ಟಿ-ವೃತ್ತಿಃ, ಲಾವಣ್ಯ-ಅಮೃತ-ಪೂರಿತ-ಅಶೇಷ-ಚರಾಚರ-ಭೂತ-ಜಾತಃ, ಅತಿ-ಅದ್ಭುತ-ಅಚಿಂತ್ಯ-£ತ್ಯ-ಯೌವನಃ, ಪುಷ್ಪಹಾಸ-ಸುಕುಮಾರಃ, ಪುಣ್ಯ-ಗಂಧ-ವಾಸಿತ-ಅನನ್ತ-ದಿಗನ್ತರಾಲಃ, ತ್ರೈಲೋಕ್ಯ-ಆಕ್ರಮಣ-ಪ್ರವೃತ್ತ-ಗಂಭೀರ-ಭಾವಃ, ಕರುಣ-ಅನುರಾಗ-ಮದುರ-ಲೋಚನ-ಅವಲೋಕಿತ-ಆಶ್ರಿತವರ್ಗಃ ಪುರುಷವರೋ ವರೀದೃಶ್ಯತೇ; ಸ ಚ ನಿಖಿಲ-ಜಗದ್ ಉದಯ-ವಿಭವ-ಲಯ-ಲೀಲಃ, ನಿರಸ್ತ-ಸಮಸ್ತ-ಹೇಯಃ, ಸಮಸ್ತ-ಕಲ್ಯಾಣ-ಗುಣ-ನಿಧಿಃ ಸ್ವ-ಇತರ-ಸಮಸ್ತ-ವಸ್ತು-ವಿಲಕ್ಷಣಃ ಪರಮಾತ್ಮಾ ಪರಂ ಬ್ರಹ್ಮ ನಾರಾಯಣಃ ಇತಿ ಅವಗಮ್ಯತೇ।।"</p>
		<p class="titleauthor"><strong>-ಆಚಾರ್ಯ ಶ್ರೀ ರಾಮಾನುಜ,</strong></p>
		<p>'ವೇದಾರ್ಥ-ಸಂಗ್ರಹ', ನುಡಿಗಟ್ಟು ೨೨೦, ಪುಟ ೧೭೨</p>
	</section>
	<section class="level1 numbered" epub:type="chapter" role="doc-chapter" id="id-P4.010">
		<p class="text-center"><strong>ತನ್ನಂತೆ ಪರರ ಬಗೆ</strong></p>
		<p class="verse">ಆತ್ಮವತ್ ಸರ್ವಭೂತಾನಿ, ಪರದ್ರವ್ಯಾಣಿ ಲೋಷ್ಟವತ್<br />ಸ್ವಭಾವಾದ್ ಏವ ನೋ ಭೀತ್ಯ ಯಃ ಪಶ್ಯತಿ ಸ ಪಶ್ಯತಿ।।</p>
		<p class="verse-author"><strong><em>-ಸಂಗ್ರಹ ಯೋಗವಾಸಿಷ್ಠ ೧೬:೯ ಪುಟ ೧೬೧</em></strong></p>
		<p class="myquote">ಕಾಣಬಲ್ಲರೋ ಯಾರು ತನ್ನಂತೆ ಪರರನ್ನು,<br />ಮಣ್ಣಾಗಿ ಕಡೆಗಣಿಸಿ ತನ್ನದಲ್ಲದವನು;<br />ಯಾರಿಗೂ ಅಂಜಿಯೇನಲ್ಲ ಯಾರ ತಣಿಸಲೂ ಅಲ್ಲ<br />ಸಹಜವಾಗಿಯೇ ಇರಬಲ್ಲ ಅವನೆಲ್ಲ ಬಲ್ಲ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸೂಫೀಧರ್ಮ</h1>
		<p class="myquote">ಹುಡು ಹುಡುಕಿ ಹೂ ಮಾತುಗಳ ಗಿಡದಿ ಬಿಡಿಸಿ ಆಯ್ದು<br />ಕೋದ ಮಣಿಗಳ ಮುತ್ತಿನ ಹಾರವಾಗಿಸು ನಿನ್ನ ಕವನ;<br />ಕಿರಿ ರೂಪ, ಹಿರಿಯರ್ಥ ಧ್ವನಿಸೆ ಚಿಕ್ಕದದು ಚೊಕ್ಕವಿರೆ ಚಿನ್ನ<br />ಬಹುಕಾಲ ಉಳಿದು ನೆನೆವರು, ಸತ್ವವಿರೆ, ಮಾಡಿ ಮನನ!<sup><a epub:type="noteref" href="999-aside.xhtml#id-004.228">೧</a></sup></p>
		<p class="quote-author"><strong>-ಫಾ಼ರಸೀ ಕವಿ, ನಿಜಾ಼ಮಿ</strong></p>
		<p>ಕಾಶ್ಮೀರದ ಅನುಭಾವಿ ಕವಯಿತ್ರಿ ಲಲ್ಲೇಶ್ವರಿ ಹದಿಮೂರನೆಯ ಶತಮಾನದ ಉತ್ತರಾರ್ಧದಲ್ಲಿ ಇದ್ದವಳು. ಅವಳ ವಾಖ್(ವಚನ)ಗಳು ಚಿಕ್ಕ ಚೊಕ್ಕ ಚಿನ್ನದ ಕಿರಿ ರೂಪದ ಹಿರಿಯರ್ಥ ಧ್ವನಿಸುವ ನಾಣ್ಣುಡಿಗಳಾಗಿ ಇಂದಿಗೂ ಅಲ್ಲಿ ಬಳಕೆಯಲ್ಲಿವೆ. ಕಾಶ್ಮೀರದಲ್ಲಿ ಈ ಶೈವ ಯೋಗಿನಿಯನ್ನು ಕಂಡರೆ ಕಾಶ್ಮೀರಿಗಳಿಗೆ ಅಪಾರ ಗೌರವ. ಹಿಂದೂಗಳೂ, ಮುಸ್ಲಿಮರೂ ಸಮಾನವಾಗಿ ಆದರಿಸುತ್ತ, ಲಲ್ಲಾ ಮೋಜ್(ತಾಯಿ), ಲಲ್ಲಾ ಡೇಡ್ (ಅಜ್ಜಿ), ಲಲ್ಲಾ ಮಟ್ಶ್ (ಹುಚ್ಚಿ), ಲಲ್ಲಾ ದೇವಿ ಎಂದೆಲ್ಲಾ ಇವಳನ್ನು ಕರೆಯುತ್ತಾರೆ. ದೇವರ ಧ್ಯಾನದಲ್ಲಿ ಸದಾ ಮಗ್ನಳಾಗಿದ್ದುದರಿಂದ ಲಲ್ಲ ಅರೀಫಾ಼ ಎಂದು ಅವಳ ಮುಸ್ಲಿಂ ಅನುಯಾಯಿಗಳು ಕರೆದರು. ದೇವರ ಪ್ರೇಮದಲ್ಲಿ ಅವಳು ಉನ್ಮತ್ತಳು ಎಂಬುದನ್ನು ಸೂಚಿಸಲು, ಅವಳ ಅಭಿಮಾನಿ ಬಾಬಾ ದಾವೂದ್ ಮಿಶ್ಕಾತಿ ಎಂಬ ಸೂಫೀ ಸಂತ ಅವಳನ್ನು ಮಜನೂ-ಇ-ಅಕಿಲಾ ಎಂದೂ ಕರೆದನು. ಇನ್ನೊಬ್ಬ ಸಂತ ಪೀರ್ ಗುಲಾಂ ಹಸನ್ ಪ್ರಕಾರ, ಈ ಅರೀಫಾ಼ ಮತ್ತೆ ಹುಟ್ಟಿ ಬಂದ ಅರೇಬಿಯಾದ ಸಂತಳು ರಾಬಿಯಾನೇ ಆಗಿದ್ದಳು.</p>
		<p>ಪ್ರತ್ಯಭಿಜ್ಞಾನ ಶೈವಸಿದ್ಧಾಂತದ ಒಳಸುಳಿಗಳನ್ನು ಗುರುಮುಖೇನ ಕಲಿತ ಲಲ್ಲಳಿಗೆ ಸೂಫೀಸಂತರ ಸಂಪರ್ಕವೂ ಇದ್ದುದು ನಿರ್ವಿವಾದ. ತಾನು ಗುರುಮುಖೇನ ಕಲಿತ ಶೈವದರ್ಶನ ಮತ್ತು ಸಂತರೊಂದಿಗೆ ಇದ್ದು ಅನುಭವಿಸಿದ ಸೂಫೀತತ್ತ್ವಗಳ ಸಮನ್ವಯತೆಯನ್ನು ಅವಳು ಹೇಗೆ ಸಾಧಿಸ ಪ್ರಯತ್ನಿಸಿದಳು ಎನ್ನುವುದನ್ನ ತಿಳಿಯಲು ನಮಗೆ ಆ ಸೂಫೀಪಂಥದ ಮೂಲಸೆಲೆಗಳ ಸ್ಥೂಲಪರಿಚಯವಾದರೂ ಇರಬೇಕು. ಅದನ್ನೀಗ ನೋಡೋಣ, ಮತ್ತು ಆಮೇಲೆ ಅವಳ ವಚನಗಳ ಅಧ್ಯಯನದಲ್ಲಿ ಅವುಗಳನ್ನ ನೆನಪಿಸಿಕೊಳ್ಳೊಣ.<sup><a epub:type="noteref" href="999-aside.xhtml#id-004.229">೨</a></sup></p>
		<p>ಸೂಫೀ ಪದ ಹೇಗೆ ಬಂತು? ಅರಾಬಿಕ್ ವಿದ್ವಾಂಸರ ಪ್ರಕಾರ, ತಸವ್ವುಫ್ ಪದದಿಂದ ಈ ಪದ ಬಂದಿದೆ. ಸೂಫ್ ಎಂದರೆ ಉಣ್ಣೆಯ ಬಟ್ಟೆ. ಹಿಂದಿನ ಕಾಲದಲ್ಲಿ, ಸೂಫೀ ಸಂತರು ಸಂಸಾರ, ಊರು ಬಿಟ್ಟು ಹೊರಗಡೆ ಪರಿವ್ರಾಜಕರಾಗಿ ತಿರುಗಾಡುತ್ತಿದ್ದಾಗ, ಒಂದು ಬಗೆಯ ಕರಿಯ ಕಂಬಳಿ ಹೊದ್ದುಕೊಂಡಿರುತ್ತಿದ್ದ ರಂತೆ. 'ಸಫಾ಼'(ಎಂದರೆ ಪಾವಿತ್ರ್ಯ)ದಿಂದ ಈ ಪದ ಬಂತು, ಗ್ರೀಕ್ ಪದ 'ಸೋಫಿಯಾ'(ಎಂದರೆ ಜ್ಞಾನ)ದಿಂದ ಬಂತು ಎಂದು ಹೇಳುವವರೂ ಇದ್ದಾರೆ.</p>
		<p class="vertical-delimiter" />
		<p>ಸೂಫಿ ಧರ್ಮ ಹೇಗೆ ಉಗಮವಾಗಿರಬಹುದು ಎಂಬುದಕ್ಕೆ ಒಂದು ಸ್ವಾರಸ್ಯಕರ ಚಿಂತನೆಯಿದೆ: ಇಸ್ಲಾಂನ ಪ್ರಧಾನ ಧರ್ಮಗ್ರಂಥವಾದ ಕುರಾನ್‍ನಲ್ಲಿ (ಖುರಾನ್, ಕುರ್‍ಆನ್ ಇತ್ಯಾದಿ ಉಚ್ಚಾರಣೆಗಳಿವೆ. ಇಲ್ಲಿ ಜನಪ್ರಿಯ 'ಕುರಾನ್' ಪದವನ್ನು ಬಳಸುತ್ತಿದ್ದೇನೆ. ಅದರಲ್ಲಿ) ಇರುವ ವಿಷಯಗಳನ್ನು, ಹಿಂದೂಗಳ ಧರ್ಮಗ್ರಂಥಗಳಲ್ಲಿರುವಂತೆಯೇ, ತಾತ್ತ್ವಿಕವಾಗಿ ಎರಡು ಪ್ರಧಾನ ವಿಭಾಗಗಳಾಗಿ ಪರಿಭಾವಿಸಿಕೊಳ್ಳಬಹುದು, ವಿಂಗಡಿಸಿಕೊಳ್ಳಬಹುದು.</p>
		<p>ಮೊದಲನೆಯದು: ಸಾರ್ವತ್ರಿಕ, ಶಾಶ್ವತ ಸತ್ಯಗಳನ್ನು ಮೌಲ್ಯಗಳನ್ನು ಸಾರುವ ಭಾಗ. ಶ್ರೀ ರಾಮಕೃಷ್ಣಾಶ್ರಮದ ಸ್ವಾಮಿ ಶ್ರೀ ರಂಗನಾಥಾನಂದರು ತಮ್ಮ<em>ಉಪನಿಷತ್ತುಗಳ ಸಂದೇಶ<sup><a epub:type="noteref" href="999-aside.xhtml#id-004.230">೩</a></sup></em>ಗ್ರಂಥದಲ್ಲಿ ಹೇಳಿರುವಂತೆ, ಭಾರತೀಯ ಸಂಸ್ಕೃತಿಯ ಪರಿಭಾಷೆಯಲ್ಲಿ ಹೇಳುವುದಾದರೆ, ಈ ಭಾಗವನ್ನು ಇಸ್ಲಾಮಿನ 'ಶ್ರುತಿ' ಎಂದು ಕರೆಯಬಹುದು. ಎರಡನೆಯದು: ಆ ಧರ್ಮದ ಸಾಮಾಜಿಕ ರಾಜಕೀಯ ಅಂಶಗಳನ್ನುಳ್ಳ ವಿಷಯಗಳು. ಈ ಭಾಗವನ್ನು ಇಸ್ಲಾಮಿನ 'ಸ್ಮೃತಿ' ಎಂದು ಕರೆಯಬಹುದು.</p>
		<p>ಅಪೂರ್ವವಾದ ಆಧ್ಯಾತ್ಮಿಕ ಚಿಂತನೆ, ಗಾಂಭೀರ್ಯ, ಬೆರಗು; ಭಗವಂತನ ಮಹಿಮೆ, ಶಕ್ತಿಯ ವರ್ಣನೆ, ಅವನ ಸಾರ್ವಭೌಮತ್ವದ ಘೋಷಣೆ; ದೇವರ ದಯೆಯನ್ನು ಗಳಿಸಿ ಬದುಕನ್ನು ಹಸನಾಗಿಸಿಕೊಳ್ಳುವ ಬಗೆ; ಕೊನೆಗೆ, ಮುಕ್ತಿ ಈ ವಿಷಯಗಳನ್ನೊಳಗೊಂಡಿವೆ ಈ ಆಯ್ದ ಭಾಗಗಳು. ಎಲ್ಲರಿಗೂ ಅನ್ವಯಿಸುವ ಈ ವಿಚಾರಗಳು ಭಗವಂತನ ಕಡೆಗೆ (ಅಥವಾ ಪರಮಸೌಖ್ಯ, ಶಾಂತಿ, ಬೆಳಕಿನ ಕಡೆಗೆ ಎಂದು ಬೇಕಾದರೆ ಭಾವಿಸಿಕೊಳ್ಳಿ) ಸಾಗುವ ದಾರಿಯ ಪ್ರಸ್ತಾಪ ಈ 'ಶ್ರುತಿ'ಯ ಭಾಗದ್ದು.</p>
		<p>ದ್ರಷ್ಟಾರ ಋಷಿ ಸಮಾನರೂ, ದೈವಾಂಶ ಸಂಭೂತ ಪ್ರವಾದಿ ಸಾಧು ಸಂತ ಮನುಕುಲೋದ್ಧಾರಕರೂ ವಿವಿಧ ಜನಾಂಗಗಳಲ್ಲಿ ತಮ್ಮ ತಮ್ಮ ಧರ್ಮಗ್ರಂಥಗಳಲ್ಲಿ ಕಂಡರಿಸಿದ ಕಾಣ್ಕೆಗಳು ದರ್ಶನಗಳೆಂದರೆ ಇಂತಹವೇ.</p>
		<p>ಬದುಕನ್ನು ಹಸನಾಗಿಸಿಕೊಳ್ಳುವ ಬಗೆಯನ್ನು ಇನ್ನೊಂದು ರೀತಿಯಲ್ಲಿ ಕಾಣುವ ಪ್ರವೃತ್ತಿ ಉಳಿದ ಕೆಲವು ಕಡೆಗಳಲ್ಲಿ ಅಲ್ಲಿ ಇವೆ. ಒಂದು ಅರಬ್ ರಾಷ್ಟ್ರವಾಗಿ ತನ್ನ ಜನರನ್ನು ಸಂಘಟಿಸಲು ಪ್ರವಾದಿ [ಪೂಜ್ಯ ಮಹಮ್ಮದ್ ಪೈಗಂಬರರು] ತನ್ನ ಜನರಿಗೆ ಕೊಟ್ಟ ಭಾವನೆಗಳು, ಮೌಲ್ಯಗಳು ವಿಸ್ತಾರವಾಗಿ ಕುರಾನ್‍ನಲ್ಲಿ ಇವೆ. ಇದರ ಅನ್ವಯ, ವ್ಯಾಪ್ತಿ, ಮಿತಿ, ವೈಯಕ್ತಿಕ ಕಾನೂನು, ಸಾಮಾಜಿಕ ನಿಯಮಗಳು ಒಂದು ಧರ್ಮದ ಸಾಮಾಜಿಕ-ರಾಜಕೀಯ ಅಂಶಗಳು ಅವೆಲ್ಲ ಅಲ್ಲಿ ಇವೆ. ಇದು ಕುರಾನ್ ಧರ್ಮ ಗ್ರಂಥದ 'ಸ್ಮೃತಿ' ಭಾಗ ಎನ್ನುತ್ತಾರೆ, ಸ್ವಾಮಿ ಶ್ರೀ ರಂಗನಾಥಾನಂದರು.</p>
		<p>ಆಧ್ಯಾತ್ಮಿಕ ಸಂದೇಶ, ಜೀವನದ ಪ್ರಮುಖ ಮೌಲ್ಯಗಳನ್ನು ಚಿಂತನೆಗೆ ಒಳಪಡಿಸಿಕೊಂಡ 'ಶ್ರುತಿ'ಯ ಭಾಗ ಎಲ್ಲ ಧರ್ಮಗಳಲ್ಲೂ ಶಾಶ್ವತ, ಸಾರ್ವತ್ರಿಕ, ಅನಿರ್ಬಂಧಿತ. ಆದರೆ 'ಸ್ಮೃತಿ' ಭಾಗದ ಚಾರಿತ್ರಿಕ (ಆ್ಯಂತ್ರಪೊಲಾಜಿಕಲ್) ವಿಚಾರ ಪ್ರತಿಪಾದನೆಗಳು ಹಾಗಲ್ಲ; ಭಾಗಶಃ ಶಾಶ್ವತ, ಇಲ್ಲಿನ ಬಹುತೇಕ ಅಂಶಗಳು ಆ ಕಾಲ-ಪರಿಸರಕ್ಕೆ ಮಾತ್ರ ಅನ್ವಯಿಸತಕ್ಕವು.</p>
		<p>ಪ್ರತಿ ಧರ್ಮದಲ್ಲೂ ಅದನ್ನವಲಂಬಿಸಿದ ಅನುಯಾಯಿಗಳ ಸುತ್ತಮುತ್ತ ಕ್ರಿಯಾತ್ಮಕ ಸಾಮಾಜಿಕ ಬದಲಾವಣೆಗಳು ದಟ್ಟವಾಗಿ ನಡೆಯತೊಡಗಿದ ಸಮಯದಲ್ಲಿ ಆಯಾಯ ಧರ್ಮಗ್ರಂಥಗಳ ಪುನರ್‍ಮೌಲ್ಯಮಾಪನ ಆಗುವುದು ಸಹಜ. ನಮ್ಮ ಹಿಂದೂ ಧರ್ಮದಲ್ಲಿ 'ಸ್ಮೃತಿ'ಗಳು (ಅರವತ್ತಕ್ಕೂ ಮೀರಿ ಬೇರೆ ಬೇರೆ ಸ್ಮೃತಿಗಳು ಇವೆ!) ಎಲ್ಲವೂ ಒಂದೇ ಕಾಲದಲ್ಲಿ ರಚಿತವಾದುವಲ್ಲ; ಕಾಲಾನುಕಾಲಕ್ಕೆ ಬೇರೆ ಬೇರೆ ಕಾಲಮಾನಗಳಲ್ಲಿ, ದೇಶದ ಬೇರೆ ಬೇರೆ ಪ್ರದೇಶದ ಜನರ ಶ್ರುತಿಸಮ್ಮತ ಆಚಾರಪದ್ಧತಿಗಳ ಪ್ರಮಾಣಗ್ರಂಥಗಳಾಗಿ ಅವು ತಲೆದೋರಿದವು.</p>
		<p>ಕ್ರೈಸ್ತ ಅನುಭಾವಿಗಳ ಪ್ರಭಾವ, ತಾನು ಆಕ್ರಮಿಸಿಕೊಳ್ಳುವ ಮುನ್ನ ಇರಾನ್ (ಆಗ ಅದು ಪರ್ಶಿಯಾ)ನಲ್ಲಿ ಬೇರೂರಿದ್ದ ಆಧ್ಯಾತ್ಮಿಕ ಪರಂಪರೆಯ ಪ್ರಭಾವ-ಇತ್ಯಾದಿಗಳಿಂದ ಉತ್ತೇಜಿತವಾದ ಚಿಂತಕರ ಒಂದು ವರ್ಗವು ಶಾಶ್ವತ ಮೌಲ್ಯಗಳೇ ಪ್ರಧಾನವಾದ ಇಸ್ಲಾಮಿನ 'ಶ್ರುತಿ'ಭಾಗವೇ ಧರ್ಮದ ಒಳತಿರುಳು ಎಂದು ಪ್ರತಿಪಾದಿಸತೊಡಗಿತು. ಮೆಸಪಟೋಮಿಯಾ ಇರಾನ್‍ನಲ್ಲಿ ಕಾಲಕ್ರಮೇಣ ಭಾರತದಲ್ಲಿ ಈ ಚಿಂತನೆ ಪುಷ್ಟಿಗೊಳ್ಳಲು ವಾತಾವರಣ ಹದವಾಗಿತ್ತು. ಆದರೆ, 'ಶ್ರುತಿ'ಯೊಂದಿಗೆ 'ಸ್ಮೃತಿ'ಯ ಭಾಗಕ್ಕೂ ನಿಷ್ಠೆಯನ್ನು ತೋರುತ್ತ, ಎರಡಕ್ಕೂ ಭೇದವೆಣಿಸದ, ಏನು ಸ್ವೀಕರಿಸಿದರೂ ಇಡಿಯಾಗಿಯೇ ಪರಿಗ್ರಹಿಸಬೇಕೆಂಬ ಮನೋಭಾವದ, 'ಶಾಸ್ತ್ರೀಯ ಇಸ್ಲಾಂ ಸಾಂಪ್ರದಾಯಿಕ'ರ ಕೆಂಗಣ್ಣಿಗೆ ಇವರು</p>
		<p>ಗುರಿಯಾಗಬೇಕಾಯಿತು; ಮುಚ್ಚು ಮರೆಯಲ್ಲಿ ಬೋಧನೆ ಶೋಧನೆ ಜೀವನ ನಡೆಸಬೇಕಾಯಿತು. ಪರಿವ್ರಾಜಕ ಪ್ರವೃತ್ತಿಯ ಈ ಅವಧೂತ ಮನೋಭಾವದ ಸಂತರು ಛಲಬಿಡದೆ ಮುಂದುವರೆದರು. ಹೀಗೆ ಹುಟ್ಟಿತು ಇಸ್ಲಾಂನ ಕಿಡಿಯಾಗಿ ಹೊರಹೊಮ್ಮಿದ ಸೂಫೀ ಪಂಥ.ಸೂಫೀ ಧರ್ಮ(ತಸವ್ವುಫ್)ದ ಮೂಲಸೆಲೆಗಳನ್ನು ಹೀಗೆ ಗುರುತಿಸ ಬಹುದು:</p>
		<ul>
			<li> ಚೆಲುವು: ಚೆಲುವೇ ದೇವರು. ಅವನು ಅನಂತ ಅಮಿತ ಸೌಂದರ್ಯ ರಾಶಿ ಎಂದು ಜಗತ್ತಿನ ಧರ್ಮಗ್ರಂಥಗಳು ಸಾರುತ್ತವೆ. ಒಲವೇ ಅವನ ಪೂಜೆ. ಪೂಜ್ಯ, ಪೂಜ್ಯಕ, ಪೂಜೆಗಳಲ್ಲಿ ಅಭಿನ್ನತೆ ತಲೆದೋರುವ ಅವಸ್ಥೆಯಲ್ಲಿ, ಒಲವೇ ದೇವರು ಎಂದೂ ಅವರು ಬಗೆಯುವುದುಂಟು. ದೇವರಲ್ಲಿ ಪ್ರೇಮಭಿಕ್ಷೆ ಬೇಡುವ ಸೂಫೀ ಭಕ್ತರ ಷೂೀಡಶೋಪಚಾರ ಪೂಜೆಯ ಕೈಕರ್ಯವೇ ಬೇರೆ ರೀತಿಯದು. ಹೋಲಿಕೆಗೆ ನೋಡಿ:</li>
			<p class="verse">ಲೇಸು ಹಾಸು, ನೋಟವಾಭರಣ, ಆಲಿಂಗನ ವಸ್ತು,<br />ಚುಂಬನವಾರೋಗಣೆ, ಲಲ್ಲೆ ಮಾತು ತಾಂಬೂಲ,<br />ಲವಲವಿಕೆಯ ಅನುಲೇಪನವೆನಗೆ<br />ಚನ್ನಮಲ್ಲಿಕಾರ್ಜುನನ ಕೂಟ ಪರಮ ಸುಖವಯ್ಯ. ।।೨೬೩।।<sup><a epub:type="noteref" href="999-aside.xhtml#id-004.231">೪</a></sup></p>
			<li> ಸಹವಾಸ, ಸಖ್ಯ, ಸ್ನೇಹ, ಪ್ರೀತಿ, ಪ್ರೇಮ. ಹೀಗೆ ಹೆಜ್ಜೆ ಹೆಜ್ಜೆಗೆ ತೀಕ್ಷ್ಣತೆ ಮೇಲೇರುತ್ತಾ ದೇವರಿಗೂ ಸಾಧಕನಿಗೂ ನಂಟು ಬೆಳೆಯುತ್ತದೆ. ಇಲ್ಲಿ ತಾಳ್ಮೆಯ ಪಾತ್ರ ಮಹತ್ವದ್ದು: ತಾಳ್ಮೆಯ ಬಗ್ಗೆ ಸೂಫೀ ಸಂತ ಬಯಜಿ಼ದ್ ಅಲ್ ಬಿಸ್ತಮಿಯ ಮಾತನ್ನ ಕೇಳಿ:</li>
			<p class="verse">ಪ್ರಭುವಿನಾಣತಿಯಂತೆ, ಅವನು ವಿಧಿಸುವ ಎಲ್ಲ<br />ಬೇಕು ಬೇಡದ ಕಟ್ಟಪ್ಪಣೆಯ ನೆರಳಲಿ ನಿಂತು<br />ತಾಳಿ ಬಾಳುವ ಮನದವನೆ ನಿಜದಿ ಸಂತ।।<sup><a epub:type="noteref" href="999-aside.xhtml#id-004.232">೫</a></sup></p>
			<li> ರತಿ, ಪ್ರಣಯ, ಲೌಕಿಕ ಮತ್ತು ಅಲೌಕಿಕ ಸ್ತರದಲ್ಲಿ ರೂಪುಗೊಳ್ಳುತ್ತದೆ. ಉಲ್ಲಾಸ, ಆನಂದ, ಅಮೃತತ್ವದಲ್ಲಿ ಕೊನೆಗೊಳ್ಳುತ್ತದೆ.</li>
			<li> ಪರಮಪ್ರೇಮಕ್ಕಾಗಿ ಆಲಂಬನಗಳ ಅವಶ್ಯಕತೆ ಬೀಳುತ್ತದೆ. ಸತ್ತ್ವಶುದ್ಧಿಗಾಗಿ ಉಪಚಾರಗಳ ಬಳಕೆಯಾಗುತ್ತವೆ. ಹಿತಮಿತವಾಗಿ ಮಾದಕದ್ರವ್ಯಗಳ ಬಳಕೆಗೆ ಅನುಮತಿ ದೊರಕುತ್ತದೆ, ಚುಂಬನ<em>(ಬೋಸ್),</em>ಆಲಿಂಗನ<br /><em>(ವಸ್ಲ),</em>ರಾಗಾಲಾಪ<em>(ಸಮಾ),</em>ಉತ್ಸವ ನರ್ತನ<em>(ಹೆಗ್)</em>ಇವುಗಳು ಸಹಜಸಾಧನಗಳಾಗಿ, ಮಾಧುರ್ಯ ಮತ್ತು ಮಾದನ ಭಾವಗಳಿಗೆ ಇಂಬುಗೊಡುತ್ತವೆ. ದೈವೀಪ್ರಜ್ಞೆ, ದೈವೀಪ್ರಸಾದ<em>(ಇಲಹಾಮ್)</em>ಮತ್ತು ದೈವೀ ಪರವಶತೆ<em>(ಹಾಲ್)</em>ಯ ಪರಮ ಗುರಿಯನ್ನು ಮುಟ್ಟಲು ಸೂಫಿ ಪ್ರಯತ್ನಿಸುತ್ತಾನೆ. ಸೂಫೀ ಪಂಥದ ಒಬ್ಬ ಶ್ರದ್ಧಾವಂತ ಯಾತ್ರಿಕನ ತೀರ್ಥಯಾತ್ರೆಯಲ್ಲಿ ಮುಖ್ಯವಾದ ಏಳು ಮಜಲು ಗಳನ್ನ ಹೀಗೆ ಬಣ್ಣಿಸಬಹುದು:</li>
			<li> ತೀವ್ರ ಬಯಕೆ, ಕಾತರ, ಪ್ರತೀಕ್ಷೆ, ನಿರೀಕ್ಷೆ(ತಲಬ್). ದೇವರನ್ನು ಕಾಣುವ ಮತ್ತು ಅವನೊಡನೆ ಕೂಡುವ ಉತ್ಕಟ ಕಾಮನೆ. ಇದಕ್ಕಾಗಿ ಎಲ್ಲ ಪ್ರಾಪಂಚಿಕ</li>
			<p>ವಸ್ತು, ಸಂಬಂಧ ಮತ್ತು ವ್ಯವಹಾರಗಳ ಸಂಪೂರ್ಣ ತ್ಯಾಗ.</p>
			<p class="verse">ಜೋ ಮಜಾ಼ ಇನ್ತಿಜಾ಼ರ್ ಮೇಂ ದೇಖಾ।<br />ವೋ ನಹೀಂವಸ್ಲ್-ಎ-ಯಾರ್ ಮೇ ಂ ದೇಖಾ।।<br />(ಅವನ ನಿರೀಕ್ಷೆಯಲ್ಲಿ ಸಿಗುವ ಆನಂದ,<br />ಅವನು ಸಿಕ್ಕಾಗ ಆಲಂಗಿಸುವುದರಲ್ಲಿಲ್ಲ!)</p>
			<p>-ಎಂದಿದ್ದಾನೆ, ಒಬ್ಬ ಸೂಫೀ ಸಂತ.<sup><a epub:type="noteref" href="999-aside.xhtml#id-004.233">೬</a></sup></p>
			<li> ದಿವ್ಯ ಪ್ರೇಮ. ಅಚಲವಾದ ಪ್ರೀತಿ (ಇಷ್ಕ್). ಈ ಪ್ರೀತಿಯ ವೇದಿಕೆಯ ಮೇಲೆ ತನ್ನ ಸ್ಥಾನ, ಮಾನ, ಪುಣ್ಯ, ಭಾಗ್ಯ, ಕಲಿತ ವಿದ್ಯೆ, ಗಳಿಸಿದ ಜ್ಞಾನ ಹೀಗೆ ವ್ಯಕ್ತಿಯ ವಿಶಿಷ್ಟ ಗುಣಗಳೆಲ್ಲ ಗೌಣವಾಗತೊಡಗಿ, ಕೊನೆಗೆ ಇವೆಲ್ಲಕ್ಕೂ ವಿದಾಯ ಹೇಳಿ, ಮರೆತುಬಿಡುವುದು. ಈ ಹಂತದಲ್ಲಿ, ವಿರಹ ಮತ್ತು ಅದರ ನೋವಿನಿಂದ ಬಳಲು ಸಿದ್ಧತೆ. ವಿರಹದ ತೀಕ್ಷ್ಣ ಅಭಿವ್ಯಕ್ತಿಗೆ ಹೋಲಿಕೆಯ ಉದಾಹರಣೆಯಾಗಿ ಅಕ್ಕನ ಈ ವಚನವನ್ನು ನೋಡಿ:</li>
			<p class="verse">ಕೂಡಿ ಕೂಡುವ ಸುಖದಿಂದ, ಒಪ್ಪಚ್ಚಿ ಅಗಲಿ,<br />ಕೂಡುವ ಸುಖ ಲೇಸು;<br />ಕೆಳದಿ, ಒಚ್ಚತ್ತಗಲದೆ ಕಾಣದಿರಲಾಚೆ;<br />ಎನ್ನ ದೇವ ಚನ್ನಮಲ್ಲಿಕಾರ್ಜುನನಗಲಿ<br />ಅಗಲದ ಸುಖವೆಂದಪ್ಪುದೋ ।।೨೭೪।।<sup><a epub:type="noteref" href="999-aside.xhtml#id-004.234">೭</a></sup></p>
			<li> ಮಗ್ನತೆ, ತನ್ಮಯತೆ(ಇಸ್ತಫಾ಼್ರಕ್ ಅಥವಾ ಫ಼ದಾ) ಸಂಪೂರ್ಣ ದೈನ್ಯತಾ ಭಾವ ಎದ್ದು ತೋರುವ ಈ ಮಟ್ಟದಲ್ಲಿದ್ದಾಗ, ಕತ್ತಲಿನಲ್ಲಿದ್ದೇನೆ, ಕಳೆದು ಹೋಗಿರುವೆ, ನೆರವಿಗೆ ಬಾ ಎಂದೆಲ್ಲ ಆರ್ತತೆಯಿಂದ ಕೋರುವ ಮತ್ತು ಕೂಗಿಕೊಳ್ಳುವ ಸಂಭಾವ್ಯತೆ. ಆರ್ತತೆಯ ಮೊರೆಗೆ ಉದಾಹರಣೆಯಾಗಿ ಅಕ್ಕನ ಈ ವಚನವನ್ನು ಹೋಲಿಸಿ ನೋಡಿ:</li>
			<p class="verse">ಆಲಿಸೆನ್ನ ಬಿನ್ನಪವ, ಲಾಲಿಸೆನ್ನ ಬಿನ್ನಪವ, ಪಾಲಿಸೆನ್ನ ಬಿನ್ನಪವ,<br />ಏಕೆನ್ನ ಮೊರೆಯ ಕೇಳೆಯಯ್ಯಾ ತಂದೆ?<br />ನೀನಿಲ್ಲದೆ ಮಾತಿಲ್ಲ, ಮಾತಿಲ್ಲ, ನೀನೇ ಎನಗೆ ಗತಿ,<br />ನೀನೇ ಎನಗೆ ಮತಿಯಯ್ಯಾ, ಚನ್ನಮಲ್ಲಿಕಾರ್ಜುನಯ್ಯ।।೩೭।।<sup><a epub:type="noteref" href="999-aside.xhtml#id-004.235">೮</a></sup></p>
			<li> ತಲ್ಲೀನತೆ, ಐಕ್ಯತಾಭಾವ (ತೌಹೀದ್). ದೇವರಿಗೂ ಭಕ್ತನಿಗೂ ಪ್ರತ್ಯೇಕತಾಭಾವ ಮರೆಯಾಗುತ್ತಾ ಹೋಗುತ್ತದೆ. ಇಬ್ಬರೂ ಬೇರೆ ಅಲ್ಲ ಎಂಬುದು ಮನವರಿಕೆ ಆದೊಡನೆ,<strong>ನಾನು</strong>ಅಳಿಸಿಹೋಗುತ್ತೇನೆ,<strong>ಅವನು</strong>ಮಾತ್ರ ಉಳಿಯುತ್ತಾನೆ. ಹೋಲಿಕೆಗೆ ಆಚಾರ್ಯ ಶ್ರೀ ಶಂಕರರ ಮನೋಭಾವವನ್ನು ನೋಡಿ:</li>
			<p class="verse">ಸತಿ ಅಪಿ ಭೇದಾಪಗಮೇ, ನಾಥ ತವ ಅಹಮ್,<br />ನ ಮಾಮಕೀನಸ್ ತ್ವಮ್।<br />ಸಾಮುದ್ರೋ ಹಿ ತರಂಗಃ,<br />ಕ್ವಚನ ಸಮುದ್ರೋ ಹಿ ತಾರಂಗಃ।।<sup><a epub:type="noteref" href="999-aside.xhtml#id-004.236">೯</a></sup></p>
			<li> ನಿಬ್ಬೆರಗು, ಅಚ್ಚರಿ, ಅತ್ಯಾಶ್ಚರ್ಯ, ವಿಸ್ಮಯ (ಹೈರಾತ್). ದೇವರನ್ನು ಧಿಡೀರನೆ ಕಂಡವ, ಅನುಭವಿಸಿದವನು ಬೆಬ್ಬೆರಗಾಗುತ್ತಾನೆ, ಮೂಕವಿಸ್ಮಿತ ನಾಗುತ್ತಾನೆ, ಕೂಗಿಕೊಳ್ಳುತ್ತಾನೆ. ಭಗವದ್ಗೀತೆಯಲ್ಲಿ ವಿಶ್ವರೂಪ ದರ್ಶನವಾದಾಗ, ಅರ್ಜುನ ಕೂಗಿಕೊಂಡಿದ್ದೂ ಈ ಸ್ಥಿತಿಯಲ್ಲೇ:</li>
			<p class="verse">ಹಿಂದೆಂದೂ ಕಾಣದುದ ಕಂಡು ತಣಿದಿಹೆನು;<br />ಅಂತೆ ಮನ ಭಯದಿಂ ತಲ್ಲಣಿಸುತಿಹುದು।<br />ನಿನ್ನ ಆ ರೂಪವನೆ ದೇವಾ, ತೋರಯ್ಯ<br />ಕರುಣಿಸೈ ದೇವೇಶ ಜಗನ್ನಿವಾಸ।।<sup><a epub:type="noteref" href="999-aside.xhtml#id-004.237">೧೦</a></sup></p>
			<p class="verse-author">-ಪುತಿನ</p>
			<p>ಇದು ನಿದ್ರಾಭ್ರಮಣ ಸ್ಥಿತಿಯಲ್ಲ, ಆದರೂ ನಿದ್ದೆಯಲ್ಲಿ ಇದ್ದಂತೆ ಇರುತ್ತಾನೆ, ಓಡಾಡುತ್ತಾನೆ, ಮಾತನಾಡುತ್ತಾನೆ.</p>
			<li> ಆನಂದಪರವಶತೆ, ಭಾವೋನ್ಮಾದ, ಪರಮಾನಂದ, ಸಾಯುಜ್ಯ, (ಫು಼ಕ್ರ್‍ವಾ ಫ಼ನಾ) ದೇಹ ಪರಿಜ್ಞಾನದ ಸಂಪೂರ್ಣ ನಾಶ, ಭಗವಂತನಲ್ಲಿ ಸೇರಿ ಹೋಗುವ ಭಾವ, ಸಮಾಧಿಸ್ಥಿತಿ. ಇದೇ ಸೂಫೀ ಸಂತನ ಪರಮೋಚ್ಚ ಗುರಿ.</li>
			<p><strong>ಪ್ರೇಮ, ಸ್ವರ್ಗ ಮತ್ತು ದೇವರು:</strong></p>
			<p>ಪ್ರೇಮ ಮತ್ತು ಸ್ವರ್ಗಗಳ ವೈರುಧ್ಯಗಳ ಬಗ್ಗೆ ಕೆಲವು ಕುತೂಹಲಕಾರಕ, ಚಮತ್ಕಾರಕ ಮಾತುಗಳನ್ನ ನಾವು ಸೂಫೀ ಸಂತರ ಮಾತುಗಳಲ್ಲಿ ಕಾಣುತ್ತೇವೆ. ಉದಾಹರಣೆಗಾಗಿ ಕೆಲವು ಆಯ್ದ ಆಣಿಮುತ್ತುಗಳು:</p>
			<p>ಸೂಫೀ ಸಂತ ಬಯಜಿ಼ದ್ ಅಲ್ ಬಿಸ್ತಮಿ ಹೇಳುತ್ತಾನೆ: ಪ್ರೇಮವೇ ತುಂಬಿರುವವರಿಗೆ ಸ್ವರ್ಗವೇತಕೆ ಬೇಕು? ಸಾಕ್ಷಾತ್ಕಾರದ ಪರಮಾನಂದ, ಭಾವೋನ್ಮಾದ (ಎಕ್ಸ್‍ಟಸಿ)ವೇ ಸ್ವರ್ಗಃ ಸ್ವರ್ಗವೆಂದರೆ ದೇವರಲ್ಲವೇ? ಅಲ್ಲ, ಎನ್ನುತ್ತಾರೆ ಸೂಫೀ ಸಂತರು. ಅಲ್ ಫ಼ಜ಼ಲಿಯ ಪ್ರಕಾರ, ''ಮೊದಲು ನೆರೆಮನೆಯಾತ; ಆಮೇಲೆ [ಬೇಕೇನು?] ಅವನ ಮನೆ!''<sup><a epub:type="noteref" href="999-aside.xhtml#id-004.238">೧೧</a></sup>(ನಾವರಸಬೇಕಾದದ್ದು ಮುಖ್ಯವಾಗಿ ದೇವರನ್ನ, ಸ್ವರ್ಗವನ್ನಲ್ಲ! ಎಂಬ ಭಾವ.)</p>
			<li> ಒಂದು- ಅವನೇ ಬೇಕೆಂದಿಲ್ಲ; ಅವನ ಹೆಸರೇ ಸಾಕು. (ನೆನಪಿಸಿಕೊಳ್ಳಿ: ನೀನ್ಯಾಕೋ ನಿನ್ನ ಹಂಗ್ಯಾಕೋ; ನಿನ್ನ ನಾಮದ ಬಲವೊಂದಿದ್ದರೆ ಸಾಕು!)</li>
			<li> ಎರಡು- ಅವನ ನಿರೀಕ್ಷೆಯಲ್ಲಿ ಸಿಗುವ ಆನಂದ, ಅವನು ಸಿಕ್ಕಾಗ ಆಲಂಗಿಸುವುದರಲ್ಲಿಲ್ಲ! (ಜೋ ಮಜಾ಼ ಇನ್ತಿಜಾ಼ರ್ ಮೇ<sup>ಂ</sup>ದೇಖಾ। ವೋ ನಹೀವಸ್ಲ್-ಎ-ಯಾರ್ ಮೇಂ ದೇಖಾ।।-ಇದನ್ನು ಈಗಾಗಲೇ ನೋಡಿದ್ದೇವೆ.)</li>
			<li> ಮೂರು-ಅವನೇ ಸಿಕ್ಕ ಮೇಲೆ ಇನ್ನು ಸ್ವರ್ಗದ ಹಂಗೇಕೆ?¥ ನಾಲ್ಕು- ಅವನಿಗೂ ಮತ್ತು ಸ್ವರ್ಗಕ್ಕೂ ಏನಿದೆ ವ್ಯತ್ಯಾಸ? (ಎಷ್ಟೊ ಬಾರಿ ಸ್ವರ್ಗವೆಂದಾಗ ನೀನೇ ಅಲ್ಲವೇ? ಈ ಪದ್ಯ ನೋಡಿ: ಸ್ವರ್ಗ ನೀಗದ ದುಃಖ, ಇಳೆಯೊಳಗೆಲ್ಲಿದೆ? ಹೇಳಿ!)</li>
			<li> ಐದು- ಕೈವಲ್ಯ, ಮುಕ್ತಿ, ಮೋಕ್ಷ, ಬಿಡುಗಡೆ, ಸಾಯುಜ್ಯ, ನಿರ್ವಾಣ, ಸಮಾಧಿಸ್ಥಿತಿ ಇವೆಲ್ಲ ಪದಗಳು ಸ್ವರ್ಗ ಸೇರುವುದು ಎಂಬುದಕ್ಕೆ ಎಂದ ಮೇಲೆ, ಇವೇ ಪದಗಳು ಅವನಲ್ಲಿ ಕೂಡುವುದು ಎಂದೂ ಹೇಳುವುದಾದರೆ, ಸ್ವರ್ಗಕ್ಕೂ ದೇವರಿಗೂ ಇನ್ನೆಲ್ಲಿದೆ ವ್ಯತ್ಯಾಸ?)</li>
			<p>ಸೂಫೀ ಸಂತರ ಮಾರ್ಗದರ್ಶನದಲ್ಲಿ ಶ್ರದ್ಧೆ ಮತ್ತು ನಿಷ್ಠೆಯುಳ್ಳವರು ಯಾರು ಬೇಕಾದರೂ ಗುರಿ ಮುಟ್ಟಬಹುದು. ಪಶ್ಚಾತ್ತಾಪ, ತಾಳ್ಮೆ, ಕೃತಜ್ಞತೆ, ವಿಶ್ವಾಸ, ದೈನ್ಯತೆ, ವೈರಾಗ್ಯ, ದೇವರ ಮೇಲೆ ಸಂಪೂರ್ಣ ಅವಲಂಬನೆ, ಉತ್ಕಟಪ್ರೇಮ, ಅವನೊಡನೆ ಮಿಲನ ಹೀಗೆ ಮೆಟ್ಟಲು ಮೆಟ್ಟಲಾಗಿ ಮೇಲೇರಬಹುದು ಎನ್ನುತ್ತಾರೆ, ರಾಬಿಯಾ ಅಂತಹ ಆ ಸಂತರು. ಲಲ್ಲಳನ್ನು ಕಾಶ್ಮೀರದ ರಾಬಿಯಾ ಎನ್ನುವುದಕ್ಕೆ ಈ ನಿಲುವುಗಳಲ್ಲಿನ ಸಾಮ್ಯಗಳೇ ದಿಕ್ಸೂಚಿಗಳು.</p>
		</ul>
		<p class="vertical-delimiter" />
		<p>ಯಾರೀ ರಾಬಿಯಾ? ಕ್ರಿ.ಶ. ೭೪೨ ರಲ್ಲಿ ಇದ್ದ ಒಬ್ಬ ಅನುಭಾವಿ ಇವಳು. ಇಸ್ಲಾಮಿನ ಬಗ್ಗೆ ಇವಳದು ಅಚಲ ನಿಷ್ಠೆ. ಆದರೆ, ಭಗವಂತನ ಬಗ್ಗೆ ಇವಳು ತಳೆದಿದ್ದ ಭಾವನೆಗಳು ಅಂದಿನ ಸಾಮಾನ್ಯ ಜನರ ನಿಲುವಿಗಿಂತ ವಿಭಿನ್ನವಾಗಿಯೂ, ಬಹಳ ಮುಂದುವರಿದವೂ, ದೇಶ ಕಾಲಗಳನ್ನು ಮೀರಿದವುಗಳೂ ಆಗಿದ್ದವು. ಹಾಗಾಗಿ ಕೆಲವು ಸಂಪ್ರದಾಯವಾದಿಗಳ ಕೆಂಗಣ್ಣಿಗೆ ಅವಳು ಗುರಿಯಾಗಿದ್ದಳು ಎಂಬುದು ಸಹಜವೇ.</p>
		<p>ಅವಳ ಬಗ್ಗೆ, ಜೀವನ ವೃತ್ತಾಂತದ ಬಗ್ಗೆ ವಿವರಗಳು ಸಾಕಷ್ಟಿಲ್ಲವಾದರೂ ಅವಳ ಹೆಸರಲ್ಲಿರುವ ಸೂಕ್ತಿಗಳಿಂದ ರಾಬಿಯಾಳ ಒಂದು ಚಿತ್ರಣ ನಮಗೆ ದೊರಕುತ್ತದೆ. ರಾಬಿಯಾ ಒಬ್ಬಳು ದಾಸಿಯಂತೆ ನಡೆದುಕೊಳ್ಳುತ್ತಾಳೆ. ತನ್ನನ್ನು ಅಲ್ಲಾಹ್‍ನ ಪತ್ನಿಯೆಂದು ಹೇಳಿಕೊಳ್ಳುತ್ತಿದ್ದಳು. ಅಂದರೆ ಅವಳು ಭಗವಂತನ ಪ್ರಿಯ ಸತಿ. ಅವಳ ಒಂದು ವಿರಹೋದ್ಗಾರ ಹೀಗಿದೆ:</p>
		<p class="myquote">ಮಿನುಗುತಿವೆ ಆಗಸದಿ ಚುಕ್ಕೆಗಳು, ನಾಥ;<br />ಇಲ್ಲಿ ಮುಚ್ಚಿವೆ ಜನರ ಕಣ್ಣಾಲಿಗಳು ತೂಗಿ;<br />ಅರಮನೆಯ ಕದ ಮುಚ್ಚಿ ಆರಿದೆ ಒಳಮನೆ ದೀಪ,<br />ಇಹನಲ್ಲ ಅಲ್ಲಿ ನಲ್ಲೆಯೊಡನೆ ಕೂಡಿ ಒಂದಾಗಿ;<br />ನಡೆವೆನೀ ಪರಿ ಸಾಗಿ; ಯಾರಿಲ್ಲ, ನಾನಿಲ್ಲಿ ಒಬ್ಬಂಟಿ-<br />ಇಲ್ಲ, ಹಾಗಲ್ಲ, ನೀನು ನನ್ನೊಡನಿರುವೆ, ಅಲ್ಲಿದ್ದೇ ತಾಗಿ.<sup><a epub:type="noteref" href="999-aside.xhtml#id-004.239">೧೨</a></sup></p>
		<p>ಅಯ್ಯಾ ನೀ ಮೆಚ್ಚಿದರೆ ಮೆಚ್ಚು, ಮೆಚ್ಚದಿದ್ದರೆ ಮಾಣು, ನೀನು ನನ್ನವನಾಗದೆ ನಾನು ಇರಲಾರೆ ಎನ್ನುವ ಅರೇಬಿಯಾದ ಈ ಅಕ್ಕನನ್ನು ನೋಡಿ:</p>
		<p class="myquote">ನನ್ನೊಲವು ಎನ್ನಿನಿಯ, ಎರಡು ಅಲುಗಿನ ಕತ್ತಿ,<br />-ಒಂದು ಬದಿ ಬರಿ ಸ್ವಾರ್ಥ, ಆ ಅತ್ತ ಪರಮಾರ್ಥ<br />ನಿನ್ನನಲ್ಲದೆ ಬೇರೆ ಯಾರನೂ ಬಯಸೆ, ನೀನೇ ಬೇಕು;<br />ನನ್ನ ಕಣ್ಣನು ತೆರೆಸೋ, ನಿನ್ನನಲ್ಲಿ ನಾ ತುಂಬಿಕೊಳುವೆ-<br />ಒಂದಾಗಿ ಬಿಡುವೆನೋ ನಿನ್ನ ಕುಡಿನೋಟದೊಂದೆಸಳೇ ಸಾಕು!<br />ಮೈ ಮನದ ಕಣಕಣವ ನನ್ನದೆಲ್ಲವ ನಿನಗೀವೆ ಕಣೋ,<br />ಇತ್ತು, ನಿನ್ನಲ್ಲಿ ನಾ ಸಂಪೂರ್ಣ ಲೀನಗೊಳಬೇಕು!<sup><a epub:type="noteref" href="999-aside.xhtml#id-004.240">೧೩</a></sup></p>
		<p>ತೇನ ವಿನಾ ತೃಣಂ ಅಪಿ ನ ಚಲತಿ।। ಅವನಿಚ್ಛಿಸದೆ ಹುಲ್ಲುಕಡ್ಡಿಯೂ ಅಲುಗಾಡದು ಎಂಬ ನಂಬಿಕೆ ರಾಬಿಯಾ ಮಾತಲ್ಲಿ ಅಡಗಿದೆ. ಅಷ್ಟೇ ಅಲ್ಲ, ಇನ್ನೂ ಒಂದು ಹೆಜ್ಜೆ ಮುಂದೆ ಸಾಗಿದ್ದಾಳೆ, ರಾಬಿಯಾ.</p>
		<p class="myquote">ಬೇಕೆಂದು ನಾ ಬಲು ಬಯಸಿದುದು ಏನೋ ಒಂದು,<br />ಹಾಗೇ ಆಗಲಿ, ಸಿಗಲಿ- ಎಂದವನಿಚ್ಛೆಯೂ ಅದಕಿಲ್ಲದಿರೆ,<br />ಆಗುವುದೇ ಇಲ್ಲ ಅದು; ಇರಲಿ, ಇನ್ನೊಂದಿದೆ ಕೊರಗು,<br />ಅವನ ನಂಬದೆ ಮಾಡಿದೆನಲ್ಲ ತಪ್ಪು, ಬೇಕಿತ್ತೆ ಅದು ಚದುರೆ?<sup><a epub:type="noteref" href="999-aside.xhtml#id-004.241">೧೪</a></sup></p>
		<p>ಪಶ್ಚಾತ್ತಾಪದ ಬಗ್ಗೆ, ಭಗವದನುಗ್ರಹದ ಬಗ್ಗೆ ಎಲ್ಲ ಸಂತರೂ ಹೇಳಿದ್ದನ್ನೇ ಇವಳೂ ಅಷ್ಟೇ ಸ್ಪಷ್ಟವಾಗಿ, ನೀನು ನಿಮಿತ್ತ ಮಾತ್ರ ಎಂಬುದನ್ನು ಹೀಗೆ ಹೇಳುತ್ತಾಳೆ: ಬಳಿ ಬಂದವರಲ್ಲೊಬ್ಬ ಅವಳ ಕೇಳಿದನಂತೆ:<br />ಹೇಳು, ರಾಬಿಯಾ, ಇಹುದು ನನದೊಂದು ಪ್ರಶ್ನೆ:<br />ನೆನೆದು ಮಾಡಿದ ತಪ್ಪ, ಬೇಗೆಯಲ್ಲಿರೆ, ಬೇಡಿದರೆ,<br />ನನ್ನ ಆ ತಪ್ಪನೊಪ್ಪಿಕೊಳ್ಳುವನು ತಾನೆ, ಅಲ್ಲ?<br />ಆಗ ಹೇಳಿದಳಂತೆ: ಇಲ್ಲ, ನೋಡು, ಅದು ಹಾಗಲ್ಲ;<br />ನಿನ್ನತ್ತ ಅವ ತಿರುಗಿದರೆ ಮಾತ್ರ, ನೀನವನತ್ತ ತಿರುಗಬಲ್ಲೆ!<sup><a epub:type="noteref" href="999-aside.xhtml#id-004.242">೧೫</a></sup></p>
		<p>ಸಮಾಧಿಸ್ಥಿತಿಗೆ ತಲುಪಿದ ಸೂಫೀ ಸಂತರ ಅನುಭಾವೀ ಮಾತುಗಳು ಕೆಲವೊಮ್ಮೆ ಉಳಿದೆಲ್ಲ ಸಾಧನಗಳ, ಗುರುವಿನ ಮಾರ್ಗದರ್ಶನವೂ ಸೇರಿ, ಎಲ್ಲ ಗೌಣವಾಗಿ ಬಿಡುತ್ತವೆ. ಅಂಥವನು ಹೇಳುತ್ತಾನೆ (ಸ್ವಾರಸ್ಯವಿರುವುದು ಮೂಲ ಫಾರಸಿಯಲ್ಲೇ, ಅದನ್ನೇ ನೋಡೋಣ):</p>
		<p class="verse">ಗಾಯಬ್ ಹೋ ಜೋ ಖುದಾ ಸೇ, ಆಲಂ ಹೈ ಉಸ ಕೋ ಹೂ ಂಕಾ।<br />ಅನಾನಿಯತ್ ಹೈ ಜಿಸ್ ಮೇ ಂ,ಮೌಕಾ ನಹೀ ಂಹೈ ತೂ ಕಾ।।</p>
		<p class="myquote">ದೇವರಿಂದಲೇ ದೂರ, ಅವನ ಕಳೆದುಕೊಂಡವನ<br />ಎದೆ ಮಿಡಿದು ಹೇಳಿತು: ಇದ್ದಾನೆ ಅವ ಇಲ್ಲೇ ಎಲ್ಲೋ;<br />ಕಂಡವನು ತನ್ನಲ್ಲೇ ಒಲವಿನೊಡೆಯನ ಚೆನ್ನಿಗನ<br />ಹೇಳುವನು: ದೇವರವನಲ್ಲ, ನೀನೂ ಅಲ್ಲ, ಆ ಅವನು ನಾನೇ!<sup><a epub:type="noteref" href="999-aside.xhtml#id-004.243">೧೬</a></sup></p>
		<p class="text-right">-ಎಂಬುದು ಒಬ್ಬ ಸೂಫಿಯ ಸಂತನ ಹಾಡು.</p>
		<p class="verse">ಜಹೀದೇ ಗುಮ್‍ರಾಹ್ ಕೇ ಮೈ ಂಕಿಸ್ ತರಾಹ್ ಹಮ್‍ರಾಹ್ ಹೂ ಂ; ವೋ ಕಹೇ ಅಲ್ಲಾಹ್ ಹೈ, ಔ ಮೈ ಂ ಕಹೂ ಂಅಲ್ಲಾಹ್ ಹೂ ಂ ।।</p>
		<p class="myquote">ತಾನೆ ಜಾಡು ತಪ್ಪಿದ ಕುರುಡ ಕತ್ತಲಲಿ ತಡಕಾಡುತಿಹ<br />ನನಗೇನ ಅವನ ಜೊತೆ, ಯಾವ ದಾರಿ ಅವ ತೋರಿಯಾನ?<br />ದೇವರಿಹನೆಂದು ಬಡಬಡಿಸುತಿಹ ಅವನ ಬಿಟ್ಟು ಬಿಡಿ ಅತ್ತ,<br />ದೇವರಾಗಿಹೆನೆಂದು ನಾ ಬಲ್ಲೆ, ಅನುಭವಿಸುತಿರುವೆ ಅದನ.<sup><a epub:type="noteref" href="999-aside.xhtml#id-004.244">೧೭</a></sup></p>
		<p class="quote-author">-ಇದು ಇನ್ನೊಬ್ಬ ಸೂಫಿಸಂತನ ಮಾತು.</p>
		<p class="verse">ಅಸ್ತಿ ಬ್ರಹ್ಮ ಇತಿ ಚೇದ್ ವೇದ, ಪರೋಕ್ಷಂ ಜ್ಞಾನಂ ಏವ ತತ್।<br />ಅಸ್ಮಿ ಬ್ರಹ್ಮ ಇತಿ ಚೇದ್ ವೇದ, ಅಪರೋಕ್ಷ ತತ್ ತು ಕಥ್ಯತೇ।।</p>
		<p class="verse">ದೇವರಿದ್ದಾನೆಂದು ತಿಳಿದಿರೆ ನೀವು? ಆ ನಿಲುವು ತಳೆದಿಹಿರೇನು?<br />ನಿಮಗದು ದೃಷ್ಟಿಗಳವಡದ ಪರೋಕ್ಷಜ್ಞಾನ।<br />ಅವನೇ ತಾನೆಂದು ತಿಳಿದಿರೇ ನೀವು? ಬಗೆದು ಅನುಭವಿಸಿದಿರೇನು?<br />ಅದೆ ಇಂದ್ರಿಯಾತೀತ ಅಪರೋಕ್ಷ ಜ್ಞಾನ।।<sup><a epub:type="noteref" href="999-aside.xhtml#id-004.245">೧೮</a></sup></p>
		<p class="text-right">-ಎಂದಿಲ್ಲವೇ ಬಲ್ಲವರು?</p>
		<p>ಸಾಕ್ಷಾತ್ಕಾರದ ಉನ್ಮತ್ತತೆ (ಪರಮಾನಂದ) ಯ ಬಗ್ಗೆ ಒಂದು ಮಾತು. ಈ ಅವಸ್ಥೆಗೆ ತಲುಪಿದ ಮನ್‍ಸೂರ್‍ಲ್ಲಾಲ್ ಹಲ್ಲಜ್ ನಂತೆ, 'ನಾನೇ ಸತ್ಯ!' (ಅಲ್ ಹಕ್) ಎಂದು ಉದ್ಗರಿಸಬಹುದು. ಅವನೇ ಹೇಳುತ್ತಾನೆ: ಪ್ರೇಮಿ, ಪ್ರೇಯಸಿ (ಪ್ರೇಮಿ) ಮತ್ತು ಪ್ರೇಮ ಮೂರೂ ಒಂದಾಗುವ ಮಟ್ಟ ಮುಟ್ಟಿರುವಾಗ ಕೂಡಿಕೆಯಾಗಲೀ ಬೇರ್ಪಡಿಸುವುದಾಗಲೀ ಪ್ರಶ್ನೆಯೇ ಏಳದಲ್ಲ. ಈಗ ದೈನ್ಯ ಭಾವದಿಂದ ದೇವರನ್ನ ಭಕ್ತ ಮುಕ್ತ ಕಂಠದಿಂದ ಸ್ತುತಿಸತೊಡಗುತ್ತಾನೆ. ಇಲ್ಲವೇ ಸೂಫಿ ಕಣ್ಣೀರತೊಡಗುತ್ತಾನೆ. ಮೌನವಾಗಿಬಿಡುತ್ತಾನೆ.<sup><a epub:type="noteref" href="999-aside.xhtml#id-004.246">೧೯</a></sup></p>
	</section>
	<section class="level1 numbered" epub:type="chapter" role="doc-chapter" id="id-P4.011">
		<p class="text-center"><strong>ಎಲ್ಲರೂ ನಮ್ಮವರೇ, ನಮ್ಮ ಮನೆಯವರೇ </strong></p>
		<p class="verse"><em>ಅಯಂ ನಿಜೋ, ಪರೋ ವಾ</em>-ಇತಿ ಗಣನಾ ಲಘುಚೇತಸಾಂ।<br />ಉದಾರಚರಿತಾನಾಂ ತು ವಸುಧಾ ಏವ ಕುಟುಂಬಕಮ್।।</p>
		<p class="verse-author"><strong><em>-ಹಿತೋಪದೇಶ, ಸಂಧಿ ೧೩೧</em></strong></p>
		<p class="myquote"><em>ಇವರು, ಬಿಡಿ, ನಮ್ಮವರು; ಆ ಅವರೇ? ಬೇರೆ</em>-<br />ಎಂದೆಲ್ಲ ಬೇರೆಣಿಸಿ, ಪರಿಗಣಿಪ ಮನಸು ಕಿರಿದು;<br />ಎಲ್ಲರೂ ನಮ್ಮವರೇ, ಇಡೀ ಜಗವೇ ನನ್ನ ಮನೆ-<br />ಎಂದು ಕಾಣುವ ಬಗೆವ ಹೃದಯ ತುಂಬ ಹಿರಿದು.</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಯೇಸು ಹೇಳಿಕೊಟ್ಟ ದೇವರ ಪ್ರಾರ್ಥನೆ</h1>
		<p>ಬೈಬಲ್‍ನ ಸುವಾರ್ತೆಗಳಲ್ಲಿ ದೇವರನ್ನು ಕುರಿತು ಹೇಗೆ ಪ್ರಾರ್ಥಿಸಬೇಕು? ಎಂಬ ವಿಚಾರ ಒಂದೆಡೆ ಬರುತ್ತದೆ. ಸಂದರ್ಭ ಇದು:</p>
		<p>ಈಗಾಗಲೇ ಬಹಳ ಮಂದಿ ನಜ಼ರೇತ್‍ನ ಯೇಸುವಿನ ಅನುಯಾಯಿ ಗಳಾಗಿದ್ದಾರೆ. ಅವರೆಲ್ಲ ಈ ನಜ಼ರೇನ್‍ನ ಪ್ರವಚನಗಳಿಂದ ಪ್ರಭಾವಿತರಾಗಿದ್ದಾರೆ. ಈ ಮಾಂತ್ರಿಕನ ಮಾತಿನ ಮೋಡಿ, ಅವನ ಹಿಂಬಾಲಕರನ್ನೆಲ್ಲ ಒಂದು ಗೂಡಿಸುತ್ತಿದೆ. ಇಷ್ಟು ದಿನವೂ ತಾವು ಹಗಲಲ್ಲೂ ಕತ್ತಲನ್ನೇ ಅನುಭವಿ ಸುತ್ತಿದ್ದೆವೇನೋ ಎಂದವರಿಗೆ ಅನ್ನಿಸಿಬಿಟ್ಟಿದೆ. ದೂರದಲ್ಲೆಲ್ಲೋ ಬೆಳಕು ಕಾಣುತ್ತಿದೆ. ಎಲ್ಲರಿಗೂ ಅದರ ಹತ್ತಿರ ಬೇಗ ಬೇಗ ಹೋಗುವ ಬಯಕೆ, ಮನದ ತುಡಿತ ತೀವ್ರವಾಗುತ್ತಿದೆ. ಜಗದುದ್ಧಾರಕ, ಮೆಸಾಯ ತಮ್ಮ ಬಳಿಯೇ ಬಂದಿದ್ದಾನೆ.</p>
		<p>ಚಿಕ್ಕಂದಿನಲ್ಲಿ ಅಭ್ಯಾಸ ಮಾಡಿದ ಮತ್ತು ಪ್ರಾರ್ಥನಾ ಮಂದಿರಗಳಲ್ಲಿ ಧರ್ಮಗುರುಗಳು ಬೋಧಿಸುತ್ತಿದ್ದ ಸ್ತುತಿಪದ್ಯಗಳು ನೆನಪಾಗುತ್ತವೆ; ಆದರೆ ಅವು ಅಷ್ಟು ಸಮರ್ಪಕ ಅನ್ನಿಸುತ್ತಿಲ್ಲ. ತಮ್ಮ ಮನದಾಳದ ಆಶಯಗಳನ್ನೆಲ್ಲ ಕೇಂದ್ರೀಕರಿಸಿ, ದೇವರನ್ನು ನೇರವಾಗಿ ಆಡುನುಡಿಯಲ್ಲೇ ಹಾರ್ದಿಕವಾಗಿ ಬೇಡಿಕೊಳ್ಳುವ ಒಂದು ಸರಳ ಪಾರ್ಥನೆ ಇದ್ದರೆ ಎಷ್ಟು ಸೊಗಸು. ಒಟ್ಟಿಗಿದ್ದೇವೆ, ಒಟ್ಟಾಗಿಯೇ ಹಾಡಿ, ಭಗವಂತನನ್ನು ಬೇಡಿ ಕೊಂಡಾಡೋಣ. ಹೇಗೆ ಬೇಡಿಕೊಳ್ಳಬೇಕು ಹೇಳಿಕೊಡು, ಗುರುವೇ ಎಂದು ಯೇಸುವಿನ ಅನುಯಾಯಿಗಳು ಅವನನ್ನು ಕೇಳಿಕೊಳ್ಳುತ್ತಾರೆ. ಆವಾಗ ಮ್ಯಾಥ್ಯೂವಿನ ಯೇಸು ಹೀಗೆ ಉಪದೇಶಿಸಿದನಂತೆ:</p>
		<p class="myquote">ಸ್ವರ್ಗದಲ್ಲಿಹ ನಮ್ಮ ತಂದೆಯೆ, ಪ್ರಭುವೆ,<br />ನಿನ್ನ ಹೆಸರದು ಬೆಳಬೆಳಗಿ ಪೂಜೆಗೊಳಲಿ!<br />ನಿನ್ನ ಆಳ್ವಿಕೆ ಬರಲಿ, ನಿನ್ನ ಆಣತಿಯ ದನಿ<br />ಬುವಿಯಲೂ ಫಲಿಸಲಿ ಮೊಳಗಿ ಸಗ್ಗದಂತೆ!<br />ಇಂದೆಮಗೆ ಅನುದಿನದ ಅನ್ನಾಹಾರವ ನೀಡು;<br />ತಪ್ಪನೆಸಗಿದವರನ್ನ ನಾವು ಕ್ಷಮಿಸುವ ಪರಿಯೇ<br />ನಮ್ಮ ಅಪರಾಧಗಳನೆಲ್ಲ ಮನ್ನಿಸೋ ನೀನು.ನಮ್ಮನೊಯ್ಯಲು ಬೇಡ ಕಡು ಸೆಳೆತ ದರಿಯತ್ತ,<br />ಕಳಚಲಿ ಕೆಡುಕಿನ ಹಿಡಿತ, ಬಿಡುಗಡೆಯ ತೋರು!<sup><a epub:type="noteref" href="999-aside.xhtml#id-004.247">೧</a></sup></p>
		<p>ಇದೇ ಈಗ ಪ್ರತಿಯೊಬ್ಬ ಕ್ರಿಸ್ತಮತಾವಲಂಬಿಯ ಅನುದಿನದ ಪ್ರಾರ್ಥನೆಯಾಗಿದೆ.</p>
		<p class="vertical-delimiter" />
		<p>ಇದು ಒಂದು ಸುಂದರ ಭಾವಗೀತೆ. ಇದನ್ನ ಹೀಗೆ ಅರ್ಥಮಾಡಿ ಕೊಳ್ಳಬಹುದು:</p>
		<p>ಯೇಸು ದೇವರನ್ನು ತಂದೆಯೆಂದೇ ಸಾಮಾನ್ಯವಾಗಿ ಸಂಬೋಧಿಸುತ್ತಾನೆ. ತಂದೆ ಎಂದಾಗ, ತಾಯಿ ಮತ್ತು ತಂದೆ ಎಂದೇ ಸೂಚ್ಯ ಭಾವ. (ಕಾಳಿದಾಸ ರಘುವಂಶದ ಮೊದಲಲ್ಲಿ, ಜಗತಃ ಪಿತರೌ ವನ್ದೇ, ಪಾರ್ವತೀ ಪರಮೇಶ್ವರೌ ಎಂದಾಗ, ಪಿತರೌ, ಅಂದರೆ ತಾಯಿ-ತಂದೆಗಳಿಗೆ ನಮಸ್ಕರಿಸುತ್ತೇನೆ, ಎಂದಂತೆ.) ತನ್ನ ಹುಟ್ಟಿಗೆ ಕಾರಣನಾದವ ತಂದೆ; ಬೆಳವಣಿಗೆಗೆ ಪೋಷಕನಾದವ ತನ್ನ ತಂದೆ; ನಡೆ ನುಡಿ ಕಲಿಕೆಗಳಿಗೆ ಪೂರಕನಾದವ ತನ್ನ ತಂದೆ; ಬಾಳಹಾದಿಯ ಮೊದಲ ಮಜಲುಗಳಲ್ಲಿ ಮಾರ್ಗದರ್ಶಕನಾದವ ತನ್ನ ತಂದೆ ಹೀಗಾಗಿ, ತಂದೆಯೆಂದರೆ ತುಂಬ ಗೌರವ. ಮಹಾಭಾರತದ ಯಕ್ಷಪ್ರಶ್ನೆಯ ಆಖ್ಯಾನದಲ್ಲಿ<sup><a epub:type="noteref" href="999-aside.xhtml#id-004.248">೨</a></sup>, ಭೂಮಿಗಿಂತ ಅತಿ ಭಾರವಾದದ್ದು, ದೊಡ್ಡವಳೆನಿಸಿಕೊಳ್ಳುವವಳು ತಾಯಿಯಾದರೆ, ಧರ್ಮರಾಯ ಹೇಳುತ್ತಾನೆ ಎಲ್ಲಕ್ಕಿಂತ ಅತಿ ಎತ್ತರವಾದದ್ದು, ಶ್ರೇಷ್ಠನಾದವನು ತಂದೆ!</p>
		<p>ತಂದೆಯ ಮಾತು ಬಂದಾಗ ಜೀಸಸ್ ತುಂಬಾ ಉತ್ತೇಜಿತನಾಗುತ್ತಾನೆ. ಬೇರೆ ಸುವಾರ್ತೆಗಳಲ್ಲಿ 'ಓ ತಂದೆ' (ಲ್ಯೂಕ್‍ನ ಸುವಾರ್ತೆಯಲ್ಲಿ ದೇವರ ಪ್ರಾರ್ಥನೆ), 'ನಮ್ಮ ತಂದೆ' (ಮ್ಯಾಥ್ಯೂನಲ್ಲಿ ದೇವರ ಪ್ರಾರ್ಥನೆ), 'ನಿಮ್ಮ ತಂದೆ' (ಮ್ಯಾಥ್ಯೂನಲ್ಲಿ ಬೆಟ್ಟದ ಮೇಲೆ ಕೊಟ್ಟ ಉಪದೇಶ) ಎಂದಿದ್ದ ಕಡೆಗಳಲ್ಲಿ ಜಾನ್‍ನ ಜೀಸಸ್ ಹೇಳುವುದು 'ನನ್ನ ತಂದೆ'<sup><a epub:type="noteref" href="999-aside.xhtml#id-004.249">೩</a></sup>- ಎಂದು.</p>
		<p>ಇನ್ನೂ ಒಂದು ಮಾತು: 'ನನ್ನ ತಂದೆಗೆ ನಾನು ಏಕಮಾತ್ರ ಪುತ್ರ'<sup><a epub:type="noteref" href="999-aside.xhtml#id-004.250">೪</a></sup>ಎಂದಾಗ ತಾನು ಅವನ ಮಾನಸ ಪುತ್ರ ಎಂಬ ಭಾವವೇ ಹೃದ್ಯ. ಜಾನ್ ಚಿತ್ರಿಸುವ ಯೇಸುವಿಗೆ ದೇವರ ಪಿತೃಭಾವವು ತನಗೂ ಅವನಿಗೂ ಇರುವ ಒಂದು ವಿಶೇಷ ಸಂಬಂಧವನ್ನ ಸೂಚಿಸುವುದಕ್ಕಾಗಿ ಮಾತ್ರ. ''ನಾನು ಮತ್ತು ನನ್ನ ತಂದೆ- ನಾವಿಬ್ಬರೂ ಒಂದೇ''<sup><a epub:type="noteref" href="999-aside.xhtml#id-004.251">೫</a></sup>ಎನ್ನುತ್ತಾ, ಕೊನೆಗೆ ಜೀಸಸ್ ಹೀಗೆಯೂ ಹೇಳಿಬಿಡುತ್ತಾನೆ: ''ನನ್ನ ತಂದೆಯಲ್ಲಿ ನಾನಿದ್ದೇನೆ; ನನ್ನಲ್ಲಿ ನನ್ನ ತಂದೆ ಇದ್ದಾನೆ.''<sup><a epub:type="noteref" href="999-aside.xhtml#id-004.252">೬</a></sup>ಈ ಅವಿನಾಭಾವ, ದೈವತ್ವದ ಸಾಲೋಕ್ಯ, ಸಾಮೀಪ್ಯ, ಸಾನ್ನಿಧ್ಯದ ಮಟ್ಟದಿಂದ ಮೇಲೇರಿ, ಸಾಯುಜ್ಯ ಪದವಿಯನ್ನು ಗಳಿಸಿರುವ ವಿಚಾರವನ್ನ ಸುವಾರ್ತೆಕಾರ ಜಾನ್ ಇಲ್ಲಿ ಸೂಚಿಸುತ್ತಾನೆ.ತಂದೆಯಾಗಿ ದೇವರ ಮತ್ತು ಅವನ ಮಕ್ಕಳ ಸಂಬಂಧದ ಬಗ್ಗೆ ಸುವಾರ್ತೆಗಳ ಹಲವಾರು ಕಡೆ ಜೀಸಸ್ ಉಪದೇಶಿಸುತ್ತಾನೆ. ಹಳೆಯ ಒಡಂಬಡಿಕೆ<sup><a epub:type="noteref" href="999-aside.xhtml#id-004.253">೭</a></sup>ಯಲ್ಲಿ, ತಂದೆ ಮಕ್ಕಳ ಬಗ್ಗೆ ಅನುಕಂಪ ತೋರಿದಂತೆ ದೇವರೂ ತನ್ನ ಮಕ್ಕಳನ್ನು ನೋಡಿ ಕೊಳ್ಳುತ್ತಾನೆ ಎಂದಿದೆ. ಈ ಭಾವ ಭಗವದ್ಗೀತೆಯಲ್ಲೂ ಬರುತ್ತದೆ: ಪಿತೇವ ಪುತ್ರಸ್ಯ, ಸಖೇವ ಸಖ್ಯುಃ, ಪ್ರಿಯಾ ಪ್ರಿಯಾಯಾಃ ಅರ್ಹಸಿ ದೇವ ಸೋಢುಂ<sup><a epub:type="noteref" href="999-aside.xhtml#id-004.254">೮</a></sup>ಈ ಶ್ಲೋಕದಲ್ಲಿ ಸೋಢುಂ ಅಂದರೆ, ಪ್ರಸಹಿತುಂ, ಕ್ಷಮಯಿತುಂ ಅಂದರೆ, ನಮ್ಮ ಅಪರಾಧಗಳನ್ನು ಮನ್ನಿಸಲು ಎಂಬೆಲ್ಲ ಅರ್ಥಗಳಿವೆ. ಇನ್ನೊಂದು ವೈಶಿಷ್ಟ್ಯವೂ ಇಲ್ಲಿದೆ: ದೊರೆಯಂತೆ ಆಣತಿಯೀಯುವ ಪ್ರಭುಸಮ್ಮಿತೆ, ಗೆಳೆಯನಂತೆ ಹಿತವಚನ ಆಡುವ ಸುಹೃದ್ ಸಮ್ಮಿತೆ ಮತ್ತು ಪ್ರೇಯಸಿಯಂತೆ ರಮಿಸಿ ತಿಳಿಸುವ ಕಾಂತಾ ಸಮ್ಮಿತೆ ಈ ಮೂರೂ ಇಲ್ಲಿ ಮಿಳಿತಗೊಂಡಿವೆ.</p>
		<p>ತಂದೆ ಮಗನಿಗೆ ಮಾಡಿಕೊಟ್ಟಂತೆ ನಾವು ನಿನ್ನ ಬಳಿ ಸುಲಭವಾಗಿ ಬರಲು ಅನುವು ಮಾಡಿಕೊಡು ಎಂಬ ಮಾತು ಋಗ್ವೇದ<sup><a epub:type="noteref" href="999-aside.xhtml#id-004.255">೯</a></sup>ದಲ್ಲಿಯೇ ಬರುತ್ತದೆ. ಪಿತೇವ ಪುತ್ರಂ ಅಭಿರಕ್ಷತು ಎಂಬುದೇ ಮಕ್ಕಳು ಮಾಡುವ ಪ್ರಾರ್ಥನೆ. ಯಜುರ್ವೇದ ದಲ್ಲೂ ಪ್ರಭುವೇ, ನೀನು ನಮ್ಮ ತಂದೆ; ನಮ್ಮ ತಂದೆಯಂತೆ ನಮಗೆ ಆದೇಶ ಕೊಡು ಎನ್ನುವ ಪ್ರಾರ್ಥನೆ ಇದೆ.</p>
		<p>ಇನ್ನು ಸರ್ವಾಂತರ್ಯಾಮಿಯ ನಾಮ ಮತ್ತು ರೂಪ. ಬಲು ಎತ್ತರದ ನಿರ್ಗುಣ ಉಪಾಸನೆಯಲ್ಲಿ ಹೆಸರು ಮತ್ತು ಆಕಾರ ಅನವಶ್ಯಕವಾದರೂ, ಅದಕ್ಕಿಂತ ಒಂದು ಮೆಟ್ಟಲು ಕೆಳಗೆ ಇದ್ದಾಗ, ನಮಗೆ ದೇವರನ್ನು ಕರೆಯಲು ಒಂದು ಹೆಸರು ಬೇಕು. ಗುಲಾಬಿಯನ್ನು ಯಾವ ಹೆಸರಿಂದಲಾದರೂ ಕರೆಯಿರಿ, ಅದು ಅದೇ ಸುಗಂಧಭರಿತ ಹೂವೇ. ಆದರೆ, ಅದನ್ನು ಕುರಿತು ನಮ್ಮ ಗಮನವನ್ನು ಕೇಂದ್ರೀಕರಿಸಲು, ಎಷ್ಟೇ ಗೌಣವಾದರೂ, ಏನೋ ಒಂದು ಹೆಸರು ಬೇಕು. ಆ ದಿವ್ಯ ನಾಮದ ಮಹಿಮೆಯೇ ಮಹಿಮೆ. ಭರವಸೆಯ ಬತ್ತದ ಚಿಲುಮೆ. (ನೀನ್ಯಾಕೋ ನಿನ್ನ ಹಂಗ್ಯಾಕೋ, ನಿನ್ನ 'ನಾಮ'ದ ಬಲವೊಂದಿದ್ದರೆ ಸಾಕೋ ಎಂದು ಕೆಣಕಲಿಲ್ಲವೇ ದಾಸರು. ರಾಮಸೇತು ಕಟ್ಟುವ ಪ್ರಸಂಗದಲ್ಲಿ ರಾಮನ ಹೆಸರನ್ನು ಹೊತ್ತ ಕಲ್ಲು ಬಂಡೆಗಳು ಮುಳುಗದೆ ತೇಲಿದ ಕತೆಯನ್ನ ಮರೆಯಲು ಸಾಧ್ಯವೇ?) ಅವನಿಗೆ ಶರಣು ಹೋಗಿ, ನಂಬಿ ಈಸುವವರಿಗೆ, ಆ ಪರಮಾತ್ಮನ ಹೆಸರೇ ಭವಸಾಗರದ ದಡ ಮುಟ್ಟಿಸುವ<br />ತಾರಕ. ಅದರ ಮನನ ನಮ್ಮನ್ನು ಸದಾ ಕಾಯುತ್ತದೆಯೆಂಬ ಕಾರಣಕ್ಕೆ ಅದು ಒಂದು ಮಂತ್ರ. ಅದಕ್ಕೆ ಗೌರವ ಸಮರ್ಪಣೆ. ಸಕಲ ಹೃತ್‍ಜೇತ್ರಿಯಾದ ಮೈತ್ರಿ ಎಲ್ಲರ ಮನದಲ್ಲೂ ಮನೆಮಾಡಲಿ. ದುಷ್ಟ ಶಿಕ್ಷಣ, ಶಿಷ್ಟರಕ್ಷಣೆಯ ನಿಯಂತ್ರಣದ, ಸುಖ ಶಾಂತಿ ಸಮೃದ್ಧಿ ತುಂಬಿದ ಸಹಬಾಳ್ವೆಯ, ಭಗವಂತನ ಸಾಮ್ರಾಜ್ಯದ ಆಳ್ವಿಕೆಯಲ್ಲಿ ಎಲ್ಲವೂ ವಿಹಿತ, ಸರ್ವಹಿತ, ನ್ಯಾಯಯುತ; ಸತ್ಯಕ್ಕೇ ಗೆಲುವು. ಸ್ವರ್ಗದಲ್ಲಿ ಮಾತ್ರ ಸಾಧ್ಯವೋ ಎಂಬಂಥ ಈ ಆದರ್ಶ ನಡವಳಿಕೆ ವಿಶ್ವದಲ್ಲೆಲ್ಲ ಪಸರಿಸಲಿ.</p>
		<p>ಆರೋಗ್ಯವಂತರಾಗಿರಲು ಜೀವಿಸಲು ಅನ್ನಾಹಾರಗಳು ಯಥೇಷ್ಟವಾಗಿ ನಮಗೆ ಸಿಗುತ್ತಿರಲಿ; ಹಸನಾದ ಬಾಳನ್ನು ಬದುಕಲು ಅವಶ್ಯಕವಾದ ಜ್ಞಾನ ದಾಹವನ್ನೂ ನೀನು ತಣಿಸು. ದಯೆಯೇ ಧರ್ಮದ ಮೂಲ; ಅನುಕಂಪದ ಎದೆತೇವ ಬತ್ತಿ ಹೋಗದಂತೆ ನಮ್ಮನ್ನು ನೀನು ಕಾಯಿ. ಬೇರೊಬ್ಬರು ನಮ್ಮ ಬಗ್ಗೆ ಹೇಗಿರಬೇಕೆಂದು ನಾವು ಬಯಸುತ್ತೇವೆಯೋ, ಅವರ ಬಗ್ಗೆ ನಾವೂ ಹಾಗೇ ನಡೆದುಕೊಳ್ಳುವಂತೆ ಮಾಡು. ತಪ್ಪು ಮಾಡುವುದು ಮನುಷ್ಯನ ಸ್ವಭಾವ; ಅದು ಪರಿಸ್ಥಿತಿಯ ಶಿಶುವಾದ ನಮ್ಮೆಲ್ಲರ ದೌರ್ಬಲ್ಯ. ಅದಕ್ಕಾಗಿ ಮನಸಾ ಪರಿತಾಪ ಪಟ್ಟೆವೆಂದರೆ, ಮತ್ತೆ ಅಂಥದನ್ನ ಎಸಗುವುದಿಲ್ಲವೆಂದು ಪಣ ತೊಟ್ಟೆವೆಂದರೆ ಅದೇ ನಮ್ಮ ಅಪರಾಧಕ್ಕೆ ಪ್ರಾಯಶ್ಚಿತ್ತ. ಬಿನ್ನಹಕ್ಕೆ ಬಾಯಿಲ್ಲದವ ರಾದಾಗಲೂ ನಮ್ಮನ್ನು ನೀನು ಮನ್ನಿಸು.</p>
		<p>ಜೀವನದಲ್ಲಿ ಸೆಳೆತಗಳು ನೂರಾರು; ಹೆಜ್ಜೆ ಹೆಜ್ಜೆಗೂ ಕವಲು ದಾರಿಗಳು. ಶ್ರೇಯಸ್ಸು ಪ್ರೇಯಸ್ಸಿನ ದ್ವಂದ್ವಗಳ ಸೆಣಸಾಟ; ಕಣ್ಣು ಮಬ್ಬು. ಕೆಡುಕಿನ ಎಳೆತವೋ ಒಳಿತಿನ ಹಿಡಿತಕ್ಕಿಂತ ಪ್ರಬಲ. ತಪ್ಪು ಅಡಿಯಿಟ್ಟೊಡೆ ಮೇಲೇಳಲಾರದಂಥ ಪ್ರಪಾತಕ್ಕೆ ಬೀಳುವ ಸಂಭವವೇ ಹೆಚ್ಚು. ಈ ದಟ್ಟ ಹಗಲುಗತ್ತಲೆಯಿಂದ ಪಾರುಗಾಣಿಸಲು, ಬಿಡುಗಡೆ ತೋರಲು, ಓ ದೇವರೇ, ನೀ ದಾರಿ, ನೀ ದಿಟ, ನೀ ಬಾಳು ಬದುಕು; ನೀನೇ ಕೈಹಿಡಿದು ನಡೆಸುವ ಬೆಳಕಾಗಿ ಬಾ!</p>
		<p>ಇದೇ ಯೇಸು ಕ್ರಿಸ್ತ ತನ್ನ ಅನುಯಾಯಿಗಳಿಗೂ, ಭಗವಂತನಲ್ಲಿ ನಂಬಿಕೆಯಿಟ್ಟ ಎಲ್ಲ ಆಸ್ತಿಕರಿಗೂ ಹೇಳಿಕೊಟ್ಟ, ದೇವರ ಸಾರ್ವಕಾಲಿಕ ಅನುದಿನದ ಪ್ರಾರ್ಥನೆ.</p>
	</section>
	<section class="level1 numbered" epub:type="chapter" role="doc-chapter" id="id-P4.012">
		<p class="text-center"><strong>ಪಾಪ-ಪುಣ್ಯದ ಚಹರೆ</strong></p>
		<p class="verse">ಶ್ಲೋಕಾರ್ಧೇನ ಪ್ರವಕ್ಷ್ಯಾಮಿ ಯದ್ ಉಕ್ತಂ ಗ್ರಂಥ ಕೋಟಿಭಿಃ।<br />ಪರೋಪಕಾರಾಯ ಪುಣ್ಯಾಯ, ಪಾಪಾಯ ಪರಪೀಡನಂ।।</p>
		<p class="verse-author"><strong><em>-ವ್ಯಾಸ, ಮಹಾಭಾರತ</em></strong></p>
		<p class="myquote">ಕೋಟಿ ಗ್ರಂಥಗಳಲ್ಲಿ ಹೇಳಿರುವ ಮಾತನ್ನೇ<br />ಒಂದರ್ಧ ಶ್ಲೋಕದಲ್ಲಿ ಹೇಳುವೆನು ಕೇಳಿ;<br />ಇತರರಿಗುಪಕರಿಸುವುದೇ ಪುಣ್ಯ, ನಿಜದ ನಿಜ;<br />ಪರರ ನೋಯಿಸುವುದೆಲ್ಲಾ ಪಾಪಕೇಳಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸಾಂಖ್ಯದ ಬಗ್ಗೆ ಒಂದು ವಿವೇಚನೆ</h1>
		<p>ಮೊನ್ನೆ ಯಾವುದೋ ಕಾರಣಕ್ಕೆ, ಮೈಸೂರಿನ ಪ್ರಖ್ಯಾತ ವಿದ್ವಾಂಸ ಪ್ರಕಾಶಕ, ಡಿವಿಕೆ ಮೂರ್ತಿಯವರನ್ನು ಭೇಟಿ ಮಾಡಲು ಕೃಷ್ಣಮೂರ್ತಿಪುರದ ಅವರ ಮನೆಗೆ ನಾಗಲಕ್ಷ್ಮಿ ಮತ್ತು ನಾನು ಹೋಗಿದ್ದೆವು. ಸುಮಾರು ಎಂಭತ್ತೆರಡು ವರ್ಷದ ಇಳಿವಯಸ್ಸಿನಲ್ಲಿದ್ದೂ ನಮ್ಮನ್ನು ಆದರಾತಿಥ್ಯಗಳಿಂದ ಸತ್ಕರಿಸಿ, ತುಂಬ ಸಂತೋಷದಿಂದ ಮಾತನಾಡಿಸಿ ಯೋಗಕ್ಷೇಮವನ್ನು ವಿಚಾರಿಸಿದರು.</p>
		<p>ಉಭಯ ಕುಶಲೋಪರಿ ಸಾಂಪ್ರತಗಳಾದಮೇಲೆ, ನಮ್ಮ ಮಾತುಕತೆ ಅವರಿಗೆ ಪ್ರಿಯವಾದ ಎರಡು ವಿಷಯ ಸಾಂಖ್ಯದರ್ಶನ ಮತ್ತು ಹಿಂದೀ ಲೇಖಕ ಪ್ರೇಮಚಂದರ ವಿಚಾರಧಾರೆಗಳ ಕಡೆ ವಾಲಿತು: ಅವರು ಮಾತ ನಾಡಿದ್ದನ್ನ ಕಿವಿಗೊಟ್ಟು ಕೇಳಿದೆವು. ಅಬ್ಬಾ ಎಂತಹ ನೆನಪಿನ ಅಗಾಧ ಶಕ್ತಿ! ಅತಿ ಆಶ್ಚರ್ಯಕರ ರೀತಿಯಲ್ಲಿ, ಪುಂಖಾನುಪುಂಖವಾಗಿ ಅವರು ಉದ್ಧರಿಸುತ್ತಿದ್ದ ವಾಕ್ಯಬೃಂದಗಳು ಮತ್ತು ಉಲ್ಲೇಖಿಸುತ್ತಿದ್ದ ಸೂಕ್ತಿಗಳು, ಉವಾಚಗಳು ನಮ್ಮನ್ನು ನಿಬ್ಬೆರಗಾಗಿಸುತ್ತಿದ್ದವು. ಮಾನವೀಯತೆಯನ್ನು ಮೆರೆದ, ತಮ್ಮ ಸಣ್ಣಕತೆ, ನೀಳ್ಗತೆ, ಕಾದಂಬರಿ ಮತ್ತು ಪ್ರಬಂಧಗಳಲ್ಲಿ ಪ್ರೇಮಚಂದರು ಮಂಡಿಸಿರುವ ಎಲ್ಲ ಕಾಲಕ್ಕೂ ಅನ್ವಯಿಸುವ ಚಿಂತನೆಗಳ ಬಗ್ಗೆ ಡಿವಿಕೆ ಮೂರ್ತಿಯವರ ವಿಶ್ಲೇಷಣೆ<sup><a epub:type="noteref" href="999-aside.xhtml#id-004.256">೧</a></sup>ಯನ್ನು ಇನ್ನೊಂದು ಲೇಖನಕ್ಕೆ ಗ್ರಾಸವಾಗಿಟ್ಟುಕೊಳ್ಳೋಣ.</p>
		<p>ಅವರೊಂದಿಗೆ ಮಾತನಾಡಿ ಹೊರಬಂದ ಮೇಲೆ, ತಲೆಯಲ್ಲಿ ಇನ್ನೂ ಗುಂಯ್‍ಗುಟ್ಟುತ್ತಿದ್ದ ಅವರ ವ್ಯಾಖ್ಯಾನವನ್ನು ಆದಷ್ಟು ಬರಹಕ್ಕಿಳಿಸಿ, ಜೊತೆಗೆ ನಾನು ಓದಿದ ಸಂಬಂಧಪಟ್ಟ ನಾಲ್ಕಾರು ಗ್ರಂಥಗಳ ಆಧಾರದಿಂದ ಅದನ್ನು ಪೂರಕಗೊಳಿಸಿ ಪರಿಷ್ಕರಿಸಿ ಸಂತೋಷಪಡಲು ಆಶಿಸಿದೆ. ಈ ರೀತಿ, ಭಾರತೀಯ ತತ್ವಶಾಸ್ತ್ರಗಳಲ್ಲಿ ಒಂದು ಪ್ರಮುಖ ದರ್ಶನವಾದ ಸಾಂಖ್ಯದ ಬಗ್ಗೆ ಒಂದು ಸ್ಥೂಲ ವಿವೇಚನೆಯನ್ನ ಮಾಡುವುದು ಈ ಲೇಖನದ ಉದ್ದೇಶ.</p>
		<p>ಸತ್ಯವನ್ನು ಶೋಧಿಸಹೊರಟ ಭಾರತೀಯ ಚಿಂತಕರು ಬೇರೆ ಬೇರೆ ಹಾದಿಗಳನ್ನು ಹಿಡಿದರಷ್ಟೆ. ಅದರ ಪರಿಣಾಮವಾಗಿ ಚಾರ್ವಾಕ, ಬೌದ್ಧ, ಅರ್ಹತಾ, ರಾಮಾನುಜ, ಪೂರ್ಣಪ್ರಜ್ಞ, ನಕುಲೀಶ ಪಾಶುಪತ, ಶೈವ, ಪ್ರತ್ಯಭಿಜ್ಞಾ,ರಸೇಶ್ವರ, ಔಲೂಕ್ಯ, ಅಕ್ಷಪಾದ, ಜೈಮಿನಿ, ಪಾಣಿನಿ, ಪಾತಂಜಲ ಮತ್ತು ಶಾಂಕರ ದರ್ಶನ ಎಂಬ ಮುಖ್ಯ ದರ್ಶನಗಳೊಂದಿಗೆ ಈ ಸಾಂಖ್ಯ ದರ್ಶನವನ್ನು ಸರ್ವದರ್ಶನ ಸಂಗ್ರಹಕಾರರಾದ ಸಾಯಣಮಾಧವರು ತೌಲನಿಕವಾಗಿ ಸಮೀಕ್ಷಿಸಿದ್ದಾರೆ. ಪ್ರಮಾಣ, ಜಗತ್ತು, ಜೀವಾತ್ಮ, ಪರಮಾತ್ಮ, ತತ್ತ್ವ, ಬಂಧ, ಸಾಧನ, ಮಾರ್ಗ, ಮುಕ್ತಿ ಈ ಒಂಬತ್ತು ಮಜಲುಗಳಲ್ಲಿ ಭಾರತೀಯ ಪ್ರಮುಖ ತತ್ತ್ವಶಾಸ್ತ್ರವನ್ನು ಅಧ್ಯಯನ ಮಾಡುವುದರಲ್ಲಿ ಒಂದು ಅನುಕೂಲವಿದೆ. ಇಮ್ಮಡಿ ಶ್ರೀ ಶಿವಬಸವಸ್ವಾಮಿಗಳ<em>ಸರ್ವದರ್ಶನ ಸಂಗ್ರಹದ ವ್ಯಾಖ್ಯಾನ</em>ಗ್ರಂಥ<sup><a epub:type="noteref" href="999-aside.xhtml#id-004.257">೨</a></sup>, ಸ್ವಾಮಿ ಶ್ರೀ ಓಮಾನಂದ ತೀರ್ಥರ<em>ಪಾತಂಜಲ ಯೋಗ ಪ್ರದೀಪ</em><sup><a epub:type="noteref" href="999-aside.xhtml#id-004.258">೩</a></sup><em>,</em>ಪ್ರೊ। ಎಂ. ಹಿರಿಯಣ್ಣ ಅವರ<em>ಭಾರತೀಯ ತತ್ತ್ವಶಾಸ್ತ್ರದ ರೂಪುರೇಖೆಗಳು<sup><a epub:type="noteref" href="999-aside.xhtml#id-004.259">೪</a></sup></em>ಮುಂತಾದವು ಸಾಂಖ್ಯದರ್ಶನ ಕುರಿತು ಅಧ್ಯಯನ ನಡೆಸಲು ತುಂಬಾ ಸಹಾಯಕವಾಗುತ್ತವೆ.</p>
		<p>ಅಂಕಿ-ಅಂಶಗಳನ್ನು ವ್ಯವಸ್ಥಿತವಾಗಿ ಸಂಗ್ರಹಿಸಿ ನಿರೂಪಿಸುವ ಗಣಿತಶಾಸ್ತ್ರದ ಒಂದು ವಿಶಿಷ್ಟ ವಿಭಾಗವಾದ ಸಂಖ್ಯಾಶಾಸ್ತ್ರವನ್ನು ಸಾಮಾನ್ಯವಾಗಿ ಹೋಲುತ್ತದೆ ನಮ್ಮ ಸಾಂಖ್ಯದರ್ಶನ. ಇದನ್ನು ಮನಸ್ಸಿನಲ್ಲಿಟ್ಟುಕೊಂಡು, ಅಂಕಿ ಅಂಶಗಳಿಗೆ ಪರ್ಯಾಯವಾಗಿ ಇಲ್ಲಿ ತತ್ತ್ವಗಳು ಎಂದುಕೊಳ್ಳಿ; ಸಾಂಖ್ಯ ದರ್ಶನದಲ್ಲಿ ಮುಖ್ಯವಾಗಿ ಇರುವುದು ಇಪ್ಪತ್ತೈದು ತತ್ತ್ವಗಳು. ಗಟ್ಟಿಯನ್ನು ಒಡೆದೊಡೆದು ವಿಭಾಗಿಸುತ್ತಾ ವಿಭೇದಗಳನ್ನು ಗುರುತಿಸುತ್ತಾ ಅವುಗಳ ಅನನ್ಯತೆಯ ಚಹರೆಯನ್ನು ಮನದಟ್ಟು ಮಾಡಿಕೊಳ್ಳುವುದು ನಮ್ಮ ಗುರಿ ಎಂದು ಭಾವಿಸಿ ಮುಂದುವರಿಯಿರಿ; ಹಾದಿ ಸುಗಮವಾಗುತ್ತದೆ.</p>
		<p>ಬುದ್ಧಿಗೆ ಐದು ವೃತ್ತಿಗಳು ಪ್ರಮಾಣ, ವಿಪರ್ಯಯ, ವಿಕಲ್ಪ, ನಿದ್ರಾ ಮತ್ತು ಸ್ಮೃತಿ. ಪ್ರಮಾಣವೆಂದರೆ ಯಥಾರ್ಥ ಜ್ಞಾನವನ್ನು ಪಡೆಯುವ ಒಂದು ಮುಖ್ಯ ಸಾಧನೆ. ಈ ಸಾಧನದಿಂದ ನಾವು ಏನನ್ನು ತಿಳಿದುಕೊಳ್ಳಬಲ್ಲೆವೋ ಅದೇ ಪ್ರಮೇಯ. ಸಾಮಾನ್ಯವಾಗಿ ಪ್ರಮಾಣಗಳು ಮೂರು ಬಗೆಯವು- ಪ್ರತ್ಯಕ್ಷ(ಕಣ್ಣಾರೆ ಕಾಣುವುದು), ಅನುಮಾನ(ತರ್ಕದಿಂದ ನಿರ್ಧರಿಸುವುದು) ಮತ್ತು ಶಬ್ದ(ಆಗಮಾದಿ ಶಾಸ್ತ್ರಗಳು ಹೇಳಿದುದದನ್ನು ನಂಬಿ ಒಪ್ಪುವುದು). ಈ ಮೂರೂ ಪ್ರಮೇಯಕ್ಕೆ ಮುಖ್ಯ ಸಾಧನ ಎಂಬುದರಲ್ಲಿ ಭಿನ್ನಮತವಿಲ್ಲ. ಅಲ್ಲದೆ, ಸಾಂಖ್ಯದರ್ಶನದ ಅನುಯಾಯಿಗಳಿಗೆ ಈ ಮೂರೂ ಪ್ರಧಾನವಾದ ಪ್ರಮಾಣಗಳೇ.</p>
		<p>ಮೂಲಭೂತವಾಗಿ ಸಾಂಖ್ಯ ಹೇಳುವುದು ಎರಡೇ ತತ್ತ್ವಗಳನ್ನು ಪ್ರಕೃತಿ ಮತ್ತು ಪುರುಷ. ಪ್ರಕೃತಿಯು ಅವ್ಯಕ್ತ ತತ್ತ್ವವಾದರೆ, ಅದಕ್ಕೆ ಪೂರಕವಾಗಿ ಚೈತನ್ಯ ಸ್ವರೂಪವಾಗಿ ಇರುವುದೇ ಪುರುಷತತ್ತ್ವ. ಪುರುಷದ ವಿಚಾರ ಕೊನೆಯಲ್ಲಿ ನೋಡೋಣ. ಸತ್ತ್ವ, ರಜಸ್ ಮತ್ತು ತಮಸ್ ಎಂಬ ಮೂರು ಗುಣಗಳುಳ್ಳ ಪ್ರಕೃತಿಯೊಂದೇ ಜಗತ್ತಿಗೆ ಮೂಲ ಕಾರಣ. ಈ ಪ್ರಕೃತಿ ನಿತ್ಯವೂ ಹೌದು, ಅವ್ಯಕ್ತವೂ ಹೌದು. ಈ ಅವ್ಯಕ್ತಪ್ರಕೃತಿ ಜಗತ್ತಿನ ಎಲ್ಲಾ ವಸ್ತುಗಳಲ್ಲಿ ಇರುವ ಲಕ್ಷಣ. ಪ್ರಕೃತಿಯ ಈ ಮೂರು ಗುಣಗಳಲ್ಲಿ ಸತ್ತ್ವದ ಸ್ವಭಾವ ಪ್ರಕಾಶ, ರಜಸ್‍ನ ಸ್ವಭಾವ ಕ್ರಿಯೆ ಮತ್ತು ತಮಸ್‍ನ ಪ್ರಭಾವ ಯಥಾಸ್ಥಿತಿ. ಜಗತ್ತಿನ ಪ್ರತಿ ವಸ್ತುವಿನಲ್ಲೂ ಈ ಮೂರೂ ಗುಣಗಳು ಇದ್ದೇ ಇರುತ್ತವೆ, ಬೇರೆ ಬೇರೆ ಪ್ರಮಾಣಗಳಲ್ಲಿ. ಹೆಚ್ಚಿನ ಪ್ರಮಾಣದಲ್ಲಿ ಯಾವ ಗುಣ ಇರುತ್ತದೆಯೋ ಅದಕ್ಕೆ ಹೊಂದಿಕೊಂಡು ಎಲ್ಲ ವಸ್ತುಗಳೂ ರೂಪುಗೊಂಡು ಪ್ರಕಟಗೊಳ್ಳುತ್ತವೆ.</p>
		<p>ಪ್ರಕೃತಿ ಎಂಟು ಬಗೆಗಳಲ್ಲಿ ಗೋಚರಿಸುತ್ತದೆ ಪ್ರಧಾನ (ಮೂಲಪ್ರಕೃತಿ), ಮಹತ್‍ತತ್ತ್ವ(ಚಿತ್ತ), ಅಹಂಕಾರ ಮತ್ತು ಐದು ತನ್ಮಾತ್ರಗಳು (ಶಬ್ದ, ಸ್ಪರ್ಶ, ರೂಪ, ರಸ, ಗಂಧ). ಆ ಪ್ರಕೃತಿಯ ಇನ್ನೊಂದು ಮುಖ ವಿಕೃತಿ. ವಿಕೃತಿಗಳು ಹದಿನಾರು. ಅವು ಐದು ಮೂಲಭೂತಗಳು (ನೆಲ, ಜಲ, ಅಗ್ನಿ, ಗಾಳಿ ಮತ್ತು ಆಕಾಶ), ಐದು ಜ್ಞಾನೇಂದ್ರಿಯಗಳು (ಕಿವಿ, ಮೂಗು, ಕಣ್ಣು, ನಾಲಗೆ ಮತ್ತು ಚರ್ಮ), ಐದು ಕರ್ಮೇಂದ್ರಿಯಗಳು (ಕೈ, ಕಾಲು, ಮುಖ, ಉಪಸ್ಥ ಮತ್ತು ಗುದ) ಮತ್ತು ಮನಸ್ಸು. ಹೀಗೆ, ಇಪ್ಪತ್ತನಾಲ್ಕು ತತ್ತ್ವಗಳನ್ನು ಒಳಗೊಂಡದ್ದು ಪ್ರಕೃತಿ.</p>
		<p>ಇಪ್ಪತ್ತೈದನೆಯ ಚೇತನ ತತ್ತ್ವಕ್ಕೆ ಪುರುಷ ಎನ್ನುತ್ತಾರೆ. ಈ ಚೇತನ ತತ್ತ್ವವು ವ್ಯಷ್ಟಿ(ಪಿಂಡ) ರೂಪದಲ್ಲಿ ಇದ್ದಾಗ ಶರೀರದೊಂದಿಗೆ ಮಿಶ್ರಿತವಾಗಿರುತ್ತದೆ. ಹೃದಯದ ಒಳಗೇ ಆಕಾಶದ ರೂಪದಲ್ಲಿ ಅನ್ನಮಯವಾಗಿ ಮನೋಮಯ ವಾಗಿ ಅಮೃತಮಯ ಮತ್ತು ಜ್ಯೋತಿರ್ಮಯವಾಗಿ ಈ ಪುರುಷ ಇರುತ್ತದೆ. ಇದೇ ಚೇತನ ತತ್ತ್ವವು ಸಮಷ್ಟಿ(ಬ್ರಹ್ಮಾಂಡ) ರೂಪದಲ್ಲಿದ್ದಾಗ ಜಗತ್ತನ್ನೆಲ್ಲಾ ಆವರಿಸಿಕೊಂಡಿರುತ್ತದೆ. ಸಾವಿರಾರು ತಲೆಗಳ ಸಾವಿರಾರು ಕಣ್ಣುಗಳ ಸಾವಿರಾರು ಕಾಲುಗಳ ಈ ಪುರುಷ ವಿಶ್ವವನ್ನೆಲ್ಲ ಆವರಿಸಿಕೊಂಡು ಇದ್ದರೂ, ಜಗತ್ತನ್ನೂ ಮೀರಿ ಹತ್ತು ಅಂಗುಲದಷ್ಟು ಅದರ ಮೇಲಿರುತ್ತಾನೆ ಎಂದು ಶ್ವೇತಾಶ್ವತರ ಉಪನಿಷತ್<sup><a epub:type="noteref" href="999-aside.xhtml#id-004.260">೫</a></sup>ಹೇಳಿದಾಗ ಈ ಸಮಷ್ಟಿಯ ರೂಪದ ಚೇತನ ತತ್ತ್ವದ ಒಂದು ಬೃಹತ್ ಸ್ವರೂಪ ನಮಗೆ ಅರಿವಾಗುತ್ತದೆ. ಜಡತತ್ತ್ವಕ್ಕೆ ಭಿನ್ನವಾಗಿ ಈ ಶುದ್ಧಚೇತನತತ್ತ್ವ ಶುದ್ಧಜ್ಞಾನಸ್ವರೂಪವೂ ಹೌದು. ಈ ಪುರುಷ ಎಷ್ಟು ಬೃಹತ್ ಆಗಿ ಮಹಿಮೆಯುಳ್ಳದೆಂದರೆ ಇದರ ಕೇವಲ ಕಾಲುಭಾಗ ಮಾತ್ರ ಈ ಜಗತ್ತು. ಉಳಿದುದೆಲ್ಲಾ ಅಮೃತಸ್ವರೂಪವಾದ ಬೆಳಕಿನಲ್ಲೇ ಲೀನವಾಗಿ ಹೋಗಿದೆ ಎಂದು ಋಗ್ವೇದ<sup><a epub:type="noteref" href="999-aside.xhtml#id-004.261">೬</a></sup>ಹೇಳಿದಾಗ ಈ ಪುರುಷನ ಭವ್ಯತೆಯ ಚಿತ್ರಣ ಇನ್ನೂ ಹೆಚ್ಚು ಮನದಟ್ಟಾಗುತ್ತದೆ.</p>
		<p>ಪ್ರಕೃತಿಯಿಂದ ಹೊರ ಹೊಮ್ಮುವುವು ಪಂಚಭೂತಗಳು ಎಂದೆವಲ್ಲ, ಅದೇ ಪ್ರಥ್ವೀ ಅಪ್ ತೇಜಸ್ ವಾಯು ಮತ್ತು ಆಕಾಶ; ಇಲ್ಲಿ ಒಂದು ವಿಚಾರ ಗಮನಾರ್ಹ: ಪಾಶ್ಚಾತ್ಯ ದರ್ಶನಗಳಲ್ಲಿ ನಾಲ್ಕೇ ಮೂಲಭೂತಗಳನ್ನು (ಎಲಿಮೆಂಟ್ಸ್) ಪೃಥ್ವೀ ಅಪ್ ತೇಜಸ್ ಮತ್ತು ವಾಯುಗಳನ್ನು ಪರಿಗಣಿಸುತ್ತಾರೆ. ಭಾರತೀಯರು ಈ ನಾಲ್ಕಕ್ಕೂ ಮೂಲವಾದ ಮತ್ತು ಅಂತ್ಯವೂ ಆದ ಇನ್ನೊಂದಿದೆ, ಅದೇ 'ಆಕಾಶ' ಎಂದು ಒಂದು ಒಂದು ಹೆಜ್ಜೆ ಮುಂದೆ ಹೋಗುತ್ತಾರೆ. ಡಿವಿಕೆ ಮೂರ್ತಿಯವರು ಉಲ್ಲೇಖಿಸಿ ಹೇಳಿದ್ದು ಇದೇ ಛಾಂದೋಗ್ಯ ಉಪನಿಷತ್ತಿನ<sup><a epub:type="noteref" href="999-aside.xhtml#id-004.262">೭</a></sup>ಪ್ರವಹಣನ ಆ ಮಾತುಗಳನ್ನ: ಈ ಲೋಕದ ಗೊತ್ತುಗುರಿಯಾದರೂ ಏನು? ಅದೇ ಆಕಾಶ<sup><a epub:type="noteref" href="999-aside.xhtml#id-004.263">೮</a></sup>. ಸಕಲ ಚರ ಅಚರ ಭೂತಗಳೂ ಈ ಆಕಾಶತತ್ತ್ವದಿಂದಲೇ ಹುಟ್ಟುತ್ತವೆ; ಆ ಆಕಾಶದಲ್ಲೇ ಲೀನವಾಗುತ್ತವೆ<sup><a epub:type="noteref" href="999-aside.xhtml#id-004.264">೯</a></sup>. ಆದ್ದರಿಂದ, ಈ ಆಕಾಶವೇ ಎಲ್ಲದಕ್ಕಿಂತ ದೊಡ್ದದು<sup><a epub:type="noteref" href="999-aside.xhtml#id-004.265">೧೦</a></sup>; ಅದೇ ಎಲ್ಲಕ್ಕೂ ಆಶ್ರಯ<sup><a epub:type="noteref" href="999-aside.xhtml#id-004.266">೧೧</a></sup>ಇಲ್ಲಿ ಹೇಳಿರುವ ಆಕಾಶತತ್ತ್ವ ಭೂತಾಕಾಶವಲ್ಲ, ಪರಮಾತ್ಮ ಎನ್ನುವ ಮಾತೂ ಇದೆ, ಅದಿಲ್ಲಿ ಬೇಡ.</p>
		<p>ಸಾಂಖ್ಯದಲ್ಲಿ ಪುರುಷನೇ ಆತ್ಮ. ಜೀವಾತ್ಮ ಎಂದರೆ ಏನು? ನಮ್ಮ ಅನುಭವಕ್ಕೆ 'ನಾನು' ಎಂಬುದು ಯಾವುದು ಗೋಚರವಾಗುತ್ತದೆಯೋ ಅದೇ ಜೀವಾತ್ಮ. ಇದಕ್ಕೆ ಚೇತನ ಎಂಬ ಇನ್ನೊಂದು ಹೆಸರೂ ಉಂಟು. ಪುರುಷ ಶುದ್ಧಚೈತನ್ಯ ಸ್ವರೂಪ. ಪುರುಷನು ಚೈತನ್ಯಕ್ಕೆ ಆಶ್ರಯನೇ ಹೊರತು ತಾತ್ವಿಕವಾಗಿ ನಿಷ್ಕ್ರಿಯ. ಜೊತೆಗೆ ಪ್ರಕೃತಿಗಿಂತ ಸಂಪೂರ್ಣವಾಗಿ ಭಿನ್ನ.</p>
		<p>ಈಗ ಪರಮಾತ್ಮ ಅಥವಾ ಈಶ್ವರನ ವಿಚಾರಕ್ಕೆ ಬರೋಣ: ಪ್ರಕೃತಿ ಮತ್ತು ಪುರುಷರಿಗಿಂತ ಬೇರ್ಪಟ್ಟ ಈಶ್ವರನನ್ನು ಸಾಂಖ್ಯ ಒಪ್ಪುವುದಿಲ್ಲ. ಒಂದು ಬಗೆಯಲ್ಲಿ ಸಾಂಖ್ಯ ನಿರೀಶ್ವರ. ಭಾರತೀಯ ವಿಚಾರಶಾಸ್ತ್ರ ಎರಡು ಬಗೆಯವು. ವೇದವನ್ನ ಅಥವಾ ಅದರಿಂದ ಹೊಮ್ಮುವ ವಿಚಾರಗಳಿಗೆ ಬದ್ಧವಾಗಿರುವ ವೈದಿಕ ದರ್ಶನಗಳು ಇದಕ್ಕೆ ಭಿನ್ನವಾಗಿ ವೇದವನ್ನು ಪ್ರಮಾಣವೆಂದು ಒಪ್ಪದ ಚಾರ್ವಾಕ, ಜೈನ, ಬೌದ್ಧ ದರ್ಶನಗಳು ಅವೈದಿಕ ದರ್ಶನಗಳು ಎಂದು ಕರೆಯುತ್ತಾರೆ. ಸಾಂಖ್ಯ ವೈದಿಕ ದರ್ಶನವಾದರೂ ಪ್ರಮುಖವಾಗಿ ಈಶ್ವರತತ್ತ್ವವನ್ನ ಒಪ್ಪದೇ ಇರುವುದಕ್ಕೆ ಒಂದು ಕಾರಣವುಂಟು. ಈಶ್ವರನನ್ನ ಒಪ್ಪಿದರೆ ಆವಾಗ ಈ ಪ್ರಪಂಚದಲ್ಲಿ ಏನೇನು ಬಗೆಬಗೆಯ ಅಸಮಾನತೆ ಯಿದೆಯೋ, ಅದರಿಂದ ಏನೇನು ದೋಷಗಳು ಹುಟ್ಟುತ್ತವೆಯೋ ಅವಕ್ಕೆಲ್ಲಾ ಸಾಂಖ್ಯದ ಬಗ್ಗೆ ಒಂದು ವಿವೇಚನೆ ಈಶ್ವರನೇ ಭಾಗಿಯಾಗಬೇಕಾಗುತ್ತದೆ. ನಿರೀಶ್ವರ ಸಾಂಖ್ಯರಿಗೆ ಇದು ಒಪ್ಪಿಗೆಯಿಲ್ಲ. ಪ್ರಕೃತಿ ಪುರುಷರಿಗಿಂತ ಮೇಲಾಗಿ ಇನ್ನೊಂದು ತತ್ತ್ವವನ್ನು ಜಗತ್ತಿನ ಆಗು ಹೋಗುಗಳಿಗೆ ಹೊಣೆಯಾಗಿಸುವುದನ್ನು ಸಾಂಖ್ಯ ಬಯಸುವುದಿಲ್ಲ.</p>
		<p>ಪ್ರಕೃತಿಯ ಮೂರೂ ಗುಣಗಳ ಅವಸ್ಥೆಯ ಪರಿಣಾಮವೆಂದರೆ ಸಾಮ್ಯಾವಸ್ಥೆಯಲ್ಲಿ ಲಯ ಮತ್ತು ವಿಷಮಾವಸ್ಥೆಯಲ್ಲಿ ಜಗತ್ ಸೃಷ್ಟಿ. ಪ್ರಕೃತಿಯ ಮೂರೂ ಗುಣಗಳ ಅವಸ್ಥಾ ವಿಶೇಷವೇ ಸೃಷ್ಟಿ ಮತ್ತು ಪ್ರಳಯ. ಪ್ರಕೃತಿ ಮತ್ತು ಪುರುಷ ಸಂಪರ್ಕದಿಂದ ಜಗತ್ತು ಸೃಷ್ಟಿಯಾಗುತ್ತದೆ. ಹೀಗಾಗಿ ಪ್ರಕೃತಿಗೇ ಜಗತ್ತಿನ ಕರ್ತೃತ್ವ ಒದಗಿ ಬರುತ್ತದೆ. ಸೃಷ್ಟಿಯಲ್ಲಿ ಮೂರು ಭೇದಗಳಿವೆ ಅಧ್ಯಾತ್ಮ, ಅಧಿಭೂತ ಮತ್ತು ಅಧಿದೈವ. ಯಾವುದು ಆತ್ಮದೊಂದಿಗೆ ತನ್ನೊಂದಿಗೇ ನೇರ ಸಂಬಂಧ ಇಟ್ಟುಕೊಳ್ಳುತ್ತದೆಯೋ ಅದು ಅಧ್ಯಾತ್ಮ; ಬುದ್ಧಿ ಅಹಂಕಾರ ಮನಸ್ಸು ಇಂದ್ರಿಯಗಳು ಮತ್ತು ಶರೀರ ಈ ಗುಂಪಿನವು. ಹೊರಗಿನ ಬೇರೆ ಪ್ರಾಣಿಗಳ ವಿವಿಧ ಸೃಷ್ಟಿಯ ಸಂಬಂಧ ಇಟ್ಟುಕೊಳ್ಳುವಂತಹುವು ಅಧಿಭೂತ ಅನ್ನಿಸಿಕೊಳ್ಳುತ್ತವೆ. ಹಸುಕರುಗಳು, ಕುದುರೆ, ಪಶುಪಕ್ಷಿ ಪ್ರ್ರಾಣಿಗಳು ಇತ್ಯಾದಿ. ಇವೆರಡೂ ಅಲ್ಲದೇ ದಿವ್ಯಶಕ್ತಿಗಳ ಸಂಬಂಧವಿದ್ದರೆ ಅದು ಅಧಿದೈವ ನೆಲ ಬಾನು ಸಿಡಿಲು ಇತ್ಯಾದಿ. ಪ್ರಾಣಿ ಸೃಷ್ಟಿಗಳು ಹದಿನಾಲ್ಕು ಬಗೆಯವು. ಅವುಗಳಲ್ಲಿ ಎಂಟು ದೈವೀ ಸೃಷ್ಟಿಗಳು.<sup><a epub:type="noteref" href="999-aside.xhtml#id-004.267">೧೨</a></sup>ತಿರ್ಯಕ್ ಯೋನಿಗಳ ಸೃಷ್ಟಿಗಳು ಐದು ಬಗೆಯವು ಪಶು-ಪಕ್ಷಿ, ಸರೀಸೃಪ, ಜಂತು, ಕೀಟ ಮತ್ತು ಸ್ಥಾವರ; ಹದಿನಾಲ್ಕನೆಯದೇ ಮಾನುಷೀ ಸೃಷ್ಟಿ.</p>
		<p>ಈಗ ಬಂಧದ ವಿಚಾರ: ಪ್ರಕೃತಿ ಮತ್ತು ಪುರುಷರ ಗುಣ ಲಕ್ಷಣಗಳನ್ನು ಈಗಾಗಲೇ ತಿಳಿದಾಯ್ತಲ್ಲ. ಐದು ಜ್ಞಾನೇಂದ್ರಿಯಗಳು, ಪಂಚಪ್ರಾಣಗಳು, ಐದು ಕರ್ಮೇಂದ್ರಿಯಗಳು ಶಾರೀರಿಕ ಕರ್ಮಗಳನ್ನು ನಡೆಸುವ ಸಾಧನಗಳು. ಮೂಲಭೂತ ಹತ್ತು ಬಗೆಯ ಧರ್ಮಗಳಿಂದ ಒಂಬತ್ತು ರೀತಿಯ ತುಷ್ಟಿಗಳು. ಎಂಟು ತೆರನ ಸಿದ್ದಿಗಳು ಲಭಿಸುವ ಸಾಧ್ಯತೆಗಳಿವೆ. ಆದರೆ, ಇಲ್ಲಿ ಸಾಧನೆಗೆ ಅಡ್ಡವಾಗಿ ಬರುವ ಅವಿದ್ಯೆ ಐದು ಬಗೆಯವು ಅವಿದ್ಯಾ ಅಸ್ಮಿತಾ ರಾಗ ದ್ವೇಷ ಮತ್ತು ಅಭಿನಿವೇಶ. ಹದಿನೆಂಟು ಬಗೆಯ ಅಶಕ್ತಿಗಳೂ ಎದುರಾಗುತ್ತವೆ. ಒಟ್ಟಾರೆ, ಪ್ರಕೃತಿಯ ಧರ್ಮವನ್ನ ಪುರುಷನಲ್ಲೂ ಪುರುಷನ ಧರ್ಮವನ್ನ ಪ್ರಕೃತಿಯಲ್ಲೂ ಆರೋಪಿಸಿಕೊಂಡಾಗ ಬಂಧ ಉಂಟಾಗುತ್ತದೆ. ಇದೂ ಒಂದು ಸಹಜ ಪ್ರಕ್ರಿಯೆ.</p>
		<p>ಬಂಧಗಳು ಮೂರು ವಿಧ ವೈಕೃತಿಕ, ದಾಕ್ಷಣಿಕ ಮತ್ತು ಪ್ರಾಕೃತಿಕ ಎಂದು. ಪುರುಷನು ಸದಾ ಪರಿವರ್ತನೆ ಆಗುವ ಪ್ರಕೃತಿಗಿಂತ ತಾನು ಬೇರೆ ಎಂಬ ವಿವೇಚನೆಯನ್ನ ತಳೆಯುವುದೇ ಸಾಂಖ್ಯರು ಉಪದೇಶಿಸುವ ಒಂದು ಮುಖ್ಯಸಾಧನ. ಇದು ಬರೀ ನಂಬಿಕೆಯಾಗಿ ಉಳಿಯಬಾರದು ಅನುಭವದಲ್ಲಿ ಅಳವಡಿಸಿಕೊಳ್ಳಬೇಕು ಎಂದೂ ಸಾಂಖ್ಯ ಒಜ್ಜೆ ಹಾಕುತ್ತದೆ.</p>
		<p>ಈಗ ನಾವು ಕೊನೆಯ ಘಟ್ಟಕ್ಕೆ ಮುಟ್ಟಿದ್ದೇವೆ ಅದೇ ಮೋಕ್ಷ. ಪುರುಷನು ಈ ಘಟ್ಟದಲ್ಲಿ ಪ್ರಕೃತಿಯ ಸಂಪರ್ಕವನ್ನು ಸಂಪೂರ್ಣವಾಗಿ ಬಿಡಿಸಿಕೊಂಡು ಬಿಟ್ಟಿರುತ್ತಾನೆ; ತನ್ನ ನಿಜಸ್ವರೂಪದಲ್ಲಿ ಗೋಚರಿಸುತ್ತಾನೆ. ಮೋಕ್ಷಕ್ಕೆ ಬೇರೆ ಬೇರೆ ಪಾರಿಭಾಷಿಕ ಪದಗಳಿವೆಯಲ್ಲ ಕೈವಲ್ಯ, ಅಪವರ್ಗ, ಮುಕ್ತಿ, ಜೀವನ್ಮುಕ್ತಿ, ಸಾಯುಜ್ಯ ಇತ್ಯಾದಿ ಅವೆಲ್ಲ ಮೋಕ್ಷಸ್ಥಿತಿಯನ್ನು ವಿವರಿಸುವ ಏಕಪದಗಳೇ. ಸಾಂಖ್ಯರ ಪ್ರಕಾರ ಈ ಮೋಕ್ಷದ ಸ್ಥಿತಿಯಲ್ಲಿ ಯಾವ ಆನಂದವೂ ಇಲ್ಲ. ಹಾಗೇ ದುಃಖದ ಲವಲೇಶವೂ ಇಲ್ಲ. ಜೀವಾತ್ಮವು ಚೈತನ್ಯಸ್ವರೂಪವನ್ನ ಪಡೆಯುವ ಸ್ಥಿತಿಯೇ ಸಾಂಖ್ಯರ ಮೋಕ್ಷ.</p>
		<p class="vertical-delimiter" />
		<p>ಜಗತ್ತಿನ ತತ್ತ್ವಶಾಸ್ತ್ರ ವಿದ್ವಾಂಸರುಗಳನ್ನು ವಿಸ್ಮಿತಗೊಳಿಸಿದ ಭಾರತ ವರ್ಷದ ಪ್ರಾಚೀನ ಪ್ರಸಿದ್ಧ ದರ್ಶನವೆಂದರೆ ಸಾಂಖ್ಯವೇ. ಇದರ ಹೆಗ್ಗಳಿಕೆಯನ್ನ ಹಿಗ್ಗಾಮುಗ್ಗ ಹೊಗಳಿರುವುದುಂಟು: ಸಾಂಖ್ಯಕ್ಕೆ ಸಮನಾದ ಜ್ಞಾನ ಇನ್ನೊಂದಿಲ್ಲ ಎನ್ನುತ್ತ ಮಹಾಭಾರತವು ಇದನ್ನು ಗುರುತಿಸುತ್ತದೆ. ಕಪಿಲ ಋಷಿಯನ್ನೇ ಸಾಂಖ್ಯದ ಮೂಲ ಪುರುಷ ಎಂದು ಹೇಳುವುದು ಸಂಪ್ರದಾಯ. ಗೀತೆಯಲ್ಲೂ<sup><a epub:type="noteref" href="999-aside.xhtml#id-004.268">೧೩</a></sup>ಇದನ್ನೇ, ಬಹಳ ಹಿಂದೆಯೇ ಸತ್ಯಶೋಧನೆಯಲ್ಲಿ ಎರಡು ಮಾರ್ಗಗಳನ್ನ ಜನ ಅವಲಂಬಿಸುತ್ತಿದ್ದರು. ಕಪಿಲ ಮುಂತಾದ ಋಷಿಗಳ ಸಾಂಖ್ಯಯೋಗದಿಂದ ಜ್ಞಾನಮಾರ್ಗವನ್ನೂ, ಹಿರಣ್ಯಗರ್ಭ ಮುಂತಾದ ಋಷಿಗಳ ಸಿದ್ಧಾಂತದ ಪ್ರಕಾರ ಕರ್ಮಯೋಗದ ಮಾರ್ಗವನ್ನೂ ಜನ ಅನುಸರಿಸುತ್ತಿದ್ದರು, ಅಂತ ಇದೆ. ಇವೆರಡರ ಸಮೀಕರಣವನ್ನ ಗೀತಾಚಾರ್ಯ<sup><a epub:type="noteref" href="999-aside.xhtml#id-004.269">೧೪</a></sup>ತತ್ತ್ವವೇತ್ತರಿಗೆ ಸಾಂಖ್ಯ ಮತ್ತು ಯೋಗ ಒಂದೇ; ಸಾಂಖ್ಯ ಕೊಂಚ ಕಠಿಣವಾಗಿರಬಹುದು ಅಷ್ಟೆ- ಎಂದು ವಿವರಿಸುತ್ತಾನೆ. ಒಟ್ಟಾರೆ ಸಾಂಖ್ಯ ನಿಷ್ಠರಲ್ಲಿ ಜ್ಞಾನವೇ ಪ್ರಧಾನ.</p>
		<p>ಸಾಂಖ್ಯಸಿದ್ಧಾಂತಕ್ಕೆ ಸಂಬಂಧಿಸಿದ ಪ್ರಸ್ತಾಪಗಳು ಉಪನಿಷತ್ತುಗಳಲ್ಲಿಯೇ ಸಿಗುತ್ತವೆ. ಶ್ವೇತಾಶ್ವತರ ಉಪನಿಷತ್ತಿನಲ್ಲಿ<sup><a epub:type="noteref" href="999-aside.xhtml#id-004.270">೧೫</a></sup>ಇದರ ಬಗ್ಗೆ ಒಂದು ಉಲ್ಲೇಖವಿದೆ. ಕಪಿಲ ಮುನಿಯಿಂದ ಹಿಡಿದು ವಿಜ್ಞಾನ ಭಿಕ್ಷುವಿನವರೆಗೆ ಹಲವರು ಸಾಂಖ್ಯದ ಪ್ರಮುಖ ಆಚಾರ್ಯರುಗಳು. ಶ್ರೀಮದ್ ಭಾಗವತದಲ್ಲಿ<sup><a epub:type="noteref" href="999-aside.xhtml#id-004.271">೧೬</a></sup>ಕಪಿಲ ಮಹರ್ಷಿಯು ತನ್ನ ತಾಯಿಗೆ ಸಾಂಖ್ಯದ ಉಪದೇಶ ಕೊಟ್ಟನೆಂಬ ಮಾತು ಬರುತ್ತದೆ. ಒಂದು ಕಾಲದಲ್ಲಿ ಸಾಂಖ್ಯದ ಪ್ರಭಾವ ತಪ್ಪಿಸಿಕೊಳ್ಳಲಾರದಷ್ಟು ದಟ್ಟವಾಗಿ ಹರಡಿದ್ದಿರಬೇಕು. ಅದಕ್ಕೇ ಆದರ ತಥಾಕಥಿತ ಆದ್ಯಪ್ರವರ್ತಕನನ್ನು ನೆನೆಯದೇ ಯಾರೂ ಮುಂದುವರಿಯುತ್ತಿರಲಿಲ್ಲ. ಪ್ರಾಚೀನ ಶಾಸ್ತ್ರೀಯ (ಕ್ಲಾಸಿಕಲ್) ಸಾಂಖ್ಯದ ಮುಖ್ಯ ಗ್ರಂಥ ಯಾವುದು? ಇತ್ತೀಚಿನ ಸಂಶೋಧಕರ ಪ್ರಕಾರ ಇಪ್ಪತ್ತೆರಡು ಸೂತ್ರಗಳು ಮಾತ್ರ ಇರುವ<em>ತತ್ತ್ವಸಮಾಸ</em>ವೇ ಸಾಂಖ್ಯದರ್ಶನದ, ಕಪಿಲ ಪ್ರಣೀತ ಮುಖ್ಯ ಗ್ರಂಥ. ಕಪಿಲ ಮುನಿ ಪ್ರಣೀತ ಸಾಂಖ್ಯ ಗ್ರಂಥದ ಭಾಷ್ಯವೊಂದನ್ನು ಎಪ್ಪತ್ತು ಶ್ಲೋಕಗಳ ಸಾಂಖ್ಯಕಾರಿಕಾ<sup><a epub:type="noteref" href="999-aside.xhtml#id-004.272">೧೭</a></sup>(ಸಾಂಖ್ಯ ಸಪ್ತತಿ) ಎಂಬ ಹೆಸರಲ್ಲಿ ಈಶ್ವರಕೃಷ್ಣ ಎಂಬುವನು ಕ್ರಿ.ಶ. ಐದನೇ ಶತಮಾನದಲ್ಲಿ ಬರೆದನು. ವಿವರಣೆ ಉದಾಹರಣೆ ಉಲ್ಲೇಖಗಳೊಂದಿಗೆ ಇದ್ದು ಅರ್ಥದುಷ್ಟವಾದ ಕೆಲವೊಮ್ಮೆ ಕ್ಲಿಷ್ಟವಾದ ಸೂತ್ರಗಳನ್ನ ಸಮರ್ಥವಾಗಿ ವಿಶದೀಕರಿಸಿರುವುದರಿಂದ ಈಶ್ವರಕೃಷ್ಣನ ಈ ಸಾಂಖ್ಯಕಾರಿಕೆ ತುಂಬಾ ಪ್ರಚಾರದಲ್ಲಿತ್ತು. ಆಸಕ್ತ ಲಿಪಿಕಾರರೂ ತಮ್ಮ ತಮ್ಮ ಹಸ್ತಪ್ರತಿಗಳನ್ನ ಬರೆದಿಟ್ಟು ಕೊಳ್ಳುವಾಗ ಮೂಲ ಗ್ರಂಥವನ್ನ ಬಿಟ್ಟು ಈ ಭಾಷ್ಯಗ್ರಂಥವನ್ನೇ ಪ್ರತಿಮಾಡಿಕೊಳ್ಳತೊಡಗಿದರು. (ಈಗಿನ ಕಾಲದಲ್ಲಿ ಟೆಕ್ಸ್ಟ್‍ಗಳಿಗಿಂತ ಗೈಡ್‍ಗಳೇ ಪ್ರಸಿದ್ಧವಾಗಿರುವಂತೆ) ಹೀಗಾಗಿ ನಾವೀಗ ಸಾಂಖ್ಯಕಾರಿಕೆಯ ಸಹಾಯದಿಂದ ಮೂಲ ಗ್ರಂಥವನ್ನ ಪುನರ್ ನಿರ್ಮಾಣ ಮಾಡುವ ಪರಿಸ್ಥಿತಿಗೆ ಬಂದು ತಲುಪಿದ್ದೇವೆ.</p>
		<p>ತನ್ನ ತತ್ತ್ವಸಮಾಸಗ್ರಂಥದ ಕೊನೆಯಲ್ಲಿ ಕಪಿಲ ಮುನಿ ಉಪಸಂಹಾರ ಮಾಡುವಾಗ ಆಡುವ ಮಾತು ಗಮನಾರ್ಹ: ''ಇವನ್ನೆಲ್ಲಾ ಚೆನ್ನಾಗಿ ತಿಳಿದುಕೊಂಡು ಕೃತಕೃತ್ಯರಾಗಬೇಕು. ಹಾಗೆ ಮಾಡದೇ ಮತ್ತೆ ದುಃಖ ಭಾಜನರಾಗಬಾರದು.''<sup><a epub:type="noteref" href="999-aside.xhtml#id-004.273">೧೮</a></sup></p>
		<p>ಇದು ಸಾಂಖ್ಯ ದರ್ಶನದ ಸಾರಾಂಶ.</p>
	</section>
	<section class="level1 numbered" epub:type="chapter" role="doc-chapter" id="id-P4.013">
		<p class="text-center"><strong>ಪರರಿಗೆಂತೋ ಅಂತೆ ತಾನು ತನಗೂ </strong></p>
		<p class="verse">ಶ್ರೂಯತಾಂ ಧರ್ಮಸರ್ವಸ್ವಂ ಶ್ರುತ್ವಾ ಚೈವ ಅವಧಾರ್ಯತಾಂ।<br />ಆತ್ಮನ; ಪ್ರತಿಕೂಲಾನಿ ಪರೇಷಾಂ ನ ಸಮಾಚರೇತ್।।</p>
		<p class="verse-author"><strong><em>-ವ್ಯಾಸ, ಮಹಾಭಾರತ</em></strong></p>
		<p class="myquote">ಕೋಟಿ ಗ್ರಂಥಗಳಲ್ಲಿ ಹೇಳಿರುವ ಮಾತನ್ನೇ<br />ಒಂದರ್ಧ ಶ್ಲೋಕದಲ್ಲಿ ಹೇಳುವೆನು ಕೇಳಿ;<br />ಇತರರಿಗುಪಕರಿಸುವುದೇ ಪುಣ್ಯ, ನಿಜದ ನಿಜ;<br />ಪರರ ನೋಯಿಸುವುದೆಲ್ಲಾ ಪಾಪಕೇಳಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸಾಂಖ್ಯದ ಬಗ್ಗೆ ಒಂದು ವಿವೇಚನೆ</h1>
		<p>ಪ್ರಖ್ಯಾತ ಹರಿಕಥೆ ದಾಸರಾದ ಗುರುರಾಜುಲು ನಾಯ್ಡು ಅವರ ಗಜಗೌರೀವ್ರತ ಹರಿಕಥೆಯನ್ನ ನೀವೆಲ್ಲ ಕೇಳಿರಬೇಕು. ನಾವು ಪತ್ರಿಕೆ ನಡೆಸುತ್ತಿದ್ದಾಗ ಅಮೆರಿಕನ್ನಡದ ಅಭಿಮಾನಿಗಳೊಬ್ಬರು ಸೌದೀಅರೇಬಿಯಾದಿಂದ ಆ ಹರಿಕಥೆಯ ಧ್ವನಿಮುದ್ರಿಕೆಯನ್ನ ನಮಗೆ ಅಮೆರಿಕಾಕ್ಕೆ ಕಳಿಸಿದ್ದರು ಎತ್ತಣ ಮಾಮರ, ಎತ್ತಣ ಕೋಗಿಲೆ, ಎತ್ತಣಿಂದೆತ್ತ ಸಂಬಂಧವಯ್ಯ? ಅಲ್ಲವೇ?. ಪ್ರಪಂಚಾದ್ಯಂತ ಕನ್ನಡಿಗರು ಇದ್ದಕಡೆಯೆಲ್ಲ, ಹರಿಕಥೆಯ ಬಗ್ಗೆ ಆಸಕ್ತಿ ಇದ್ದವರಲೆಲ್ಲ, ಈ ಕಥೆ ಎಷ್ಟು ಜನಪ್ರಿಯವಾಗಿತ್ತು(ದೆ) ಎಂಬುದನ್ನು ಸಮರ್ಥಿಸಲು ಹೀಗೆ ಹೇಳಿದೆ, ಅಷ್ಟೆ. ಮಹಾಭಾರತದಲ್ಲಿ ಪಾಂಡವರ ತಾಯಿ ಕುಂತಿಯು ಗೌರಿಯ ಪೂಜೆಯನ್ನ ಮಾಡಬೇಕೆಂದು ಬಯಸಿದುದು, ಅದಕ್ಕಾಗಿ ಪಾಂಡವರು ದೇವೇಂದ್ರನ ಐರಾವತ ಆನೆಯನ್ನೇ ಭೂಮಿಗೆ ಇಳಿತಂದುದು ಮತ್ತು ಇದಕ್ಕೆ ಸಂಬಂಧಿಸಿದ ಹಿನ್ನೆಲೆಯ ವಿವರಗಳೇ ಈ ಹರಿಕಥೆಯ ಮುಖ್ಯ ವಸ್ತು. ಕುಂತಿಯ ಈ ಗಜಗೌರಿ ವ್ರತವನ್ನ ಆಧರಿಸಿ, ಮತ್ತು ಸ್ವಲ್ಪ ವಿಭಿನ್ನವಾಗಿಯೂ ಸಹ 'ಕೊಂತಿಪೂಜೆ' ಎಂದೂ ಸಹ ಕರ್ನಾಟಕದ ಹಲವಾರು ಕಡೆ ಆಚರಿಸುವುದುಂಟು.(ಈ 'ಕೊಂ[ಕುಂ]ತಿ ಪೂಜೆ'ಯ ಬಗ್ಗೆ ಈ ಲೇಖನದ ಕೊನೆಯಲ್ಲಿ ಚರ್ಚಿಸುತ್ತೇನೆ.) ಮೊದಲು ಗಜಗೌರೀವ್ರತ. ನಾನು ಹುಡುಗನಾಗಿದ್ದಾಗ ನಮ್ಮ ಅಜ್ಜ ಪುರೋಹಿತ ಶ್ರೀ ಶಾಮಭಟ್ಟರು ಶಿವಮೊಗ್ಗದಲ್ಲಿ ಹಲವಾರು ಕಡೆ ಈ ಗಜಗೌರೀವ್ರತವನ್ನ ಹಳ್ಳಿಗರ ಮನೆಗಳಲ್ಲಿ ಮಾಡಿಸುತ್ತಿದ್ದಾಗ, ಅವರ ಜೊತೆಗೆ 'ಗಿಂಡಿಮಾಣಿ'ಯಾಗಿ ನಾನೂ ಹೋಗುತ್ತಿದ್ದೆ; ಅದಿನ್ನೂ ನನ್ನ ನೆನಪಿನಲ್ಲಿ ಹಸಿರಾಗಿದೆ.</p>
		<p class="vertical-delimiter" />
		<p>ಗಜಗೌರೀವ್ರತದ ಸಾರಾಂಶ ಇಷ್ಟು: ಪಾಂಡವರು ತಮ್ಮ ತಾಯಿ ಕುಂತಿಯೊಂದಿಗೆ ರಾಜಧಾನಿ ಹಸ್ತಿನಾವತಿಯಿಂದ ದೂರದಲ್ಲಿದ್ದಾರೆ. ಇತ್ತ ಅರಮನೆಯಲ್ಲಿ ಕೌರವರ ಪರಿವಾರ ಸಕಲ ವೈಭೋಗಗಳಿಂದ ಕೂಡಿ ಸಂತೋಷವಾಗಿದ್ದಾರೆ. ಚಕ್ರವರ್ತಿಯ ಪಟ್ಟಮಹಿಷಿ ಗಾಂಧಾರಿಗೆ ಒಮ್ಮೆ ಗೌರಿಪೂಜೆಯನ್ನ ಮಾಡಬೇಕು ಅಂತ ಅನಿಸಿತಂತೆ. ತನ್ನ ಮಕ್ಕಳ ಅಭ್ಯುದಯಕ್ಕಾಗಿ ವಿಜೃಂಭಣೆಯಿಂದ ಇದನ್ನು ಆಚರಿಸಬೇಕೆಂದು ಅವಳು ಮನಸು ಮಾಡುತ್ತಾಳೆ. ಗುರುಗಳಾದ ವೇದವ್ಯಾಸರನ್ನ ಬರಮಾಡಿಕೊಂಡು ವ್ರತಾಚಾರಣೆಯ ಬಗ್ಗೆ ಸಲಹೆ ಕೇಳುತ್ತಾಳೆ. ಅವರು ಹೇಳಿದಂತೆ ಎಲ್ಲಾ ವ್ಯವಸ್ಥೆಗಳನ್ನ ರಾಜೋಚಿತವಾಗಿ, ತನ್ನ ನೂರೊಂದು ಮಕ್ಕಳ ಸಹಾಯದಿಂದ ಮಾಡಿಕೊಂಡು ವ್ರತವನ್ನ ಸಾಂಗವಾಗಿ ಆಚರಿಸುತ್ತಾಳೆ.</p>
		<p>ಆದರೆ ಒಂದೇ ಒಂದು ತಪ್ಪು ಮಾಡುತ್ತಾಳೆ: ತನ್ನ ಬಂಧುಬಾಂಧವರನ್ನೆಲ್ಲ ಈ ಮನೆಹಬ್ಬಕ್ಕೆ ಕರೆದರೂ, ಸ್ತ್ರೀ ಸಹಜ ಮಾತ್ಸರ್ಯದಿಂದ ತನ್ನ ಓರಗಿತ್ತಿಯಾದ ಕುಂತಿಯನ್ನು ಮಾತ್ರ ಈ ಮನೆಯ ಹಬ್ಬಕ್ಕೆ ಕರೆಯುವುದಿಲ್ಲ. ತನ್ನ ಮಕ್ಕಳ ಕುಂದುಗಳನ್ನೇ, ಅವರು ಮಾಡಿರಬಹುದಾದ ಚಿಕ್ಕಪುಟ್ಟ ತಪ್ಪುಗಳನ್ನೇ ದೊಡ್ಡದು ಮಾಡಿಕೊಂಡು ಪ್ರಜೆಗಳೆಲ್ಲ ಆಡಿಕೊಳ್ಳುತ್ತಾರೆ, ದೂಷಿಸುತ್ತಾರೆ. ಜೊತೆಗೆ, ತನ್ನ ಓರಗಿತ್ತಿ ಕುಂತಿಯ ಮಕ್ಕಳಾದ ಪಾಂಡವರು ಅಷ್ಟೇನೂ ಸ್ಥಿತಿವಂತರಲ್ಲದಿದ್ದರೂ, ಜನ ಅವರನ್ನು ಮೆಚ್ಚಿ ಮಾತನಾಡುತ್ತಾರೆ; ಯಾರೂ ಮಾಡಲಾಗದ್ದನ್ನು ಅವರು ಏನೋ ಮಹಾ ಮಾಡಿಬಿಟ್ಟಿದ್ದಾರೆ ಅನ್ನುವಂತೆ, ಸಾಹಸ ಎಂದು ಬಣ್ಣಿಸಿ ಹಾಡಿಹೊಗಳುತ್ತಾರೆ ಎಂದೆಲ್ಲಾ ಗಾಂಧಾರಿಗೆ ಹೊಟ್ಟೆಯುರಿ. ತನ್ನ ಗಂಡನ ದೃಷ್ಟಿಯ ಬಗ್ಗೆ ಒಂದೇ ಅಲ್ಲ, ದುರ್ಯೋಧನಾದಿ ತನ್ನ ಎಲ್ಲಾ ಮಕ್ಕಳ ಕೆಟ್ಟ ನಡತೆಯ ಬಗ್ಗೆಯೂ ಅವಳು ಕುರುಡಿಯಾಗಿದ್ದಾಳೆ. ಅವರ ಕೆಟ್ಟ ಸುದ್ದಿಗಳ ಬಗ್ಗೆ ಕಿವುಡಿಯೂ ಆಗಿಹೋದ ಈ ಮಹಾತಾಯಿ ಹೊಟ್ಟೆಕಿಚ್ಚನ್ನು ತೀರಿಸಿಕೊಳ್ಳುವುದು ಈ ರೀತಿ: ಕುಂತಿಯನ್ನ ತನ್ನ ಮನೆಯ ಹಬ್ಬಕ್ಕೆ ಗಾಂಧಾರಿ ಕರೆಯುವುದಿಲ್ಲ.</p>
		<p>ಅಪೂರ್ವವಾದ ಈ ಮನೆಹಬ್ಬಕ್ಕೆ ಕರೆ ಬಂದೀತು, ಇವತ್ತು ಬಂದೀತು, ಈಗ ಬಂದೀತು, ಇನ್ನೇನು ಬಂದೀತು ಎಂದು ಕಾದು ಕುಳಿತ ಕುಂತಿಗೆ ಕೊನೆಗೂ ಆಹ್ವಾನ ಬರುವುದಿಲ್ಲ. ಅವಳಿಗೆ ತುಂಬಾ ನಿರಾಸೆಯಾಗುತ್ತದೆ, ದುಃಖವಾಗುತ್ತದೆ.</p>
		<p>ತನಗೆ ಅವಮಾನವಾಯಿತು ಅಂತ ಕುಂತಿ ಕೋಪಗೊಳ್ಳುತ್ತಿಲ್ಲ, ಅಳುತ್ತಿಲ್ಲ. ಅಷ್ಟು ವಿಜೃಂಭಣೆಯಿಂದ ಪೂಜೆಗೊಳ್ಳುತ್ತಿದ್ದ ಗೌರಿಯ ದರ್ಶನ ಮಾಡುವ ಅವಕಾಶ, ಅದರಿಂದ ದೊರಕಬಹುದಾದ ಪುಣ್ಯ ತನಗೆ ತಪ್ಪಿಹೋಯಿತಲ್ಲಾ ಅನ್ನುವ ಕೊರಗು ಕುಂತಿಯದು. ಕರೆಯದೆ ಹೋದರೂ, ತಾನೇ ಅರಮನೆಗೆ ಹೋಗಿ ಬರುವ ಸನ್ನಾಹದಲ್ಲಿ ಅವಳು ಸಿದ್ಧಳಾಗಿಯೇ ಇದ್ದಳು; ಆದರೆ, ಹಾಗೆ ಅವಳು ಹೋಗಬೇಕು ಎನ್ನುವುದರ ಒಳಗಾಗಿ ಪೂಜೆ ಮುಗಿದೇ ಹೋಗಿತ್ತು. ಕುಂತಿ ಮುಲುಮುಲು ಅಳುತ್ತ ಮನೆಯಲ್ಲೇ ಉಳಿದಳು.</p>
		<p>ತಾಯಿ ಹೀಗೆ ವ್ಯಥೆಪಡುತ್ತಿರುವದನ್ನ ನೋಡಿ, ಅವಳನ್ನೇ ಕೇಳಿ ಪಾಂಡವರು ವಿಷಯವನ್ನು ತಿಳಿದುಕೊಳ್ಳುತ್ತಾರೆ. ಯುಧಿಷ್ಠಿರನಿಗೆ ಇದು ಬಹಳ ಸಣ್ಣ ವಿಚಾರವಾಗಿ ತೋರುತ್ತದೆ. ಒಂದು ದುರ್ಗಾಪೂಜೆಯನ್ನ ತಾಯಿ ಮಾಡಬೇಕು, ಅಷ್ಟೇ ತಾನೆ? ಅದಕ್ಯಾಕೆ ಇಷ್ಟೆಲ್ಲ ರಂಪ. ನಾವೂ ಪೂಜೆ ಮಾಡಿದರಾಯಿತು. ದೇವರ ಆಶೀರ್ವಾದ ಪಡೆದರಾಯಿತು ಅನ್ನುತ್ತಾನೆ ಧರ್ಮರಾಯ. ನಕುಲ ಸಹದೇವರು ಇದಕ್ಕೆ ದನಿಗೂಡಿಸುತ್ತಾರೆ. ಭೀಮಾರ್ಜುನರ ವಿಚಾರವೇ ಬೇರೆ. ಕೌರವರು ಯಾವ ರೀತಿ ಹಬ್ಬ ಮಾಡಿದರೋ, ಅದಕ್ಕಿಂತ ಅದ್ಧೂರಿಯಾಗಿ ನಾವು ಮಾಡಿಬಿಡೋಣ. ಯಾರು ಯಾರನ್ನು ಅವರು ಕರೆದಿದ್ದರೋ, ಅವರನ್ನೆಲ್ಲ ನಾವೂ ಕರೆಯೋಣ. ಯಾರನ್ನು ಅವರು ಕರೆಯಲು ಮರೆತರೋ ಅವರನ್ನೂ ಕರೆಯೋಣ. ಜೊತೆಗೆ ಆ ನಮ್ಮ ದೊಡ್ಡಮ್ಮ ಗಾಂಧಾರಿಯನ್ನೂ ಆಹ್ವಾನಿಸೋಣ. ಉರಿದರೆ ಹೊಟ್ಟೆ ಉರಿದುಹೋಗಲಿ, ನಮಗೇನಂತೆ, ಸಾಂಗವಾಗಿ ಪೂಜೆಯೂ ಆಗಬೇಕು; ಬಂದವರೆಲ್ಲ ತಿಂದು ತೇಗಿ ನಲಿದು ಒಲಿದು ಸಂತೋಷದಿಂದ ಮನೆಗೆ ಮರಳಿ ಹೋಗಬೇಕು, ಹಾಗೇ ಮಾಡೋಣ ಇದು ಭೀಮಾರ್ಜುನರ ಅಪೇಕ್ಷೆ.</p>
		<p>ಯಥಾಪ್ರಕಾರ ಸುದ್ದಿ ತಿಳಿದು ನಾರದರು ಪ್ರತ್ಯಕ್ಷರಾಗುತ್ತಾರೆ. ಭೀಮಾರ್ಜುನರ ಆಸೆಯ ಕಿಡಿಯನ್ನ ಆಕಾಂಕ್ಷೆಯ ದಳ್ಳುರಿಯಾಗಿಸಿಬಿಡುತ್ತಾರೆ. ''ಗೌರೀಪೂಜೆ ತಾನೇ? ಮಾಡಿ. ಅದೂ ತಾಯಿಯ ಅಭೀಪ್ಸೆಯನ್ನ ಪೂರೈಸುವುದೇ ಮಕ್ಕಳ ಆದ್ಯ ಕರ್ತವ್ಯ. ದಿನವೂ ಮಾಡುವ ಪೂಜೆಯೇ ಇದು, ಅಲ್ಲ; ಎಂದೋ ಒಮ್ಮೆ ಮಾಡುವ ದೇವೀ ಮಹೋಪಾಸನೆ. ನಡೆಯಲಿ, 'ನ ಭೂತೋ ನ ಭವಿಷ್ಯತಿ'ಯ ರೀತಿಯಲ್ಲಿ ರುದ್ರಾಣಿಯ ಆರಾಧನೆ. ನಿಮ್ಮಮ್ಮನ ಪೂಜೆಗೆ ಇಂದ್ರಲೋಕದಿಂದ ಕಾಮಧೇನು, ಕಲ್ಪವೃಕ್ಷ, ಉಚ್ಛೈಶ್ರವ ಮುಂತಾದ ಅಮೂಲ್ಯ ವಸ್ತುಗಳನ್ನೇ ಏಕೆ ತರಿಸಿ ಕೊಳ್ಳಬಾರದು? ಇಂದ್ರನ ಐರಾವತ ಆನೆಯನ್ನೂ ಬೇಕಾದರೆ ತರಿಸಿಕೊಳ್ಳಿ. ನೀವು ಕೇಳಿದರೆ ಇಲ್ಲವೆನ್ನುವ ಧೈರ್ಯ ಆ ಸುರಪತಿಗಿದೆಯೇ? ಗೌರಿಯನ್ನ ವಿಧಿವತ್ತಾಗಿ ಪೂಜಿಸಿ, ಐರಾವತದ ಮೇಲೆ ಅಂಬಾರಿಯಲ್ಲಿ ಆ ಪಾರ್ವತೀದೇವಿಯನ್ನು ಕುಳ್ಳಿರಿಸಿ, ಊರಿನಲ್ಲೆಲ್ಲ ಮೆರವಣಿಗೆ ಮಾಡಿಸಿ, ಎಲ್ಲರಿಗೂ ದರ್ಶನ ಸಿಗುವಂತೆ ಮಾಡಿ'' ಎಂದು ನಾರದ ಸಲಹೆ ಕೊಡುತ್ತಾರೆ. ''ಭೀಮಾರ್ಜುನರೇ, ನಿಮಗಿದು ಖಂಡಿತಾ ಸಾಧ್ಯ. ಬೇಕಾದರೆ, ನಿಮ್ಮ ಆಪ್ತಬಂಧು ಶ್ರೀಕೃಷ್ಣನ ಸಹಾಯವನ್ನೂ ಕೇಳಿ ಪಡೆದುಕೊಳ್ಳಿ'' ಎಂದು ಹೇಳಿ ಮುಂದೆ ನಡೆಯುವ ನಾಟಕದ ರೂಪುರೇಷೆಗಳನ್ನ ಮನಸ್ಸಿನಲ್ಲೇ ಊಹಿಸಿಕೊಳ್ಳುತ್ತ, ನಾರದರು ದೇವೇಂದ್ರನ ಆಸ್ಥಾನಕ್ಕೆ ಹಾರುತ್ತಾರೆ.</p>
		<p>''ಭೂಮಿಯ ಮೇಲಿನ ಜನ ಏನೇನೊ ಹುಚ್ಚಾಸೆಗಳನ್ನ ದೊಡ್ಡದಾಗಿ ಇಟ್ಟು ಕೊಂಡಿರುತ್ತಾರೆ. ಸ್ವರ್ಗದಲ್ಲಿರುವ ನಾವು ಅವೆಲ್ಲಕ್ಕೂ ಬಡಪೆಟ್ಟಿಗೆ ಮಣಿಯ ಬೇಕೆಂದೇನೂ ಇಲ್ಲ. ನಿನ್ನ ಬಳಿ ಇರುವ ಐರಾವತವೇ ಮೊದಲಾದ ಅಮೂಲ್ಯ ವಸ್ತುಗಳು ಪಾಂಡವರಿಗೆ ಪೂಜೆಗಾಗಿ ಬೇಕೆಂದಿದ್ದರೆ, ಸ್ವರ್ಗದಿಂದ ಭೂಮಿಗೆ ಒಂದು ಏಣಿಯನ್ನೋ ಸೇತುವೆಯನ್ನೋ ಅವರೇ ಕಟ್ಟಲಿ; ಆಮೇಲೆ, ಅವನ್ನು ನೀನವರಿಗೆ ಕಳುಹಿಸಿದರಾಯಿತು'' ಎಂದು ನಾರದರು ದೇವೇಂದ್ರನಿಗೆ ಸಲಹೆ ಮಾಡುತ್ತಾರೆ. ಪಾಂಡವರ ಅರ್ಜುನ ಶ್ರೀಕೃಷ್ಣನ ಸಹಾಯದಿಂದ ಬಾಣಗಳ ಸೇತುವೆಯನ್ನ ಕಟ್ಟಿದನೇ? ಐರಾವತ ಕೆಳಗೆ ಇಳಿದು ಬಂತೇ? ಭವಾನಿಯ ಮೂರ್ತಿಯನ್ನು ಮಾಡಲೋಸುಗ, ಭೀಮ ಜೇಡೀ ಮಣ್ಣಿನ ಗುಡ್ಡವನ್ನೇ ಮನೆಯ ಬಾಗಿಲ ಬಳಿ ತಂದಿಳಿಸಿದನೇ? ಕುಂತಿಯು ಗೌರೀಪೂಜೆಯನ್ನು ಮಾಡಿದಳೇ? ಆನೆಯ ಮೇಲೆ ಸಾಲಂಕೃತ ಹೈಮವತಿಯ ಮೆರವಣಿಗೆ ರಾಜಧಾನಿಯಲ್ಲೆಲ್ಲ ನಡೆಯಿತೇ? ಗಾಂಧಾರಿ ಮತ್ತು ಕುಂತಿ ಒಂದಾದರೇ?- ಇವೆಲ್ಲಕ್ಕೆ ಉತ್ತರವನ್ನ ನಮ್ಮ ಗುರುರಾಜಲು ನಾಯ್ಡು ಅವರ ಬಾಯಲ್ಲೇ ಉಪಕತೆಗಳ ಹಿತಮಿತ ಮಿಶ್ರಣದ ನಡುವೆ ಕೇಳಬೇಕು.</p>
		<p>ಆದರೆ, ಸುಪ್ರಸಿದ್ಧ 'ಸಟೀಕಾ ವ್ರತರತ್ನಂ'<sup><a epub:type="noteref" href="999-aside.xhtml#id-004.274">೧</a></sup>ಗ್ರಂಥದ ಆಧಾರದ ಮೇಲೆ ನಮ್ಮಜ್ಜ ಶಾಮಭಟ್ಟರು ಗಜಗೌರೀ ವ್ರತವನ್ನ ಭಾದ್ರಪದ ಬಹುಳ ಅಷ್ಟಮಿಯ ದಿನ, ಅಥವಾ ಸೂರ್ಯನು ಮಕರ ರಾಶಿಗೆ ಬಂದ ದಿನದ ಮಾರನೆಯ ದಿನ ಮಾಡಿಸುತ್ತಿದ್ದಾಗ, ಈ ನನ್ನ ಮಾತನ್ನು ನಂಬಿ, ಮೇಲೆ ಹೇಳಿದ ಈ ಕತೆಯನ್ನು ಖಂಡಿತಾ ಹೇಳುತ್ತಿರಲಿಲ್ಲ. ಅವರು ಹೇಳುತ್ತಿದ್ದುದು: ಪೂರ್ವಕಾಲದಲ್ಲಿ ಕೃಷ್ಣಾನದಿ ತೀರದಲ್ಲಿ ಮಂಗಳಗಿರಿ ಎಂಬ ಹೆಸರಿನ ಒಂದು ಪಟ್ಟಣವಿತ್ತಂತೆ. ಅಲ್ಲಿ ಒಬ್ಬ ಸೋಮಯಾಜಿ ಎಂಬ ಶ್ರೋತ್ರಿಯನೊಬ್ಬನ ಹೆಂಡತಿ ಜೇಡಿಮಣ್ಣಿನಲ್ಲಿ ಗೌರೀದೇವಿಯ ಪ್ರತಿಮೆಯನ್ನು ಮಾಡಿ ಪೂಜಿಸುತ್ತಾ ಇದ್ದಳಂತೆ. ಅವಳಿಗೆ ಈ ವ್ರತಪ್ರಭಾವದಿಂದ ಪುತ್ರಪೌತ್ರಾದಿ ಸಂಪತ್ತುಗಳು ಲಭ್ಯವಾಯಿತು ಎಂಬ ನೀರಸ ವ್ರತಕತೆಯನ್ನ ಹೇಳಿ, ನಮ್ಮಜ್ಜ ಮನೆಗೆ ಬರುತ್ತಿದ್ದರು. ಸ್ಕಾಂದಪುರಾಣದ ಋಷಿಕವಿಗೆ ಮಹಾಭಾರತದ ಈ ಗಜಗೌರೀ ಪೂಜೆಯ ಕತೆ ಏಕೆ ಹೊಳೆಯಲಿಲ್ಲವೋ ದೇವರೇ ಬಲ್ಲ!</p>
		<p><strong>ಕೊಂತೀ ಪೂಜೆ:</strong></p>
		<p>ಕರ್ನಾಟಕದ ಮೈಸೂರು, ಮಂಡ್ಯ ಮತ್ತು ಇನ್ನಿತರ ಜಿಲ್ಲೆಗಳಲ್ಲಿ ಹಳ್ಳಿಗರು ಆಚರಿಸುವ ಒಂದು ಕೃಷಿಗೆ ಸಂಬಂಧಿಸಿದ ಆಚರಣೆ ಕೊಂತೀ ಪೂಜೆ.<br />ಮಹಾಭಾರತದ ಪಾಂಡವರು ವ್ಯವಸಾಯವನ್ನು ರೂಢಿಸಿದವರಲ್ಲಿ ಮೊದಲಿಗರೆಂಬ ಭಾವನೆ ನಮ್ಮ ರೈತಾಪಿ ಜನರಲ್ಲಿ ತಳವೂರಿದೆ. ಅಂತೂ ಇಂತೂ ಕುಂತಿ ಮಕ್ಕಳಿಗೆ ಕಷ್ಟ ತಪ್ಪಿದ್ದಲ್ಲ ಎಂಬ ಗಾದೆಯಂತೆ, ಮಕ್ಕಳನ್ನು ಕಟ್ಟಿಕೊಂಡು ಊರೂರು ಅಲೆಯುತ್ತ ಕಾಡುಮೇಡು ಸುತ್ತುತ್ತ ಕುಂತಿ ಪಟ್ಟ ಬವಣೆ ಅಷ್ಟಿಷ್ಟಲ್ಲ. ಈ ಕೊಂತೀ ಪೂಜೆಯ ಬಗ್ಗೆ ಒಂದು ವಿಶೇಷ ಅಧ್ಯಯನವನ್ನೇ ಪ್ರೊ। ಕ್ಯಾತನಹಳ್ಳಿ ರಾಮಣ್ಣನವರು ಮಾಡಿ ಪ್ರಕಟಿಸಿದ್ದಾರೆ.<sup><a epub:type="noteref" href="999-aside.xhtml#id-004.275">೨</a></sup></p>
		<p>ಪ್ರಖ್ಯಾತ ಜಾನಪದ ವಿದ್ವಾಂಸ ಜೀಶಂ ಪರಮಶಿವಯ್ಯನವರು ಹೇಳುವಂತೆ,<sup><a epub:type="noteref" href="999-aside.xhtml#id-004.276">೩</a></sup>ಪಾಂಡವರೊಂದಿಗೆ ಆ ಮಹಾತಾಯಿ ಕೊಂತಿ ಆ ಕಾಲದಲ್ಲಿ ತಮ್ಮ ಹಳ್ಳಿಗಳಲ್ಲೆಲ್ಲ ಅಡ್ಡಾಡಿ ಹೋಗಿದ್ದಾಳೆ ಎಂದೇ ಗ್ರಾಮಸ್ಥರ ನಂಬಿಕೆ. ಅವರು ಬಿಟ್ಟುಹೋದ ಗುರುತುಗಳನ್ನ ನೋಡಿಕೊಂಡು ಆ ಆದರ್ಶ ಧರ್ಮಭೀರುಗಳನ್ನ ನೆನೆಸಿಕೊಂಡು ಹಾಡುವುದು ಅವರ ಸಂಪ್ರದಾಯ. ಸತ್ಯವುಳ್ಳ ಧರ್ಮರು ಸತ್ತರು ಎನದಿರಿ। ಸತ್ತರೆ ಲೋಕ ಉಳಿಯದು- ಧರ್ಮರು। ಬಿತ್ತಿ ಹೋಗವರೆ ಅವರೆಯ।। ಎಂಬ ತ್ರಿಪದಿ ಬಹಳ ಜನಪ್ರಿಯವಾದದ್ದು. ಕಾರ್ತೀಕಮಾಸವೆಂದರೆ, ಸಾಮಾನ್ಯವಾಗಿ ರೈತನ ಹೊಲಗಳಲ್ಲಿ ಬೆಳೆ ತೆನೆದೂಗುವ ಕಾಲ. ಅವರೆಯ ಹೂವು ಅರಳುವ, ಹುಚ್ಚೆಳ್ಳು ಬಿರಿಯುವ ಕಾಲ. ಈ ಸಮಯದಲ್ಲಿ ಈ ಜಿಲ್ಲೆಗಳಲ್ಲಿ ವಿಶೇಷವಾಗಿ ಆಚರಿಸುವ ಹಬ್ಬವೆಂದರೆ ಕೊಂತೀಪೂಜೆ. ಇನ್ನೊಬ್ಬ ಹೆಸರಾಂತ ಜಾನಪದ ಪಂಡಿತ, ಡಾ। ಪಿ.ಕೆ. ರಾಜಶೇಖರ್ ಅವರ ಮೌಖಿಕ ಮಹಾಕಾವ್ಯ<em>ಜನಪದ ಮಹಾಭಾರತ</em>ದಲ್ಲಿ<sup><a epub:type="noteref" href="999-aside.xhtml#id-004.277">೪</a></sup>ಸಹ ಈ ಪಾಂಡವರ-ಅವರೆಕಾಳಿನ ಪ್ರಸ್ತಾಪ ಬರುತ್ತದೆ.</p>
		<p><strong><em>ಜನಪದ ಮಹಾಭಾರತ</em>ದಲ್ಲಿ ಅವರೆಕಾಳಿನ ಪ್ರಸಂಗ ಹೀಗಿದೆ:</strong></p>
		<p>ಪಾಂಡವರ ನೆನಪು ಶಾಶ್ವತವಾಗಿ ಭೂಮಿಯ ಮೇಲೆ ಇರಲಿ ಎಂಬ ಕಾರಣಕ್ಕೆ ಹೊರಟು ನಿಂತಾಗ ವನಕೆ, ಕೊಂತ್ಯಮ್ಮ, ಪುತ್ತುರರ ಕರೆದಳ್ ಆಗ, ಕುಂತಲ್ಲಿ ನಿಂತಲ್ಲಿ ಕೊಂತಮ್ಮನ ಮಕ್ಕಳ, ಹೆಸರುಳಿಯಬೇಕಂದಳು ಕೊಂತ್ಯಮ್ಮ, ಹೆಸರುಕಾಳ್ ಎರಚಿದಳು ವನಕೆ ಹೋಗುವ ಹೊತ್ತಲಿ ಕೊಂತಮ್ಮ, ಮುಳ್ಳಿಮದ ಅವರೆಕಾಳ, ತಗುದು ಧರ್ಮರ ಕೈಗೆ ಕೊಡುತ ಅಂದಳು ಕೊಂತಿ, ಪಾಂಡವರು ಅವರೆ ಅವರೆ. ''ಪಾಂಡವರು ಅವರೆ ಅವರೆ ಮಕ್ಕಳೆ, ಪಾಂಡವರು ಅವರೆ ಅಂತ, ಜಗ ತಿಳಿದುಕೊಳ್ಳಲಿ ಅವರೆ ಬಿತ್ತೀರಂತ, ಅವರೆ ಕಾಳನ್ನು ಕೊಟ್ಟಳು ಕೊಂತ್ಯಮ್ಮ, ಅವರೆ ಬಿತ್ತಿರಿ ಅಂದಳು।।" ಧರುಂರಾಯ ತಕ್ಕೊಳಪ್ಪ ಈ ಅವರೆಕಾಳುಗಳ, ಗಜಗೌರೀ ವ್ರತ ಮಾಡುವಾಗ, ದೇವಲೋಕದಿಂದ ಬಂದಿದ್ದ ಕಾಳುಗಳಲ್ಲಿ, ಈ ಅವರೆ ಕಾಳು ಪಾಂಡವರು ತಕ್ಕೊಂಡಿದ್ದು, ನಾನು ಈ ನೆಲದ ಮಗಳು, ಈ ನೆಲದ ಮೇಲೆ ನ್ಯಾಯ ನೀತಿ ಸತ್ಯಧರ್ಮಗಳು ಇರೋನ್ಗಂಟ, ಪಾಂಡವರು ಅವರೆ ಅಂತ, ಈ ಅವುರೆಕಾಳ ನೋಡ್ಕೊಂಡು, ಜಗತ್ಯದ ಜನ ತಿಳುಕೊಳ್ಳಿ ಕಾಣ್ರಪ್ಪ, ಪಾಂಡವರು ಧರ್ಮಕ್ಕಾಗಿ ಹೋರಾಡ್ದೋರು ಅನ್ನುವಂತಾದ್ದಕ್ಕೆ, ಈ ಅವರೆ ಕಾಳು ಸಾಕ್ಷಿ ಆಗಿರಲ್ರಪ್ಪ, ನಿಮಗೆ ಒಳ್ಳೇದಾಗಲಿ, ನಾವಿನ್ನು ಗಿಡೀಗೆ ಹೋಯ್ತಿದ್ದೀವಿ, ನಿಮ್ಮ ಹೆಸರು ಹಸುರಾಗಿರಲಿ ಕಣ್ರಪ್ಪ'' ಅಂತ ಹೇಳಿ ಮಕ್ಕುಳ್‍ಗೆ ಆಸುರ್ವಾದ ಮಾಡುದ್ಲು, ಗಾಂಧಾರಿ ದ್ರುತುರಾಷ್ಟ್ರ, ವಿದುರ, ಸೆಂಜೇಯರು, ಕೊಂತಮ್ಮನ ಕರ್ಕೋಂಡು ಕಾಡುದಾರಿ ಹಿಡಿದ್ರು।।.....ಅವರೇಯ ಬಿತ್ತಿದರು- ಪಾಂಡವರು, ಅವರೆ ಅಂತ ಸಾರಿದರು, ಅವರೇಯ ಗಿಡ ಚಿಗಿತು ಹೂ ಕಚ್ಚಿ ನಗುವಾಗ, ಪಾಂಡವರ ಹೆಸರಾಯಿತು ಜಗತ್ಯದಲಿ, ಪಾಂಡವರ ಹೆಸರಾಯಿತು।।</p>
		<p>ರೈತರೆಲ್ಲ ಹೇಳ್ತಿದ್ದಾರೆ: ''ಕೊಂತಮ್ಮ ತಾಯಿ ನೀನು ಕೊಟ್ಟಂಥ ಈ ಅವರೆ ಕಾಳು ಹೂ ಕಚ್ಚಿ ಫಲ ಫಲಾಂತ ಅದೆ. ಇದು ಕಾರ್ತೀಕ ಮಾಸ ನನ್ನವ್ವ, ಪ್ರತೀ ಕಾರ್ತಿಕದಲ್ಲೂ ಈ ಅವರೇ ಗಿಡ ಹೂ ಕಚ್ಚಿದಾಗ, ನಿನ್ನ ಮಕ್ಕಳ ಸೊರಣೆ ಮಾಡಿ, ಕೊಂತಮ್ಮನ ಪೂಜೆ ಅಂತ್ಹೇಳಿ ನಿನ್ನ ಪೂಜೆ ಮಾಡ್ತೀವಮ್ಮ'' ಅಂದ್ರು।।</p>
		<p>ಪಾಂಡವರ ಹೆಸರಿನಲ್ಲಿರುವ ಈ ಅವರೆ ಗಿಡದಲ್ಲಿ ಬಿಡುವ ಅವರೆಕಾಯಿಯಲ್ಲಿ, ಯಾವ ತಳಿಯಲ್ಲಾದರೂ, ಐದಕ್ಕಿಂತ ಹೆಚ್ಚು ಕಾಳುಗಳು ಇರುವುದಿಲ್ಲ ಎಂಬುದು ಹಳ್ಳಿಯ ಜನರ ನಂಬಿಕೆ.</p>
		<p>ಕೇರಿಕೇರಿಗಳಲ್ಲಿ ಮೂರುದಿನಗಳಿಂದ ನಲವತ್ತೈದು ದಿನ ಪರ್ಯಂತ ಆಚರಿಸುವ ಈ ಪೂಜೆಯಲ್ಲಿ ಹಳ್ಳಿಗರೆಲ್ಲ ಪಾಲುಗೊಳ್ಳುತ್ತಾರೆ. ಬಯಲಾಗಬಹುದು, ದೇಗುಲವಾಗಬಹುದು, ಮನೆಯ ಮುಂದಣ ಜಗಲಿಯೇ ಆಗಬಹುದು, ತಾಯಿ ಗೌರಿಯನ್ನು ಕೂರಿಸಲು ಎಲ್ಲ ಎಡೆಗಳೂ ಪ್ರಶಸ್ತವೇ. ಕೊನೆಯ ದಿನ, ಮಣ್ಣಿನ ಮೂರ್ತಿಗೆ ಸಕಲ ಭೂಷಣಗಳ ಅಲಂಕಾರ ಮಾಡಿ, ತಲೆಯ ಮೇಲೆ ಹೊತ್ತು ಊರೆಲ್ಲ ಮೆರವಣಿಗೆ ಮಾಡಿ, ಅವರೆಯ ಹೊಲದಲ್ಲಿ ವಿಸರ್ಜನೆ ಮಾಡುವುದು ಇಲ್ಲಿನವರ ಪದ್ಧತಿ. ಅಂದು ಹೆಂಗೆಳೆಯರ ಹಾಡು ಹಸೆ, ಕುಣಿತ, ಊರಿನ ಕಲಾವಿದರ ಮನರಂಜನಾ ಕಾರ್ಯಕ್ರಮ, ಡಾ। ಪಿ.ಕೆ. ರಾಜಶೇಖರ್ ಅವರು ಸಂಗ್ರಹಿಸಿದ ಅಂಥ ಒಂದು ಚೆಂದವಾದ ಜನಪದಗೀತೆ ಹೀಗಿದೆ:</p>
		<p class="myquote">ಗಂಧಾದ ಗೆಲುವಾರು ಚಂದಾದ ಚೆಲುವಾರು<br />ಏ ಗಿಣೇಗಿಣಿಯೇ<br />ಸಿರಿಗಂಧಾದ ಸಿರಿಗನ್ನೆ ಮರದ ಕುಡಿಯೇ<br />ಏ ಗಿಣೇಗಿಣಿಯೇ ।ಸೊಲ್ಲು।</p>
		<p class="myquote">ಕೊಂತಮ್ಮ ತಾಯಿ ಚಿಂತೆ ಯಾಕೆ ಮಾಡುತೀಯೆ<br />ಪಂಥಾಕೆ ನಿಂತವುರೆ ನಿನಮಕ್ಕ - ಐವಾರು<br />ಎಂಥ ಧೀರರೆ ಪಾಂಡವರು ।<br />ಮುತ್ತಿನಂಥ ಸೊಸೆ ಸತ್ಯವಂತೆ ದ್ರೋಪತಿ</p>
		<p class="myquote">ಉತ್ತಮ[ರ] ಮಗಳು ಉರಿಯದೇವಿ - ಅವಳು<br />ಸತ್ಯವಂತೆ ಕಾಣೆ ನಿನ್ನ ಸೊಸೆ ।<br />ಕೆಂಡದುಂಡೆಯ ಚೆಂಡಾಡಿ ಬಂದಾಳೆ<br />ಗಂಡಕಾತಿ ಚಂಡಿ ಚಾಮುಂಡಮ್ಮ - ದ್ರೋಪತಿ</p>
		<p class="myquote">ಪುಂಡು ಕೌರವನ ತುಣುದಾಳೆ ।<br />ವನ್ನೀರ ಮಗಳು ಕನ್ನೆ ದ್ರೋಪತ ದೇವಿ<br />ಲೆತ್ತ ಪಗಡೇಯ ಆಡಿ ಗೆದ್ದಾಳು।<br />ಪಗಡೆಯನಾಡಿ ಪತಿಗಳ ಗೆದ್ದಾಳು</p>
		<p class="myquote">ಅವ್ಳು- ಮಾನವಳಲ್ಲ ಮಾಯಕಾತಿ।<br />ಸತ್ಯವಂತ ಪಾಂಡವರು ಸತ್ತರೆಂದೆನ ಬೇಡಿ<br />ಸತ್ತರೆ ಈ ಲೋಕ ಉಳಿಯಾವು - ಪಾಂಡವರು<br />ಬಿತ್ತಿ ಹೋಗುವುರೆ ಅವರೇಯ।<sup><a epub:type="noteref" href="999-aside.xhtml#id-004.278">೫</a></sup></p>
		<p>ಹಳ್ಳಿಗರೆಲ್ಲಾ ಒಟ್ಟಾಗಿ ಕುಳಿತು ಊಟ ಮಾಡುವ ರಾತ್ರಿಯ ಭಾರೀ ಔತಣಕೂಟ- ವಿಶೇಷ ಆಕರ್ಷಣೆಗಳು. ದಸರಾ ಹೇಗೆ ಕರ್ನಾಟಕದ ಒಂದು ವಿಶಿಷ್ಟ ನಾಡಹಬ್ಬವೋ, ಹಾಗೆಯೇ ಈ ಕೊಂತಿ ಪೂಜೆಯೂ ಸಹ ಕನ್ನಡನಾಡಿನ ಒಂದು ಮಣ್ಣಿನ ಮಕ್ಕಳ ಮನೆಯ ಹಬ್ಬವೆನ್ನುವುದರಲ್ಲಿ ಸಂದೇಹವಿಲ್ಲ.</p>
	</section>
	<section class="level1 numbered" epub:type="chapter" role="doc-chapter" id="id-P4.014">
		<p class="text-center"><strong>ತಮಗಾಗಿಯೇ ಎಲ್ಲವೂ ಅಲ್ಲ</strong></p>
		<p class="verse">ಪಿಬಂತಿ ನದ್ಯಃ ಸ್ವಯಂ ಏವ ನ ಅಂಭಃ<br />ಸ್ವಯಂ ನ ಖಾದಂತಿ ಫಲಾನಿ ವೃಕ್ಷಾಃ।<br /><em>ನ ಅದಂತಿ ಸಸ್ಯಂ ಖಲು ವಾರಿವಾಹಾಃ</em><br />ಪರೋಪಕಾರಾಯ ಸತಾಂ ವಿಭೂತಯಃ।।</p>
		<p class="verse-author"><strong><em>-ಸುಭಾಷಿತ ರತ್ನಭಾಂಡಾಗಾರ ೪೯:೧೭೦</em></strong></p>
		<p class="myquote">ನದಿ ತನ್ನ ನೀರನೆಂದಾದರು ತಾನೇ ಕುಡಿದುದುಂಟೇ?<br />ತಾ ಬಿಟ್ಟ ಹಣ್ಣುಗಳ ಮರ ತಿನುವುದೇನು?<br />ತಾನೆ ತಿನ್ನಲು ಬೆಳೆಯ, ಮೋಡ ಸುರಿವುದೆ ಮಳೆಯ?<br />ಪರರ ನೆರವಿಗೆ ಎಂದೇ ಸಜ್ಜನರ ಸವಿಜೇನು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಅಧ್ಯಾತ್ಮ ಮತ್ತು ಮಾಧ್ಯಮ</h1>
		<p>ಮನುಷ್ಯನ ಪರಮೋಚ್ಛ ಗುರಿ ಎಂದರೆ ನೆಮ್ಮದಿಯಿಂದ ಇರುವುದು, ಸುಖವಾಗಿ ಬಾಳುವುದು, ಜೀವನದಲ್ಲಿ ಆದಷ್ಟು ಕಡಿಮೆ ದುಃಖ ಪಡುವುದು, ದುಃಖಕ್ಕೆ ಮಣಿಯದೆ ಅದನ್ನು ಎದುರಿಸುವ ಮನಸ್ಥಿತಿಯನ್ನ ತಳೆಯುವುದು. ಸುಖ ಬಂದಾಗ ಹಿಗ್ಗದೆ, ದುಃಖ ಬಂದಾಗ ಕುಗ್ಗದೆ, ಈ ಸುಖ ದುಃಖ ಎರಡನ್ನೂ ಆದಷ್ಟರ ಮಟ್ಟಿಗೆ ಸಮವಾಗಿ ಕಾಣುವುದು. ಸಾಧ್ಯವಾದರೆ ''ದುಃಖಕ್ಕೆ ಏನು ಮೂಲ ಕಾರಣ?'' ಅಂತ ಹುಡುಕುವುದಕ್ಕೆ ಪ್ರಯತ್ನ ಪಡುವುದು. ಆ ದುಃಖದ ಮೂಲಕ್ಕೆ ತಾನು ವಶ ಆಗದೇ ಇರುವ ಹಾಗೆ, ಇರುವುದಕ್ಕೆ ಪ್ರಯತ್ನಪಡುವುದು. ಶಮ, ದಮ, ನಿಗ್ರಹ, ಸಹನೆ, ದಯೆ ಇತ್ಯಾದಿಗಳ ನೆರವಿನಿಂದ ಬಾಳಿನಲ್ಲಿ ಶಾಂತಿಯನ್ನ ಪಡೆಯುವುದು.</p>
		<p>ಯಾವುದೇ ಕಾಲ ಇರಲಿ, ಯಾವುದೇ ದೇಶ ಇರಲಿ, ಯಾವುದೇ ಜನಾಂಗ ಇರಲಿ ಹೆಚ್ಚು ಕಡಿಮೆ ಜಗತ್ತಿನ ಎಲ್ಲಾ ಕಡೆ, ಲಾಗಾಯ್ತಿನಿಂದ ಇಂದಿನವರೆಗೂ ಸಾಮಾನ್ಯವಾಗಿ ಎಲ್ಲರ ಜೀವನದ ಮುಖ್ಯ ಉದ್ದೇಶ ಇದೇ ಅಂತ ಧೈರ್ಯವಾಗಿ ಹೇಳಬಹುದು.</p>
		<p>ಲೌಕಿಕ ವ್ಯವಹಾರಕ್ಕೆ ನೇರವಾಗಿ ಸಂಬಂಧಪಡದ, ಭಾವನೆಗಳಿಗೆ ಯೋಚನೆಗಳಿಗೆ, ಚಿಂತನೆಗಳಿಗೆ ಏನಾದರೊಂದು ಹೆಸರಿಟ್ಟು, ಕರೆಯಬೇಕು ಎಂದರೆ ನಮಗೆ ಥಟ್ಟನೆ ಹೊಳೆಯುವ ಒಂದು ಜನಪ್ರಿಯ ಪದ<em>'ಅಧ್ಯಾತ್ಮ'</em>ಈ ಪದಕ್ಕೆ ಏನೇನೋ ವಿಶೇಷ ಅರ್ಥಗಳ ಪ್ರಭಾವಲಯ ಹಮ್ಮಿ, ಹರಡಿಕೊಂಡಿದ್ದರೂ, ನಾನೀಗ ಹೇಳಿದ್ದು ಅದರ ಒಂದು ಸುಲಭ ಸರಳ ಅರ್ಥ.<em>'ಅಧ್ಯಾತ್ಮ'</em>ಅಂದರೆ ಏನು? ಅದು ಆತ್ಮನಿಗೆ ಸಂಬಂಧಪಟ್ಟಿದ್ದು, ಆತ್ಮವನ್ನು ಕುರಿತದ್ದು ಅಂತ. ಅಗೋಚರವಾದ ಯಾವುದೋ ಒಂದು ಶಕ್ತಿ ಈ ಇಡೀ ಪ್ರಪಂಚವನ್ನ ಮತ್ತು ನಮ್ಮನ್ನು ನಿಯಂತ್ರಿಸುತ್ತಿದೆಯಲ್ಲ, ಅದಕ್ಕೂ ನಮಗೂ ಇರೋ ಸಂಬಂಧದ ಬಗ್ಗೆ ವಿಚಾರ ಮಾಡುವ ಚರ್ಚೆಗೆ ಸಂಬಂಧ ಪಟ್ಟದ್ದು. ಈ ವಿಚಾರದಲ್ಲಿ ಬೇಕಾಗಿರೋ ತಿಳಿವಳಿಕೆಗೆ ಸಂಬಂಧಪಟ್ಟದ್ದು, ಹೀಗೆ ಈ ಅಧ್ಯಾತ್ಮ ಅನ್ನೋ ಪದಕ್ಕೆ ಇನ್ನೂ ಹೆಚ್ಚಿನ ಅರ್ಥವನ್ನ ಕೋಶಗಳು ಕೊಡುತ್ತವೆ. ಸಾಮಾನ್ಯರ ಬಾಯಲ್ಲಿ ಅಧ್ಯಾತ್ಮ ಅಂದರೆ ದೇವರು ದಿಂಡರ ಸಮಾಚಾರ ಅಂತ ಸಹ ಆಗಿ-ಹೋಗಿಬಿಡುವ ಆಪಾಯವೂ ಇದೆ.</p>
		<p>ಇರಲಿ, ಆತ್ಮಕ್ಕೆ ಸಂಬಂಧಪಟ್ಟಿದ್ದು, ಜೀವಾತ್ಮ ಮತ್ತು ಪರಮಾತ್ಮ ಇವೆರಡರ ಸಂಬಂಧ, ಆ ಪರಮಾತ್ಮನಲ್ಲಿ ನಾವು ಇಟ್ಟುಕೊಳ್ಳುವ ನಂಬಿಕೆ, ಗೌರವ, ಶ್ರದ್ಧೆ, ಭಕ್ತಿ, ಪೂಜೆ, ಆರಾಧನೆ, ತಪಸ್ಸು ಕೊನೆಗೆ ಎಲ್ಲದರಿಂದ ಬಿಡುಗಡೆ, ಮುಕ್ತಿ ಆ ಪರಮಾತ್ಮನ ಬಳಿಯೇ ಹೋಗಿ ಸೇರಿಬಿಡುವುದು, ಇಲ್ಲವೇ ಇನ್ನೂ ಕೆಲವರ ಪ್ರಕಾರ ಆ ಭಗವಂತನಲ್ಲಿಯೇ ಒಂದಾಗಿ ಬಿಡುವುದು ಇತ್ಯಾದಿ ವಿಚಾರಗಳು ಇವೆಯಲ್ಲ, ಅವುಗಳ ಚಿಂತನ, ಮಂಥನ ಈ ಅಧ್ಯಾತ್ಮದ ಒಳ ತಿರುಳು.</p>
		<p>ಇದು ಬಹಳ ಗಹನ, ಬಹಳ ಗೂಢ, ನಿಗೂಢ, ''ಇನ್ನೇನು ತಿಳಿದು ಹೋಯಿತು'', ''ಓಹೋ ತಿಳಿದುಹೋಯಿತು'' ಅನ್ನುವಷ್ಟು ಸುಲಭ. ಹಾಗೇನೇ, ಏನೂ ಗೊತ್ತಾಗುತ್ತಿಲ್ಲವಲ್ಲ ಅನ್ನುವ ಕೊರಗು, ಹೇಗೆ ಅರ್ಥಮಾಡಿ ಕೊಳ್ಳಬೇಕು ಎಂದು ತಿಳಿಯದೇ ಹೋಗುವಷ್ಟು ಜಟಿಲ, ಕ್ಲಿಷ್ಟ, ಮಾತಿಗೆ ಮೀರಿದ ಅಭಿವ್ಯಕ್ತಿಯ ಗಡಿಯಾಚೆ ಇರುವ ಅನುಭವಕ್ಕೆ ಸಂಬಂಧಿಸಿದವು ಇಲ್ಲಿನ ಲಹರಿಗಳು.</p>
		<p>ಅಧ್ಯಾತ್ಮ ಎಂಬುದರ ಕೇಂದ್ರಬಿಂದು ದೇವರು. ''ದೇವರೆಂಬುದದೇನು ಕಗ್ಗತ್ತಲ ಗವಿಯೇ? ನಾವರಿಯಲಾರದ್ ಎಲ್ಲದರ ಒಟ್ಟು ಹೆಸರೇ? ಜೀವ ಜಡರೂಪ ಪ್ರಪಂಚವನ್ ಆವುದೋ ಆವರಿಸಿಕೊಂಡುಂ ಒಳನೆರದುಂ ಇಹುದಂತೆ, ಭಾವಕೆ ಒಳಪಡದಂತೆ, ಅಳತೆಗೆ ಅಳವಡದಂತೆ! ಏನದು ವಿಶೇಷ? ಇಹುದೋ ಇಲ್ಲವೋ ತಿಳಿಯಗೊಡದ ಒಂದು ವಸ್ತು ನಿಜಮಹಿಮೆಯಿಂ ಜಗವಾಗಿ ಜೀವವೇಷದಲಿ ವಿಹರಿಪುದು; ಅದು ಒಳ್ಳಿತು ಎಂಬುದು ನಿಸದವಾದೊಡೆ, ಸತ್ಯವಾದೊಡೆ, ನಿಶ್ಚಯವಾದೊಡೆ'' ಆ ಗಹನತತ್ತ್ವವನ್ನ ಅದೆಷ್ಟೇ ಕಗ್ಗಂಟಾಗಿರಲಿ, ಬಿಡಿ ಬಿಡಿಸಿ ತಿಳಿದುಕೊಳ್ಳಲು ಪ್ರಯತ್ನ ಪಡುವುದೇ ಈ ಅಧ್ಯಾತ್ಮದ ಹೆಗ್ಗುರಿ.</p>
		<p>ಇನ್ನೊಂದು ವಿಶಿಷ್ಟ ಹೆಸರನ್ನ ಇಲ್ಲಿ ಬಳಸತೊಡಗುತ್ತೇವೆ ಅದೇ ಅನುಭಾವ. ಅಧ್ಯಾತ್ಮದ ತುತ್ತತುದಿಯನ್ನ, ಎತ್ತರದ ಮೇರುಶಿಖರವನ್ನ ಏರಿದವರು ಈ ಅನುಭಾವಿಗಳು. ಶ್ರೀ ರಾಮಕೃಷ್ಣಪರಮಹಂಸರು ಅನುಭಾವಿಗಳ ಪರಂಪರೆಯಲ್ಲಿ ಬಹುಮುಖ್ಯರು. ಭಾರತದ, ಅಷ್ಟೇಕೆ ಜಗತ್ತಿನ ಧಾರ್ಮಿಕ ಇತಿಹಾಸದಲ್ಲಿ ದಾರ್ಶನಿಕರ, ಅನುಭಾವಿಗಳ ಒಂದು ವಿಶಾಲ ತಾರಾನಿವಹವೇ ವಿಜೃಂಭಿಸುತ್ತಿದೆ.</p>
		<p>ಅಧ್ಯಾತ್ಮದ ಹಾದಿಯಲ್ಲಿ ಮುನ್ನಡೆದು, ತಾವು ಕಂಡುಕೊಂಡ ಬೆಳಕನ್ನ ದಾರಿಯುದ್ದಕ್ಕೂ ಚೆಲ್ಲುತ್ತ, ಆ ಜಾಡಿನಲ್ಲಿ ಸಾಗುತ್ತೆವೆನ್ನುವವರಿಗೆ ಕೈದೀವಿಗೆಯಾಗಿ ನಿಂತಿರುವವರು ಹಲವಾರು ಮಂದಿ ಮನುಕುಲೋದ್ಧಾರಕರು; ವ್ಯಾಸ, ವಾಲ್ಮೀಕಿಗಳಂಥ ಕವಿ ದಾರ್ಶನಿಕರು, ಬುದ್ಧ, ಯೇಸು, ಮೊಹಮ್ಮದ್ ಮೊದಲಾದ ಪ್ರವಾದಿಗಳು; ಬಸವ, ಅಲ್ಲಮ, ಮಹಾದೇವಿ ಅಕ್ಕ ಮುಂತಾದ ಶಿವ ಶರಣ ಶರಣೆಯರು; ಭಕ್ತಿ ಪಂಥದ ಲಲ್ಲ, ಮೀರಾ, ಆಂಡಾಳ್, ಕಬೀರ್ ಮೊದಲಾದ ಸಂತರು; ಪುರಂದರ, ಕನಕ ಮುಂತಾದ ದಾಸವರೇಣ್ಯರು ಇವರೆಲ್ಲ ನಮ್ಮ ಕಣ್ಣಮುಂದೆ ಹಾದು ಹೋಗುತ್ತಾರೆ.</p>
		<p>ಆ ನೋ ಭದ್ರಾಃ ಕ್ರತವೋ ಯನ್ತು ವಿಶ್ವತಃ।। ನಾವು ಕಿಟಕಿ ಬಾಗಿಲುಗಳನ್ನ ತೆರೆದಿಟ್ಟಿದ್ದೇವೆ; ಒಳ್ಳೆಯ ಬೆಳಕು ನಮಗೆ ವಿಶ್ವದ ಎಲ್ಲ ಕಡೆಯಿಂದ ಬರಲಿ!' ಎಂಬುದು ನಮ್ಮ ಹಾರೈಕೆ.</p>
		<p class="myquote">ಇಲ್ಲದೆಲ್ಲದರಿಂದ ನಿಜವಾಗಿ ಇರುವೆಡೆಗೆ,<br />ಇರುಳು ಕಗ್ಗತ್ತಿಲಿನಿಂದ ಬೆಳ್ಳಿ ಬೆಳಕಿನ ಕಡೆಗೆ,<br />ಅಳಿವು ಮುಳಿವಿಂದ ಚಿರ ಇರವಿನ ಸುಳಿವೆಡೆಗೆ, ತಿಳಿವಿನೆಡೆಗೆ- ಬಾ ನನ್ನ ಕೊಂಡೊಯ್ಯು, ಓ ಗುರುವೇ, ದೇವ!<sup><a epub:type="noteref" href="999-aside.xhtml#id-004.279">೧</a></sup></p>
		<p>ಎಂಬ ಶಾಂತಿ ಮಂತ್ರವನ್ನು ಜಪಿಸುವುದು ನಮ್ಮ ಪ್ರವೃತ್ತಿ. ಇರುವುದೊಂದೇ ದಾರಿ ವೈಕುಂಠಕೆ<em>'ನ ಅನ್ಯ ಪಂಥಾಃ ವಿದ್ಯತೇ ಅಯನಾಯ.'</em> <sup><a epub:type="noteref" href="999-aside.xhtml#id-004.280">೨</a></sup>ಈ ಅಧ್ಯಾತ್ಮದ ಹಾದಿಯಲ್ಲಿ ನಾವು ಸಾಗೋಣ.<em>'ಸ್ವಸ್ತಿ ಪಂಥಾಂ ಅನುಚರೇಮ ಸೂರ್ಯ ಚಂದ್ರಮಸೌ ಇವ। ಪುನರ್ ದದತಾ ಅಘ್ನತಾ ಜಾನತಾ ಸಂ ಗಮೇಮಹಿ'<sup><a epub:type="noteref" href="999-aside.xhtml#id-004.281">೩</a></sup></em></p>
		<p class="vertical-delimiter" />
		<p>ಈಗ<strong>ಮಾಧ್ಯಮದ</strong>ಕಡೆ ಸ್ವಲ್ಪ ವಿಚಾರ ಮಾಡೋಣ. ಈ ಆನಂದ, ಹರ್ಷ, ಉಲ್ಲಾಸ, ಸಂತೋಷ ಇತ್ಯಾದಿಗಳು ಇವೆಯಲ್ಲ ಇವೆಲ್ಲ ಅನುಭವಿಸಿ ತಿಳಿಯಬೇಕಾದ ಸುಖದ ಬೇರೆ ಬೇರೆ ರೂಪಗಳು ಅಷ್ಟೆ. ಮಾತಿನಲ್ಲಿ ಹೇಳುವುದಕ್ಕಾಗಲಿ, ಕೇಳಿ ತಿಳಿದುಕೊಳ್ಳುವುದಕ್ಕಾಗಲಿ, ಬರೆದು ಚಿತ್ರಿಸುವುದ ಕ್ಕಾಗಲಿ, ನೋಡಿ ಗ್ರಹಿಸುವುದಕ್ಕಾಗಲಿ ಸಾಧ್ಯವಾಗದ್ದು, ಅಳತೆಗೆ ಅಳವಡದ್ದು. ಆದರೂ ಇದಕ್ಕೆ ಸಂಬಂಧಿಸಿದ ಮುಖ್ಯ ಹೊರನೋಟಗಳನ್ನ ಸ್ವಲ್ಪ ಸೂಚಿಸಲು ಸಾಧ್ಯವಿದೆ. ತಾನು ಅರ್ಥಮಾಡಿಕೊಂಡುದನ್ನ, ತನಗೆ ತಿಳಿದುದನ್ನ, ತಾನು ಅನುಭವಿಸಿದುದನ್ನ ಕೇಳುಗರಿಗೆ ಅರ್ಥವಾಗುವ ರೀತಿಯಲ್ಲಿ ಮನದಟ್ಟು ಮಾಡುವ ರೀತಿಯಲ್ಲಿ ಸಮಯೋಚಿತವಾಗಿ ವ್ಯಕ್ತಪಡಿಸುವುದು ಒಂದು ಕಲೆ. ಇದೇ ಅಭಿವ್ಯಕ್ತಿ, ಇದೇ ಸಂವಹನ. ಇದೇ ಕಮ್ಯೂನಿಕೇಷನ್, ಇದೇ ಮಾಧ್ಯಮ. ಬಹಳ ಬಹಳ ದಿನಗಳ ಹಿಂದೆ, ಯಜ್ಞಯಾಗಾದಿಗಳನ್ನ ನಡೆಸಿ ಮುಗಿಸಿದ ನಂತರ, ಅಲ್ಲಿ ನೆರೆದಿದ್ದ ಜನಸ್ತೋಮಕ್ಕೆ ಅವರಲೊಬ್ಬ ಮಹರ್ಷಿಯೋ, ಪುರಾಣಿಕನೋ ಜನರನ್ನು ಉದ್ದೇಶಿಸಿ ಪ್ರವಚನ ಮಾಡುತ್ತಿದ್ದುದು ಉಂಟು. ಇದೇ ಬ್ರಹ್ಮೋದ್ಯ ಪದ್ಧತಿ ಬೇರೆ ಬೇರೆ ವಿಶೇಷ ಧಾರ್ಮಿಕ ಕಾರ್ಯಕ್ರಮಗಳ ಕೊನೆಯಲ್ಲೂ ನಡೆಯುತ್ತಿತ್ತು. ಗುರುವನ್ನು ಅರಸಿ ಹೋಗುತ್ತಿದ್ದ ಶಿಷ್ಯವೃಂದಕ್ಕೆ ಗುರುಕುಲವಾಸದಲ್ಲಿ ಬೋಧನೆ ಅವ್ಯಾಹತವಾಗಿ ಸಾಗುತ್ತಿತ್ತು. ಎಷ್ಟೋ ಬಾರಿ ತಂದೆಯೇ ಮಗನಿಗೆ ಗುರುವಾಗಿದ್ದುಂಟು. ತಾನು ತಿಳಿದುಕೊಂಡಿದ್ದನೆಲ್ಲ ಗುರು ತನ್ನ ಶಿಷ್ಯನಿಗೆ ಧಾರೆಯೆರೆಯುತ್ತಿದ್ದರು. ಗುರುಶಿಷ್ಯರ ಸಂವಾದ ಉಪನಿಷತ್ತುಗಳಲ್ಲಿ ಹಲವೆಡೆ ಬರುತ್ತದೆ. ವೇದಗಳಲ್ಲೂ ಈ ರೀತಿ ಪರಸ್ಪರ ಸಂವಾದ ಮಾತುಕತೆ ಚರ್ಚೆಗಳ ನಿದರ್ಶನ ಹಲವೆಡೆ ಇವೆ. ಅಧ್ಯಾತ್ಮಕ್ಕೆ ಸಂಬಂಧಪಟ್ಟ ವಿಚಾರಗಳು ಮೌಖಿಕವಾಗಿ ಹೀಗೆ ಬಾಯಿಂದ ಕಿವಿಗೆ ಹರಡುತ್ತಿದ್ದ ಆ ಶ್ರುತಿಗಳ ಕಾಲದಲ್ಲಿ ಈ ಮಾಧ್ಯಮ ಒಂದು ಶಿಸ್ತಿಗೆ ಒಳಪಟ್ಟಿತ್ತು. ಕೇಳಿದ್ದನ್ನು ಮನನ ಮಾಡಿಕೊಂಡು, ಬಾಯಿಪಾಠ ಮಾಡಿಕೊಂಡು, ಉಳಿಸಿಕೊಂಡು ಇನ್ನೊಬ್ಬರಿಗೆ ಹೇಳುವ ಈ ಪ್ರಕ್ರಿಯೆಯಲ್ಲಿ ಏನೂ ತಪ್ಪಾಗಬಾರದು ಎಂಬ ಕಾರಣಕ್ಕೆ ಪದಪಾಠ, ಘನಪಾಠ, ಜಠಪಾಠ, ಇತ್ಯಾದಿ ಮೂಲವನ್ನ ಬೇರೆ ಬೇರೆ ರೀತಿಯಲ್ಲಿ ಹೇಳುವ ಕ್ರಮಗಳನ್ನ ಬಳಕೆಗೆ ತಂದಿದ್ದರು. ಹೀಗಾಗಿ ಆ ಶ್ರುತಿಗಳ ಕಾಲಮಾನದಲ್ಲಿ ವೇದಗಳ ಜ್ಞಾನರಾಶಿ ಯಥಾವತ್ತಾಗಿ ನೆನ್ನೆಮೊನ್ನೆಯವರೆಗೂ ಉಳಿದು ಬರಲು ಸಾಧ್ಯವಾಯಿತು.</p>
		<p>ಸಂವಾದದ ವಿಚಾರ ಹೇಳಿದೆನಲ್ಲ. ಇದು ಸಂವಹನದ, ವಿಚಾರಪ್ರಸರಣ ಮಾಧ್ಯಮದ ಒಂದು ವಿಶಿಷ್ಟ ಸಮರ್ಥ ಪ್ರಯೋಗ. ಅರಿಸ್ಟಾಟಲ್, ಪ್ಲೇಟೋ ಅಂತಹ ಶ್ರೇಷ್ಠ ಗ್ರೀಕ್ ತತ್ತ್ವಜ್ಞಾನಿಗಳು ಬಳಸಿದ್ದೂ ಇದೇ ಮಾರ್ಗವನ್ನೇ. ಮಹಾಭಾರತದ ತುಂಬಾ ಇಂತಹ ಅರ್ಥಗರ್ಭಿತ ಸಂವಾದಗಳ ಹೊಳೆಗಳೇ ಹರಿಯುತ್ತಿವೆ. ಜೀವಾತ್ಮ-ಪರಮಾತ್ಮ ಎಂಬ ಎರಡು ಹಕ್ಕಿಗಳಿಗೆ ಸಂಬಂಧಿಸಿದಂತೆ, ವೇದೋಪನಿಷತ್ತುಗಳಲ್ಲಿ "ದ್ವಾ ಸುಪರ್ಣಾ ಸಯುಜಾ ಸಖಾಯ" ಇತ್ಯಾದಿ ಯಾವ ವಿಚಾರಗಳು ಬರುತ್ತವೆಯೋ ಅಂತಹವನ್ನೇ ಇಲ್ಲಿ ಪರಸ್ಪರ ಮಾತುಕತೆಗಳಿಂದ ಪರಿಹರಿಸಿಕೊಳ್ಳುವ ಪ್ರಯತ್ನವನ್ನ ಕಾಣುತ್ತೇವೆ. ಹಾಗೆಯೇ ಅಲ್ಲಿ ಬರುವ ಎರಡು ಪ್ರಮುಖ ಸಂವಾದಗಳ ಕಡೆ ನಿಮ್ಮ ಗಮನ ಸೆಳೆಯಲು ಪ್ರಯತ್ನಿಸುತ್ತೇನೆ:</p>
		<p>ಒಂದು: ಧರ್ಮರಾಯ ಯುಧಿಷ್ಠಿರನಿಗೆ ಮಾರು ವೇಷದಲ್ಲಿ ಬಂದ ಅವನ ತಂದೆ ಒಡ್ಡುವ ಯಕ್ಷಪ್ರಶ್ನೆಯ ಪ್ರಸಂಗ.</p>
		<p>ಯಕ್ಷ ಕೇಳುತ್ತಾನೆ: ''ಭೂಮಿಗಿಂತ ತೂಕವಾದದ್ದು ಯಾವುದು? ಆಕಾಶಕ್ಕಿಂತ ಎತ್ತರದಲ್ಲಿರುವುದು ಏನು? ಜಗತ್ತಿನಲ್ಲಿ ತುಂಬಾ ಆಶ್ಚರ್ಯ ಗೊಳಿಸುತ್ತಿರುವಂಥದ್ದು ಏನು?''ಯುಧಿಷ್ಠಿರ ಉತ್ತರಿಸುತ್ತಾನೆ: ''ಭೂಮಿಗಿಂತ ತೂಕವಾದದ್ದು<em>ತಾಯಿ</em>''; ಪ್ರತಿಯೊಬ್ಬನಿಗೂ ಆಕಾಶಕ್ಕಿಂತ ಎತ್ತರವಾಗಿರುವುದು ಅವನ 'ತಂದೆ'; ಜಗತ್ತಿನಲ್ಲಿ ನಾವು ಎಲ್ಲಕ್ಕಿಂತ ಹೆಚ್ಚಾಗಿ ತುಂಬಾ ಅಚ್ಚರಿ ಪಡಬೇಕಾದ ವಿಷಯ ಏನೆಂದರೆ, ನಮ್ಮ ಕಣ್ಣ ಮುಂದೆಯೇ ಸಾವಿರಾರು ಪ್ರಾಣಿಗಳು, ಹುಟ್ಟಿದ ಎಲ್ಲ ಜೀವಿಗಳು ಒಂದಲ್ಲ ಒಂದು ದಿನ ಮರಣವನ್ನಪ್ಪುತ್ತಿದ್ದರೂ, ನಾವೆಲ್ಲ ಇಲ್ಲಿ ಶಾಶ್ವತ ಅನ್ನುವ ರೀತಿಯಲ್ಲಿ ವರ್ತಿಸುತ್ತಾ ಬಾಳುತ್ತಿದ್ದೇವಲ್ಲ ಎಂಬುದು!</p>
		<p>ಎರಡನೇ ಪ್ರಸಂಗ: ಕೃಷ್ಣಾರ್ಜುನ ಸಂವಾದ. ಇದೇ ನಮಗೆಲ್ಲ ಸ್ವಲ್ಪ ಮಟ್ಟಿಗಾದರೂ ತಿಳಿದಿರುವ ಅದೇ ಭಗವದ್ಗೀತೆ.</p>
		<p>ಏನೇನೋ ನೆಪವೊಡ್ಡಿ, ಕಾರಣ ಹೇಳುತ್ತ, ಸಬೂಬು ಸಮಜಾಯಿಷಿ ಕೊಡುತ್ತ ಯುದ್ಧ ಮಾಡದೆ ಕೈಚೆಲ್ಲಿ ಕುಳಿತಿದ್ದಾನೆ ಅರ್ಜುನ, ರಣರಂಗದಲ್ಲಿ ಎರಡು ಸೇನೆಗಳ ನಡುವೆ. ಆಗ ಸಾರಥಿ ಕೃಷ್ಣ ಚಾವಟಿ ಏಟನ್ನು ಬೀಸಿ, ಅವನನ್ನ ಎಬ್ಬಿಸುತ್ತಾನೆ:</p>
		<p><em>ಎಲ್ಲಿಂದ ಬಂತೋ ನಿನಗೀ ಕೆಟ್ಟ ನಾಯಿಪಾಡು? ಅದೂ ಇಂಥ ವಿಷಮ ಪರಿಸ್ಥಿತಿಯಲ್ಲಿ? ಮೋಸ್ಟ್ ಕ್ರಿಟಿಕಲ್ ಪೀರಿಯಡ್‍ನಲ್ಲಿ?"ತೆಗಿ, ತೆಗಿ, ನಿನ್ನಂಥ ಶೂರನಿಗೆ, ಇದು ತಕ್ಕುದಲ್ಲ. ಹೆಸರು ತರುವಂತದಲ್ಲ; ಇದರಿಂದ ಇಹಕ್ಕೂ ಸುಖವಿಲ್ಲ, ಪರಕ್ಕೂ ಲಾಭವಿಲ್ಲ.</em>ಇದೆಲ್ಲ ಅನಾರ್ಯಜುಷ್ಟ, ಅಸ್ವಗ್ರ್ಯ, ಅಕೀರ್ತಿಕರ, ಅರ್ಜುನ<sup><a epub:type="noteref" href="999-aside.xhtml#id-004.282">೪</a></sup><em>ಮುಂದುವರಿದು,</em>ಕೃಷ್ಣ ಅರ್ಜುನನ್ನ ಛೇಡಿಸುತ್ತಾನೆ, ಹೀಗಳೆಯುತ್ತಾನೆ, ಮೂದಲಿಸಿ ಕೆಣಕುತ್ತಾನೆ: ''ಹೇಡಿಯಾಗಬೇಡ, ಅರ್ಜುನ! ಈ ಅಂಜುಬುರುಕುತನ ನಿನ್ನಂಥವನಿಗೆ ಅಲ್ಲ. ಈ ಹಾಳು ಹೃದಯ ದೌರ್ಬಲ್ಯವನ್ನು ಬಿಟ್ಟೇಳು, ಏಳು!''<sup><a epub:type="noteref" href="999-aside.xhtml#id-004.283">೫</a></sup></p>
		<p> ಆಮೇಲೆ, ನಡೆಯುತ್ತದೆ ಗೀತೋಪದೇಶ. ಅದರ ವಿವರ ಈಗ ಬೇಡ.</p>
		<p>ಸ್ವಾಮಿ ವಿವೇಕಾನಂದರೂ ಜಗತ್ತಿನ ಎಲ್ಲ ಯುವಕರಿಗೂ, ಮಾನಸಿಕವಾಗಿ ಇನ್ನೂ ನಿರಂತರ ತರುಣರಾಗಿರುವ ಎಲ್ಲ ಬುದ್ಧಿಜೀವಿಗಳಿಗೂ ಕೊಟ್ಟ ಆಧ್ಯಾತ್ಮಿಕ ಸಂದೇಶವೂ ಈ ಬಗೆಯದೇ: ''ಏಳಿ ಎದ್ದೇಳಿ, ಎಚ್ಚರಗೊಳ್ಳಿ..''<sup><a epub:type="noteref" href="999-aside.xhtml#id-004.284">೬</a></sup>ಅಂತ. ನಮ್ಮ ಜೀವನ ಅನುದಿನದ ಕುರುಕ್ಷೇತ್ರ. ''ಏನಾನುಂ ಮಾಡು ಜಗದ ಗುಡಿಯೂಳಿಗದಿ''<sup><a epub:type="noteref" href="999-aside.xhtml#id-004.285">೭</a></sup>ಕಾಯಕವೇ ಕೈಲಾಸ, ದುಡಿಯುತ್ತಲೇ ನೂರ್ಕಾಲ ಬಾಳೋಣ! ಕೈಲಾಸಂ ಪರ್ಪಸ್‍ನಲ್ಲಿ ಹೇಳಿದ ಹಾಗೆ, ಕರ್ಮದಲ್ಲಿ ಮೂರು<br />ಬಗೆಯಂತೆ<em>'ಕರ್ಮಣಾ ಸ್ವಾರ್ಥಃ', 'ಕರ್ಮಣಾ ಪರಾರ್ಥಃ', 'ಕರ್ಮ ಏವ ಅರ್ಥಃ'"</em></p>
		<p><em>'ಕರ್ಮಣಾ ಸ್ವಾರ್ಥಃ'</em>- ಇದು ಸಾಮಾನ್ಯವಾಗಿ ಎಲ್ಲ ಜನರ ಸ್ವಾಭಾವಿಕ ಮಾರ್ಗ, ಏನು ಮಾಡಿದರೂ ಅದು ನಮ್ಮ ಪ್ರಯೋಜನಕ್ಕಾಗಿಯೇ ಮಾಡಿಕೊಳ್ಳುವುದು. ಎರಡನೆಯದು<em>'ಕರ್ಮಣಾ ಪರಾರ್ಥಃ'</em>ಸಾಧ್ಯವಾದಷ್ಟು ಬೇರೊಬ್ಬರಿಗಾಗಿ, ಅವರ ಒಳಿತಿಗಾಗಿ ಶ್ರಮಪಡುವುದು. ಮೂರನೆಯದು<em>'ಕರ್ಮ ಏವ ಅರ್ಥಃ'</em>ಕೆಲಸಕ್ಕಾಗಿ ಕೆಲಸ, ಅಷ್ಟೇ ಇದನ್ನೇ ಇನ್ನೊಂದು ರೀತಿಯಲ್ಲಿ<em>'ಕರ್ಮಣಿ ಏವ ಅಧಿಕಾರಸ್ ತೇ ಮಾ ಫಲೇಷು ಕದಾಚನ'</em>ಗೀತಾಚಾರ್ಯ ತನ್ನ ಸಂವಾದದಲ್ಲಿ ಪಾರ್ಥನಿಗೆ ಪ್ರತಿಬೋಧಿಸಿದ್ದು. ಜ್ಞಾನಪ್ರಸಾರ ಮಾಡಿದ್ದು.</p>
		<p>ಮಾತುಕತೆಗೆ ಲಿಪಿ, ಬರೆಹಗಳ ಸಾಧನ ಬಂದೊದಗಿದ ಮೇಲೆ ಈ ಜ್ಞಾನಪ್ರಸಾರಕ್ಕೆ ಒಂದು ಹೊಸತಿರುವು ಮೂಡಿಬಂತು. ಸಂವಹನ ಇನ್ನೂ ಸಂವೃದ್ಧಿಗೊಂಡಿತು. ಬಹುಕಾಲ ಇಟ್ಟುಕೊಳ್ಳಬಹುದಾದ ಕಲ್ಲಿನ ಮೇಲೆ, ತಾಮ್ರಪಟಗಳ ಮೇಲೆ, ಓಲೆ ಗರಿಗಳ ಮೇಲೆ, ಇತ್ತೀಚೆಗೆ ಕಾಗದದ ಮೇಲೆ ಲಿಪಿಕಾರರು ಪ್ರತಿ ಮಾಡತೊಡಗಿದರು. ನೂರಾರು ಜನಗಳಿಗೆ ಅದು ತಲುಪುವಂತಾಯಿತು. ಕಲ್ಲುಬಂಡೆಗಳ ಮೇಲೆ ಕೆತ್ತಿದ ಶಿಲಾಶಾಸನಗಳು, ದೇವಾಲಯದ ಬಿತ್ತಿಗಳ ಮೇಲೆ ಕೆತ್ತಿದ ಚಿತ್ರಗಳು, ಅಧ್ಯಾತ್ಮದ ಸಂದೇಶವನ್ನ ಚಿರಕಾಲ ಸುತ್ತಮುತ್ತ ಬಿತ್ತರಿಸತೊಡಗಿದವು. ಗ್ರಂಥಸ್ಥ ಅಧ್ಯಾತ್ಮ ವಿಚಾರಧಾರೆಗಳನ್ನ ಲಿಪಿಕಾರರು ಪ್ರತಿ ಮಾಡುವಾಗ ಎಚ್ಚರಿಕೆಯಿಂದ ಶ್ರದ್ಧೆಯಿಂದ ಮೂಲಕ್ಕೆ ಚ್ಯುತಿ ಬಾರದ ರೀತಿ ಬರೆದಿಟ್ಟುದರಿಂದ, ಕೊರೆದಿಟ್ಟುದರಿಂದ ಮುಂದಿನ ಜನಾಂಗಕ್ಕೆ ಅವರು ಮಹೋಪಕಾರ ಮಾಡಿದರು.</p>
		<p>ಅಲ್ಲೊಂದು ಇಲ್ಲೊಂದು ಕೈತಪ್ಪಿ, ಕಣ್ತಪ್ಪಿ ತಿಳಿವಳಿಕೆ ತಪ್ಪಿ, ದೋಷಗಳು ನುಸುಳಿಕೊಂಡಿರಬಹುದು. ಪ್ರತಿ ಮಾಡುವಾಗ ತಮ್ಮ ಅನುಕೂಲಕ್ಕೆ ತಕ್ಕಹಾಗೆ ಅರ್ಥದುಷ್ಟತೆಯನ್ನ ಪರಿಹರಿಸುವುದಕ್ಕೋಸ್ಕರ ತಮ್ಮದೇ ಆದ ಸ್ವ-ರಚಿತ ಶ್ಲೋಕಗಳನ್ನೋ ವಾಖ್ಯಬೃಂದಗಳನ್ನೋ ಮಧ್ಯೆಮಧ್ಯೆ ಸೇರಿಸಿ ಮೂಲಗ್ರಂಥಗಳ ಪಾವಿತ್ರ್ಯವನ್ನ ಕಡೆಗಣಿಸಿರುವ ಸಂದರ್ಭಗಳೂ ಉಂಟು.</p>
		<p>ಈಗಿನವರು ಅಂಥ ಪ್ರಕ್ಷೇಪಣಾ (ಇಂಟರ್‍ಪೊಲೇಷನ್ ಎಕ್ಸ್‍ಟ್ರಾ ಪೊಲೇಷನ್) ಗಳಿಂದ ತಬ್ಬಿಬ್ಬಾಗಿರುವುದೂ ಉಂಟು. ಗ್ರಂಥ ಸಂಪಾದನೆಯ ಕಲೆಯಲ್ಲಿ ನುರಿತ ನಮ್ಮ ಈ ದಿನಗಳ ಸಂಪಾದಕರು ಅವನೆಲ್ಲ ಪತ್ತೆಹಚ್ಚಿಬಿಟ್ಟಿದ್ದಾರೆ. ಆದ್ದರಿಂದ ಏನೂ ಚಿಂತೆ ಇಲ್ಲ.</p>
		<p>ಪತ್ರಿಕೆಗಳು, ಬಾನುಲಿ, ದೂರದರ್ಶನ ಈ ಮಾಧ್ಯಮಗಳು ಕಾಲಿಟ್ಟಮೇಲೆ ಅಧ್ಯಾತ್ಮದ ಪ್ರಸಾರ ನಾಗಾಲೋಟದಿಂದ ಮುಂದುವರೆದಿದೆ. ಎಷ್ಟೋ ಬಾರಿ ಕಡಿವಾಣಕ್ಕೆ ಜಗ್ಗದ ಕುದುರೆಯೋಪಾದಿಯಲ್ಲಿ ಈ ಸವಾರಿ ಓಡುತ್ತಿದೆ. ಅಧ್ಯಾತ್ಮ ಪ್ರಸಾರಕ್ಕಾಗಿಯೇ ಮೀಸಲಾದ ಪತ್ರಿಕೆಗಳು, ಆಕಾಶವಾಣಿ ಕಾರ್ಯಕ್ರಮಗಳು, ದೂರದರ್ಶನ ಛಾನಲ್‍ಗಳು ಹಲವಿವೆ. ದಿನಪತ್ರಿಕೆ, ವಾರ, ಮಾಸ ವಾರ್ಷಿಕ ವಿಶೇಷ ಸಂಚಿಕೆ ಹೀಗೆ ಏನೇ ನಿಯತ, ಅನಿಯತಕಾಲಿಕಗಳಿರಲಿ ಅದರಲ್ಲಿ ಅಧ್ಯಾತ್ಮಕ್ಕೆ ಸಂಬಂಧಪಟ್ಟ ಧಾರ್ಮಿಕ ವಿಚಾರಗಳ ಒಂದೆರೆಡಾದರೂ ಲೇಖನಗಳು ಇರುವುದು ಅತಿ ಸಾಮಾನ್ಯವಾಗಿಬಿಟ್ಟಿದೆ. ಓದುಗರು ಏನು ಬಯಸುತ್ತಾರೋ ಅದನ್ನೇ ಈ ಮಾಧ್ಯಮದವರು ಕೊಡುವ ಹಂಬಲದವರಾಗಿದ್ದರಿಂದ ಅಧ್ಯಾತ್ಮ ವಿಚಾರಗಳ ಪ್ರಸರಣಕ್ಕೆ ಇಂದಿನ ಮಾಧ್ಯಮಗಳ ನೆರವು ತುಂಬಾ ಸಹಕಾರಿಯಾಗಿದೆ.<sup><a epub:type="noteref" href="999-aside.xhtml#id-004.286">೮</a></sup></p>
		<p>ಹೊಲದಲ್ಲಿ ಹೇರಳವಾಗಿ ಸಮೃದ್ಧಿಯಾಗಿ ಬೆಳೆ ಬರುತ್ತಿರುವಾಗ ಅಲ್ಲೊಂದು ಇಲ್ಲೊಂದು ಕಳೆ, ಕೊಳೆ ಇರುವುದು ಅಸಹಜವೇನಲ್ಲ, ಅಧ್ಯಾತ್ಮಕ್ಕೆ ಸಂಬಂಧಪಟ್ಟ ವಿಚಾರಗಳ ಬಗ್ಗೆ ಬರೆಯುವಾಗ ಸಾಕಷ್ಟು ಓದದೇ, ಸಾಕಷ್ಟು ತಿಳಿದುಕೊಳ್ಳದೇ ತೋಚಿದನ್ನ ಬರೆದು, ಹೇಳಿ ಅದೇ ಸರಿಯಿರಬಹುದು- ಎಂಬ ಭ್ರಮೆಯನ್ನ ಮೂಡಿಸಿ, ಜನರನ್ನ ತಪ್ಪುದಾರಿಗೆ ಎಳೆಯುವ ಪ್ರವೃತ್ತಿ ಸಹ ಅಲ್ಲಲ್ಲಿ ಉಂಟು. ಅಬ್ಬರದ ಪ್ರಚಾರದ ಹಿನ್ನಲೆಯಲ್ಲಿ, ಈ ರೀತಿ ತಪ್ಪು ವಿಚಾರಗಳ ಪ್ರಸರಣದಿಂದ ಅಪಾಯವೂ ಉಂಟು. ಆದರೆ ಒಳ್ಳೆಯ, ಸರಿಯಾದ ವಿಚಾರಧಾರೆಗಳು ಇಂಥ ದೋಷಪೂರಿತ, ಪೂರ್ವಗ್ರಹ ಪೀಡಿತ, ಸ್ವಕಪೋಲಕಲ್ಪನೆಗಳನ್ನ ಮೆಟ್ಟಿ, ಜೊಳ್ಳು ತೂರಿಹೋಗಿ, ಗಟ್ಟಿ ಮಾತ್ರ ಕೊನೆಯವರೆಗೂ ಉಳಿಯುತ್ತದೆ- ಎಂದು ನಾನು ನಂಬುತ್ತೇನೆ.<sup><a epub:type="noteref" href="999-aside.xhtml#id-004.287">೯</a></sup></p>
	</section>
	<section class="level1 numbered" epub:type="chapter" role="doc-chapter" id="id-P4.015">
		<p class="text-center"><strong>ಮರೆಯುವರೆ ಉಪಕಾರವನು </strong></p>
		<p class="verse">ಪ್ರಥಮ ವಯಸಿ ಪೀತಂ ತೋಯಂ ಅಲ್ಪಂ ಸ್ಮರನ್ತಃ,<br />ಶಿರಸಿ ನಿಹಿತ ಭಾರಾ ನಾರಿಕೇಳಾ ನರಾಣಾಮ್।<br />ದದತಿ ಜಲಂ ಅನಲ್ಪಂ ಆಸ್ವಾದಂ ಆಜೀವಿತಾನ್ತಂ,<br />ನ ಹಿ ಕೃತಂ ಉಪಕಾರಂ ಸಾಧವೋ ವಿಸ್ಮರನ್ತಿ।।</p>
		<p class="verse-author"><strong><em>-ವಿಕ್ರಮ ಚರಿತ ೯೧</em></strong></p>
		<p class="myquote">ಎಳೆಯತನದಲಿ ಕುಡಿದ ನೀರನನವರತ ನೆನೆಯುತ ಮತ್ತೆ,<br />ತಲೆಯಲದ ಹೊತ್ತು ತೆಂಗು ಬಾನೆತ್ತರಕೇರಿದರು ತಾನು,<br />ಇರುವರೆಗೆ ಕೊಡುತಲಿದೆ ಕೊಡ ಕೊಡ ತುಂಬಿ ಸವಿಜಲವ-<br />ಇನಿತಾದರೇನು ಪಡೆದ ನೆರವ ಸಜ್ಜನರು ಮರೆವರೇನು?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ದೇವರಿಗೆ ಯಾರು ಯಾರು ಇಷ್ಟ?</h1>
		<p>ದೇವರು ಇದ್ದಾನೆ, ಇದ್ದಾಳೆ ಅಥವಾ ದೇವರೆಂಬುದು ಒಂದು ಇದೆ ಎನ್ನುವ ಮಾತನ್ನು ನಂಬುವವರು ಬಹಳ ಜನ ಇದ್ದಾರೆ; ಇವರು ಆಸ್ತಿಕರು. ಅದು ಸುಳ್ಳು ಎಂಬುವವರೂ ಕೆಲವರು ಇದ್ದಾರೆ; ಅವರನ್ನು ನಾಸ್ತಿಕರು ಎನ್ನುತ್ತಾರೆ.</p>
		<p>ದೇವರು ಇರುವುದು ನಿಜ ಎಂದು ನಂಬುವವರು 'ಅವನು ಅವಳು ಅದು' ಬಗ್ಗೆ ಅಷ್ಟೊಂದು ತಲೆಕೆಡಿಸಿಕೊಳ್ಳುವುದಿಲ್ಲ. ಅದೇ ರೀತಿ, ನಾನೂ ಸಹ ಅನುಕೂಲ ಕ್ಕೋಸ್ಕರ 'ಅವನು' ಎಂದೇ ಈ ಲೇಖನದುದ್ದಕ್ಕೂ ಪದ ಬಳಸಿದ್ದೇನೆ. ದೇವರು ಎಂದರೆ ಏನು? ಅದೇನು ''ನಾವು ಯಾರೂ ತಿಳಿಯಲಾಗದ, ಒಂದು ದೊಡ್ಡ ಕಗ್ಗತ್ತಲ ಗವಿಯಂಥದುಕ್ಕೆ, ಬಿಡಿಸಲು ಕಷ್ಟವಾದ ಕಗ್ಗಂಟಿಗೆ ನಾವು ಇಟ್ಟುಕೊಂಡಿರುವ ಒಟ್ಟು ಹೆಸರೇ?'' ದೇವರು ಎಲ್ಲಿ ಇದ್ದಾನೆ?, ಹೇಗೆ ಇದ್ದಾನೆ? ಹೇಗೆ ಗೋಚರಿಸಿಯಾನು? ಗುಣಲಕ್ಷಣಗಳೇನು? ಇವನ್ನೆಲ್ಲಾ ಜಿಜ್ಞಾಸುಗಳು ಚರ್ಚೆ ಮಾಡುತ್ತಲೇ ಬಂದಿದ್ದಾರೆ, ಈಗಲೂ ಮಾಡುತ್ತಿದ್ದಾರೆ, ಮುಂದೆಯೂ ಮಾಡುತ್ತಿರುತ್ತಾರೆ.</p>
		<p>ಇದು ಭಾವನಾತ್ಮಕವಾದ ವಿಷಯ, ಮನಸ್ಸಿಗೆ ಸಂಬಂಧಿಸಿದ ವಿಚಾರ ಎನ್ನುವುದನ್ನ ಸಾಮಾನ್ಯವಾಗಿ ಎಲ್ಲರೂ ಒಪ್ಪಿ, ಅವರವರ ಭಾವಕ್ಕೆ ತಕ್ಕಂತೆ ಆ ಒಬ್ಬ ದೇವರು ರೂಪುಗೊಳ್ಳುತ್ತಾನೆಂಬ ನಿರ್ಣಯಕ್ಕೆ ಬದ್ಧರಾಗಿದ್ದಾರೆ.</p>
		<p>ದೇವರು ಎಲ್ಲಿದ್ದಾನೆ? ನೀರು, ನೆಲ, ಬೆಂಕಿ, ಗಾಳಿ, ಆಕಾಶದಂಥ ಪಂಚಭೂತಗಳಲ್ಲಿ ದೇವರನ್ನು ಸಾಮಾನ್ಯ ಜನರು ಕಾಣಬಹುದು, ಗಿಡ, ಮರ, ಕಟ್ಟಿಗೆ, ಕಲ್ಲು, ಲೋಹದಲ್ಲೂ ಅವನನ್ನು ಗುರುತಿಸಬಹುದು, ಹೆಚ್ಚು ಬುದ್ಧಿವಂತರೆನಿಸಿಕೊಂಡವರು ಬಣ್ಣಿಸಬಲ್ಲವರು ತಮ್ಮ ಕಲ್ಪನೆಯ ಸ್ವರ್ಗದಲ್ಲಿ, 'ಅಲ್ಲಿ' ಅವನಿದ್ದಾನೆನ್ನಬಹುದು; ಆದರೆ, ತಿಳಿದ ಜ್ಞಾನಿಗಳೂ ಯೋಗಿಗಳೂ ಅವನು ನಮ್ಮೊಳಗೇ ಇದ್ದಾನೆ ಎಂದು ನಂಬುತ್ತಾರೆ ಎನ್ನುತ್ತದೆ ಒಂದು ಚೆನ್ನುಡಿ.<sup><a epub:type="noteref" href="999-aside.xhtml#id-004.288">೧</a></sup>ಪ್ರತಿಮೆಯಾದರೂ ಏಕೆ ಬೇಕು, ನಮ್ಮ ಹೃದಯದಲ್ಲೆ ಅವನು ಇದ್ದಾನಲ್ಲ ಎನ್ನುವ ಕಿವಿಮಾತನ್ನೂ ಹಿರಿಯರು ಹೇಳಿದ್ದಾರೆ.<sup><a epub:type="noteref" href="999-aside.xhtml#id-004.289">೨</a></sup>ಎದುರಿಗೇ ಕಾಣುತ್ತಿರುವ ಸೂರ್ಯನಿಗಿಂತ ಬೇರೆ ದೇವರ ಸಾಕ್ಷಾತ್ ರೂಪ ಬೇಕೆ, ಹೋಮ, ತೀರ್ಥ, ಪುಷ್ಪಾರ್ಚನೆಗಳು ಏಕೆ? ಎನ್ನುವ ಸೂರಿಗಳೂ, ಪಂಡಿತರೂ ಇದ್ದಾರೆ.<sup><a epub:type="noteref" href="999-aside.xhtml#id-004.290">೩</a></sup></p>
		<p>ಎಲ್ಲ ದೇವರೂ ಒಂದೇ ಎಂಬುದು ಗೊತ್ತಿದ್ದರೂ, ''ನಿಮಗೆ ಯಾವ ದೇವರು ಇಷ್ಟ?'' ಎಂದು ಯಾರಾದರೂ ನಿಮ್ಮನ್ನು ಪ್ರಶ್ನಿಸಿದರು ಅನ್ನಿ, ಆವಾಗ ನೀವು ಅಂದುಕೊಳ್ಳುತ್ತೀರಿ: ''ಯಾವ ರೂಪದಲ್ಲಿ ಇರುವ ದೇವರು ನಿಮಗೆ ಅತ್ಯಂತ ಪ್ರಿಯ'' ಎಂಬ ಅರ್ಥದಲ್ಲಿ ಅವರು ಕೇಳುತ್ತಿದ್ದಾರೆ, ಅಂತ. ಸರ್ವಾಂತರ್ಯಾಮಿಯಾದ ದೇವರು ಮಾನವನ ಉದ್ಧಾರಕ್ಕಾಗಿ 'ಅವತರಿಸಿ' ದಾಗ, ಏನು ಏನು ನಡೆಯಿತು ಎಂಬ ವಿಚಾರವಾಗಿ ಅಮ್ಮ ಅಪ್ಪ ಹಿರಿಯರು ಹೇಳಿದ 'ಕತೆ'ಗಳನ್ನು ಕೇಳಿದ್ದೇವೆ, ಓದಿದ್ದೇವೆ. ಮತ್ತು ನಮ್ಮಂತೆ ಸಾಮಾನ್ಯನಾಗಿಯೇ ಹುಟ್ಟಿ ಬೆಳೆದು, ಅಸಮಾನ್ಯ ಶಕ್ತಿ, ಸಾಮಥ್ರ್ಯ, ಬುದ್ಧಿಮತ್ತತೆಯನ್ನು ತೋರುತ್ತಾ ದೇವರ ಉನ್ನತ ಮಟ್ಟಕ್ಕೆ 'ಏರಿದ'ವರ ಚರಿತ್ರೆಗಳನ್ನೂ ಕೇಳಿ, ಓದಿದ್ದೇವೆ. ಇಳಿದವರಿಗಿಂತ ಮೇಲೆ ಏರಿದ ಪುರೋಷೋತ್ತಮರ ಕತೆಗಳೇ ನಮಗೆ ಆಪ್ಯಾಯಮಾನ. ಅದರ ಹಿನ್ನೆಲೆಯಲ್ಲಿ ದೇವರ ಆ ಒಂದು ಅಸ್ಪಷ್ಟರೂಪ ನಮ್ಮ ಮನಸ್ಸಿನಲ್ಲಿ ಇದೆ. ನಮ್ಮ ಮನೋ ಸಾಮಥ್ರ್ಯಕ್ಕೆ ಅನುಗುಣವಾಗಿ ಆ ರೂಪಕ್ಕೆ ಸ್ಪಷ್ಟತೆಯ ಒಂದು ಚೌಕಟ್ಟನ್ನ ಕಲ್ಪಿಸಿ ಕೊಳ್ಳುತ್ತಾ ಆ ನಿರಾಕಾರನನ್ನು ಸಾಕಾರಗೊಳಿಸಿಕೊಳ್ಳುತ್ತೇವೆ. ಆ ಆಕಾರವನ್ನೇ ನಾವು ಮನಸ್ಸಿನಲ್ಲಿ ಕಾಣತೊಡಗುತ್ತೇವೆ. ಈ ಮನಸ್ಥಿತಿಯಲ್ಲಿ ನಾವು ಇದ್ದಾಗ, ಅವ್ಯಕ್ತ ನಾದವನು ಈಗ ನಮಗೆ ವ್ಯಕ್ತನಾಗಿದ್ದಾನೆ. ರವಿವರ್ಮನಂಥ ನುರಿತ ಕಲಾವಿದರು 'ದೇವರು ಹೀಗಿದ್ದರೆ ಎಷ್ಟು ಚೆನ್ನು' ಎಂದು ತಮ್ಮ ಕಲಾಕುಂಚಗಳಿಂದ ಚಿತ್ರಿಸುತ್ತಾರೆ; ಜಕ್ಕಣನಂಥವರು ಶಿಲ್ಪಿಗಳು ಕಲ್ಲಿನಲ್ಲಿ ಅವನನ್ನು ಅರಳಿಸುತ್ತಾರೆ ಹೀಗೆ ನಮ್ಮ ಮನೋಭಿತ್ತಿಯ ಮೇಲೆ ಮೂಡುತ್ತದೆ ಅಚ್ಚಳಿಯದ ಅವನ ಒಂದು ಮೂರ್ತ ಸ್ವರೂಪ. ಈಗ ನಮಗೆ ದೇವರು ನೂರಕ್ಕೆ ನೂರು ಪಾಲು ಸತ್ಯವಾದ, ನಿಜವಾದ ವ್ಯಕ್ತಿ. ಅವನ ಆಕಾರ (ರೂಪ) ಮತ್ತು ಹೆಸರು (ನಾಮ) ಇವೆಲ್ಲ ವ್ಯಕ್ತಿಯ ಕೆಲವು ಗುಣಗಳು. ಸರ್ವಶಕ್ತನ ಇನ್ನಿತರ ಗುಣ ವಿಶೇಷಣಗಳೊಂದಿಗೆ, ನಾಮಧೇಯ ಮತ್ತು ರೂಪದಿಂದೊಡಗೂಡಿ 'ಅವನನ್ನು' ಮನಸಾರೆ ಆರಾಧಿಸುವುದೇ ಸಗುಣ ಉಪಾಸನೆ.<sup><a epub:type="noteref" href="999-aside.xhtml#id-004.291">೪</a></sup></p>
		<p>ನಮಗೆ ಬೇಕಾದ ಇಷ್ಟವಾದ ವ್ಯಕ್ತಿಯನ್ನು ಹೇಗೆ ನಾವು ಗೌರವಿಸುತ್ತೇವೆಯೋ ಹಾಗೇ ಸಂದರ್ಭಾನುಸಾರವಾಗಿ ಅಥವಾ ಸನ್ನಿವೇಶಗಳನ್ನು<br />ಕಲ್ಪಿಸಿಕೊಳ್ಳುತ್ತ, ಗೌರವಸಮರ್ಪಣೆ ಮಾಡುತ್ತೇವೆ ಇದೂ ನಮ್ಮ ಮನೋಸಾಮಥ್ರ್ಯಕ್ಕೆ ಅನುಗುಣವಾಗಿಯೇ. ಈ ಗೌರವಸಮರ್ಪಣೆಯೇ ಭಕ್ತಿ.<sup><a epub:type="noteref" href="999-aside.xhtml#id-004.292">೫</a></sup></p>
		<p>ಭಕ್ತಿಯಲ್ಲಿ ಒಂಬತ್ತು ವಿಧ ಎಂದು ಭಾಗವತ ಹೇಳುತ್ತದೆ<sup><a epub:type="noteref" href="999-aside.xhtml#id-004.293">೬</a></sup>ಪುಣ್ಯ ಚರಿತೆಗಳನ್ನು ಕೇಳುತ್ತಿರುವುದು (ಶ್ರವಣ), ಹಾಡಿ ಹೊಗಳುವುದು (ಕೀರ್ತನ), ಯಾವಾಗಲೂ ಅವನನ್ನೇ ಧ್ಯಾನಿಸುತ್ತಿರುವುದು (ಸ್ಮರಣ), ಅವನ ಶುಶ್ರೂಷೆ ಮಾಡುತ್ತಿರುವುದು (ಪಾದಸೇವನ), ಹದಿನಾರು ಹಂತಗಳಲ್ಲಿ ನೀರು ಹೂವು ಹಣ್ಣು ಮುಂತಾದುವುಗಳಿಂದ ಪೂಜಿಸುವುದು (ಅರ್ಚನ), ನಮಸ್ಕರಿಸುವುದು (ವಂದನ), ತಾನು ಅವನಿಗಿಂತ ಕಿರಿಯ, ಅವನ ಅಡಿಯಾಳು ಕಿಂಕರ ಎಂಬ ಭಾವವನ್ನು ತಳೆದಿರುವುದು (ದಾಸ್ಯ), ಕಷ್ಟಸುಖಗಳನ್ನು ಸಮಾನ ಮನಸ್ಸಿನಿಂದ ಹಂಚಿಕೊಂಡು ಸಲಹೆಯೀಯುವ ಸ್ನೇಹಿತನಂತೆ ಅವನಿದ್ದಾನೆಂದು ಕೊಳ್ಳುವುದು (ಸಖ್ಯ), ಮತ್ತು ತನ್ನದ್ದೇನಿದೆ ಅದೆಲ್ಲವನ್ನೂ ಅವನಿಗೆ ಸಮರ್ಪಿಸಿಬಿಡುವ, ತನ್ನನ್ನೇ ಅವನಿಗೀಯುವ ಮನೋಭಾವ ತಳೆಯುವುದು (ಆತ್ಮನಿವೇದನ) ಹೀಗೆ ಬಗೆ ಬಗೆಯಲ್ಲಿ<sup><a epub:type="noteref" href="999-aside.xhtml#id-004.294">೭</a></sup>ನಿರ್ಮಲ ಚಿತ್ತದಿಂದ ಪರಮಾತ್ಮನಲ್ಲಿ ನಮ್ಮ ಭಕ್ತಿಯನ್ನು ತೋರಬಹುದು. ಒಟ್ಟಾರೆ, ಪರಮ ಪ್ರೇಮರೂಪದಲ್ಲಿ ದೇವರೊಡನೆ ಇರುವ ನಮ್ಮ ಸಂಬಂಧವೇ ಭಕ್ತಿ.<sup><a epub:type="noteref" href="999-aside.xhtml#id-004.295">೮</a></sup></p>
		<p>ಭಕ್ತಿಗೆ, ನಿಜವಾಗಿ ಹೇಳುವುದಾದರೆ, ಭಕ್ತಿಯೇ ಗುರಿ; ಕಲೆಗಾಗಿ ಕಲೆ ಎಂದಂತೆ. ಭಕ್ತಿಗೆ ಭಕ್ತಿಯೇ ಪ್ರಮಾಣ, ಸಾಕ್ಷಿ ಕೂಡ.<sup><a epub:type="noteref" href="999-aside.xhtml#id-004.296">೯</a></sup> ಭಕ್ತಿಯನ್ನು ರಸವೆಂದು ಕರೆದು, ದೇವರಿಗೂ ಭಕ್ತಿಗೂ ಅನನ್ಯತೆಯನ್ನು ಒತ್ತಿಹೇಳುವ 'ರಸೋ ವೈ ಸಃ' ವೈದಿಕ ಘೋಷಣೆಯೂ ನಮಗೆ ಚಿರಪರಿಚಿತವೇ.<sup><a epub:type="noteref" href="999-aside.xhtml#id-004.297">೧೦</a></sup>ಸಾಧನೆಯ ಹಾದಿಯಲ್ಲಿ ಜ್ಞಾನ ಮತ್ತು ಭಕ್ತಿ ಮುಂದೆ ಎಂದೋ ಕೂಡಿಕೊಳ್ಳುವ ಎರಡು ಕವಲು ಮಾರ್ಗಗಳು. ಜ್ಞಾನವಿಲ್ಲದೆ ವಿಶ್ವಾಸ ಮೂಡದು, ವಿಶ್ವಾಸವಿಲ್ಲದೆ ಪ್ರೀತಿ ಚಿಮ್ಮದು, ಪ್ರೀತಿಯಿಲ್ಲದೆ ಭಕ್ತಿ ನೆಲಸದು<sup><a epub:type="noteref" href="999-aside.xhtml#id-004.298">೧೧</a></sup>ಎಂಬ ಕಾರಣವೊಡ್ದಿ, ಆ ಪರಮಭಕ್ತಿಯನ್ನು ಗಳಿಸಬೇಕಾದರೆ, ಸರಿಯಾದ ತಿಳಿವಳಿಕೆ ಮುಖ್ಯ ಸಾಧನ ಎಂದು ವಾದಿಸುವರುಂಟು.<sup><a epub:type="noteref" href="999-aside.xhtml#id-004.299">೧೨</a></sup></p>
		<p class="myquote">ಜ್ಞಾನ-ಅಜ್ಞಾನದ ನಡುವೆ ಎನಿತು ಅಂತರ ನೋಡು!<br />ಕಟ್ಟುಪಾಡಿನ ಬಾಳ ಕಡುಪಟ್ಟುಗಳ ಸಡಲಿಸಿಕೊಂಡು,<br />ಬಿಡುಗಡೆಯ ಪಡೆಯುವುದು ಅದಷ್ಟು ಸುಲಭವಲ್ಲ-<br />ಆಧ್ಯಾತ್ಮಜ್ಞಾನವಿಲ್ಲದೆ, ಕೇಳು, ಮುಕ್ತಿ ಸಾಧ್ಯವಿಲ್ಲ!<br />ಎಲ್ಲ ಜ್ಞಾನವುಕೊನೆಗೆ ಮುಟ್ಟಲೆಳಸುವುದದೇನು?<br />ಸತ್ಯವೇ ತಾನೇ? ದಿಟ, ಅದೇ ಮೋಕ್ಷ, ಸಾರೀತು-<br />ಹಾರು, ನೀನೀಗ ಪೂರ್ಣಸ್ವತಂತ್ರ, ಮುಟ್ಟು ಬಾನು!<sup><a epub:type="noteref" href="999-aside.xhtml#id-004.300">೧೩</a></sup></p>
		<p>ಇರಲಿ, ಪ್ರೀತಿಸಿದವರೂ, ಪ್ರೀತಿ ಪಾತ್ರರೂ ಒಂದಾದ ಬಳಿಕ, ಯಾರು ಯಾರನ್ನು ಎಷ್ಟರಮಟ್ಟಿಗೆ ತಿಳಿದರೇನು, ಬಿಟ್ಟರೇನು?</p>
		<p class="myquote">ನೀನೊಲಿದು ಇರುವಾಗ ಬೇರೆ ವಿಧಿ ವಿಧಾನ ಸಾಧನವೇಕೆ;<br />ಒಲಿಯದಿರೆ ಎಷ್ಟಿದ್ದರೇನೇನು ಅವು ಎಲ್ಲ ವ್ಯರ್ಥ.<br />ಪ್ರೀತಿಯಿರೆ ಬೇಡವೆ ಬೇಡ; ಇಲ್ಲದಿರೆ ಏನಿದ್ದರೇನು ಬಿಡು-<br />ಶೃಂಗಾರ ಸಾಧನಕಿನಿತೂ ಇಲ್ಲ ಅನುರಾಗಿಗಳಲಿ ಅರ್ಥ!<sup><a epub:type="noteref" href="999-aside.xhtml#id-004.301">೧೪</a></sup></p>
		<p>ಇರಲಿ, ಭಕ್ತಿ ನಮಗೆ ಸುಖ, ಸಂತೋಷ, ಶಾಂತಿ ಮತ್ತು ನೆಮ್ಮದಿಯನ್ನು ತಂದುಕೊಡುತ್ತದೆ, ಇದೇ ಭಕ್ತಿಯ ಪರಮ ಗುರಿ ಎನ್ನುವವರಿದ್ದಾರೆ. ಉಳಿದೆಲ್ಲವೂ ಈ ಉದ್ದೇಶಕ್ಕೆ ಸಹಾಯಕವಾಗುವ ಇಲ್ಲವೇ ಪೂರಕವಾಗುವ ಪ್ರಯೋಜನಗಳು ಎನ್ನುತ್ತಾರೆ ಅವರು. ನಮಗೇನೋ ಈ ಶಾಶ್ವತ ಸಂತಸ ಭಾವವೇ ಮುಖ್ಯ ವಾಗಿದ್ದರೂ, ಒಂದು ಪ್ರಶ್ನೆ ನಂಬಿದ ಭಕ್ತರ ಮನದಲ್ಲಿ ಹೊಳೆಯಬಹುದು, ಕಾಡಲೂ ಬಹುದು. ಭಕ್ತರಲ್ಲಿ ದೇವರಿಗೆ ಯಾರು ಬಹಳ ಇಷ್ಟ?</p>
		<p>ಭಕ್ತರಲ್ಲಿ ದೇವರಿಗೆ ಯಾರು ಬಹಳ ಇಷ್ಟ? ನಮ್ಮ ಪರವಾಗಿ ಅರ್ಜುನನೇ ಒಮ್ಮೆ ಈ ಮಾತನ್ನ ಎತ್ತಿದ್ದಾನೆ, ಶ್ರೀಕೃಷ್ಣನನ್ನು ಕೇಳಿಬಿಟ್ಟಿದ್ದಾನೆ. ಉತ್ತರವನ್ನು ಮಹರ್ಷಿ ವ್ಯಾಸರು ನಮಗೆ ಹೀಗೆ ಅಪ್ಪಣೆಕೊಡಿಸುತ್ತಾರೆ, ವ್ಯಾಸಮಹಾಭಾರತದ ಭೀಷ್ಮಪರ್ವದ ಅಂತರ್ಗತ ಭಗವದ್‍ಗೀತೆಯ ಭಕ್ತಿಯೋಗವೆಂಬ ಹನ್ನೆರಡನೆಯ ಅಧ್ಯಾಯವೆಲ್ಲ ಈ ವಿಶ್ಲೇಷಣೆಗೇ ಮೀಸಲು.</p>
		<p>ಭಗವಂತನಲ್ಲೇ ಮನವಿಟ್ಟು, ಎಡಬಿಡದೆ ಅವನೊಳಗೇ ಕೂಡಿದ್ದು, ಅವನ ಮೇಲೆ ಹೆಚ್ಚುಕಡಿಮೆಯಾಗದ ಶ್ರದ್ಧೆ ಮತ್ತು ಭಕ್ತಿಯುಳ್ಳವನು ದೇವರ ಉತ್ತಮ ಭಕ್ತ.<sup><a epub:type="noteref" href="999-aside.xhtml#id-004.302">೧೫</a></sup>ಅವನಂತೂ ದೇವರಿಗೆ ಪ್ರಿಯ. ಆದರೆ, ಆಸ್ತಿಕನೋ, ನಾಸ್ತಿಕನೋ ಇಲ್ಲಿ ಮುಖ್ಯವಲ್ಲ. ದೇವರಿದ್ದಾನೆ ಎಂದು ನಂಬಿರಬಹುದು, ನಂಬದಲೇ ಇರಬಹುದು, ಅವರೆಲ್ಲರ ಗುಂಪಿನಲ್ಲಿ, ಬೇರೆಯವರಿಗಿಲ್ಲದ ಏನೋ ವಿಶೇಷವಾದುದು ತನಗಿದೆ ಎಂದು ಬೀಗಿಕೊಳ್ಳುವವರಿಂದ ದೇವರು ದೂರ ಇರಬಯಸುತ್ತಾನಂತೆ; ಅನನ್ಯತೆ, ಏಕಾಗ್ರಚಿತ್ತತೆ ಉಳ್ಳವನನ್ನು ಅವನು ಮೆಚ್ಚುತ್ತಾನಂತೆ. ದೈನ್ಯತೆಯವರನ್ನೇ ತುಂಬಾ ಹಚ್ಚಿಕೊಳ್ಳುತ್ತಾನಂತೆ.<sup><a epub:type="noteref" href="999-aside.xhtml#id-004.303">೧೬</a></sup></p>
		<p>ಜೊತೆಗೆ,</p>
		<p class="verse">ಈ ಲೋಕದೆಲ್ಲ ಜೀವಿಗಳ ಹಿತದಲೇ ನಿರತರಾದವರು,<br />ಎಲ್ಲವನೂ ಬಲ್ಲವರು, ಮೌನಿಗಳು, ಜ್ಞಾನಿಗಳು, ಧ್ಯಾನಿಗಳು,<br />ಅವರಿಗೂ ಮಿಗಿಲಾಗಿ ದಾನಿಗಳು, ತ್ಯಾಗಿಗಳು<sup><a epub:type="noteref" href="999-aside.xhtml#id-004.304">೧೭</a></sup>- ಅವನಿಗಿಷ್ಟ. ।।೧।।</p>
		<p class="verse">ಯಾರಲೂ ಹಗೆತನವಿಲ್ಲ, ಅನುಕಂಪ ಕರುಣೆಯೇ ಎಲ್ಲ,<br />ಕೆಳತನವನೆಲ್ಲೆಡೆ ಅನುಭವಿಸಿ, ಸಹನೆಯಿರುವವ- ಅವನಿಗಿಷ್ಟ.।।೨।।</p>
		<p class="verse">ನಾನು ನನ್ನಿಂದಲೇ ನನ್ನನ್ನು ನನಗೆ ನನ್ನ ಕಾರಣ ನನ್ನಲೇ-<br />ಇದು ಎನ್ನದೆನ್ನದು ಎನುವ ಮಮಕಾರ ಏನೂ ಇಲ್ಲದವ,<br />ಸುಖದುಃಖದುಬ್ಬರವ ಇಳಿತವನೂ<br />ಸಮವಾಗಿ ಸ್ವೀಕರಿಸುವವ- ಅವನಿಗಿಷ್ಟ.।।೩।।</p>
		<p class="verse">ಸತತ ಸಂತೃಪ್ತನವ, ತನ್ನ ತಾ ನಿಯಂತ್ರಿಸಿಕೊಳುವ,<br />ತನ್ನ ಕಾಯಕದಲ್ಲಿ ದೃಢತೆ ನಿಶ್ಚಯ ನಿಲುವು ತಳೆವ;<br />ಒಳಗಿರುವ ಬೆಳಕಿಗೇ ತನ್ನ ಬುದ್ಧಿ ಮನ<br />ಮುಡಿಪಾಗಿಡಲು- ಅವನಿಗಿಷ್ಟ.।।೪।।</p>
		<p class="verse">ಚುಚ್ಚುರಿಗೆ ಹುಚ್ಚಾಗದವ, ತನ್ನ ನಡೆನುಡಿಬಡಬಾನಲದಿಂದ<br />ನೆರೆಹೊರೆಗೆ ಉಬ್ಬರವನೆಬ್ಬಿಸದ ಹಬ್ಬಿಸದ, ತಲ್ಲಣ ತಂದೊಡ್ದದವ,<br />ಹಿಗ್ಗು, ಅಸಹನೆ, ಭಯ, ಗೊಂದಲಗಳಿಂದೀಚೆ ಬಂದವ-ಅವನಿಗಿಷ್ಟ.।।೫।।</p>
		<p class="verse">ಇಲ್ಲ ದೇಹ-ಇಂದ್ರಿಯಗಳ ಕಾಡಿ ಬೇಡುವ ಸೆಳೆತ;<br />ಒಳಹೊರಗೆ ಅವನು ಶುಚಿ, ಒಡನೆ ಗ್ರಹಿಸುವ ದಕ್ಷ;<br />ಪಕ್ಷಪಾತವೇ ಸೋಂಕಿರದ ತಟಸ್ಥ ನಿಲುವನು ತಳೆವ;<br />ಆಸೆ ಅಹಿತ ಆಕಾಂಕ್ಷೆಗಳಿಲ್ಲ; ಅದಕಾಗಿ ಹೊಸ ಹೊಸತು<br />ಯೋಜನೆ ಹುಟ್ಟುಹಾಕುವುದಿಲ್ಲ;<br />ಭಯವಿಲ್ಲ, ವ್ಯಥೆಯಿಲ್ಲ- ಅವನಿಗಿಷ್ಟ।।೬।।</p>
		<p class="verse">ಸುಖದಲ್ಲಿ ಹಿಗ್ಗದೆಯೆ, ದುಃಖದಲಿ ಕುಗ್ಗದೆಯೆ,<sup><a epub:type="noteref" href="999-aside.xhtml#id-004.305">೧೮</a></sup> <br />ತೀರಿತೇ ಸುಖವೆಂದು ಯಾರನ್ನೂ ಹಳಿಯದೆಯೆ,<br />ಇಲ್ಲದುದಕಳುಕದೆಯೆ, ಬಾರದುದ ಬಯಸದೆಯೆ-<br />ಈ ಪರಿ ಕೆಟ್ಟತೊಳ್ಳಿತೆಂಬುವ ಭೇದವನೇ ಬಿಟ್ಟವನು- ಅವನಿಗಿಷ್ಟ.।।೭।।</p>
		<p class="verse">ಕೆಳೆಯಿಲ್ಲ, ಹಗೆಯಿಲ್ಲ, ಎಲ್ಲರೂ ಸಮಸಮನೆ ಸಲ್ಲುವರಯ್ಯ;<br />ಮಾನ ಅಪಮಾನಗಳೂ ಹೀಗೆ: ಏರಿಲ್ಲ, ಇಳಿತವೂ ಇಲ್ಲ;<br />ಶೀತ ಉಷ್ಣಗಳನ್ನ ದೇಹ ತಾಳಿಕೊಂಡಿರುವಂತೆ,<br />ದುಗುಡ ಸಂತಸಗಳಿಗೆ ಮನವಿನಿತೂ ತಾಳ್ಮೆಗೆಡದೆ,<br />ಎಲ್ಲದುದರಿಂದಲೂ ದೂರದೂರವಿರುವಾತ- ಅವನಿಗಿಷ್ಟ.।।೮।।</p>
		<p class="verse">ಹಳಿದರೂ ಹೊಗಳಿದರೂ ವಿಚಲಿತನು ಈ ಮೌನಿ,<br />ತನಗೆ ದೊರಕಿದುದರಲ್ಲೇ ಸಂತುಷ್ಟ, ಕಡು ಹಿರಿಮೆ;<br />ಇದ್ದಲ್ಲೇ ಇರದ, ಹರಿವ ನೀರಿನ ತೆರದ, ಅನಿಕೇತನದ,<br />ನೆಲೆ ನಿಲ್ಲದಿದ್ದರೂ ನಿಲುವು ಬದಲಾಗದ ಜನ- ಅವನಿಗಿಷ್ಟ.।।೯।।<sup><a epub:type="noteref" href="999-aside.xhtml#id-004.306">೧೯</a></sup></p>
		<p>ಗೀತಾಚಾರ್ಯ ಶ್ರೀಕೃಷ್ಣನ ಈ ಸಾರ್ವಕಾಲಿಕ ಸತ್ಯದ ಮಾತುಗಳನ್ನೇ ಬುದ್ಧನ ಯೇಸುವಿನ ಅಲ್ಲಾನ ಭಗವದ್‍ವಾಣಿಗಳಾಗಿಯೂ ಕೇಳುತ್ತೇವೆ, ಮನನ ಮಾಡುತ್ತೇವೆ, ಯೋಚಿಸುತ್ತೇವೆ. ಯೇಸುವಿನ 'ಬೆಟ್ಟದ ಮೇಲಿನ ಉಪದೇಶ'ವೂ ಇದನ್ನೇ ಸಾರಿ ಹೇಳುತ್ತದೆ:</p>
		<p class="verse">ದೀನರೇ ಧನ್ಯರಲಾ, ಅವರದೇ ಸ್ವರ್ಗದ ರಾಜ್ಯ;<br />ನೊಂದವರೇ ಕುಂದದಿರಿ, ಸಂತೈಸಲವನೇ ಬರುವ;<br />ಸುಮನಸರೇ, ಮುಗ್ಧರೇ, ಪುಣ್ಯವಂತರು ನೀವೇ,<br />ಅವನಿತ್ತ ವರವನೆಲ್ಲವ ನೀವು ಅನುಭವಿಸಲಿಹಿರಿ;<br />ಅವನ ಆಣತಿಯಂತೆ ನಡೆವ ಜನರೇ, ಧನ್ಯ;<br />ಪ್ರಭು ನಿಮ್ಮ ಮನದಾಸೆಗಳ ಪೂರೈಸಿ ಬಿಡುವ.<br />ನೆರೆಹೊರೆಗೆ ದಯೆ ತೋರಿ ನಲಿವ, ಓ ನನ್ನವರೇ,<br />ಕರುಣೆಯನು ಮಳೆಗರೆವನವ ಚಿರಕಾಲ ನಿಮಗೆ.<br />ಕೊಳೆ ತಾಗದೆದೆಯ ಜನ, ಕೇಡನರಿಯದ ಮನ-<br />ನೀವು ಕಾಣುವಿರಯ್ಯ, ನಿಜಕು ಅವನ!<br />ಶಾಂತಿ ನೆಮ್ಮದಿ ಬಿತ್ತಿ ಸೌಖ್ಯ ಬೆಳೆವ ಒಡನಾಡಿಗಳೇ<br />ಮಕ್ಕಳೆಂದಕ್ಕರೆಯಲವ ನಿಮ್ಮ ಅಪ್ಪಿಕೊಳುವ.<br />ಶೋಷಿತರೆ, ಎದೆಗುಂದದಿರಿ, ಭಾಗ್ಯವಂತರು ನೀವು-<br />ಅಲ್ಲಿ ಸಲ್ಲುವರು ನೀವೇ, ನಿಮದೇ ಭವ್ಯ ಸಾಮ್ರಾಜ್ಯ!<sup><a epub:type="noteref" href="999-aside.xhtml#id-004.307">೨೦</a></sup></p>
		<p>ಅವನ ಮೇಲೆ ನಾವಿಡುವ ಭಕ್ತಿ ಒತ್ತಟ್ಟಿಗಿರಲಿ, ನಮ್ಮ ನೆರೆಹೊರೆಯವರ ಮೇಲೆ ನಾವು ತೋರುವ ಪ್ರೀತಿ ವಿಶ್ವಾಸಗಳೇ ದೇವರು ನಮ್ಮನ್ನು ಇಷ್ಟಪಡಲು ಬಳಸುವ ಮಾನದಂಡಗಳು ಎನ್ನುವ ಮಾತನ್ನು ಧ್ವನಿಸುವ, ಅಬು ಬೆನ್ ಆ್ಯಡೆಮ್ ಎಂಬವನ ಬಗ್ಗೆ ಹೇಳುವ ಒಂದು ಸ್ವಾರಸ್ಯಕರವಾದ ಕಥನ ಕವನವಿದೆ;<sup><a epub:type="noteref" href="999-aside.xhtml#id-004.308">೨೧</a></sup>ಅಲ್ಪಸ್ವಲ್ಪ ಮಾರ್ಪಾಟುಗಳೊಂದಿಗೆ ಅದರ ಭಾವ ಹೀಗಿದೆ:</p>
		<p class="verse">ಮಲಗಿದ್ದನೊಬ್ಬ ಸಂತ, ಮುಂಜಾವಿನಲಿ ಏನೋ ಸದ್ದು ಆದಂತಾಗಿ,<br />ಅರೆ ಎಚ್ಚರವಾಗಿ ಎದ್ದ;<br />ಕಣ್ತೆರೆಯೆ, ಕೋಣೆಯಲಿ ಬೆಳ್ಳಂಬೆಳಕು,<br />ಕಣ್ಣ ಕೋರೈಸಿದೆ, ಮಸುಕು ಮಸುಕಾಗಿ ತೋರುತಿದೆ,<br />ದೂರದಲಿ ಕುಳಿತಿಹನೊಬ್ಬ ಭವ್ಯ ದಿವ್ಯಪ್ರಭೆಯೆ<br />ಮೂರ್ತಿವೆತ್ತ ದೇವದೂತ.<br />ಕಂಟ ಕೈಯಲಿ ಹಿಡಿದು, ಓಲೆಗರಿಯೊಂದರ ಮೇಲೆ ಕೊರೆದು<br />ಏನೋ ಬರೆವ ಸನ್ನಾಹದಲಿ ತೊಡಗಿಹುದ<br />ಕಂಡ ಸಂತ.<br />''ನೀನಾರು? ಬಂದೆ ನೀನಿಲ್ಲೇಕೆ?<br />ಏನು ನೀ ಬರೆಯುತಿಹೆ?''-"<br />ಹೇಳು ಹೇಳೆಂದ ಬಡಬಡಿಸಿ ಬೆರಗ ಗಡಿಬಿಡಿಯ ನಡುವೆ.<br />''ದೇವದೇವನ ಯಾರು<br />ಮನಸಾರೆ ಭಜಿಸುವರೋ, ಶರಣರೋ,<br />ಯಾರವನ ಮೆಚ್ಚುಗೆಯ ಭಕ್ತರೋ,<br />ಅನುರಕ್ತರೋ, ಮುಕ್ತರೋ-<br />ಅವರ ಹೆಸರಿನ ಪಟ್ಟಿ ನಾ ಬರೆಯುತಿರುವೆ''<br />-ನೆಂದ ದೇವದೂತ.<br />''ಹಾಗೇನು? ಇರಲಿ, ನನ್ನ ಹೆಸರೂ ಅಲ್ಲಿ,<br />ಎಲ್ಲೋ ಇದೆ ತಾನೆ?''"<br />''ಇಲ್ಲ, ಎಲ್ಲೂ ಕಾಣುವುದಿಲ್ಲವಲ್ಲ!''<br />''ಇರಲಿ ಬಿಡು, ಆ ಪಟ್ಟಿ ಅತ್ತ ಇಡು;<br />ತನ್ನ ನೆರೆಹೊರೆಯನ್ನ ಪ್ರೀತಿಸುವರ<br />ನಡುವೆ ಹೆಸರಿದೆಯಾ ನೋಡು.''<br />ಮಾಯವಾದನು ಬೆಳಕಿನ ದೂತ;<br />ಕೋಣೆಯಲಿ ಮೌನ ಶಾಂತ.<br />ಬೆಳಗಾಯ್ತು, ಸಂತನು ಎದ್ದ; ನೋಡಿದರೆ,<br />ಅಲ್ಲಿ ಓಲೆಗರಿ ಬಿದ್ದಿತ್ತು;<br />ಕಣ್ಣಾಡಿಸಿದ,<br />ಅಲ್ಲಿತ್ತು ಪ್ರಭು ಮೆಚ್ಚಿ ಹರಸಿದ ಜನರ ಚಿಕ್ಕ ಪಟ್ಟಿಯಲಿ,<br />ಬೆರಳೆಣಿಕೆಯಷ್ಟು ಸಾಲುಗಳು,<br />ಸಂತನ ಹೆಸರೋ ಮೇಲೆ ಮೊಟ್ಟ ಮೊದಲು!</p>
		<p>ಅದು ನಮ್ಮ ಬಗ್ಗೆ ತಟಸ್ಥವಾಗಿರುತ್ತದೆ ಎಂಬುದು ಗೊತ್ತಿದ್ದೂ, ಒಂದು ಸುಂದರವಾದ ಹೂವನ್ನು ನಾವು ನಮ್ಮ ಸ್ವಸಂತೋಷಕ್ಕಾಗಿ ಪ್ರೀತಿಸುವಂತೆ, ದೇವರಲ್ಲಿ ನಾವು ಭಕ್ತಿ ತೋರುತ್ತೇವೆ. 'ತನಗೆ ಯಾರು ಇಷ್ಟ' ಎಂದು ಒಂದು ಪಕ್ಷ ಹೂವೇ ನಮಗೆ ಹೇಳುವಂತಿದ್ದರೆ? ಈಗ ಹೇಳಿ, ನಿಮ್ಮ ಹೂವಿಗೆ ನೀವು ಎಷ್ಟು ಇಷ್ಟ?</p>
	</section>
	<section class="level1 numbered" epub:type="chapter" role="doc-chapter" id="id-P4.016">
		<p class="text-center"><strong>ನೀನಿಚ್ಛಿಸಿದಂತೆ ನನ್ನ ಬಾಳು ನೀನಿಚ್ಛಿಸಿದಂತೆ ನನ್ನ ಬಾಳು</strong></p>
		<p class="verse">ಯದ್ ಯದ್ ಕರ್ಮಂ ಅಭೀಪ್ಸಿತಂ ತು<br />ಅಕರವಂ ಸರ್ವಂ ಹಿ ತ್ವಯಾ ಏವ ಇಚ್ಛಯಾ;<br />ಮನ್ಯೇ ಸಾಧಿತ ಧ್ಯೇಯಂ ಅಖಿಲಂ<br />ತ್ವತ್ ಪ್ರಸಾದ ಕೃಪಯಾ ಧಿಯಾ<br />ಅನುಗ್ರಹಿತೋಽಸ್ಮಿ, ಹೇ ಭಗವನ್,<br />ಕೃತಜ್ಞತಾಂ ಮಾಂ ಸ್ವೀಕುರು।।</p>
		<p class="verse-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<p class="myquote">ನಾನೇನ ಬಯಸಿದೆನೋ ಅದನೆಲ್ಲ ಮಾಡಿದೆನೆ?<br />ಇಲ್ಲ, ನೀನಿಚ್ಛಿಸಿದಂತೆ ಕುಣಿದು, ಮೆರೆದೆ;<br />ಏನೆಲ್ಲ ಸಾಧಿಸಿದೆ, ಅದು ಅಲ್ಪವಿರಬಹುದು-<br />ಅದು ನಿನ್ನ ಕರುಣೆ ಪ್ರಸಾದ; ಹೆಮ್ಮೆ ನನಗೆ.<br />ಅನುಗ್ರಹಿಸಿ ಕಾಯ್ದೆಯೈ ಓ ದೇವ, ಮಾದೇವ,<br />ನನ್ನ ನೆನಕೆಗಳನ್ನು ಸ್ವೀಕರಿಸಿದೋ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾವ್ಯೋಪಖ್ಯಾನ</h1>
		<p>ಕೆಲವು ದಿನಗಳ ಹಿಂದೆ ನಾಗಲಕ್ಷ್ಮಿ ಮತ್ತು ನಾನು ಒಂದೊಂದು ಕವನವನ್ನು ಬರೆದು ಸಭಿಕರೆದುರು ಓದಿದೆವು. ಅದರಲ್ಲೇನಿದೆ ವೈಶಿಷ್ಟ್ಯ; ಹಿಂದೆಯೂ ನೀವು ಅಮೆರಿಕನ್ನಡ ನಡೆಸುತ್ತಿದ್ದಾಗ ನೆಲಸಿದ್ದ ಅಮೆರಿಕದಲ್ಲೂ, ಭೇಟಿಯಿತ್ತಾಗ ಭಾರತದಲ್ಲೂ ಹೀಗೆಯೇ ಸಮಯ ಸಿಕ್ಕಾಗಲೆಲ್ಲಾ ಆಗಾಗ್ಗೆ ಓದುತ್ತಲೇ ಇದ್ದಿರಲ್ಲ, ಈಗೇನು ಹೊಸತಿಲ್ಲಿ? ಎಂದು ಆಕ್ಷೇಪಿಸ ಬೇಡಿ. ತಾಳಿ, ಸ್ವಲ್ಪ ಪೀಠಿಕೆ ಹಾಕಿ, ಮುಂದುವರಿಯುವೆ.</p>
		<p>ಮೈಸೂರಿನಲ್ಲಿ ಒಂದು ಅದ್ಧೂರಿಯ ಸಮಾರಂಭ ನಡೆಯಿತು. ಒಂಬತ್ತನೆಯ ಜಿಲ್ಲಾ ಕನ್ನಡ ಸಾಹಿತ್ಯ ಸಮ್ಮೇಳನ. ಹಲವು ಕಾರಣಗಳಿಗಾಗಿ ಆ ಕಾರ್ಯಕ್ರಮ ವಿಶಿಷ್ಟವಾಗಿತ್ತು. ಈ ಸಮಾರಂಭದಲ್ಲಿ ನಡೆದ ಸಂಕೀರ್ಣ ಕವಿಗೋಷ್ಠಿಯಲ್ಲಿ ಕವಿತೆ, ವಚನ, ಚುಟುಕು, ಮುಕ್ತಕಗಳು ಮತ್ತು ಶಿಶುಗೀತೆಗಳ ವಾಚನ ಸಮ್ಮಿಳಿತವಾಗಿತ್ತು. (ಈ ಸಂಕೀರ್ಣ ಕವಿಗೋಷ್ಠಿಯಲ್ಲಿ ತಮ್ಮ ಕವನವನ್ನು ವಾಚಿಸಿ, ವೇದಿಕೆಯಿಂದ ಕೆಳಗಿಳಿದು, ಮನೆಗೆ ಹೋಗಿ, ಹೃದಯಾಘಾತದಿಂದ ಕೊನೆಯುಸಿರೆಳೆದ ಆ ವಿದೇಶವಾಸಿ ಕವಿಯ ಆತ್ಮಕ್ಕೆ ಶಾಂತಿ ಕೋರೋಣ!)</p>
		<p>ಇದಲ್ಲದೆ, ಇದರ ಹಿಂದಿನ ದಿನದ, ಬಹುಶಃ ನಾಡಿನಲ್ಲೇ ಮೊಟ್ಟ ಮೊದಲಬಾರಿ ಪ್ರಯೋಗಗೊಂಡ, ಅಲ್ಲಿನೆಲ್ಲರ ಗಮನ ಸೆಳೆದ, ಒಂದು ವಿಶಿಷ್ಟ ಕಾರ್ಯಕ್ರಮವೆಂದರೆ ಅದು, ಈ ಸಖೀಗೀತ!</p>
		<p>ಅದೊಂದು ಕವಿ ದಂಪತಿಗಳ ಕಾವ್ಯೋತ್ಸವ. ನವೋಲ್ಲಾಸದ ದಾಂಪತ್ಯ ಗೀತೆಗಳ ಸೊಗಸು, ದಾಂಪತ್ಯ-ಉಪಖ್ಯಾನದೊಳು ಒಂದು ಸಂಜೆ, ದಾಂಪತ್ಯದಲ್ಲಿನ ಅನುರಾಗ ಚಿಂತನ ಎಂದೆಲ್ಲ ಪತ್ರಿಕೆಗಳು ಹೊಗಳಿ ಹಾಡಿದ ಈ ವಿಶಿಷ್ಟ ಕಾರ್ಯಕ್ರಮ ಹಲವರ ನೆನಪಿನಲ್ಲಿ ಹಸಿರಾಗಿ ಉಳಿಯುವ ಸಮಾರಂಭವಾಗಿತ್ತು. ಅಲ್ಲಿ ನಾವು ವಾಚಿಸಿದ ಕವನಗಳ ಬಗ್ಗೆ ಕೊನೆಯಲ್ಲಿ ಚರ್ಚಿಸೋಣ.</p>
		<p>ಮೈಸೂರಿನಲ್ಲಿ, ಕನ್ನಡನಾಡಿನ ಇನ್ನಿತರ ಕಡೆಗಳಲ್ಲಿ ಇತ್ತೀಚೆಗೆ ಸಾಹಿತ್ಯಕ ಸಮಾರಂಭಗಳ ಅಂಗವಾಗಿ ಕವಿಗೋಷ್ಠಿಗಳನ್ನು ಏರ್ಪಡಿಸುವುದು ಸಾಮಾನ್ಯವಾಗಿದೆ. ಒಂದು ಪುಸ್ತಕದ ಲೋಕಾರ್ಪಣೆ (ಅದನ್ನು ಬಿಡುಗಡೆ ಎಂದು ಹಿಂದೆ ಕರೆಯುತ್ತಿದ್ದೆವು), ವಿಚಾರ ಸಂಕಿರಣ, ಉಪನ್ಯಾಸ, ಇನ್ನಿತರ ಯಾವುದೇ ಸಾಂಸ್ಕೃತಿಕ ಕಾರ್ಯಕ್ರಮ ವಾಗಲೀ ಸಾಹಿತ್ಯಾಸಕ್ತರನ್ನು ಒಂದುಗೂಡಿಸಲು ಒಂದು ಕವಿಗೋಷ್ಠಿಯನ್ನು ಏರ್ಪಡಿಸುವುದು ಪ್ರಚಲಿತ ಪದ್ಧತಿಯಾಗಿದೆ. ಸ್ವರಚಿತ ಕವನಗಳನ್ನ ವಾಚಿಸುವ ಕವಿಗಳೊಂದಿಗೆ ಆ ಕವನಗಳನ್ನ ಬೇರೊಬ್ಬರು ಹಾಡುವ ಕಾವ್ಯ-ಗಾಯನ ನಡೆಸುವುದುಂಟು. ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ, ಕವಿ ವಾಚಿಸಿದ ನಂತರ, ಅದನ್ನೇ ಗಾಯಕ ಹಾಡುವಾಗ, ಚಿತ್ರ ಕಲಾವಿದನೊಬ್ಬ ಆ ಕವಿತೆಯ ಭಾವವನ್ನು ತಾನು ಗ್ರಹಿಸಿದಂತೆ ಸಭಿಕರೆದುರೇ ಚಿತ್ರ ಬಿಡಿಸುವ ಕಾವ್ಯ-ಗಾಯನ-ಕುಂಚ ಸಮಾರಂಭವನ್ನೂ ಏರ್ಪಡಿಸುತ್ತಿದ್ದಾರೆ. ಗಾಯನಕ್ಕೆ ಮೆರುಗನ್ನೀಯುವಂತೆ ಮೆಂಡೋಲಿನ್/ಪಿಟೀಲು, ತಬಲಾ/ಮೃದಂಗ, ಕೀ-ಬೋರ್ಡ್ ಮುಂತಾದ ಪಕ್ಕವಾದ್ಯಗಳ ಸಹಕಾರವನ್ನು ಒದಗಿಸುವುದೂ ಉಂಟು. ಕೆಲವೊಮ್ಮೆ ಹಾಡಿಗಾಗಿ ಗಾಯಕರೂ ವಾದ್ಯವೃಂದದವರೂ ಮೊದಲೇ ವಾರಗಟ್ಟಲೆ ತಯಾರಿ ನಡೆಸಿ ಕೊಂಡಿರುತ್ತಾರೆ. ಹೆಸರು ಮಾಡಿದ (ದುಬಾರಿ ವೆಚ್ಚದ), ಕೆಲವು 'ಏಕಸಂಧಿಗ್ರಾಹಿ' ಪರಿಣತರು 'ಯುದ್ಧೇ ಶಸ್ತ್ರಾಭ್ಯಾಸ'ಕ್ಕೆ ತೊಡಗಿದಾಗ, ಅಲ್ಲಲ್ಲಿ ತಡವರಿಸಿದರೆಂದರೆ, 'ನಡೆವರೆಡವದೇ ಕುಳಿತವರು ಎಡುವರೇ' ಎಂದು ಸಮಜಾಯಿಷಿ ಕೊಡುವುದೂ ಉಂಟು. ಇರಲಿ, ಇಂತಹ ಕಬ್ಬಿಗರ ಸಮಾವೇಶದಲ್ಲಿ ಉದಯೋನ್ಮುಖ ಮತ್ತು ಪ್ರಖ್ಯಾತ ಕವಿಪುಂಗವರು ಅಕ್ಕಪಕ್ಕದಲ್ಲಿ ಹೆಗೆಲೆಣೆಯಾಗಿ ಕುಳಿತು ವೇದಿಕೆಯಲ್ಲಿ ರಾರಾಜಿಸುವುದನ್ನ ಕಂಡಿದ್ದೇವೆ.ಇಂತಹ ಹಲವಾರು ಕಾವ್ಯ-ಗಾಯನ-ಕುಂಚ ಕಾರ್ಯಕ್ರಮಗಳಲ್ಲಿ ನಾಗಲಕ್ಷ್ಮಿಯೂ ನಾನೂ ಪಾಲ್ಗೊಂಡು ಸಂತೋಷಿಸಿದ್ದೇವೆ.</p>
		<p class="vertical-delimiter" />
		<p>ಹಿಂದೆ ಗುರುಕುಲ ವಿದ್ಯಾಭ್ಯಾಸ ಪದ್ಧತಿಯಲ್ಲಿ ಕಾವ್ಯಾಭ್ಯಾಸಕ್ಕೆ ಹೆಚ್ಚು ಒತ್ತು ಕೊಡುತ್ತಿದ್ದ ಆ ಕಾಲದಲ್ಲಿ, ಗುರುಗಳು ತಮ್ಮ ಶಿಷ್ಯರನ್ನು ಕವಿತ್ವರಚನೆಗೆ ಪ್ರೋತ್ಸಾಹಿಸುತ್ತಿದ್ದರು. ಕಲಿತವ ಪಂಡಿತನಾದನೆಂದರೆ ಅವನು ಅಲ್ಪಸ್ವಲ್ಪವಾದರೂ ಪದ್ಯ ಬರೆಯಬಲ್ಲವನೆಂದೇ ಭಾವನೆ. ಅಣಕು ಪದ್ಯವನ್ನಾದರೂ ಬರೆಯ ಬಲ್ಲವನೀತ. ಸಹೃದಯರೊಪ್ಪಿದ ನಿಜವಾದ ಕವಿಯಾಗಿದ್ದನೆಂದರೆ ಎಲ್ಲಿಲ್ಲದ ಮನ್ನಣೆ. ಅವನಲ್ಲಿ ಋಷಿಯ ಅಂಶ ಇದ್ದಿರಲೇಬೇಕೆಂಬ ಬಲವಾದ ನಂಬಿಕೆ. ಬುದ್ಧಿವಂತ, ಮನೀಷಿ, ಧೀಮಂತ, ಕೋವಿದ, ಪ್ರಾಜ್ಞ ಇತ್ಯಾದಿಗಳು ಕವಿಯ ಸಮಾನಾರ್ಥಕ ಪದಗಳು.</p>
		<p>ಒಟ್ಟಾಗಿ ಕುಳಿತು ಊಟಮಾಡುವ ಸಮಾರಾಧನೆಯಲ್ಲಿ ಪಾಯಸ ಬಡಿಸುವ ವೇಳೆಗೆ ಚೂರ್ಣಿಕೆ ಹೇಳುವ ಗಿಳಿಗಳಲ್ಲಿ ತಮ್ಮದೇ ಸ್ವರಚಿತ ಕವನ/ಮುಕ್ತಕಗಳನ್ನು ಹೇಳುತ್ತಿದ್ದ ವಟುಗಳೂ ಕಾವ್ಯಪಟುಗಳೂ ಇರುತ್ತಿದ್ದರು. ಸಂತೋಷಕೂಟಗಳಲ್ಲಿ ಸಮಸ್ಯಾಪೂರಣ ಸ್ಪರ್ಧೆಗಳೂ ನಡೆಯುತ್ತಿದ್ದವು. ರಾಜಾಸ್ಥಾನದಲ್ಲಿ ಕವಿಗಳ ನಡುವೆ ಇಂತಹ ಪೈಪೋಟಿ ನಡೆಯುತ್ತಿದ್ದುದಕ್ಕೆ ಬಲ್ಲಾಳಸೇನನ ಭೋಜಪ್ರಬಂಧದಂಥ ಗ್ರಂಥಗಳ ಆಧಾರವಿದೆ. ಶೂನ್ಯ ಸಂಪಾದಕರ ಕಲ್ಪನೆಯಲ್ಲಿ ಶಿವಶರಣರ ಅನುಭವ ಮಂಟಪದಲ್ಲಿ ದಿನವೂ ಕವಿಗೋಷ್ಠಿನಡೆಯುತ್ತಿದ್ದಿರಬೇಕು.</p>
		<p>ಮನೆ-ಮನೆ ಕವಿಗೋಷ್ಠಿ ಇತ್ತೀಚಿನ ಒಂದು ಹೊಸ ಪ್ರಕಾರ. ಸಭಾಂಗಣಕ್ಕಾಗಿ, ಅದರ ಅಲಂಕರಣಕ್ಕೆಂದು, ಬರುವ ಸಭಿಕರ ಉಪಹಾರ ಇತ್ಯಾದಿಗಳಿಗೆ ಹೆಚ್ಚು ವೆಚ್ಚಮಾಡಬೇಕಾಗಿಲ್ಲ; ಆತಿಥ್ಯಶೀಲ ಸಜ್ಜನರೊಬ್ಬರ ಮನೆಯೇ ಸಭಾಗೃಹ. ಬದಲಾದ ವ್ಯಾವಹಾರಿಕ ಕಾರಣಗಳಿಗಾಗಿ, ಇಂಥ ಕಾರ್ಯಕ್ರಮಗಳಿಗೆ ದೂರದೂರದಿಂದ ಸಹೃದಯರು ಬರುವ ದಿನಗಳು ಹಿಂದಾದವು. ಆತಿಥೇಯರ ಸ್ನೇಹದ ಕರೆಗೆ ಓಗೊಟ್ಟು ಬರುವ ಸಭಿಕರೂ ಹೆಚ್ಚೇನಿಲ್ಲ. ಅವರುಗಳ ಉಪಹಾರದ ಹೊಣೆಯನ್ನ, ಅಧ್ಯಕ್ಷ/ ಮುಖ್ಯ ಅತಿಥಿಗಳ ಸನ್ಮಾನ/ಗೌರವಸಮರ್ಪಣೆಯ ಜವಾಬ್ದಾರಿಯನ್ನೆಲ್ಲ ಮನೆಯ ಯಜಮಾನರೇ ವಹಿಸಿಕೊಳ್ಳುತ್ತಾರೆ. ಬಡಾವಣೆಯ ಸಾಹಿತ್ಯಾಸಕ್ತರೆಲ್ಲ ಒಂದೆಡೆ ಸೇರಲು ಸದವಕಾಶ. ಸ್ಥಳೀಯ ಹಿರಿ ಕಿರಿ ಚಿಕ್ಕ ಪುಟ್ಟ ಮರಿ ಕವಿಗಳಿಗೂ, ಗಿಂಡಿ ಮಾಣಿ ಕವಿಗಳಿಗೂ ತಮ್ಮ ಪ್ರತಿಭಾಪ್ರದರ್ಶನಕ್ಕೊಂದು ಸುವರ್ಣಾವಕಾಶ.</p>
		<p>ಸಮಾರಂಭದ ಖರ್ಚನ್ನು ತೂಗಿಸಿಕೊಂಡು ಹೋಗಲು, ಭಾಗವಹಿಸುವ ಕವಿಗಳಿಂದಲೇ ಚಂದಾ ವಸೂಲು ಮಾಡಿ, ನಿಮ್ಮ ಕವನಗಳನ್ನ ಸಂಕಲಿಸಿ ಪುಸ್ತಕ ಹೊರತರುತ್ತೇವೆ ಎಂದು ಅದಕ್ಕೂ ನಿಗದಿತ ಶುಲ್ಕ ತೆಗೆದುಕೊಂಡು, ಆ ಕವಿಗಳಲ್ಲೇ ಯಾರೊಬ್ಬರಿಗೋ ವಿಶೇಷ ಸನ್ಮಾನ, ಪ್ರಶಸ್ತಿಪ್ರದಾನ ಇತ್ಯಾದಿಗಳನ್ನು ಪ್ರಚಾರ ಪೂರ್ವಕವಾಗಿ ಹಮ್ಮಿಕೊಂಡು ನಡೆಸುವ ಕವಿಗೋಷ್ಠಿಗಳಿಗೇನೂ ಈಗೀಗ ಕೊರತೆಯಿಲ್ಲ.</p>
		<p>ಇಲ್ಲಿ ಇನ್ನೊಂದು ಮಾತು. ವಿಶೇಷ ಸಮಾರಂಭಗಳಿಗಾಗಿ ವಿಶಿಷ್ಟ ಕವಿಗೋಷ್ಠಿಗಳು ಏರ್ಪಾಡಾಗುತ್ತವೆ. ದಸರಾ 'ಕವಿಗೋಷ್ಠಿ' ಬೇರೆ, 'ದಸರಾಕವಿ' ಗೋಷ್ಠಿ ಬೇರೆ. ವಿಶ್ವವಿಖ್ಯಾತ ದಸರೆಯ ವೈಭವದ ಅಂಗವಾಗಿ ಅರಸರು ಸಾಂಪ್ರದಾಯಿಕವಾಗಿ ಅರಮನೆಯ ಸಭಾಂಗಣದಲ್ಲಿ ನಡೆಸಿಕೊಂಡು ಬರುತ್ತಿದ್ದ ಒಂದು ವಿದ್ವತ್ ಸಭೆ ಇತ್ತು. ಇದಕ್ಕೆ ಪ್ರೇಕ್ಷಕ/ಶ್ರೋತೃವಾಗಿ ಹೋಗುವುದೇ ಒಂದು ಮನ್ನಣೆಯೆಂದಿದ್ದ ಕಾಲದಲ್ಲಿ ಈ ಪಂಡಿತಮಂಡಲಿಯ ಆಡೊಂಬೊಲದ ದಂತ ಗೋಪುರಕ್ಕೆ ಹತ್ತಿ ಹೋಗುವುದೆಂದರೆ ಇನ್ನೆಷ್ಟು ಗೌರವದ ಸಂಕೇತವಾಗಿದ್ದಿರಬೇಕು? ಅದು ದಸರಾ 'ಕವಿಗೋಷ್ಠಿ'. ಇದಕ್ಕೆ ವ್ಯತಿರಿಕ್ತವಾಗಿ ಅಸಾಹಿತ್ಯಕ ಮಾನದಂಡಗಳನ್ನು ಮುಂದಿಟ್ಟುಕೊಂಡು, ಏನೇನೋ ಕಾರಣಗಳಿಗಾಗಿ ವ್ಯಕ್ತಿಗಳನ್ನು ಆಯ್ಕೆ ಮಾಡಿಕೊಂಡು, ಕುರಿತೋದದೆಯುಂ ಪರಿಣತಮತಿಗಳು ತಾವೆಂಬ ಭ್ರಮೆಯ ಶ್ರೀವಿಜಯಪತಾಕೆಯನ್ನು ಹಾರಿಸುವವರನ್ನ ಈ ದಸರೆಗೆ ಆಹ್ವಾನಿಸಿದಾಗ ಅವರು ಹೆಸರಿಗೆ ದಸರಾಕವಿ; ಅಂಥವರ ಕೊಟ್ಟಿಗೆಯೇ 'ದಸರಾಕವಿ' ಗೋಷ್ಠಿ.</p>
		<p>ಕವಿಗೋಷ್ಠಿಯಲ್ಲಿ ಓದುವ ಕವನಗಳ ಮುಖ್ಯ ಉದ್ದೇಶ ಜನಮನ ರಂಜನೆ. ಅಲ್ಲಿ ಸಭೆಯಲ್ಲಿ ಎಲ್ಲ ಬಲ್ಲವರೂ, ಬಲ್ಲೆನೆಂಬ ಹುಸಿ ಹಸಿ ನಂಬಿಕೆಯವರೂ, ಅಲ್ಪಸ್ವಲ್ಪ ಗ-ಪದ್ಯಗಳನ್ನು ಕೊರೆಯುತ್ತಿರುವವರೂ, ಕಾವ್ಯಪ್ರಪಂಚವನ್ನು ಇನ್ನೂ ಪ್ರವೇಶಿಸದವರೂ, ಸಾಮಾನ್ಯ ಶ್ರೋತೃಗಳೂ ಇದ್ದಾರು.</p>
		<p>ವಿಷಯ ವಸ್ತು ಯಾವುದೇ ಇರಲಿ, ಆಡುನುಡಿಯ ಸೊಗಡು, ಪ್ರಾಸ, ಪದಗಳ ರಿಂಗಣ ಇವು ಹೆಚ್ಚು ಕಡಿಮೆ ಅಲ್ಲಿದ್ದ ಎಲ್ಲರನ್ನೂ ಆಕರ್ಷಿಸೀತು. ಥಟ್ಟನೆ ಅರ್ಥವಾಗುವ, ನವಿರಾದ ಹಾಸ್ಯದ ಪದ್ಯಗಳಿಗೇ ಹೆಚ್ಚು ಚಪ್ಪಾಳೆಗಳು ಮೀಸಲು. ಮರುದಿನದ ಪತ್ರಿಕೆಗಳಲ್ಲಿ ಉಲ್ಲೇಖಿತವಾಗುವ ಸಂಕ್ಷಿಪ್ತ ವರದಿಯ ಭಾಗಗಳೂ ಇವೇ. ಆದ್ದರಿಂದಲೇ, ಹೆಸರಾಂತ ಕವಿಗಳೂ ಸಹ, ತಮ್ಮ ಲಘುವಾದ ಸರಳವಾದ ತಮಾಷೆಯ ಪದ್ಯಗಳನ್ನೇ ಇಂಥ ಸಭೆಗಳಿಗೆ ಆರಿಸಿಕೊಳ್ಳುತ್ತಾರೆ. ಕೆಲವರು ಸಾಮಯಿಕ ಸಮಸ್ಯೆಗಳ ವಿಮರ್ಶಾತ್ಮಕ ಚಿಂತನೆಗೆ ಈ ಅವಕಾಶವನ್ನು ಬಳಸಿಕೊಳ್ಳುವುದನ್ನ ಕಾಣುತ್ತೇವೆ; ಅಂಥವರು ಗೆದ್ದದ್ದು ಕಡಿಮೆ.</p>
		<p>ಕೆಲವರು ಕವಿಸಮ್ಮಿಳನದಲ್ಲಿ ಭಾಗವಹಿಸಲು ಭಾರೀ ತಪಸ್ಸನ್ನೇ ಮಾಡಿದರೆ, ಇನ್ನು ಕೆಲವರು ಒಂದು ಭಾರೀ ತಪ್ಪನ್ನು ಮಾಡುತ್ತಾರೆ. ಕವಿಗೋಷ್ಠಿಗೆ ತಾವು ಆಹ್ವಾನಿತರಾಗಿರುವುದು ಮೊದಲೇ ಗೊತ್ತಿದ್ದರೂ, ವ್ಯವಸ್ಥಾಪಕರ ಒತ್ತಾಯಕ್ಕೆ ಮಣಿದು ತಾವು ಬಂದು ಭಾಗವಹಿಸುತ್ತಿರುವರೋ ಏನೋ ಎನ್ನುವಂತೆ, ಏನೇನೋ ಪೂರ್ವ ಪೀಠಿಕೆಯ ಅಸಂಬದ್ಧ ಮಾತುಗಳನ್ನ ಆಡಿ, ಹಲವಾರು ವರ್ಷಗಳ ಹಿಂದೆ ಬರೆದ ಯಾವುದೋ ಒಂದು ತಮ್ಮ ಕವನಸಂಕಲನದೊಳಗೆ ವೇದಿಕೆಯ ಮೇಲಿರುವಾಗಲೇ ತಡಕಾಡುತ್ತ, ಒಂದು ಕವನವನ್ನು 'ಹಾಂ, ಸಿಕ್ಕಿತು!' ಎನ್ನುವ ಭಾವದಲ್ಲಿ, ವಾಚಿಸುತ್ತಾರೆ. ಅಧ್ಯಕ್ಷರು ''ಪ್ರತಿಯೊಬ್ಬರಿಗೂ ಒಂದು ಕವನ ಸಾಕು'' ಎಂದದ್ದು ಈ ಜಾಣಕಿವುಡರಿಗೆ ಕೇಳಿಸದು. ಮತ್ತೆ ಕೆಲವರಿಗೆ ಸಭಿಕರ ಗ್ರಹಿಕೆಯ ಮೇಲೇ ಗುಮಾನಿ. ಮೊದಲೇ, ನಡುವೆ ಅಥವಾ ಕೊನೆಗೆ ತಮ್ಮ ಕವನವನ್ನ ತಾವೇ ವಿಮರ್ಶಿಸಿ, ಅಲ್ಲಿ ಹೇಳಲಾಗದ್ದನ್ನು ಈಗ ಅಪ್ಪಣೆಕೊಡಿಸುತ್ತಾ, ಕಾಲಹರಣಮಾಡುತ್ತಾರೆ ತುದಿಗಾಲಲ್ಲಿ ನಿಂತ ವ್ಯವಸ್ಥಾಪಕರ ರಕ್ತದೊತ್ತಡವನ್ನು ಮೇಲೇರಿಸುತ್ತಾರೆ.ಇದೆಲ್ಲ ಗೊತ್ತಿದ್ದರೂ, ಮೊನ್ನಿನ ಸಖೀಗೀತ ಕವಿಗೋಷ್ಠಿಯಲ್ಲಿ ನಾನು ಮಿಂಚಿದೆ ಎಂದಲ್ಲ. ಹಾಗೆ ನೋಡಿದರೆ ನಮ್ಮಿಬ್ಬರಲ್ಲಿ ಹೆಚ್ಚು ಚಪ್ಪಾಳೆ ಗಿಟ್ಟಿಸಿಕೊಂಡದ್ದು ನಾಗಲಕ್ಷ್ಮಿಯ ಕವನ. ತನಗೇಕೆ ಮೈಸೂರು ಪ್ರಿಯ, ಮೈಸೂರೆಂದೊಡನೆ ತನಗೆ ಬೆಟ್ಟ, ಕಟ್ಟೆ, ಮಲ್ಲಿಗೆ, ಬಾಳೆ, ಚಿಗುರೆಲೆ, ಪಾಕ್, ರೇಷ್ಮೆ, ಚಂದನ, ವೀಣೆ, ಅರಮನೆ, ದಸರಾ ಎಲ್ಲಾ ಹೇಗೆ ಕಣ್ಮುಂದೆ ಬಂದು ನಿಲ್ಲುತ್ತೆ, ಅದರ ಸೊಗಸು, ಸೊಬಗು, ಸಿಹಿ, ರಸ, ನವಿರು, ಪರಿಮಳ, ಸೊಗಡು, ವೈಭವಗಳಿಂದ ಮೆರೆಯುವ ಬೆಡಗಿನ ಬೆರಗಿನ ಮೈಸೂರು" ಸಪ್ತಸಾಗರ ದಾಚೆಯಿಂದ ತನ್ನನ್ನಿತ್ತ ಏಕೆ ಸೆಳೆಯಿತು ಎಂಬುದು ಅವಳ ಕವನದ ವಸ್ತುವಾಗಿತ್ತು.</p>
		<p>ನಾನೋ ಸಾಹಿತ್ಯ ಸಮ್ಮೇಳನ, ವಿದ್ವಾಂಸರ ಸಭೆ, ಚಿಂತನಶೀಲರ ನಡುವೆ ದೇಶದ ಜ್ವಲಂತ ಸಮಸ್ಯೆಯ ಬಗ್ಗೆ ಏನಾದರೂ ಚರ್ಚಿಸುವುದು ಸೂಕ್ತವೋ ಏನೋ-ಎಂಬೆಲ್ಲ ನಂಬಿಕೆಯಿಂದ ಒಂದು ಕವನವನ್ನ ಹೊಸೆದಿದ್ದೆ. ಇತ್ತೀಚೆಗೆ ಒಂದು ಶಾಲೆಯ ಸಮಾರಂಭದ ಅತಿಥಿಯಾಗಿ ಹೋಗಿದ್ದಾಗ, ವಿದ್ಯಾರ್ಥಿಗಳನ್ನುದ್ದೇಶಿಸಿ ಮಾತನಾಡುತ್ತಿದ್ದಾಗ ನೆನಪಿಗೆ ಬಂತು: ಬಹಳ ಹಿಂದಿನ ದಿನಗಳ, ಜನಪ್ರಿಯ '<em>ಜಾಗೃತಿ'</em>ಹಿಂದೀ ಚಲನಚಿತ್ರದ<em>''ಹಮ್ ಲಾಯೇ ಹೈಂ, ತೂಫಾನ್ ಸೆ ಕಿಶ್ತೀ ನಿಕಾಲ್ ಕೇ; ಇಸ್ ದೇಶ್ ಕೋ ರಖನಾ ಹೈ ಬಚ್ಚೋಂ ಸಂಭಾಲ್ ಕೇ।।''</em>ಹಾಡು. ಅದೇ ಈ ನನ್ನ ಕವನದ ಮೊದಲ ಪದ್ಯಕ್ಕೆ ಸ್ಫೂರ್ತಿ. ಉಳಿದುದು, ಎಲ್ಲರ ಕಳವಳದಂತೆ ಹುಟ್ಟಿ ಬೆಳೆದ ದೇಶದ ಕ್ಷೇಮದ ಬಗ್ಗೆ ಆತಂಕ. ಕವಿಗೋಷ್ಠಿಯಲ್ಲಿ ಓದಿದ ನನ್ನ ಆ ಕವನದ ಪೂರ್ಣಪಾಠ ಹೀಗಿದೆ:</p>
		<p class="text-center"><strong>ಹೆಗಲೇರಿದ ಹೊಣೆ</strong></p>
		<p class="myquote">ಭೋರ್ಗರೆಯುವ ಕಡಲೊಡಲಿನ ಅಲೆಗಳ ನಡುವೆ,<br />ಬಿರುಗಾಳಿಗೆ ಹೊಯ್ದಾಡುವ ಹರಿಗೋಲನು ದಡಕೆ<br />ಎಳೆದೊಯ್ಯುತ ಮುಟ್ಟಿಸಿದೆವು ನಾವೀ ದಿನ ಹಿಂದೆ-<br />ಕಾಪಾಡುವ ಹೊಣೆ ಹೆಗಲೇರಿದೆ ನಿಮ್ಮದೆ ಮುಂದೆ.<br />ತುಳಿದಾಡುವ ಪರಕೀಯರ ಜೊತೆ ಸೆಣೆಸಿದ ಹದನ-<br />ಗುಂಡಿನ ಮಳೆಗೆದುರಾಯಿತು ನಿಶ್ಶಸ್ತ್ರದ ಜತನ,<br />ಬಿಸಿ ನೆತ್ತರು ಚೆಲ್ಲಾಡಿತು ಎದೆಯೊಡ್ಡಲು ಯೋಧ,<br />ಮಣಿಯದೆ ಮುನ್ನಡೆಯಿತು ಆ ದಿಟ್ಟದಟನ ಕದನ.</p>
		<p class="myquote">ನೆಲ ನಮ್ಮದು, ಜಲ ನಮ್ಮದು, ಗಿರಿ ನದಿ ಕಡಲು,<br />ಈ ಗಾಳಿಯು, ಹೊಳೆದಳಿಯುವ ಆಕಾಶದ ಬೆಳಕು,<br />ಕುಡಿ ಗಿಡ ಮರ ಜಲಚರಗಳ ಪಶು ಪಕ್ಷಿಯ ಬೆರಗು-<br />ಅದನನುಭವಿಸುವ ನಮಗೇತಕೆ ಇನ್ನಿತರರ ಹಂಗು?</p>
		<p class="myquote">ಹೊಡೆದೋಡಿಸುತಿರುವಾಗಲು ಹಗೆ ಸುಳಿಯದ ಮನಸು;<br />ತಾವೆಸಗಿದ ಅಪಕಾರಕೆ ಅವರೇ ಮರುಗಿದ ಸೊಗಸು;<br />ನಡೆಸಿದ ಕಾಣರಿಯದ ಕೇಳದ ಸ್ವಾತಂತ್ರ್ಯದ ಸಮರ-<br />ಜಗದೆಲ್ಲೆಡೆ ಚಿಗುರೊಡೆಯಿತು ಹೊಸಗಾಳಿಯ ಕನಸು!</p>
		<p class="myquote">ಊಳಿಗತನ, ಬಿಡಿ, ಸಾಕಾಗಿದೆ ನಮ್ಮನು ಆಳೇವು ನಾವೇ-<br />ಮುನ್ನುಗ್ಗಿದ ಕುಳ, ಹಳಿ ತಪ್ಪಿಸಿದವೆ ಉಗಿಬಂಡಿಯ ಕನಸ;<br />ಅತಿ ಲಾಲಸೆ, ಹುಸಿ ಭರವಸೆ, ಹಿತ ತನ್ನದೆ ಮೊದಲು,<br />ಅಮಲೇರಿದ ಜನ ಕೆಳಗಿಳಿಸುವರಯ್ಯೋ ದೇಶದ ಕಳಸ!</p>
		<p class="myquote">ಬೆಳಕಿನ ಅಲೆ ಪರಿಮಳದೊಲು ನಮ್ಮೆಡೆ ಬರಲು<br />ತೆರೆದೆವು ಅರೆ ಮುಚ್ಚಿದ ಮರೆ ಕಿಟಕಿಯ ತೆರೆಯ,<br />ನುಸುಳುತ ಬರೆ ಮೆಲ್ಲಡಿಯಲಿ ಬಾಗಿಲ ಬಳಿ ಹಾವು-<br />ಬೆರೆಗಾದೆವೆ ಮೈಮರೆತೆವೆ ಹೆಡೆಯಾಟಕೆ ನಾವು?</p>
		<p class="myquote">ಅವ ಕೊಟ್ಟರೆ ಉಂಟೆನ್ನುವ ದಿನ ಗೋಡೆಯ ಬರಹ,<br />ಶರವೇಗದಿ ಬರು ಬರುತಿದೆ ಕರಿ ಇರುಳೇ ಮರುಕಳಿಸಿ;<br />ಎದ್ದೇಳಿರಿ, ಏನಾಗಿದೆ ಕಣ್ಣರಳಿಸಿ ನೋಡಿರೆಲಾ ಸುತ್ತ,<br />ಗಳಿಸುಳಿಸಿದ ನೆಲ ಹುಸಿ ಉಸುಕಲಿ ತುಸ ಕುಸಿವುದ ನಿಲಿಸಿ.</p>
		<p class="myquote">ಉಪ್ಪುಣುಸಿದ ಮನೆಗಿಲ್ಲವೆ ಕಿಡಿಗೇಡಿಯ ಹಿಡಿ ನಿಷ್ಠೆ?<br />ಎದುರಾಡದೆ ಕುಳಿತೇಕಿಹುದೀ ಬಲುಬುದ್ಧಿಯ ಪ್ರತಿಷ್ಠೆ!<br />ನಾಡೊಡೆಯುವ ಕಡು ಉಗ್ರರ ಉಪಟಳ ತಡೆಗೆನ್ನಿ-<br />ಒಂದಾಗಿಯೇ ಮುನ್ನಡೆಯುವ ದೀಕ್ಷೆಯ ತೊಡ ಬನ್ನಿ!<sup><a epub:type="noteref" href="999-aside.xhtml#id-004.309">೧-೬</a></sup></p>
	</section>
</body>
</html>
