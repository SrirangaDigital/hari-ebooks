<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮುಕ್ತಕ ಕನ್ನಡ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ಮುನ್ನುಡಿ</h1>
		<p>ಶ್ರೀ ಶಿಕಾರಿಪುರ ಹರಿಹರೇಶ್ವರ ಅವರು ಖ್ಯಾತ ವಿದ್ವಾಂಸರು; ಬಹುಮುಖ ಪ್ರತಿಭೆಯ ಲೇಖಕರು; ಭಾರತ-ಅಮೆರಿಕಾಗಳ ನಡುವೆ ಸಾಹಿತ್ಯಕವಾಗಿ, ಸಾಂಸ್ಕೃತಿಕ ವಾಗಿ ಸೇತುವೆ ಕಟ್ಟಿದ ಸಾಹಸಿಗಳು.</p>
		<p>ಅವರ ಮೌಲಿಕವಾದ, ಅಪರೂಪದ್ದು ಎನ್ನಬಹುದಾದ ಗ್ರಂಥವೊಂದು ಇಲ್ಲಿದೆ. ಅದಕ್ಕೆ ಈ ಮುನ್ನುಡಿ ರೂಪದ ನಾಲ್ಕು ಮಾತು ಬರೆಯುವುದು ನನ್ನ ಪಾಲಿಗೆ ಸಂತೋಷದ ಕೆಲಸ. ವಾಸ್ತವವಾಗಿ ಮುನ್ನುಡಿ ಬರೆಯುವ ಅರ್ಹತೆ ನನಗಿಲ್ಲ; ಆದರೆ ಇಲ್ಲವೇ ಇಲ್ಲ ಎಂದೂ ಅಲ್ಲ! 'ಹರಿ'ಯವರಿಗೆ ನನ್ನ ಧನ್ಯವಾದಗಳು.</p>
		<p>ಸಂಸ್ಕೃತ ಸಾಹಿತ್ಯದಲ್ಲಿ ಮುಕ್ತಕ ಒಂದು ವಿಶಿಷ್ಟವೂ ಸಮೃದ್ಧವೂ ಆದ ಪ್ರಕಾರ. (ಸುಭಾಷಿತ, ಸೂಕ್ತಿ, ಸದುಕ್ತಿಗಳಿಗೂ ಮುಕ್ತಕಕ್ಕೂ ನಿಕಟ ಸಂಬಂಧ). ಒಂದು ಕಡೆ ಮಹಾಕಾವ್ಯ; ಇನ್ನೊಂದು ಕಡೆ ಮುಕ್ತಕ. ಅಲ್ಲಿ ಹಲವಾರು ಮುಕ್ತಕ ಸಂಕಲನಗಳಿವೆ; ಅನೇಕ ಮುಕ್ತಕಗಳು ಅಜ್ಞಾತ ಕರ್ತೃಕ. ಇನ್ನು, ಕಾವ್ಯ, ನಾಟಕ ಗಳಲ್ಲೂ ಅವು ವಿಪುಲವಾಗಿವೆ. ಆ ಮುಕ್ತಕ ವಾಙ್ಮಯದಲ್ಲಿ, ಮ್ಯಾಥ್ಯೂ ಅರ್ನಾಲ್ಡ್ ಅವರು ಸಂಸ್ಕೃತಿಯನ್ನು ಲಕ್ಷಣಿಸುವಾಗ ಹೇಳುವ <span class="en">Sweetness and light</span> (ಮಾಧುರ್ಯ ಮತ್ತು ದೀಪ್ತಿ) ಮೇಳವಿಸಿರುತ್ತವೆ. ಮಾಧುರ್ಯವಿಲ್ಲದೆಡೆಗಳಲ್ಲೂ ಬೆಳಕಂತೂ<span class="en">(light)</span> ಇದ್ದೇ ಇರುತ್ತದೆ. 'ಹಗುರ' ರಚನೆಗಳೂ ಎಷ್ಟೋ ಉಂಟು.</p>
		<p>ಸಂಸ್ಕೃತದಿಂದ ಮುಕ್ತಕಗಳನ್ನು ಕನ್ನಡಿಸುವ ಕಾರ್ಯಕ್ಕೊಂದು ಪರಂಪರೆಯೇ ಇದೆ. ಇತ್ತೀಚೆಗೆ ಈ ಪಥದಲ್ಲಿ ಪದಾರ್ಪಣ ಮಾಡಿರುವವರು ಹರಿಯವರು. ಅವರೊಂದು ನವನಿಧಿಯನ್ನೆ ಕನ್ನಡಕ್ಕೆ ಒದಗಿಸಿದ್ದಾರೆ- ಎಂದರೆ ಅತಿಶಯೋಕ್ತಿಯಲ್ಲ.</p>
		<p>ಸಂಸ್ಕೃತದಿಂದ ಕನ್ನಡಕ್ಕೆ ಮುಕ್ತಕಗಳನ್ನು ಗದ್ಯದಲ್ಲಿ ಅನುವಾದಿಸಿವರೇ ಬಹಳ ಮಂದಿ. ಗದ್ಯಾನುವಾದ ಪ್ರಾಂತದಲ್ಲಿ ಗಣ್ಯವಾದ ಸಂಕಲನಗಳು ಎರಡು:<em>'ಸುಭಾಷಿತ ಮಂಜರಿ'</em>(ಸಂಪಾದಿತ, ೧೯೭೭) ಮತ್ತು<em>'ಸಂಸ್ಕೃತ ಲೋಕೋಕ್ತಿಗಳು ಮತ್ತು ಕವಿಸೂಕ್ತಿಗಳು'</em>(ಸಂ. ಎಚ್.ಎಸ್. ಅಚ್ಚಪ್ಪ, ೧೯೮೩). ಆದರೆ ಗದ್ಯ ಗದ್ಯವೇ, ಪದ್ಯ ಪದ್ಯವೇ; ಪದ್ಯದ ಪರಿಣಾಮ ರಮಣೀಯತೆ ಗದ್ಯಕ್ಕಿರದು. ಕಾರ್ಲೈಲ್ ಹೇಳುವಂತೆ <em>'ಛಂದಸ್ಸು ಕವಿತೆಯ ಸಂಗೀತಾಂಶ</em>'. ಆದ್ದರಿಂದ ಪದ್ಯಾನುವಾದದಲ್ಲಿ ಸಾಹಿತ್ಯ ಮಾತ್ರವಲ್ಲ, ಗೇಯತೆಯೂ ಅಷ್ಟೋ ಇಷ್ಟೋ ಇರುತ್ತದೆ.</p>
		<p>ಸಂಸ್ಕೃತ ಮುಕ್ತಕಗಳನ್ನು ಕನ್ನಡಕ್ಕೆ ಪದ್ಯರೂಪದಲ್ಲಿ ಭಾಷಾಂತರಿಸಿದವರು ತೀನಂಶ್ರೀ ಅವರೊಬ್ಬರೇ (ಎಸ್.ವಿ. ಪರಮೇಶ್ವರ ಭಟ್ಟರನ್ನು ಮರೆಯಬೇಕಿಲ್ಲ. ನನ್ನದೂ ಒಂದು ಸಣ್ಣ ಸಂಕಲನವಿದೆ:<em>'ಬೆಳಕಿನ ಹನಿಗಳು'</em>). ತೀನಂಶ್ರೀ ಅವರ<em>'ಬಿಡಿಮುತ್ತು'</em>(೧೯೭೦) ಒಂದು ಅನನ್ಯವಾದ ಅನುವಾದ; ಮೂಲ ಸಹಿತವಾದದ್ದು. ಅದೇ ಹರಿಯವರಿಗೆ ಮಾದರಿ. ಆದರೇ ತೀನಂಶ್ರೀ ಅವರ ಕೃತಿಯಲ್ಲಿಲ್ಲದ ಎಷ್ಟೋ ವೈಶಿಷ್ಟ್ಯಗಳು 'ಹರಿ'ಯವರ ಸಂಕಲನದಲ್ಲಿದೆ. ಇದರ ವ್ಯಾಪ್ತಿ ದೊಡ್ಡದು.</p>
		<p>ಸುಭಾಷಿತ ಸಂಗ್ರಹಗಳಿಂದ ಹಾಗೂ ಕಾವ್ಯ, ನಾಟಕಗಳಿಂದ ಮಾತ್ರವಲ್ಲದೆ, ವೇದ, ಉಪನಿಷತ್ತು, ಭಗವದ್ಗೀತೆ, ಮನುಸ್ಮೃತಿ, ಯೋಗವಾಸಿಷ್ಠ ಮುಂತಾದವು ಗಳಿಂದಲೂ ಮುಕ್ತಕಗಳನ್ನು ಆರಿಸಿ ಅನುವಾದಿಸಿದ್ದಾರೆ ಹರಿಯವರು (ಒಂದೆರಡು ಬೇರೆ ಭಾರತೀಯ ಭಾಷೆಗಳಿಂದಲೂ ಆರಿಸಿ, ಅವುಗಳ ಸಂಸ್ಕೃತ ಛಾಯೆಯನ್ನು ಕೊಟ್ಟು, ತರ್ಜುಮೆ ಮಾಡಿರುವುದೂ ಉಂಟು). ಹೀಗಾಗಿ, ಇಲ್ಲಿನ ಬಹುಪಾಲು ಮುಕ್ತಕಗಳು ಹರಿಹರೇಶ್ವರ ಅವರ ಪ್ರಯತ್ನದಿಂದಾಗಿ ಮೊದಲ ಬಾರಿಗೆ ಕನ್ನಡಕ್ಕೆ ಬಂದಿದೆ- ಎಂಬುದು ಗಮನಾರ್ಹ.</p>
		<p>ತೀನಂಶ್ರೀ ತಮ್ಮ<em>'ಬಿಡಿಮುತ್ತು'</em>ಸಂಕಲನದ ಕಡೆಯಲ್ಲಿ 'ಆಕರ ಮತ್ತು ಟಿಪ್ಪಣಿ'ಗಳನ್ನು ಕೊಟ್ಟಿದ್ದಾರೆ. ಆ ಕೆಲಸವನ್ನು ಹರಿಯವರು ಆಯಾ ಪುಟದಲ್ಲೇ, ಆಯಾ ಪದ್ಯದ ಕೆಳಗೇ ಅಡಿಟಿಪ್ಪಣಿಯ ರೂಪದಲ್ಲಿ ಮಾಡಿದ್ದಾರೆ. ಇದು ಹೆಚ್ಚು ಉಪಯುಕ್ತವೆಂದು ಬೇರೆ ಹೇಳಬೇಕಾಗಿಲ್ಲ.</p>
		<p>ತೀನಂಶ್ರೀ ಅವರು ಪದ್ಯಗಳ ಅರ್ಥಪರಿಗ್ರಹಿಕೆಗೆ ಅತ್ಯಗತ್ಯವಾದ ಕೆಲವೇ ಮಾತುಗಳನ್ನು ಟಿಪ್ಪಣಿಗಳಲ್ಲಿ ಹೇಳಿದ್ದರೆ, ಹರಿಯವರು ತೌಲನಿಕ ನೋಟಕ್ಕೆ ಅನುಕೂಲ ವಾಗುವಂತೆ, ಆಯಾ ಮುಕ್ತಕಕ್ಕೆ ಸಂವಾದಿಯಾದ ಸಂಸ್ಕೃತ ಮತ್ತು ಕನ್ನಡ ಪದ್ಯಗಳನ್ನು ಉದ್ಧರಿಸಿದ್ದಾರೆ; ಅಷ್ಟೇ ಅಲ್ಲ, ಅದಕ್ಕೆ ಸಂಗ್ರಹವಾದ ವ್ಯಾಖ್ಯಾನವನ್ನೂ ನೀಡಿದ್ದಾರೆ- ಎಂಬುದು ಮುಖ್ಯ.</p>
		<p>ಪದ್ಯಗಳಿಗೆ ಶೀರ್ಷಿಕೆ ಕೊಡುವಾಗ ಹರಿಯವರು ಕೆಲವಡೆ ತೀನಂಶ್ರೀ ಮಾಡಿ ರುವಂತೆ ಬಿಡಿಶಬ್ದಗಳನ್ನು ಕೊಟ್ಟಿದ್ದರೆ, ಬಹಳ ಕಡೆ ಪದ್ಯದಲ್ಲೇ ಬರುವ ಯಾವು ದಾದರೂ ಸಾರಭೂತವಾದ ವಾಕ್ಯವನ್ನು ಕೊಟ್ಟಿದ್ದಾರೆ.</p>
		<p>ಇನ್ನೂ ಅನುವಾದದ ಸ್ವರೂಪವನ್ನು ನೋಡಿದರೆ, ಹರಿಯವರ ಅನುವಾದ ಬಹುಮಟ್ಟಿಗೆ ಸಫಲವಾಗಿದೆ (ಆದರೂ ತೀನಂಶ್ರೀಯವರ ಭಾಷಾಂತರದ ಯಶಸ್ಸು ಇಲ್ಲಿ ಸಿದ್ಧಿಸಿಲ್ಲ ಎಂದೊಪ್ಪಬೇಕು). ಕೆಲವೆಡೆ ಅವರು ಮೂಲವನ್ನು <span class="en">literal</span> ಆಗಿ -ಎಂದರೆ, 'ಮಕ್ಕಿಕಾಮಕ್ಕಿ' ಎಂಬ ಅರ್ಥದಲ್ಲಲ್ಲ, ಮೂಲನಿಷ್ಠ ಎಂಬ ಅರ್ಥದಲ್ಲಿ- ಭಾಷಾಂತರಿಸಿದ್ದರೆ, ಇನ್ನೆಷ್ಟೋ ಕಡೆ <span class="en">idiomatic</span> ಆಗಿ ಭಾಷಾಂತರಿಸಿದ್ದಾರೆ (ಭಾಷಾಂತರವೆನ್ನುವುದು <span class="en">literal</span> ಮತ್ತು <span class="en">idiomatic</span> ಎರಡರ ಸಮನ್ವಯ ಪ್ರಯತ್ನ ಎನ್ನುತ್ತಾನೆ- ವಿದ್ವಾಂಸನೊಬ್ಬ). ಅನುವಾದ ಕೆಲವೊಮ್ಮೆ ವಿವರಣಾತ್ಮಕವೂ ಆಗುತ್ತದೆ. ಒಟ್ಟಿನ ಮೇಲೆ ಹರಿಯವರ ಅನುವಾದದಲ್ಲಿ ವೈವಿಧ್ಯವುಂಟು.</p>
		<p>ಇನ್ನು, <span class="en">literal, idiomatic</span> ಎರಡೂ ಬಗೆಯ ತರ್ಜುಮೆಗೆ ಕೆಲವೇ ಕೆಲವು ನಿದರ್ಶನಗಳನ್ನು ಲಕ್ಷಿಸಬಹುದು; ಇವು ಉತ್ತಮ ಭಾಷಾಂತರವನ್ನು ಕಾಣಿಸುತ್ತವೆ:</p>
		<p><em>ಮೂಲ:</em></p>
		<p class="verse">ಅತ್ಯುನ್ನತ ಪದಂ ಪ್ರಾಪ್ಯ ಪೂಜ್ಯಾನ್ ನೈವ ಅವಮಾನಯೇತ್।<br />ನಹುಷಃ ಶಕ್ರತಾಂ ಏತ್ಯ ಚ್ಯುತೋ ಅಗಸ್ತ್ಯ-ಅವಮಾನನಾತ್॥</p>
		<p><em>ಅನು:</em></p>
		<p class="verse">ಅವಗಣಿಸಿ ಹಳಿಯದಿರು ಮೈಮರೆತು ಹಿರಿಯರನು,<br />ಎತ್ತರದ ಹುದ್ದೆಗೆ ಹತ್ತಿದೆನೆಂದು ಮೆರೆದು, ಜರಿದು;<br />ಗಳಿಸಿಯೂ ಇಂದ್ರಪದ ನಹುಷ ಕೆಳಗಿಳೆಗುರುಳಿದನು-<br />ಮೇಲೆ ಏರಿದರೇನು, ಮುನಿಯ ಮುನಿಸಿಗೆ ಸಿಲುಕಿ ಮಣಿದು!</p>
		<p class="text-right"><em>('ಇದಿರ ಹಳಿಯಲು ಬೇಡ', ಪು. 33)</em></p>
		<p class="vertical-delimiter" />
		<p><em>ಮೂಲ:</em></p>
		<p class="verse">ದಗ್ಧಂ ದಗ್ಧಂ ತ್ಯಜತಿ ನ ಪುನಃ ಕಾಂಚನಂ ಕಾಂತಿವರ್ಣಂ,<br />ಛಿನ್ನಂ ಛಿನ್ನಂ ತ್ಯಜತಿ ನ ಪುನಃ ಸ್ವಾದುತಾಮ್ ಇಕ್ಷುದಂಡಮ್।<br />ಘೃಷ್ಟಂ ಘೃಷ್ಟಂ ತ್ಯಜತಿ ನ ಪುನಶ್ ಚಂದನಂ ಚಾರುಗಂಧಂ,<br />ಪ್ರಾಣಾಂತೇಽಪಿ ಪ್ರಕೃತಿವಿಕೃತಿರ್ ಜಾಯತೇ ನ ಉತ್ತಮಾನಾಮ್।</p>
		<p><em>ಅನು:</em></p>
		<p class="verse">ಸುಟ್ಟು ಸುಟ್ಟರೂ ಬಿಟ್ಟೀತೆ ತನ್ನ ಹೊಳಪನು ಚಿನ್ನ?<br />ಕೊಚ್ಚಿ ಕೊಚ್ಚಿದರೂ ಕಬ್ಬು ಸಿಹಿ ರುಚಿಯ ತನ್ನ?<br />ತೆಯ್ದು ತೇಯ್ದರು ಎಷ್ಟು, ಗಂಧ ಪರಿಮಳವನ್ನ?<br />ಹುಟ್ಟುಗುಣ ಬಿಟ್ಟು ಅಲುಗದು ಕೊನೆಗೂ ಉತ್ತಮರ ಬೆನ್ನ!</p>
		<p class="text-right"><em>('ಹುಟ್ಟುಗುಣ ಬಿಟ್ಟೀತೇ?', ಪು. ೩೪)</em></p>
		<p class="vertical-delimiter" />
		<p><em>ಮೂಲ:</em></p>
		<p class="verse">ಶ್ರೇಯಶ್ಚ ಪ್ರೇಯಶ್ಚ ಮನುಷ್ಯಂ ಏತಸ್।<br />ತೌ ಸಂಪರೀತ್ಯ ವಿನಕ್ತಿ ಧೀರಃ।<br />ಶ್ರೇಯೋ ಹಿ ಧೀರೋ ಅಭಿ ಪ್ರೇಯಸೋ ವೃಣೀತೇ।<br />ಪ್ರೇಯೋ ಮಂದೋ ಯೋಗಕ್ಷೇಮಾತ್ ವೃಣೀತೇ।</p>
		<p><em>ಅನು:</em></p>
		<p class="verse">ನಮ್ಮ ಜೀವನ-ಪಥದಿ ಒಂದಲ್ಲ ಒಂದು ದಿನ<br />ಆ ಕವಲು ದಾರಿಯ ಬುಡವ ಸಂಧಿಸಲೇ ಬೇಕು;<br />ಆಗ ಶ್ರೇಯ-ಪ್ರೇಯವು ಬಂದು<br />ಕೈ ಮುಗಿದು ಕೇಳುವುವು:<br /><em>'ಇತ್ತ ಬಾ, ಇತ್ತ ಬಾ, ನನ್ನತ್ತ ಬಾ, ಬಾ'</em>ರೆಂದು;<br />ದೂರದೃಷ್ಟಿಯ ಧೀರ 'ಶ್ರೇಯಸ್ಸ' ಬಯಸಿದರೆ,<br />ನಡೆವ ಮಂದಮತಿ ಬರಿ ಯೋಗಕ್ಷೇಮದ<br />'ಪ್ರೇಯಸ್ಸಿ'ನೆಡೆಗೆ!</p>
		<p class="text-right"><em>('ಶ್ರೇಯ-ಪ್ರೇಯ', ಪು. ೬೪)</em></p>
		<p class="vertical-delimiter" />
		<p><em>ಮೂಲ:</em></p>
		<p class="verse">ಕನ್ಯಾ ವರಯತೇ ರೂಪಂ, ಮಾತಾ ವಿತ್ತಂ ಪಿತಾ ಶ್ರುತಮ್।<br />ಬಾಂಧವಾಃ ಕುಲಂ ಇಚ್ಛನ್ತಿ, ಮಿಷ್ಟಾನ್ನಂ ಇತರೇ ಜನಾಃ॥</p>
		<p><em>ಅನು:</em></p>
		<p class="verse">ಆಸ್ತಿ ಹಣ ಉಳ್ಳವನೆ?- ತಾಯಿಯದದೊಂದೇ ಚಿಂತೆ;<br />ಓದಿದವನೇ ನೀನು? ಕೇಳುವನು ತಂದೆ ಬಂದ ವರಗೆ;<br />ಪ್ರೇಮಿಸಿದ ಹುಡುಗಿಗೋ ಹುಡುಗನನುರೂಪತೆ ಬೇಕು,<br />ನೆಂಟರಿಗೆ ಸಂಬಂಧದ ಘನತೆ ಅದೆ ಮುಖ್ಯ, ಅದೆ ಲಕ್ಷ್ಯ-<br />ಪೊಗದಸ್ತಾಗಿದ್ದರೆ ಸಾಕು ಊಟ ಉಳಿದವರಿಗೆ!</p>
		<p class="text-right"><em>('ಅವರವರಿಗವರದೇ ಹಿರಿ ಚಿಂತೆ\', ಪು. ೧೦೫)</em></p>
		<p class="vertical-delimiter" />
		<p>ಹರಿಯವರ ಅನುವಾದ ಕಾರ್ಯದಲ್ಲಿ ಹಲವು ಅರೆಕೊರೆಗಳಿವೆಯೆಂಬುದನ್ನೂ ಸೂಚಿಸಬೇಕು. ಆದರೆ ಆ ಮುಖವನ್ನು ಇಲ್ಲಿ ವಿಸ್ತರಿಸಬೇಕಾಗಿಲ್ಲ. ಇದು ಮಂಜೇಶ್ವರ ಗೋವಿಂದ ಪೈಯವರ ಒಂದು ಉಪಾದೇಯ ಉಕ್ತಿ: ''ತಾನು ಮುನ್ನುಡಿ ಬರೆವ ಗ್ರಂಥದಲ್ಲಿ ಉಳ್ಳ ಕೊರತೆಗಳನ್ನು ಸುಟ್ಟಿ ತೋರಿಸುವುದು ಮುನ್ನುಡಿಕಾರನ ಕೆಲಸವಲ್ಲ, ಸರ್ವಥಾ ಅಲ್ಲ- ಅದಕ್ಕೆ ಸಹಸ್ರಾಕ್ಷನಾದ ವಿಮರ್ಶಕನಿದ್ದಾನೆ. ಭಾಪು, ಭಾಪು!- ಎಂದು ಲೇಖಕನ ಬೆನ್ನು ಚಪ್ಪರಿಸುವುದು, ಜೌಗು ಜೌಗು!- ಎಂದು ಆತನನ್ನು ಹುರಿದುಂಬಿಸುವುದೂ- ಇದಷ್ಟೇ ಮುನ್ನುಡಿಕಾರನ ಕೆಲಸ'' "ಅಲ್ಲದೆ, ''ಏಕೋ ಹಿ ದೋಷೋ ಗುಣಸನ್ನಿಪಾತೇ ನಿಮಜ್ಜತೀಂದೋಃ ಕಿರಣೇಷ್ಟಿವಾಂಕಃ''- ಎಂಬ ಕಾಳಿದಾಸಸೂಕ್ತಿಯೂ ಸ್ಮರಣೀಯ!</p>
		<p>ತಮ್ಮ ವಿಶಾಲ ವ್ಯುತ್ಪತ್ತಿ, ಒಳನೋಟ, ಸರಸದೃಷ್ಟಿಗಳ ತ್ರಿವೇಣೀಸಂಗಮದಿಂದ ರೂಪುಗೊಂಡ, ಸಾಧುವೂ ಸ್ವಾದುವೂ ಆದ ಹೊತ್ತಗೆಯೊಂದನ್ನು ಕನ್ನಡಿಗರ ಹಸ್ತದಲ್ಲಿರಿಸಿದ್ದಾರೆ, ಶಿಕಾರಿಪುರ ಹರಿಹರೇಶ್ವರ ಅವರು. ಇದರ ಪೂರ್ಣ ಪ್ರಯೋಜನವನ್ನು ಎಲ್ಲರೂ ಪಡೆದುಕೊಳ್ಳಲಿ- ಎಂದು ಹಾರೈಸಿ, 'ಹರಿ'ಯವರಿಗೆ ನನ್ನ ಹಾರ್ದಿಕ ಅಭಿನಂದನೆಗಳನ್ನು ಸಲ್ಲಿಸುತ್ತೇನೆ.</p>
		<p class="quote-author"><strong>-ಪ್ರೊ। ಸಿ.ಪಿ.ಕೆ.</strong><br />ನಿವೃತ್ತ ನಿರ್ದೇಶಕರು,<br />ಕುವೆಂಪು ಕನ್ನಡ ಅಧ್ಯಯನ ಕೇಂದ್ರ,<br />
		ಮಾನಸಗಂಗೋತ್ರಿ, ಮೈಸೂರು</p>
	</section>
</body>
</html>
