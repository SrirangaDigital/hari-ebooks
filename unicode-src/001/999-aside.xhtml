<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮುಕ್ತಕ ಕನ್ನಡ</title>
	<link type="text/css" rel="stylesheet" href="css/style.css" />
</head>
<body class="maintext">
	<div class="footnote">
		<aside>
			<p class="footnote-head">Footnotes</p>
		</aside>
		<aside epub:type="footnote" id="id-001-001">
			<p>1.  <em>ಭದ್ರ</em>  ಎಂದರೆ ಮಂಗಳಕರವಾದ ಎಂಬುದು ಸಾಮಾನ್ಯ ಅರ್ಥ. <em>ಋಗ್ವೇದ</em> ೧:೮೯:೮; <em>ಯಜುರ್ವೇದ</em> ೨೫, ೨೧; <em>ಸಾಮವೇದ</em> ೨:೧೨೨೪; <em>ತೈತ್ತಿರೀಯ ಆರಣ್ಯಕ</em> ೧.೨:೧, ೨೧:೩; ೧:೩೨:೨; ಉಪನಿಷತ್ತುಗಳು ಇತ್ಯಾದಿ ಹಲವೆಡೆಗಳಲ್ಲಿ ಬರುವ ಈ <em>ಭದ್ರಂ ಕರ್ಣೇಭಿಃ</em> .. ಎಂಬ ಈ ಸ್ವಸ್ತಿವಾಚನ ಶಾಂತಿಮಂತ್ರ ನಮಗೆ ಸುಪರಿಚಿತ.</p>
			<p>ಯಾವ ಯಾವ ಉಪನಿಷತ್ತುಗಳ ಮೊದಲು ಮತ್ತು ಕೊನೆಗೆ ಯಾವ ಯಾವ ಶಾಂತಿ ಮಂತ್ರವನ್ನು ಹೇಳಬೇಕೆಂದು <em>ಮುಕ್ತಿಕೋಪನಿಷತ್(೧:೧)</em> ನಲ್ಲಿ ನಿಗದಿ ಮಾಡಲ್ಪಟ್ಟಿದೆ. ಆ ಪ್ರಕಾರ ಈ <em>ಭದ್ರಂ ಕರ್ಣೇಭಿಃ</em> .. ಎಂಬ ಹಾರೈಕೆ <em>ಪ್ರಶ್ನ, ಮುಂಡಕ, ಮಾಂಡೂಕ್ಯ, ಅಥರ್ವಶಿರಸ್, ಅಥರ್ವಶಿಖಾ, ಬೃಹತ್ ಜಾಬಾಲ, ಮಹಾನಾರಾಯಣ</em> ಮುಂತಾದ ಮೂವತ್ತೊಂದು ಉಪನಿಷತ್ತುಗಳ ಶಾಂತಿ ಮಂತ್ರ.</p>
			<p>ಕ್ಷುಲ್ಲಕ ಕಾರಣಗಳಿಗೆ ಹಗೆತನ ಮತ್ತು ನೀರಸವಾದ ಅರ್ಥಹೀನ ಚರ್ಚೆಗಳನ್ನು ಬಿಟ್ಟುಬಿಡಿ; ಯವಾಗಲೂ ಎಲ್ಲರಿಗೂ ಒಳ್ಳೆಯದನ್ನೇ ಬಯಸಿ, ಯಾವಾಗಲೂ ಒಳ್ಳೆಯ ಮಾತುಗಳನ್ನೇ ಆಡಿ- ಎನ್ನುವ ಮನುವಿನ ಈ ಮಾತುಗಳನ್ನೂ ನೋಡಿ: <em>(ಭದ್ರಂ ಭದ್ರಂ ಇತಿ ಬ್ರೂಯಾತ್, ಭದ್ರಂ ಇತ್ಯೇವ ವಾ ವದೇತ್। ಶುಷ್ಕವೈರಂ ವಿವಾದಂ ಚ ನ ಕುರ್ಯಾತ್ ಕೇನಚಿತ್ ಸಹ॥</em> - <em>ಮನುಸ್ಮೃತಿ ೪:೩೦)</em> </p>
			<p>ಎಲ್ಲರೂ ಕ್ಷೇಮವಾಗಿರಲಿ, ಸುಖವಾಗಿರಲಿ, ದುಃಖಭಾಗಿಗಳಾಗದಿರಲಿ- ಎಂಬ ಅರ್ಥದಲ್ಲೇ  <em>ಸರ್ವೇ ಭದ್ರಾಣಿ ಪಶ್ಯನ್ತು, ಮಾ ಕಶ್ಚಿತ್ ದುಃಖಭಾಕ್ ಭವೇತ್॥</em> ಎಂಬ ಹಾರೈಕೆಯಂತೂ ಜನಪ್ರಿಯವಾಗಿದೆ.</p>
		</aside>
		<aside epub:type="footnote" id="id-001-002">
			<p>2. <em>ಚಾಣಕ್ಯ ನೀತಿಶತಕ</em> ದಲ್ಲಿ ಹೀಗಿದೆ: ಹೂವಿನಲ್ಲಿ ಪರಿಮಳ ಬೆರೆತಿರುವಂತೆ, (ಎಳ್ಳು ಮುಂತಾದ) ಧಾನ್ಯಗಳಲ್ಲಿ ಎಣ್ಣೆಯಿರುವಂತೆ, ಕಟ್ಟಿಗೆಯಲ್ಲಿ ಬೆಂಕಿ ಕುಳಿತಿರುವಂತೆ, ಹಾಲಿನಲ್ಲಿ ತುಪ್ಪ ಅಡಗಿರುವಂತೆ, ಕಬ್ಬಿನಲ್ಲಿ ಬೆಲ್ಲ ಹುದುಗಿರುವಂತೆ, ದೇಹದಲ್ಲಿ ನಿಗೂಢವಾಗಿ ಇರುವ ಆತ್ಮನನ್ನು ಕಾಣಲು ಜಾಣ್ಮೆ ಬಳಸು. <em>(ಪುಷ್ಟೇ ಗಂಧಃ, ತಿಲೇ ತೈಲಂ....॥೭:೨೦॥)</em> ಅನನ್ಯತೆಯಿಂದ ಭಕ್ತ ಕೇಳಿಕೊಳ್ಳುವುದು ಹೀಗೆಯೇ:</p>
			<p class="verse">ನಿನ್ನ ಕಾಣುವ ಭಾಗ್ಯ, ಸನಿಹದಲೆ ಇರುವ ಸುಖ।<br />ನಿನ್ನಡಿಗೆ ಪೊಡಮಡಲು ದೊರೆಯೆ ಪುಣ್ಯ।<br />ನನ್ನೆದೆಗೆ ನೀ ಬಂದು, ಇಂದು ಇಲ್ಲಿಯೇ ನಿಂದು।<br />ನಿನ್ನ ನಾ ಕೂಡಲೆನೆ ನಾನು ಧನ್ಯ, ಧನ್ಯ!<br /> <em> </em> ಏನ ಬೇಡಲಿ ಹೇಳು, ಜ್ಞಾನ ಕರ್ಮೇಂದ್ರಿಯಗಳ ಒಡೆಯ।<br />ಏನು ಕೇಳಿದರೂನೂ ಅದು ಜಾಳು ಹಾಡ ಪಾಡು।<br />ನೀನೆ ಇದ್ದರೆ ಎಲ್ಲ ಸಿಕ್ಕಹಾಗಾಯ್ತಲ್ಲವೆ ದೊರೆಯೆ।<br />ಎಲ್ಲರೊಳಗುತ್ತಮನೆ ಬಾ, ನನ್ನೆದೆಯಲೆ ವಾಸಮಾಡು॥</p>  
			<p><em>(ಯಾಚೇ-ಅಹಂ ತ್ವಾಂ ಹೃಷೀಕೇಶ ನಮಾಮಿ ಪುರುಷೋತ್ತಮ। ಹೃದಯೇ ಕುರು ಸಂವಾಸಂ ಶ್ರಿಯಾ ಸಹ ಜಗತ್ಪತೇ॥-ದೇವಪೂಜಾ ವಿಧಿ)</em></p>
		</aside>
		<aside epub:type="footnote" id="id-001-003">
			<p>3. ಅವನ ಗುಣಗಾನ ಮಾಡಬೇಕಾದರೂ ನಮಗೆ ವಿಷಯದ ಬಗ್ಗೆ ಸರಿಯಾದ ತಿಳಿವಳಿಕೆ ಬೇಕಲ್ಲ! ಆ ಕಾರಣಕ್ಕಾಗಿಯೇ, ಶತರುದ್ರೀಯದ ಕವಿ ಮೊತ್ತಮೊದಲು ಅವನನ್ನೇ ಬೇಡಿಕೊಂಡು ಬಿಡುತ್ತಾನೆ:</p>
			<p>''ಹೇ ರುದ್ರ, ನಿನ್ನದು ಅಘೋರ ಮಂಗಳಕರ ಶರೀರ; ಪಾಪವಿರೋಧೀ ಆತ್ಮಜ್ಞಾನ ಉಂಟುಮಾಡುವವ ನೀನು; ನಾವಾಡುವ ಮಾತಿನಲ್ಲಿ ಇದ್ದುಕೊಂಡೇ ನಮ್ಮನ್ನು ಜ್ಞಾನಸಂಪನ್ನರನ್ನಾಗಿ ಮಾಡು! ನಮಗೆ ಸುಖಕರನಾಗು!"- ಎನ್ನುತ್ತಿದ್ದಾನೆ, ಶತರುದ್ರೀಯದ ಋಷಿ. (ಶಾಂತನಾಗು ಎಂದು ಬಾರಿ ಬಾರಿಗೂ ಬೇಡಿಕೊಳ್ಳುವ ಈ ವೇದದ ಭಾಗಕ್ಕೆ  <em>ಶಾಂತರುದ್ರೀಯ</em>  ವೆಂದರೆ ಅರ್ಥಪೂರ್ಣ ವಾಗುತ್ತದೇನೋ)</p>
			<p>ಇಲ್ಲಿ  <em>`ಗಿರಿಶಂತ'</em>ಎಂದು ರುದ್ರನನ್ನು ಋಷಿ ಕರೆದುದನ್ನು ಭಾಷ್ಯಕಾರರು ನಾಲ್ಕಾರು ಬಗೆಯಲ್ಲಿ ಅರ್ಥ ಹೇಳಿದ್ದಾರೆ. ಅದರಲ್ಲಿ ನಾನು ಆರಿಸಿಕೊಂಡಿರುವ, ಮಾತಿನಲ್ಲಿ ಇದ್ದುಕೊಂಡು, ಸುಖವನ್ನು ಉಂಟುಮಾಡುವವನು '( <em>ಗಿರಿ</em> ವೈದಿಕ ಪ್ರಯೋಗೇ <em>ಗಿರೌ</em> ವಾಗರ್ಥೌ, <em>ಶಂ</em> ಸುಖಂ, <em>ತ</em> ತನೋತಿ, ಭಾವಯತಿ- ಇತಿ <em>ಗಿರಿಶಂತಃ</em>) ಎಂಬುದು ಕವಿಯ ಇಂಗಿತವನ್ನು ಸೊಗಸಾಗಿ ಸೂಚಿಸುತ್ತದೆ.</p>
			<p>ಮುಂದೆ ರುದ್ರನನ್ನು ಇನ್ನೊಮ್ಮೆ <em>`ಗಿರಿಶಂತ'</em> ಎಂದು ಕರೆದಾಗ ( <em>ಯಾಂ ಇಷುಂ ಗಿರಿಶಂತ ಹಸ್ತೇ ಬಿಭರ್ಷಿ ಅಸ್ತವೇ।ಶಿವಾಂ ಗಿರಿತ್ರ ತಾಂ ಕುರು.... ॥೪॥-ರುದ್ರಾಧ್ಯಾಯ),</em> ಅಲ್ಲಿ ಅದಕ್ಕೆ ಬೇರೆ ಅರ್ಥ. 'ಗಿರಿ' ಅಂದರೆ ಕೈಲಾಸವೆಂಬ ಪರ್ವತ ದಲ್ಲಿ ಇದ್ದುಕೊಂಡು ಎಲ್ಲರಿಗೂ ಸುಖಕರನಾಗಿರುವ ಶಂ-ಕರ ಅವನು! ಜೊತೆಗೆ, ಅವನು <em>ಗಿರಿತ್ರ</em> ಮಾತುಕೊಟ್ಟು ತಪ್ಪದೆ ನಡೆಸುವವನು, ಕಾಪಾಡುವವನೂ <em>(ಗಿರಿ ಗಿರೌ ಸ್ಥಿತಃ, ತ್ರ ತ್ರಾಯತೇ, ರಕ್ಷತಿ)</em> ಹೌದು.</p>
		</aside>
		<aside epub:type="footnote" id="id-002-004">
			<p> 4. ನೋಡಿ: <em>ಸಂಸ್ಕೃತ ಲೋಕೋಕ್ತಿ ಮತ್ತು ಕವಿಸೂಕ್ತಿಗಳು,</em>ಪುಟ ೨೦೮.</p>
			<p>ನಾವು ಬೇರೆ ಬೇರೆ ಪದಗಳನ್ನು ಉಪಯೋಗಿಸಿ ಬುದ್ಧಿವಂತರಲ್ಲಿ ತಾರತಮ್ಯ ವನ್ನು ಗುರುತಿಸುತ್ತೇವೆ.</p>
			<p>ಇಲ್ಲಿ ಕೆಲವಕ್ಕೆ ವಿವರಣೆ ಆವಶ್ಯಕವೆನಿಸಬಹುದು <em>ತಜ್ಞ</em> ಎಂದರೆ (ತತ್=)ಅದನ್ನು (ಜ್ಞ=) ತಿಳಿದವನು.  <em>ಅಭಿಜ್ಞಾ=ಸ್ಮರಣೆ,</em>  <em>ನೆನಪು</em>; <em>ಅಭಿಜ್ಞ</em> ನು ( <em>ಅಭಿ ಜಾನಾತಿ)</em> ಒಳಹೊರಗೆಲ್ಲವನ್ನೂ ವಿಷಯದ ಆಳಅಗಲವನ್ನು ಬಲ್ಲವನು. <em>ಸ್ವೋಪಜ್ಞತೆ</em> ಎಂದರೆ ತನ್ನಿಂದ ತಾನೇ ಕಂಡುಕೊಳ್ಳುವುದು; <em>ಸ್ವೋಪಜ್ಞ</em> ರು ಚಿಂತನಶೀಲರಾಗಿದ್ದು, ಅವರದ್ದು ಮೂಲಭೂತ ಆಲೋಚನೆಗಳಾಗಿರುತ್ತವೆ, ಅದವರ ಸ್ವಯಾರ್ಜಿತ ಸಂಪತ್ತು; ಅಪೂರ್ವ ವಿಚಾರಧಾರೆಗಳನ್ನು ಹೊಮ್ಮಿಸುವ ವಿಚಾರಬ್ರಹ್ಮರು ಇವರು. <em>ಸೂಕ್ಷ್ಮ ಮತಿ</em> ಗಳು ಸಂವೇದನಾಶೀಲರು; ಚಿಕ್ಕಪುಟ್ಟ ವಿಚಾರಗಳಿಗೂ ಪ್ರಭಾವಿತರಾಗಿ ಬಿಡುವವರು. <em>ಅರೋಚಿ</em> ಎಂದರೆ ವಿವೇಚನಾಶೀಲರು, ಸರಿತಪ್ಪುಗಳನ್ನು ತೂಗಿ ನೋಡಬಲ್ಲವರು. ತೀಕ್ಷ್ಣ ಅಂದರೆ, ಹರಿತವಾದ ಬುದ್ಧಿಯುಳ್ಳವರು <em>ತೀಕ್ಷ್ಣಮತಿ</em> ಗಳು. <em>ಕುಶ</em> ಎಂದರೆ ದರ್ಭೆ ಹುಲ್ಲು; ಅದರ (ಅಗ್ರ=) ತುದಿಯಷ್ಟು ಚೂಪಾದ, ಹರಿತವಾದ ಬುದ್ಧಿ ಯುಳ್ಳವರು <em>ಕುಶಾಗ್ರಮತಿ</em> ಗಳು. (ನೋಡಿ: ಹರಿಹರೇಶ್ವರ, ಬುದ್ಧಿವಂತಿಕೆ ಲೇಖನ, <em>ಮಾತಿನ ಚಪ್ಪರ</em> , ಪುಟ ೧೨೩)</p>
		</aside>
		<aside epub:type="footnote" id="id-002-005">
			<p>5. ಬುದ್ಧಿವಂತೆ, ತನಗೆ ಗಂಡ, ಮಕ್ಕಳು, ಸಂಪತ್ತು, ಸೌಖ್ಯ- ಇವೆಲ್ಲವನ್ನೂ ಒಂದೇ ಏಟಿಗೆ ಗಿಟ್ಟಿಸಿಕೊಂಡಳು. ಮನುಷ್ಯನಾದವನಿಗೆ ಜಾಣ್ಮೆಯೂ ಬೇಕು. ಜೊತೆಗೆ, ದೇವರು ಕಣ್ದೆರೆದರೆ ಏನು ತಾನೇ ಅಸಾಧ್ಯ?</p>
			<p>ಜಾಣತನ ಎಂದರೆ ಏನು?  <em>ಕೆಲವಂ ಬಲ್ಲವರಿಂದ ಕಲ್ತು</em> , ಶಿಕ್ಷಿತ, ಸುಶಿಕ್ಷಿತ ಆಗುತ್ತಾರೆ, <em>ಕೆಲವಂ ಶಾಸ್ತ್ರಂಗಳಂ ಕೇಳುತಂ</em> ಬಹುಶ್ರುತ ಎನಿಸಿಕೊಳ್ಳುತ್ತಾರೆ, <em>ಕೆಲವಂ ಮಾಳ್ಪವರಿಂದ ಕಂಡು,</em> ಇವರು ನೋಡಿಯೇ ತಿಳಿದುಕೊಳ್ಳಬಲ್ಲ ಸೂಕ್ಷ್ಮಬುದ್ಧಿಯ ಚಾಣಾಕ್ಷರು, <em>ಕೆಲವಂ ಸುಜ್ಞಾನದಿಂ ನೋಡುತಂ,</em> ಇಂಥವರದ್ದು ಒಳಗಣ್ಣ ನೋಟ, ಆಲೋಚನೆ ಮಾಡುವ ವಿಚಾರಿ, ಚಿಂತಕ, ಬೌದ್ಧಿಕರು ಇವರು, <em>ಕೆಲವಂ ಸಜ್ಜನ ಸಂಗದಿಂದಲ್ ಅರಿಯಲ್</em> ತಿಳಿದುಕೊಳ್ಳಲು <em>ಸರ್ವಜ್ಞನಪ್ಪ ನರಂ-</em> ಎಲ್ಲಾ ಬಲ್ಲವ ನೆನಿಸಿಕೊಳ್ಳುತ್ತಾನೆ; ಒಂದು ಸಾಗರವಾಗಬೇಕಾದರೆ ಹಲವು ಜಲಾಶಯ ಹಳ್ಳ, ತೊರೆ, ಝರಿ, ಹೊಳೆ, ಹೊನಲು, ನದ, ನದಿ, ವಾಹಿನಿ, ಸರಿತ್ತುಗಳು ಸೇರಿದಾಗಲೇನೇ ತಾನೆ ಹಾಗೆಯೇ ಈ ಜ್ಞಾನಾರ್ಜನೆ- ಎನ್ನುತ್ತಾ, <em>ಪಲವುಂ ಪಳ್ಳ ಸಮುದ್ರವೈ</em> - ಎನ್ನುತ್ತದೆ ಪಾಲ್ಗುರಿಕೆ ಸೋಮನಾಥನ <em>ಸೋಮೇಶ್ವರ ಶತಕ</em> . <em>ಎಲ್ಲ ಬಲ್ಲವರಿಲ್ಲ; ಇದ್ದರೂ ಸಹ ಅಂತಹ ಬಲ್ಲವರು ಬಹಳಿಲ್ಲ</em> -ಎಂದು ದನಿ ಗೂಡಿಸುತ್ತಾನೆ, ನಮ್ಮ ಸರ್ವಜ್ಞ.</p>
		</aside>
		<aside epub:type="footnote" id="id-002-006">
			<p>6.  <em>ಸುರಭಾ</em>  ೬೦:೨೨೯. ಎರಡು ವಿರುದ್ಧ ವಸ್ತುಗಳ ಲಕ್ಷಣಗಳನ್ನು, ಅವುಗಳ ಪ್ರಧಾನ ಸ್ವಭಾವವನ್ನು ಮುಮ್ಮಡಿಯಾಗಿ ವಿವರಿಸುತ್ತಾ ಸಮೀಕರಿಸುವ ಒಂದು ಚಾತುರ್ಯದ ಅಲಂಕಾರ ಈ ಸುಭಾಷಿತದಲ್ಲಿ ಅಡಗಿದೆ.</p>
			<p> ಓದಿದ್ದರಿಂದ, ಕೇಳಿದ್ದರಿಂದ ಕಲಿಯಬಹುದಾದ ಪುಸ್ತಕಜನ್ಯ ವಿದ್ಯೆ ಬೇರೆ, ವಿವೇಕವೇ ಬೇರೆ. ವಿವೇಕ ಬರುವುದು ಹೆಚ್ಚಾಗಿ ಅನುಭವದಿಂದ. ಮೊಸರಿನಲ್ಲಿ ತುಪ್ಪವೇನೋ ಇರುತ್ತದೆ. ಆದರೆ, ಮಜ್ಜಿಗೆಯನ್ನು ಕಡೆಯದೆ ತುಪ್ಪ ಬಾರದು- ಎನ್ನುತ್ತಾನೆ ಭಾಸ ಕವಿ. <em>(ಅನುಭವೇನ ವಿನಾ ಅಧಿಗತಂ ಶ್ರುತಂ। ಭವತಿ ನೈವ ನೃಣಾಂ ಉಪಕಾರಕಂ। ದಧಿನಿ ವರ್ತತ ಏವ ಹವಿಃ ಪುನಃ। ನ ಮಥನೇನ ವಿನಾ ತದ್ ಅವಾಪ್ಯತೇ॥ -ಭಾಸ, ಯಜ್ಞಫಲ ನಾಟಕ, ಅಂಕ ೪)</em> </p>
			<p> ವಿದ್ಯೆ ಮತ್ತು ಜಾಣ್ಮೆಯ ವಿಚಾರವಾಗಿ ಹೇಳುವಾಗ ವಿದ್ವಾಂಸರಾಡುವ ಮಾತು ಸುಶೋಭಿತ ಹೆಣ್ಣಿದ್ದಂತೆ- ಎನ್ನುತ್ತಾರೆ ಸುಂದರ ಪಾಂಡ್ಯ. ಕವಿ ಆಡಿದ ಮಾತುಗಳಲ್ಲಿ ವಾಚ್ಯ ಸೂಚ್ಯ ಧ್ವನಿ ಇಂಗಿತಗಳು ಏನಿರುತ್ತವೆ, ಅವು ಲಾವಣ್ಯವತಿಯಾದ ಹೆಂಗಸೊಬ್ಬಳ ಚೆಲುವನ್ನು ಇಮ್ಮಡಿಸುವ ಉಡುಗೆ ತೊಡುಗೆಗಳು; ವಿದ್ವಾಂಸರ ಮಾತುಗಳ ಸಾರ್ವಕಾಲಿಕ ಸತ್ಯವೇ ಆ ಲಲನೆಯ ಒಡವೆಗಳು. ಚಿಂತನೆಗಳನ್ನು ಅಭಿವ್ಯಕ್ತಿಸಲು ಕವಿ ಬಳಸಿದ ಛಂದೋಬಂಧವೇ ಸದಾ ನೆನಪಿನಲ್ಲುಳಿಯುವ ಆ ಪ್ರಮದೆಯ ದೇಹದ ಅಂಗಸೌಷ್ಠವ. ( <em>ಶಬ್ದಾರ್ಥಸೂಕ್ಷ್ಮವಸನಾ ಸತ್ಯಾಭರಣಾ ವಿಚಿತ್ರಹೇತು ಅಂಗೀ। ವಿದ್ವನ್ಮುಖನಿಷ್ಕ್ರಾನ್ತಾ ಸುಸ್ತ್ರೀವ ವಿರಾಜತೇ ವಾಣೀ ॥೯॥- ನೀತಿದ್ವಿಷಷ್ಟಿಕಾ</em> ).</p>
		</aside>
		<aside epub:type="footnote" id="id-002-007">
			<p> 7. ಮನುಷ್ಯನಿಗೆ ಕಲಿಕೆಯೇ ಹೆಚ್ಚುಗಾರಿಕೆ ತರುವ ಇನ್ನೊಂದು ರೂಪ; ಈಗ ಮುಚ್ಚಿಟ್ಟು ಮುಂದೆ ಯಾವಾಗಲೋ ಬೇಕಾಗುವ ಸಂಪತ್ತು ಎಂದರೆ ಅದು ವಿದ್ಯೆಯೇ; ಅದೇ ಸುಖಸಂತೋಷಗಳನ್ನೂ, ಕೀರ್ತಿಯನ್ನೂ ತರುವ ಸಾಧನ; ಗುರುವಿಗೂ ಗುರುವಾಗ ಬಲ್ಲದ್ದು; ಗೊತ್ತಿಲ್ಲದ ಹೊಸ ಸ್ಥಳದಲ್ಲಿ ನಮ್ಮ ಆಪ್ತಬಂಧು, ಪರದೇವತೆ; ರಾಜಸನ್ಮಾನಗಳು ವಿದ್ಯೆಯಿಂದಲೇ, ಹಣದಿಂದಲ್ಲ. ಇವೆಲ್ಲ ಕಾರಣಗಳಿಗಾಗಿ, ವಿದ್ಯೆಯಿಲ್ಲದವನು ಆಹಾರ ನಿದ್ರಾ ಮೈಥುನಕ್ಕಾಗಿ ಮಾತ್ರ ಬಾಳುತ್ತಿರುವ ಪ್ರಾಣಿಗೆ ಸಮ. <em>(ವಿದ್ಯಾನಾಮ ನರಸ್ಯ ರೂಪಂ ಅಧಿಕಂ, ಪ್ರಚ್ಛನ್ನಗುಪ್ತಂ ಧನಂ, ವಿದ್ಯಾ ಭೋಗಕರೀ, ಯಶಸ್ ಸುಖಕರೀ, ವಿದ್ಯಾ ಗುರೂಣಾಂ ಗುರುಃ; ವಿದ್ಯಾ ಬಂಧುಜನೋ ವಿದೇಶಗಮನೇ, ವಿದ್ಯಾ ಪರಾ ದೇವತಾ, ವಿದ್ಯಾ ರಾಜ ಸುಪೂಜಿತಾ, ನ ತು ಧನಂ, ವಿದ್ಯಾವಿಹೀನಃ ಪಶುಃ॥ -ಭರ್ತೃಹರಿ, ನೀತಿಶತಕ ೧೮; ಸುರಭಾ ೩೦:೧೫)</em> </p>
			<p>ಹನಿ ಹನಿಗೂಡಿದರೆ ಹಳ್ಳ, ತೆನೆತೆನೆ ಸೇರಿದರೆ ಬಳ್ಳ- ಎಂಬಂತೆ, ದುಂಬಿ ಕೊಂಚಕೊಂಚವೇ ಸಂಗ್ರಹಿಸಿ ಜೇನುಗೂಡನ್ನು ಕಟ್ಟುತ್ತದೆ. ಹಾಗೆಯೇ ವಿದ್ಯಾರ್ಜನೆ; ಅದು ಹಂತಹಂತವಾಗಿಯೇ ಹೆಚ್ಚಾಗಬೇಕು. ಪುಣ್ಯ ಸಂಚಯವೂ ಅಂತೆಯೇ ಮಾಡಿದ ಒಳ್ಳೆಯ ಕೆಲಸಗಳ ಫಲವಾಗಿ ಸ್ವಲ್ಪಸ್ವಲ್ಪವಾಗಿಯೇ ಸಂಗ್ರಹವಾಗುತ್ತದೆ- ಸಫಲತೆಗೆ ಒಳದಾರಿಗಳಿಲ್ಲ. (ನೋಡಿ: ಸುಂದರಪಾಂಡ್ಯ <em>ನೀತಿದ್ವಿಷಷ್ಟಿಕಾ</em> ೩೬, ೩೭)</p>
		</aside>
		<aside epub:type="footnote" id="id-002-008">
			<p> 8.  <em>ಸುರಭಾ</em>  ೩೯:೧. ವಿದ್ಯೆಯನ್ನು ಪ್ರಶಂಸಿಸುವ ಇನ್ನೂ ಕೆಲವು ಸೂಕ್ತಿಗಳಿವೆ:</p>
			<p>ವಿದ್ಯೆಯೊಡನೆ ವಿನಯವೂ ಸೇರಿದಾಗ ಅರಳಿದ ಹೂವಿನಲ್ಲಿ ಪರಿಮಳ ಸೇರಿದಂತೆ, ಚಿನ್ನದೊಡನೆ ರತ್ನ ಸೇರಿದಂತೆ ರಮಣೀಯವಾಗಿರುತ್ತದೆ. <em>(ವಿದ್ಯಾ ವಿನಯೋಪೇತಾ ಹರತಿ ನ ಚೇತಾಂಸಿ ಕಸ್ಯ ಮನುಜಸ್ಯ। ಮಣಿ-ಕಾಂಚನ ಸಂಯೋಗೋ(ನೋ) ಜನಯತಿ (ಲೋ)ಕಸ್ಯ ಲೋಚನಾನಂದಮ್॥ -ಹರಿಹರ ಸುಭಾಷಿತ ೩:೧೦; ಸುರಭಾ ೩೬:೧೭)</em> </p>
			<p>ವಿದ್ಯೆ, ವಿನಯ, ವಿವೇಕ ಮತ್ತು ಸರಳತೆಯಿಂದ ಕೂಡಿದ ಅಧಿಕಾರ -ಇವುಗಳು ಸಜ್ಜನರ ಲಕ್ಷಣ <em>(ವಿವೇಕಃ ಸಹ ಸಂಯತ್ಯಾ ವಿನಯೋ ವಿದ್ಯಯಾ ಸಹ। ಪ್ರಭುತ್ವಂ ಪ್ರಶ್ರಯೋಪೇತಂ ಚಿಹ್ನಂ ಏತತ್ ಮಹಾತ್ಮನಾಮ್॥ -ನಳಚಂಪೂ ೩:೧೬; ಸುರಭಾ ೪೬:೩೭)</em> </p>
			<p>ಸಾಹಿತ್ಯ, ಸಂಗೀತ, ಸಾಂಸ್ಕೃತಿಕ ಕಾರ್ಯಕ್ರಮಗಳಲ್ಲಿ ತೊಡಗಿ, ಬುದ್ಧಿವಂತರು ಕಾಲಕಳೆಯುತ್ತಾರೆ. ಜೂಜಾಟ, ಹಗಲು ನಿದ್ದೆ ಅಥವಾ ಜಗಳದಲ್ಲಿ ಮೂರ್ಖರ ಹೊತ್ತು ಕಳೆದೇ ಹೋಗುತ್ತದೆ. <em>(ಕಾವ್ಯ ಶಾಸ್ತ್ರ ವಿನೋದೇನ ಕಾಲೋ ಗಚ್ಛತಿ ಧೀಮತಾಂ। ವ್ಯಸನೇನ ತು ಮೂರ್ಖಾಣಾಮ್ ನಿದ್ರಯಾ ಕಲಹೇನ ವಾ॥ -ಹಿತೋಪದೇಶ ೧:೩೨)</em> </p>
			<p>ವಿನಯದಿಂದಲೇ ಗುಣ, ಅದರಿಂದ ಲೋಕಕ್ಕಾಗುವ ಪ್ರಯೋಜನದ ಮಾತ ನಾಡುತ್ತಾನೆ ರುದ್ರಟ ತನ್ನ <em>ಕಾವ್ಯಾಲಂಕಾರ</em>ದಲ್ಲಿ (<em>ವಿನಯೇನ ಭವತಿ ಗುಣವಾನ್ ಗುಣವತಿ ಲೋಕೋ ಅನುರಜ್ಯತೇ ಸಕಲಃ। ಅಭಿಗಮ್ಯತೇ ಅನುರಕ್ತಃ ಸಸಹಾಯೋ ಯುಜ್ಯತೇ ಲಕ್ಷ್ಮ್ಯಾ</em>॥೭:೮೫॥) </p>
		</aside>
		<aside epub:type="footnote" id="id-002-009">
			<p>9. ಪ್ರಪಂಚ ಒಂದು ಜಾಗತಿಕ ಗ್ರಾಮವಾಗುತ್ತಿದೆ; ಜಗತ್ತು ದಿನೇ ದಿನೇ ತುಂಬಾ ಸ್ಪರ್ಧಾತ್ಮಕವಾಗುತ್ತಿದೆ. ಇಲ್ಲಿ ಜಾಣ್ಮೆಯೊಂದೇ ಸಾಲದು, ಚುರುಕಾಗಿರಬೇಕು; ಹಾಗಿದ್ದರೇನೇ ಉಳಿವು. ಗಳಿಕೆಗಾಗಿ ಹಾಗೂ ಏರಿಕೆಗಾಗಿ ಸ್ಪರ್ಧಿಸಬೇಕು, ಓಡಬೇಕು, ಇಲ್ಲವೇ ಪಕ್ಕಕ್ಕೆ ಸರಿದು ಓಡುವವರನ್ನು ನೋಡುತ್ತ ನಿಲ್ಲವರಾಗಬೇಕು, ಸುಸ್ತಾದರೆ ಕುಳಿತವರಾಗಬೇಕು. ಒಟ್ಟಾರೆ, ಆಯ್ಕೆ ಮಾತ್ರ ನಮಗೇ ಬಿಟ್ಟದ್ದು!</p>
			<p>ಸ್ವಾಮಿ ವಿವೇಕಾನಂದರಿಗೆ ಬಹಳ ಪ್ರಿಯವಾದ ಉಪನಿಷತ್ ವಾಣಿ ಈ  <em>ಉತ್ತಿಷ್ಠತ ಜಾಗ್ರತ.</em>  ಕುರುಕ್ಷೇತ್ರದಲ್ಲಿ ಗೀತಾಚಾರ್ಯ ಶ್ರೀಕೃಷ್ಣನೂ ಕೈಚೆಲ್ಲಿ ಕುಳಿತ ಅರ್ಜುನನಿಗೆ <em>ಏಳು ಎದ್ದೇಳು</em> - ಎನ್ನುತ್ತ, ಹಲವಾರು ಬಾರಿ ಚಾವಟಿಯೇಟಿನ ಮಾತನ್ನಾಡುತ್ತಾನೆ: ಹಗೆಗಳೆದೆ ಮೆಟ್ಟಿ ಕಿಚ್ಚುಹಚ್ಚುವ ಕೆಚ್ಚೆದೆಯವನೆ,</p>
			<p class="verse">ಎದೆಗುಂದುವುದೇ ಹೇಳು, ಛೇ! <em>ಏಳು ಎದ್ದೇಳು!</em> <br /> ಭರತವಂಶದ ಕುಡಿಯೇ, ಅಜ್ಞಾನ ಬಿತ್ತಿ ಬೆಳೆಸಿದ ಸಸಿಯ<br /> ಸಂಶಯದ ಮೊಳಕೆಯನು ಜ್ಞಾನದ ಕತ್ತಿಯಿಂ ತುಂಡರಿಸಲೇಳು!<br /> ಕುಂತಿಕಣ್ಮಣಿಯೆ, ಅರ್ಥವಾಯಿತೇ? ಈಗ ಬೇಗ ಎದ್ದೇಳು!</p>
			<p><em>(ಪರಂತಪ, ಕ್ಷುದ್ರಂ ಹೃದಯ ದೌರ್ಬಲ್ಯಂ ತ್ಯಕ್ತ್ವಾ ಉತ್ತಿಷ್ಠ॥ ಕೌನ್ತೇಯ, ತಸ್ಮಾದ್ ಉತ್ತಿಷ್ಠ॥ -೨:೩, ೩೭; ತಸ್ಮಾದ್ ಅಜ್ಞಾನಸಂಭೂತಂ ಹೃತ್ಸ್ಯಂ ಜ್ಞಾನ ಅಸಿನಾ ಆತ್ಮನಃ। ಛಿತ್ವಾ ಏನಂ ಸಂಶಯಂ ಯೋಗಂ ಆತಿಷ್ಠ, ಉತ್ತಿಷ್ಠ, ಭಾರತ॥-೪:೪೨)</em> ; ಕತ್ತಿಯ ಅಲುಗು (ಕ್ಷುರಸ್ಯ ಧಾರಾ) ಎಂಬ ಉಪಮೆ <em>ಬೃಹದ್ ಆರಣ್ಯಕ ಉಪನಿಷತ್</em>   <em>(ಯಾವತೀ ಕ್ಷುರಸ್ಯ ಧಾರಾ॥ ೩:೩:೨)</em> ದಲ್ಲೂ ಬರುತ್ತದೆ.</p>
		</aside>
		<aside epub:type="footnote" id="id-002-010">
			<p>10.ಕಾಡಿಗೆ ತೆರಳುವ ಮುನ್ನ, <em>ಈಗ ಹೋಗಬೇಡ, ಆಮೇಲೆ ಬೇಕಾದರೆ ಹೋಗು-</em> ಎಂದ ತಂದೆಗೆ, ಶ್ರೀರಾಮ ಹೇಳಿದ್ದು ಹೀಗೆ: ನನ್ನ ಮನಸ್ಸು ಇವತ್ತು ಇರುವ ಹಾಗೆ ನಾಳೆಯೂ ಇರುತ್ತದೆ- ಎಂದು ನಂಬುವುದು ಹೇಗೆ? ನಾಳೆಯೆಂದು ಮುಂದೂಡದೆ, ಅನಿಸಿದ ಒಳ್ಳೆಯದನ್ನ ಇಂದೇ ಮಾಡಿ ಮುಗಿಸುವುದೊಳಿತು. ಅದನ್ನೇ, <em>ನಾಳೆ ಬಪ್ಪುದು ನಮಗಿಂದೇ ಬರಲಿ-</em> ಎನ್ನುತ್ತಾರೆ ಬಸವಣ್ಣನವರು (ವಚನ ೯೯೯).</p>
			<p>ಇದೇ ಅಭಿಪ್ರಾಯದ ಇನ್ನೆರಡು ಸುಭಾಷಿತಗಳಿಗೆ ಇಲ್ಲಿ ನೋಡಿ:</p> 
			<p class="verse">ನಮಗೆಂದೇ ಅದು ಸಿದ್ಧವಿದೆ, ಅನಿಸುತಿದೆ ಹ್ಞಾ, ಹಾಗೆಂದೇ;<br /> ಆದರದು ಎಟುಕದೆ ಕೈಗೆ ನುಣುಚಿ ಜಾರುತಿರುವಾಗ,<br />  ಮುಂದೊಂದು ದಿನ ನಮಗೋ, ಬೇರೆ ಯಾರಿಗೋ ಏನೋ<br /> ದೊರಕೀತು -ಎನುವ ಹುಸಿ ನಿರೀಕ್ಷೆ ಮಾಡುವರೇ ಈಗ?</p>
			<p>(<em>ನ ನೂನಂ ಅಸ್ತಿ ನೋ ಶ್ವಃ ಕಸ್‍ತದ್ ವೇದ ಯದ್ ಅದ್ಭುತಮ್। ಅನ್ಯಸ್ಯ ಚಿತ್ತಂ ಅಭಿ ಸಂಚರೇಣ್ಯಂ ಉತ ಅಧೀತಂ ವಿ ನಶ್ಯತಿ॥-ಋಗ್ವೇದ ೧:೭೦:೧)</em></p>
			<p class="verse">ನಾಳೆ ಮಾಡುವುದನ್ನ, ತಡವೇಕೆ, ಮುಗಿಸು ಇಂದೇ ನೀನು;<br /> ನಡುಹಗಲು ಮಾಡಲಾಶಿಸಿದುದ ಹೊತ್ತಾರೆಯೇ ಮಾಡು;<br /> ಕೊಂಡೊಯ್ಯ ಬಹ ಮಿತ್ತು ಕೇಳನೋ, ಖಳ, ಕಾಯನೋ,<br /> ತಾಳನೋ, ಮಾಡಿ ಮುಗಿಸುವವರೆಗೆ, ಬೇಡಿದರೂ ನೋಡು!</p>
			<p><em>(ಶ್ವಃಕಾರ್ಯಂ ಅದ್ಯ ಕುರ್ವೀತ, ಪೂರ್ವಾಹ್ನೇ ಚ ಅಪರಾಹ್ನಿಕಮ್। ನ ಹಿ ಪ್ರತೀಕ್ಷ್ಯತೇ ಮೃತ್ಯುಃ ಕೃತಂ ಅಸ್ಯ ವಾ ನ ಕೃತಮ್॥ -ಮಹಾಭಾರತ)</em></p>
		</aside>
		<aside epub:type="footnote" id="id-002-011">
			<p>11.<em>ಸಂಸ್ಕೃತ ಲೋಕೋಕ್ತಿ ಮತ್ತು ಕವಿಸೂಕ್ತಿ</em>, ಪುಟ ೮೩೧</p>
			<p><em>ಭಗವದ್ಗೀತೆ</em>ಯಲ್ಲಿ ಶ್ರೀಕೃಷ್ಣ ಹೇಳುವ ಒಂದು ಮಾತು <em>ನಿಮಿತ್ತಮಾತ್ರಂ ಭವ, ಸವ್ಯಸಾಚಿನ್ ಎಂಬುದು</em> ಗಮನಾರ್ಹ. ಅವನು ಅರ್ಜುನನಿಗೆ ಹೇಳುತ್ತಾನೆ:</p>
			<p class="verse"> ನಾನು ಹೇಳಿದ್ದೆಲ್ಲ ನೀನು ಕೇಳಿದೆಯಲ್ಲ, ಈಗ ಏಳು;<br /> ತೊಡಗು, ಯುದ್ಧವ ಮಾಡು, ಶತ್ರುಗಳ ಗೆಲ್ಲು,<br /> ಗಳಿಸು ಯಶ, ಅನುಭವಿಸು ನಿನ್ನದೇ ಭವ್ಯ ಸಾಮ್ರಾಜ್ಯ;<br /> ಆದರೂ, ಒಂದು ಮಾತಿದೆ ಕೇಳು, ಸ್ವಲ್ಪ ನಿಲ್ಲು!</p>
			<p class="verse"> ತಪ್ಪು ತಿಳಿಯಲು ಬೇಡ:<em>ನಾನು ಏನೋ ಹೀಗೆ</em><br /> <em>ಯಾರೂ ಮಾಡಲಾಗುದುದನ್ನ ಸಾಧಿಸುವೆ,</em><br /> <em>ನನ್ನ ಬಿಟ್ಟಿರಿನ್ನಿಲ್ಲ-</em>ಎಂಬ ಭ್ರಮೆ ನಿನಗೆ ಬೇಡ;<br /> ನನ್ನಿಂದಲೇ ಇದು ಆಗುತ್ತಿದೆಂಬ ಹೆಮ್ಮೆ ಕೂಡ.</p>
			<p class="verse"> ಇದು ಹೀಗೆ ಆಗಬೇಕೆಂದೇನೆ ಈ ಮೊದಲೇ ನಾನು<br /> ನಿಧರ್üರಿಸಿ ಬಿಟ್ಟ ತೀರ್ಮಾನ ಇವು, ಬರೆದಿಟ್ಟ ಹಳೆಯ ಕಡತ;<br /> ನಿನ್ನ ಕೈಯಲ್ಲೀಗ ಮಾಡಿಸುತ್ತಿರುವೆನದನೆಲ್ಲ, ಅಷ್ಟೆ.<br /> ನೀನು ನೆಪ, ಬರಿ ನಿಮಿತ್ತ, ಹಾಗೆ ಇರು ಸಾಕು, ಸತತ!<br /> ಮಾತು ಸಾಕು, ಏಳು, ಹೊರಡು, ತೊಡಗು, ಮಾಡು ಯುದ್ಧ!</p>
			<p><em>(ತಸ್ಮಾದ್ ಉತ್ತಿಷ್ಠ, ಯಶೋ ಲಭಸ್ವ; ಜಿತ್ವಾ ಶತ್ರೂನ್ ಭುಂಕ್ಷ್ವ ರಾಜ್ಯಂ ಸಮೃದ್ಧಂ। ಮಯೈವ ಏತೇ ನಿಹಿತಾಃ ಪೂರ್ವಂ ಏವ, ನಿಮಿತ್ತಮಾತ್ರಂ ಭವ, ಸವ್ಯಸಾಚಿನ್॥ -೧೧:೩೩)-</em>ಇತ್ಯಾದಿ</p>

		</aside>
		<aside epub:type="footnote" id="id-002-012">
			<p>೧೨. ಅರವತ್ತನಾಲ್ಕು ವಿದ್ಯೆಗಳನ್ನು ಕರಗತ ಮಾಡಿಕೊಳ್ಳದಿದ್ದರೂ ಸಾಮಾನ್ಯ ಜೀವನ ನಡೆಯುತ್ತೆ, ಜೀವನೋಪಾಯಕ್ಕಾಗಿ ಯಾವುದೋ ಒಂದೆರಡು ವಿದ್ಯೆಗಳನ್ನ ಅಧ್ಯಯನ ಮಾಡಿ, ಜಾಣನಾಗಿದ್ದರೆ ಸಾಕು. ಜೊತೆಗೆ, ಆಪತ್ಕಾಲಕ್ಕೆ ಅನುಕೂಲವಾಗುವ ಕಲೆಯೂ, ಅದರಲ್ಲಿ ಪರಿಶ್ರಮವೂ ಇರಲೇ ಬೇಕಲ್ಲವೇ?- ಎಂದು ಕ್ಷೇಮೇಂದ್ರ ಇಲ್ಲಿ ಕೇಳುತ್ತಾನೆ.</p> 
			<p> ಆಪತ್ಕಾಲ ಎಂದರೆ, ಕಷ್ಟದ ಕಾಲ ಬಂದಾಗ ಇದು ಶುಚಿಯೇ, ಇದು ಸದಾಚಾರವೇ ಇತ್ಯಾದಿಗಳನ್ನ ಚಿಂತಿಸಬಾರದು. ಮೊದಲು ತನ್ನನ್ನು ತಾನು ಕಾಪಾಡಿಕೊಳ್ಳಬೇಕು; ನಂತರ ತನ್ನ ಕರ್ತವ್ಯವನ್ನು ನಿರ್ವಹಿಸಬೇಕು- ಎನ್ನುತ್ತದೆ   <em>ಪರಾಶರಸ್ಮೃತಿ</em>   .  <em>(ಆಪತ್ಕಾಲೇತು ಸಂಪ್ರಾಪ್ತೇ ಶೌಚಾಚಾರಂ ನ ಚಿನ್ತಯೇತ್। ಸ್ವಯಂ ಸಮುದ್ಧರೇತ್ ಪಶ್ಚಾತ್ ಸ್ವಸ್ಥೋ ಧರ್ಮಂ ಸಮಾಚರೇತ್॥-ಪರಾಶರ ಸ್ಮೃತಿ ೬:೪೨)</em></p> 
			<p>ಹೊಟ್ಟೆ ತುಂಬಿಸದ, ಜೀವನೋಪಾಯಕ್ಕೆ ಏನೂ ಅನುಕೂಲ ಮಾಡಿಕೊಡದ ಶುಷ್ಕ ಪಾಂಡಿತ್ಯದಿಂದ ಏನು ಪ್ರಯೋಜನ?- ಎಂದು ಹೀಗಳೆವ ಸುಭಾಷಿತಗಳು ಹಲವಿವೆ. (ಉದಾಹರಣೆಗೆ  <em> ಬುಭುಕ್ಷಿತಂ .. .. </em>  (ಪದ್ಯ ೮೨) ನ್ನು ನೋಡಿ).</p> <p>ಇಹದ ವಿಚಾರ ಹೀಗಿದ್ದರೆ, ಪರಕ್ಕಾದರೂ ಕಲಿತ ವಿದ್ಯೆ ಉಪಯೋಗಕ್ಕೆ ಬಂದೀತೇ?- ಎನ್ನುವ ಕೊರಗು ಆಚಾರ್ಯ ಶ್ರೀ ಶಂಕರರ  <em>ಭಜಗೋವಿಂದಂ</em>  ಸ್ತೋತ್ರದ ಪಲ್ಲವಿಯಲ್ಲಿ ಅನುರಣನಗೊಳ್ಳುತ್ತಿದೆ: ಪಾಣಿನಿಯ ವ್ಯಾಕರಣದಲ್ಲಿ ಬರುವ ಸೂತ್ರ  <em> ಡುಕೃಞ-ಕರಣೇ </em>  (೩:೨:೭೬)ಯನ್ನು ನೀವು ಚೆನ್ನಾಗಿ ತಿಳಿದಿರ ಬಹುದು, ವ್ಯಾಖ್ಯಾನಿಸಲೂ ಬಹುದು; ಆದರೆ,  <em> ಹೋಗುವ </em>  ಕಾಲ ಇನ್ನೇನು ಹತ್ತಿರಕ್ಕೆ ಬಂದಿತೆನ್ನುವಾಗ ಆ  <em> ಡುಕೃಞ-ಕರಣೇ </em>  ಯಂಥವು ನಿಮ್ಮನ್ನು  <em> ನ ಹಿ ನ ಹಿ ರಕ್ಷತಿ .</em></p> 
		</aside>
		<aside epub:type="footnote" id="id-002-013">
			<p>೧೩. ನೋಡಿ: ಡಾ। ಎಸ್.ರಾಧಾಕೃಷ್ಣನ್,  <em>ಪ್ರಧಾನ ಉಪನಿಷತ್ತುಗಳು</em>  , ಪುಟ ೮೪೬ರಲ್ಲಿ ಉಲ್ಲೇಖ. ಹೌದು, ಮನಸ್ಸೇ ಎಲ್ಲಕ್ಕೂ ಮೂಲ. ಸ್ವರ್ಗದೋಪಾದಿಯ ಆದರ್ಶಸುಖ, ನರಕ-ಸದೃಶ ಪರಮಯಾತನೆ, ಅದರ ಸಮ್ಮಿಶ್ರತತೆಯ ಈ ಮತ್ರ್ಯಲೋಕಾನುಭವ- ಇವೆಲ್ಲಕ್ಕೂ ಈ ಮನಸ್ಸಿನ ತುಡಿತ ಮಿಡಿತಗಳೇ ಕಾರಣ ತಾನೆ? ಮನಸ್ಸು ನಿಜಕ್ಕೂ ನಮ್ಮ ಸಂಸಾರವಲ್ಲವೆ  <em>(ಚಿತ್ತಂ ಏವ ಹಿ ಸಂಸಾರಃ)</em>  -ಎಂಬ  <em>ಲೋಕೋಕ್ತಿ</em>  ಯೂ ಇದೆ.</p> 
			<p>ನಾವು ಏನು ಕೆಲಸ ಮಾಡಿದರೂ ಸಾಮಾನ್ಯವಾಗಿ ಅದು ಚಿತ್ತಶುದ್ಧಿಗಾಗಿಯೇ ಹೊರತು ಯಾವುದಾದರೊಂದು ವಸ್ತುವನ್ನ ಗಳಿಸಲಿಕ್ಕೇ ಎಂದಲ್ಲ. ಹಾಗೆ ನೋಡಿದರೆ ವಸ್ತುಸಿದ್ಧಿಯು ಮನಶ್ಶುದ್ಧಿಯಿಂದ, ಸುವಿಚಾರದಿಂದ ಸಿಕ್ಕೀತೇ ವಿನಾ, ಸಾವಿರಾರು ಕರ್ಮಗಳಿಂದ ಕಿಂಚಿತ್ತೂ ಅದು ಲಭಿಸದು  <em>(ಚಿತ್ತಸ್ಯ ಶುದ್ಧಯೇ ಕರ್ಮ ನ ತು ವಸ್ತು ಉಪಲಬ್ಧಯೇ। ವಸ್ತು ಸಿದ್ಧಿರ್ ವಿಚಾರೇಣ, ನ ಕಿಂಚಿತ್ ಕರ್ಮಕೋಟಿಭಿಃ ॥೧೧॥)</em>  -ಎಂದು ಆಚಾರ್ಯ ಶ್ರೀ ಶಂಕರರ  <em>ವಿವೇಕಚೂಡಾಮಣಿ</em>  ಹೇಳುತ್ತದೆ.</p> 
			<p>ಬಿಡುಗಡೆ ಎಂಬುದು ಭೂಮಂಡಲದ ಎಲ್ಲೋ ಒಂದು ಮೂಲೆಗೆ ಹೋದಾಗ, ಆಕಾಶದ ಕೆಳಗೆಲ್ಲೋ ಅಥವಾ ಪಾತಾಳದಲ್ಲಿ ಇನ್ನೆಲ್ಲೋ ಎಂಬ ಭ್ರಮೆ ಬೇಡ; ಎಲ್ಲ ಬಗೆಯ ಆಸೆಗಳ ನಾಶಕ್ಕೆ ಮನಸ್ಸು ತೊಡಗಿದರೆ ಅದೇ ಮೋಕ್ಷ.  <em>(ನ ಮೋಕ್ಷೋ ನಭಸಃ ಪೃಷ್ಟೇ ನ ಪಾತಾಲೇ ನ ಭೂತಲೇ। ಸರ್ವ ಆಶಾ ಸಂಕ್ಷಯೇ ಚೇತಃ ಕ್ಷಯೋ ಮೋಕ್ಷ ಇತಿ ಈಕ್ಷ್ಯತೇ॥- ಯೋಗವಾಸಿಷ್ಠ ೧೭:೨೯, ಪುಟ ೧೨೩)</em> </p> 
			<p><em>ಮನಸ್ಸೇ ಸೆರೆಗೂ ಬಿಡುಗಡೆಗೂ ಮೂಲ ಕಾರಣ</em>  ಎನ್ನುವುದಕ್ಕೆ ಪದ್ಯ ೧೯೩ ನ್ನು ನೋಡಿ.</p> 
		</aside>
		<aside epub:type="footnote" id="id-002-014">
			<p> ೧೪. ಇಚ್ಛಾ, ಜ್ಞಾನ, ಕ್ರಿಯಾ-ಶಕ್ತಿವಿಹೀನರನ್ನು ಕುರಿತು ಇರುವ ಒಂದು ಸುಭಾಷಿತ ಇದು. ತಿಳಿಯದವರಿಗೆ ಬುದ್ಧಿ ಹೇಳಬಹುದು; ಸರಿಯಾಗಿ ಹೇಳಿದಾಗ ಅವರು ಮನಗಾಣುತ್ತಾರೆ. ಕೆಲವರು ಅಜ್ಞರು, ಅಥವಾ ಕ್ಲಿಷ್ಟವಿಷಯಗಳಲ್ಲಿ ಇವರ ಆಸಕ್ತಿ ಏನೂ ಇಲ್ಲವೇನೋ ಎನ್ನುವಷ್ಟು ಕಡಿಮೆ; ಇಂಥವರು ತಮಗೆ ಅಕ್ಕರೆಯಿಲ್ಲದ ವಿಷಯಗಳಲ್ಲಿ ಕುರುಡರು.  <em>ಗೊತ್ತಿಲ್ಲ</em>   ಅನ್ನುವುದೂ ಗೊತ್ತಿಲ್ಲದವರೂ. ಗೊತ್ತಿದ್ದೂ ಗೊತ್ತಿಲ್ಲದವರಂತೆ ಇರುವವರೂ- ಪಾಪ, ನಿಜವಾದ ಕುರುಡರು.</p> 
			<p> ಮೂರ್ಖರಿಗೆ ಬುದ್ಧಿಯನು ನೂರ್ಕಾಲ ಹೇಳಿದರು। ಗೋರ್ಕಲ್ಲ ಮೇಲೆ ಮಳೆ ಸುರಿದರೆ ಆ ಕಲ್ಲು। ನೀರ್ ಕೊಂಬುದೇನು?- ಕೇಳುತ್ತಾನೆ ಸರ್ವಜ್ಞ.</p> 
			<p><em>ಜಾಣಕುರುಡು</em>  ಇನ್ನೊಂದು ಬಗೆಯದು. ಸಮಯೋಚಿತ ಪ್ರಯೋಗದಿಂದ, ಅದರಿಂದ ಪ್ರಯೋಜನಗಳುಂಟು ಎಂಬುದಕ್ಕೆ ಪದ್ಯ ೨೭ನ್ನು ನೋಡಿ.</p>
			<p>ಪ್ರಾಣಿ ಪಶು ಪಕ್ಷಿಗಳಿಗೂ ಮನುಷ್ಯರಂತೇ ನೋಡಿ ತಿಳಿಯುವ ಗ್ರಹಣ ಶಕ್ತಿ ಇದೆ, ಅವುಗಳಲ್ಲಿ ಕೆಲವು ಮನುಷ್ಯರಿಗಿಂತ ಚುರುಕಾಗಿದ್ದು, ರಾತ್ರಿಯಲ್ಲೂ  ನೋಡ ಬಲ್ಲವು; ಹಾಗಲ್ಲದೆ, ಕೆಲವು ಮನುಷ್ಯರು ಹಗಲೂ ಕುರುಡರಾಗಿರುವು ದುಂಟು. ಕೆಲವರು ರಾತ್ರೆ ವಾಹನ ನಡೆಸುವುದಿಲ್ಲ. ಇರಲಿ, ಕಣ್ಣಿದ್ದೂ ನೋಡಲಾಗದೆ ಮಂಕು ಕವಿಯುವುದಕ್ಕೆ ಕಾರಣ ಏನಿರಬಹುದು?- ಎಂಬುದರ ಶೋಧನೆಯೇ  <em>ಮಾರ್ಕಂಡೇಯ ಪುರಾಣ</em>  ದ  <em>ದೇವೀ ಮಾಹಾತ್ಮ್ಯ</em>  ದ ವಸ್ತು.  <em>(ದಿವಾನ್ಧಾಃ ಪ್ರಾಣಿನಃ ಕೇಚಿದ್ ರಾತ್ರೌ ಅನ್ಯಾಸ್ ತಥಾಪರೇ। ಕೇಚಿತ್ ದಿವಾ ತಥಾ ರಾತ್ರೌ ಪ್ರಾಣಿನಃ ತುಲ್ಯದೃಷ್ಟಯಃ। ಜ್ಞಾನಿನೋ ಮನುಜಾಃ ಸತ್ಯಂ, ಕಿಂ ತು ತೇ ನ ಹಿ ಕೇವಲಮ್॥ ಯತೋ ಹಿ ಜ್ಞಾನಿನಃ ಸರ್ವೇ ಪಶುಪಕ್ಷಿಮೃಗಾದಯಃ।- ಮಹಾಮಾಯಾ ಪ್ರ., ೧:೪೮-೪೯)</em></p> 
		</aside>
		<aside epub:type="footnote" id="id-002-015">
			<p>೧೫. <em>ಭರ್ತೃಹರಿ ಸುಭಾಷಿತ ಸಂಗ್ರಹ</em>  ೭೯೬;  <em>ಸುರಭಾ</em>  ೪೦:೩೦;  <em>ಸಂಸ್ಕೃತ ಲೋಕೋಕ್ತಿ ಮತ್ತು ಕವಿಸೂಕ್ತಿಗಳು</em>  , ಪುಟ ೧೧೩೩.</p> 
			<p>ಭರ್ತೃಹರಿ ಹೇಳುವುದೂ ಇದೇ: ವಿದ್ಯೆ, ತಪಸ್ಸು (ಧ್ಯಾನ), ದಾನ, ಜ್ಞಾನ, ಶೀಲ- ಇಂಥ ಒಳ್ಳೆಯಗುಣಗಳು ಇಲ್ಲದವರೂ ಮತ್ತು ಧರ್ಮದಲ್ಲಿ ಪ್ರವೃತ್ತಿ ಇಲ್ಲದವರೂ ಮನುಷ್ಯರೂಪದ ಪ್ರಾಣಿಗಳಾಗಿ, ಭೂಮಿಗೆ ಭಾರವಾಗಿ ಇಲ್ಲಿ ಸಂಚರಿಸುತ್ತಾರೆ.  <em>(ಯೇಷಾಂ ನ ವಿದ್ಯಾ ನ ತಪೋ ನ ದಾನಂ, ಜ್ಞಾನಂ ನ ಶೀಲಂ, ನ ಗುಣೋ, ನ ಧರ್ಮಃ। ತೇ ಮತ್ರ್ಯಲೋಕೇ ಭುವಿಭಾರಭೂತಾ, ಮನುಷ್ಯರೂಪೇಣ ಮೃಗಾಸ್ ಚರನ್ತಿ॥ -ನೀತಿಶತಕ ಸಂಗ್ರಹ ೬೯೭; ಸುರಭಾ ೪೦:೩೨; ವಡ್ಡಾರಾಧನೆ,</em>     <em>ಧರ್ಮಘೋಷ ಭಟ್ಟಾರಕರ ಕತೆ</em>  ಪುಟ ೧೫೨, ಇದರಲ್ಲಿ ಪಾಠಾಂತರ:  <em>ನ ಅಪಿ ಏವ ಶೀಲಂ)</em></p> 
			<p>ವಿನಯವಿಲ್ಲದ ಮಕ್ಕಳು ತಂದೆ ತಾಯಿಗಳಿಗೆ ದೊಡ್ಡ ತಲೆನೋವು; ಕಾಯ, ವಾಕ್ ಮತ್ತು ಮನಸ್ ಶುಚಿಯಿಲ್ಲದ ಸನ್ಯಾಸಿ ಸಮಾಜಕ್ಕೆ ತಲೆನೋವು; ಇದೇ ರೀತಿ ಇದ್ದರೂ ಇಲ್ಲದಂತಿರುವವರ ಪಟ್ಟಿಕೊಡುತ್ತಾನೆ ಪಾಲ್ಕುರಿಕೆ ಸೋಮನಾಥ:</p>
			<p class="verse">ಅವಿನೀತಂ ಮಗನೇ? ಆಶೌಚಿ ಮುನಿಯೇ? ಬೈವಾಕೆ ತಾಂ ಪತ್ನಿಯೇ?<br /> ಸವಿಗೆಟ್ಟ್ ಅನ್ನವದ್ ಊಟವೇ? ಕುಜನರೋಳ್ ಕೂಡಿರ್ಪವಂ ಮಾನ್ಯನೇ?<br /> ಬವರಕ್ಕ್ ಆಗದ ಬಂಟನೇ? ಎಡರಿಗಂ ತಾನಾಗದಂ ನಂಟನೇ?<br /> ಶಿವನಂ ಬಿಟ್ಟವ ಶಿಷ್ಟನೇ?- ಹರಹರಾ ಶ್ರೀಚನ್ನಸೋಮೇಶ್ವರ</p> 
		</aside>
		<aside epub:type="footnote" id="id-002-016">
			<p>೧೬. ಪರಸ್ತ್ರೀಹರಣ ಮಾಡಬಾರದ ತಪ್ಪು ಎಂಬುದನ್ನ ಪ್ರಕಾಂಡಪಂಡಿತ ರಾವಣ ಮರೆತನೇ? ಚಿನ್ನದ ಜಿಂಕೆ ಎಲ್ಲಾದರು ಇದ್ದೀತೆ; ಇಷ್ಟೂ ತಿಳಿಯದ ರಾಮನಿಗೆ ಬುದ್ಧಿ ಮೇಯಲು ಹೋಗಿತ್ತೇ? ಪಣವಿಟ್ಟಾಡಲು ತೊಡಗಿದ ಧರ್ಮಜಗೆ ದುಷ್ಪರಿಣಾಮ ಬೇಗನೇ ಹೊಳೆಯದೇ ಹೋಯಿತೇ? ಕೆಡುಗಾಲ ಬರಲು ಬಹುಶಃ ಇವರೆಲ್ಲ ಬುದ್ಧಿಮಂಕರಾಗಿ, ಬೆಪ್ಪಾದರು!  <em>(ಪೌಲಸ್ತ್ಯಃ ಕಥಂ ಅನ್ಯದಾರಹರಣೇ ದೋಷಂ ನ ವಿಜ್ಞಾತವಾನ್?। ರಾಮೇಣಾಪಿ ಕಥಂ ನ ಹೇಮಹರಿಣಸ್ಯ ಅಸಂಭವೋ ಲಕ್ಷಿತಃ?। ಅಕ್ಷೈಸ್ಯಾಪಿ ಯುಧಿಷ್ಠರೇಣ ಸಹಸಾ ಪ್ರಾಪ್ತೋ ಹಿ ಅನರ್ಥಃ ಕಥಂ?। ಪ್ರತ್ಯಾಸನ್ನವಿಪತ್ತಿ ಮೂಢಮನಸಾಂ ಪ್ರಾಯೋ ಮತಿಃ ಕ್ಷೀಯತೇ॥ -ಪಂಚತಂತ್ರ, ೧:೪) ರಾಮಾಯಣ</em>  ದ  <em>ಚಿನ್ನದ ಜಿಂಕೆಯ ಪ್ರಸಂಗ</em>  ದ ಬಗ್ಗೆ ಇನ್ನೊಂದು ಚುಟುಕ:</p> 
			<p class="verse">ಹಿಂದೆಂದೂ ಇದ್ದಿಲ್ಲ, ಕೇಳಿಲ್ಲ, ಯಾರು ಕಂಡೂ ಇಲ್ಲ.<br /> ಇವನೇನೂ ದಡ್ದನೇ? ಇಲ್ಲ, ರಾಮ ಜಾಣ ಪ್ರಾಜ್ಞ;<br />ಆದರೂ, ನಂಬಿದನೇ ಸುಳಿದಾಡೆ ಚಿಗರೆ ಚಿನ್ನದ್ದದೆಂದು?<br />ಛಲ ತೊಟ್ಟನೇ, ಏಕೆ ಗೊತ್ತೆ, ಹಿಡಿದು ತಂದೇ ತರುವೆ?<br />-ಬಂದೊದಗೆ ಕೆಡುಗಾಲ ಎಲ್ಲರಿಗೂ ಬುದ್ಧಿ ಮಂಕು ಮಸುಕೇ!</p>
			<p><em>(ನ ಭೂತಪೂರ್ವಂ, ನ ಕದಾಪಿ ವಾರ್ತಾ। ಹೇಮ್ನಃ ಕುರಂಗಃ ನ ಕದಾಪಿ ದೃಷ್ಟಃ। ತಥಾಪಿ ತೃಷ್ಣಾ ರಘುನಂದನಸ್ಯ ವಿನಾಶಕಾಲೇ ವಿಪರೀತ ಬುದ್ಧಿಃ॥)</em>  ಈ ಶ್ಲೋಕ  <em>ವಾಲ್ಮೀಕಿ ರಾಮಾಯಣ</em>ದಲ್ಲಿ ಇಲ್ಲ.</p>
		</aside>
		<aside epub:type="footnote" id="id-002-017">
			<p> ೧೭. ವಿಶ್ವವಿದ್ಯಾನಿಲಯಗಳಲ್ಲಿ ಚೆನ್ನಾಗಿ ತಿಳಿದ, ತಮ್ಮ ಕ್ಷೇತ್ರದಲ್ಲಿ ಬಹಳಷ್ಟು ಕೆಲಸ ಮಾಡಿ, ಹೆಸರುಗಳಿಸಿದ ಪ್ರಾಧ್ಯಾಪಕರು ಕೆಲವರು ಇರಬಹುದು; ಅವರು ಪಾಠ  <em>ಹೇಳುವ</em>  ಮೇಷ್ಟರಲ್ಲ, ತಮ್ಮ ಸಂಶೋಧನೆಯಲ್ಲೇ ತಲ್ಲೀನರು, ಮನಸಾ ಆಲ್ಲೇ ಮುಳುಗಿರುವವರು. ಇನ್ನು ಕೆಲವರು ಚೆನ್ನಾಗಿ ಪಾಠ ಮಾಡಬಲ್ಲರು; ಆದರೆ ಅವರಲ್ಲಿ  <em>ಪಾಂಡಿತ್ಯದ ಆಳ</em>  ಕಡಿಮೆ. ವಿದ್ಯಾರ್ಥಿ ಅದೃಷ್ಟವಂತನಾಗಿದ್ದರೆ, ಪರಿಮಳ ಬೀರುವ ಚಿನ್ನದ ಹೂವುಗಳೂ ಅಲ್ಲೊಮ್ಮೆ ಇಲ್ಲೊಮ್ಮೆ ಸಿಕ್ಕಾವು!</p> 
			<p> ಜಿ.ಪಿ. ರಾಜರತ್ನಂ ತಮ್ಮ  <em>ವಿಚಾರರಶ್ಮಿ</em>  ಯಲ್ಲಿ (ಪುಟ ೩೪೫) ಹೇಳುವಂತೆ ಕೆಲವು ಶಿಷ್ಯರು  <em>ಗುರುಚಿತ್ತಾಪಹಾರಿ</em>  ಗಳು, ಇನ್ನು ಕೆಲವರು  <em>ಗುರುವಿತ್ತಾಪಹಾರಿ</em>  ಗಳು! ನಮ್ಮ ಸರ್ವಜ್ಞ ಹೇಳುವುದೂ ಇದೆ:  <em>ಎಲ್ಲ ಬಲ್ಲವರಿಲ್ಲ, ಬಲ್ಲವರು ಬಹಳಿಲ್ಲ। ಬಲ್ಲಿದರು ಇದ್ದು ಬಲವಿಲ್ಲ। ಸಾಹಿತ್ಯವೆಲ್ಲವರಿಗಲ್ಲ ಸರ್ವಜ್ಞ॥೨೯॥</em></p> 
			<p> ಸಾಹಿತ್ಯ ಒಂದೇ ಅಲ್ಲ, ವಿಜ್ಞಾನ, ವಾಣಿಜ್ಯ, ಮಾನವಿಕಶಾಸ್ತ್ರ- ಕ್ಷೇತ್ರ ಯಾವುದೇ ಆಗಿರಲಿ, ಬಲ್ಲಿದರು ಆಗಿರಬಹುದು, ಅಭಿವ್ಯಕ್ತಿಶೂನ್ಯರಾಗಿದ್ದರೆ ಏನು ಪ್ರಯೋಜನ?</p>
			<p> ಶಿಷ್ಯನು ಗುರುವಿನಿಂದ ವ್ಯಾಸಂಗ ವಿಷಯದ ಕಾಲು ಭಾಗವನ್ನಷ್ಟೇ ಕಲಿಯುತ್ತಾನೆ. ಉಳಿದುದನ್ನು ತನ್ನ ವಿವೇಚನಾ ಶಕ್ತಿಯಿಂದ, ಪರಿಶ್ರಮದಿಂದ ಮತ್ತು ಸಹಪಾಠಿಗಳ ಜೊತೆ ಸಮಾಲೋಚನೆಯಿಂದ ತಿಳಿದುಕೊಳ್ಳುತ್ತಾನೆ. (  <em>ಆಚಾರ್ಯಾತ್ ಪಾದಂ ಆದತ್ತೇ, ಪಾದಂ ಶಿಷ್ಯಃ ಸ್ವಮೇಧಯಾ। ಕಾಲೇನ ಪಾದಂ ಆದತ್ತೇ, ಪಾದಂ ಸಬ್ರಹ್ಮಚಾರಿಭಿಃ।</em>  -  <em>ಮಹಾಭಾರತ</em>  ಉದ್ಯೋಗಪರ್ವ)</p> 
		</aside>
		<aside epub:type="footnote" id="id-002-018">
			<p> ೧೮. ಓದಿ ಬರೆಯದ, ಕಣ್ಣಿದ್ದೂ ಕುರುಡರಾದ ನಿರಕ್ಷರಕುಕ್ಷಿಗಳ ಬಗ್ಗೆ ಸಹಾನುಭೂತಿ ಸೂಚಿಸುವುದರ ಜೊತೆಗೆ, ಇದ್ದರೂ ಹಂಚಿ ಮೆಲ್ಲದ ಉಳ್ಳವರ ಬಗ್ಗೆ ಇಲ್ಲಿ ಕ್ಷೇಮೇಂದ್ರ ಕೆಂಡಕಾರುತ್ತಾನೆ. ಪ್ರಾಣಿಗಳಂತೆ ಬಾಳಿ, ಹೇಳ ಹೆಸರಿಲ್ಲದೆ ಮರೆಯಾಗುವ ಬಾಳೂ ಒಂದು ಬಾಳೇ, ಅಂಥವರು ಇದ್ದರೂ ಸತ್ತಂತಲ್ಲವೇ- ಎಂದು ಕೇಳಿ, ದಯೆ ದಾನ ಧರ್ಮದ ಬುದ್ಧಿ ಇಲ್ಲದವರ ಬಗ್ಗೆ ಅನುಕಂಪ ಕವಿ ತೋರುತ್ತಿದ್ದಾನೆ.</p> 
			<p>ಜಗತ್ತೇ ಧರ್ಮದ ಮೇಲೆ ನಿಂತಿದೆ ಎನ್ನುವ ಒಂದು ಶ್ಲೋಕವಿದೆ:  <em>(ಧರ್ಮಾದ್ ಅರ್ಥ ಪ್ರಭವತೇ, ಧರ್ಮಾತ್ ಪ್ರಭವತೇ ಸುಖಮ್। ಧರ್ಮೇಣ ಲಭತೇ ಸರ್ವಂ, ಧರ್ಮಸಾರಂ ಇದಂ ಜಗತ್॥ -ವಾಲ್ಮೀಕಿ ರಾಮಾಯಣ, ಅರಣ್ಯ ಕಾಂಡ ೯:೩೦.).</em></p> 
			<p>ಕಣ್ಣಿದ್ದೂ ಕುರುಡರಾಗ ಬೇಡಿ! - ಎಂದು ಯೇಸು ಹೇಳಿದ್ದನ್ನೂ ನೆನಪಿಸಿಕೊಳ್ಳಿ:</p>
			<p class="verse">``ನೀವು ಕೇಳಿರಬಹುದು, ಅರಿವಾಗದಿರಬಹುದು;<br /> ನೀವು ನೋಡಿರಬಹುದು, ಕಾಣದಿರಲೂ ಬಹುದು-<br /> ಏನು ಕಾರಣ ಗೊತ್ತೆ? ನಿಮ್ಮ ಎದೆ ಗಟ್ಟಿಗೊಂಡಿಹುದು!<br /> ಆಗಿಹಿರಿ ಕಿವಿಯಿದ್ದ ಕಿವುಡರು, ಕಣ್ಣಿದ್ದ ಕುರುಡರು;<br /> ತೆರೆದು ಅವುಗಳ ಕೇಳಿ ಕಾಣುವುದೇನೂ ಕಷ್ಟವಿಲ್ಲ;<br /> ತುಂಬಿ ಎದೆ, ಅರಿತಿನಿತು ಅನುಭವಿಸಲೂ ಬಹುದು-<br /> ಇತ್ತ ತಿರುಗಲಿ ಒಮ್ಮೆ, ನಾನವರ ಸರಿಪಡಿಸಲಿಹೆನು!<sup/>॥"</p> 
			<p class="text-right">ಬೈಬಲ್, ಮ್ಯಾಥ್ಯೂ ೧೩:೧೪-೧೫; ಜಾನ್ ೧೨:೩೭-೪೦</p>
		</aside>
		<aside epub:type="footnote" id="id-003-019">
			<p> ೧೯. ಜೀವನದಲ್ಲಿ ನೆಮ್ಮದಿಯೇ ಮುಖ್ಯ. ಅದಕ್ಕಾಗಿ ಮನಸ್ಸನ್ನ ಆದಷ್ಟು ಹಗುರವಾಗಿ ಇರಿಸಿಕೊಂಡಿರಬೇಕು; ನವಿರಾದ ಹೂವಾಗಿರಿಸಿಕೊಂಡಿರಬೇಕು- ಎನ್ನುತ್ತಾನೆ ಕ್ಷೇಮೇಂದ್ರ. <em>ಉತ್ತರರಾಮಚರಿತೆ(೨:೭)</em> ಯಲ್ಲಿ ಭವಭೂತಿ <em>ವಜ್ರಾದ್ ಅಪಿ ಕಠೋರಾಣಿ, ಮೃದೂನಿ ಕುಸುಮಾದ್ ಅಪಿ</em> -ಎನ್ನುವುದೂ ಈ ವಿಚಾರವಾಗಿಯೇ (ನೋಡಿ: ಪದ್ಯ ೩೨) ಭರ್ತೃಹರಿಯೂ ಹೀಗೆ ದನಿಗೂಡಿಸುತ್ತಾನೆ:</p> 
			<p class="verse">ಸಜ್ಜನರ ಮನವೊಂದು ನವಿರು ಕೋಮಲ ಕುಸುಮ;<br /> ಸುಖದಲ್ಲಿ ಹಿಗ್ಗದದು, ಗರ್ವಿಸದು ಸೋಗ ಮೆರೆಸಿ,<br /> ಕುಗ್ಗದೆಯೆ ಭಾರಕ್ಕೆ, ಜಗ್ಗದೆಯೆ ತಗ್ಗಿಯೂ ಬಗ್ಗದೆಯೇ,<br /> ಕಲ್ಲಾಗಿ ಕಷ್ಟಗಳೆದುರು ನಿಲ್ಲುವುದು ಅದು ಎಲ್ಲ ಸಹಿಸಿ.</p> 
			<p><em>(ಸಂಪತ್ಸು ಮಹತಾಂ ಚಿತ್ತಂ ಭವತಿ ಉತ್ಪಲ ಕೋಮಲಂ। ಆಪತ್ಸು ಚ ಮಹಾಶೈಲ ಶಿಲಾ ಸಂಘಾತ ಕರ್ಕಶಮ್॥೬೪॥-</em> ಭರ್ತೃಹರಿಯ <em>ನೀತಿಶತಕ)</em></p> 
			<p> ಸಮಾಜದ ಸ್ವಾಸ್ಥ್ಯವನ್ನು ಕಾಪಾಡಿಕೊಳ್ಳಲು ಕೆಲವೊಮ್ಮೆ ನಾವು ವೈರಿಯೊಂದಿಗೂ ಸಹಬಾಳ್ವೆಯ ಅನಿವಾರ್ಯತೆ ಒದಗುತ್ತದೆ. ಆವಾಗ,</p>
			<p class="verse"> ಇರಬಹುದು ರಗಡು ಕಹಿ, ನುಂಗದಿರುವರೆ ಮದ್ದು<br /> ಕಣ್ಣು ಮುಚ್ಚಿಕೊಂಡಾದರೂ ಕಾಯಿಲೆ ಕರಗುವನಕ?<br /> ಹಗೆ ಬೇರೆ, ಗುಣ ಬೇರೆ; ವೈರಿಗೂ ಮನ್ನಣೆ ತೋರೆ<br /> ಅದವನ ಗುಣಕೆಂದೆ, ನೆನೆದವನ ಒಳಿತ ಮನದಿ ಸತತ.</p> 
			<p><em>(ದ್ವೇಷೋಽಪಿ ಸಮ್ಮತಃ ಶಿಷ್ಟಸ್ ತಸ್ಯ ಆರ್ತಸ್ಯ ಯಥಾ ಔಷಧಂ -ಕಾಳಿದಾಸ, ರಘುವಂಶ ೧:೨೮)</em></p> 
		</aside>
		<aside epub:type="footnote" id="id-003-020">
			<p>೨೦. ನೋಡಿ: <em>ಕೀತ್, ಸಂಸ್ಕೃತ ಸಾಹಿತ್ಯ ಚರಿತ್ರೆ</em> (ಪು. ೨೫೯); <em>ಹಿತೋಪದೇಶ</em> ೧:೨೩ (ಪಾಠಾಂತರ: ಅನ್ಯತ್ ತು ಗಚ್ಛತಿ)</p> 
			<p>ಎಲ್ಲಿ, ಯಾರು ಮಿತ್ರರು? ಎಂಬುದಕ್ಕೆ ಚಾಣಕ್ಯನ ಉತ್ತರ ಹೀಗಿದೆ: ಬೇರೆ ಊರಿಗೆ ಹೋದಾಗ ಕಲಿತ ವಿದ್ಯೆ, ಮನೆಯಲ್ಲಿ ಹೆಂಡತಿ, ರೋಗಿಗೆ ಔಷಧಿ ಪಥ್ಯಗಳು, ಅಸು ನೀಗಿದಾಗ ದಡ ದಾಟಲು ಧರ್ಮ- ಇವೇ ನಿಜವಾದ ಸ್ನೇಹಿತರು. <em>(ವಿದ್ಯಾ ಮಿತ್ರಂ ಪ್ರವಾಸೇಷು, ಭಾರ್ಯಾ ಮಿತ್ರಂ ಗೃಹೇ ಸದಾ। ವ್ಯಾಧಿತಸ್ಯ ಔಷಧಂ ಮಿತ್ರಂ, ಧರ್ಮೋ ಮಿತ್ರಂ ಮರಿಷ್ಯತಃ॥) -ನೀತಿಶತಕ ೫:೧೫, ಸುರಭಾ ೧೫೯:೨೮೭</em></p> 
			<p>ಬಹಳ ಎಣ್ಣೆಯನ್ನು ಹಾಕಿದರೆ, ಅದನ್ನು ಹೀರಿ ಒದ್ದೆಯಾದ ಬತ್ತಿಯೂ ಉರಿಯುತ್ತದೆ; ಹಾಗೆಯೇ, ಅತಿ ಸ್ನೇಹವನ್ನು ತೋರಿಸಿದರೆ ಮೆತ್ತಗಿನ ವ್ಯಕ್ತಿಯೂ ಉರಿದು ಬಿದ್ದಾನು <em>(ಅತಿಸ್ನೇಹ ಪರಿಷ್ವಂಗಾತ್ ವರ್ತಿರಾದ್ರ್ರಾಪಿ ದಹ್ಯತೇ॥ ೪:೧:೧೧೫)</em> -ಎನ್ನುತ್ತದೆ <em>ವಾಲ್ಮೀಕಿ ರಾಮಾಯಣ.</em></p> 
			<p>ಆಪತ್ತಿಗಾದವನೇ ನೆಂಟ; ಆಗ ದೀನನಿಗೆ ಸಹಾಯ ಮಾಡುವವನೇ ನಿಜವಾದ ಸ್ನೇಹಿತ <em>(</em> ಸ ಸುಹೃದ್ ಯೋ ವಿಪನ್ನಾರ್ಥಂ ದೀನಂ ಅಭ್ಯವಪದ್ಯತೇ। ಸ ಬನ್ಧುರ್ ಯೋ ಆಪನೀತೇಷು ಸಾಹಾಯ್ಯಾಯ ಉಪಕಲ್ಪತೇ॥- <em>ವಾಲ್ಮೀಕಿ ರಾಮಾಯಣ</em> ೬:೬೩:೨೮; ೬:೫೩:೨೭). ನಿಜವಾದ ಗೆಳೆಯ, ಮಗ, ಆಳು ಮತ್ತು ಹೆಂಡತಿ ಯೆಂದರೆ- ಕಷ್ಟಕ್ಕಾಗುವ, ಗೌರವಕೊಡುವ, ವಿಧೇಯ ಮತ್ತು ಸಂತೋಷಪಡಿಸುವ ವ್ಯಕ್ತಿ. <em>(ಸ ಸುಹೃದ್ ವ್ಯಸನೇ ಯಃ ಸ್ಯಾತ್, ಸ ಪುತ್ರೋ ಯಸ್ ತು ಭಕ್ತಿಮಾನ್। ಸ ಭೃತ್ಯೋ ಯೋ ವಿಧೇಯಜ್ಞಃ, ಸಾ ಭಾರ್ಯಾ ಯತ್ರ ನಿರ್ವೃತಿಃ॥- ಪಂಚತಂತ್ರ ೧:೨೮೯(೩೬೮))</em></p> 
		</aside>
		<aside epub:type="footnote" id="id-003-021">
			<p>೨೧. ಪಾಠಾಂತರ: ಯೇನ ಸೌಹೃದಂ ಇಚ್ಛನ್ತಿ.. .. ..ಪರೋಕ್ಷೇ ದಾರದರ್ಶನಮ್॥<br /> ಇದಕ್ಕೆ ಪೂರಕ ಪದ್ಯ: ಇವುಗಳ ಜೊತೆಗೆ, ಯೊಗ್ಯತೆ ಇರಲಿ ಬಿಡಲಿ, ಗೆಳೆಯನಿಗಿಂತ ಬಲುಬೇಗ ಉನ್ನತಸ್ಥಾನಕ್ಕೆ ಏರುವುದೂ ಸಹ ಮೈತ್ರಿಭಂಗಕ್ಕೆ ಕಾರಣ- ಎನ್ನುತ್ತದೆ ಒಂದು ಸುಭಾಷಿತ: ( <em>ವಿವಾದೋ, ಧನಸಂಬಂಧಃ, ಯಾಚನಂ, ಸ್ತ್ರೀಷು ಸಂಗತಿಃ। ಆದಾನಂ, ಅಗ್ರತಃ ಸ್ಥಾನಂ- ಮೈತ್ರೀಭಂಗಸ್ಯ ಹೇತವಃ॥ -ಶಾರ್ಙ್ಗಧರ ಪದ್ಧತಿ ೧೪೬೯, ಸುರಭಾ ೧೫೪:೫೨)</em></p> 
			<p> ನೇಗಿಲು ಉಳುವವನಿಗೆ ಊಟ ಕೊಡುತ್ತದೆ. ಓಡಾಡಿ ರಸ್ತೆಗಳಲ್ಲಿ ನಡೆದಾಡಿದಾಗಲೇ ಕೆಲಸಗಾರ ತನ್ನ ಧಣಿಗೆ ಸಂಪತ್ತನ್ನ ತಂದುಕೊಡಬಲ್ಲ. ಸುಮ್ಮನೇ ಓದುವವನಿಗಿಂತ, ಓದಿದನ್ನ ಚೆನ್ನಾಗಿ ತಿಳಿದುಕೊಂಡು ವಿಮರ್ಶೆ ಮಾಡುವ ಜ್ಞಾನಿ ಮೇಲು. ಕೊಡುವವನ ಗೆಳೆಯನಾಗಿರುವುದು ಕೊಡದವನ ಆಪ್ತನಾಗಿರುವುದಕ್ಕಿಂತ ಮೇಲು. ( <em>ಕೃಷನ್ ಇತ್ ಫಾಲ ಅಶಿತಂ ಕೃಣೋತಿ ಯನ್ ನ ಧ್ವಾನಂ ಅಪ ವೃಂಕ್ತೇ ಚರಿತ್ರೈಃ। ವದನ್ ಬ್ರಹ್ಮಾವದತೋ ವನೀಯಾನ್, ಪೃಣನ್ ನ ಅಪಿರಪೃಣನ್ ತಂ ಅಭಿ ಷ್ಯಾತ್॥-</em> ಋಗ್ವೇದ ೧೦:೧೧೭:೭)</p> 
			<p> ಬಲಾಢ್ಯರು ಸ್ನೇಹ ತೋರುವುದು ಯಾರಲ್ಲಿ? ಬಲಶಾಲಿಗಳಲ್ಲೇ. ಚಂಡ ಮಾರುತ ಕಾಡ್ಗಿಚ್ಚನ್ನು ಪ್ರಜ್ವಲಿಸುತ್ತದೆ; ಆದರೆ ಗಾಳಿ ಸ್ವಲ್ಪ ಬೀಸಿದರೂ ಹಣತೆಯ ದೀಪವನ್ನ ಆರಿಸಿಬಿಡುತ್ತದೆ. <em>(ಬಲಿನೋ ಬಲಿನಃ ಸ್ನಿಹ್ಯನ್ತಿ, ಅಬಲಂ ತು ನ ಗೃಹ್ಣತೇ। ದಾವಂ ದೀಪಯತೇ ಚಂಡೋ, ದೀಪಂ ವ್ಯಾಹನ್ತಿ ಮಾರುತಃ॥ -ಸಭಾರಂಜನ ಶತಕ ೪೫)</em></p> 
		</aside>
		<aside epub:type="footnote" id="id-003-022">
			<p>೨೨. <em>ಸುಭಾಷಿತ ರತ್ನಭಾಂಡಾಗಾರ</em> ೬೦:೩೦೬; ಯಾರೂ ಸುಮ್ಮಸುಮ್ಮನೆ ಇನ್ನೊಬ್ಬರ ಗೆಳೆಯರಾಗುವುದಿಲ್ಲ. ಹಾಗೆಯೇ ವಿನಾ ಕಾರಣ ಯಾರೂ ಇನ್ನೊಬ್ಬರನ್ನು ದ್ವೇಷಿಸುವ ಶತ್ರುಗಳಾಗುವುದಿಲ್ಲ; ಏನೋ ಬಲವತ್ತರವಾದ ಕಾರಣಗಳಿಗಾಗಿಯೇ ಒಬ್ಬರಿಗೊ ಬ್ಬರು ಸ್ನೇಹಿತರಾಗುತ್ತಾರೆ, ಇಲ್ಲವೇ ವೈರಿಗಳಾಗುತ್ತಾರೆ ಎನ್ನುತ್ತದೆ <em>ಹಿತೋಪದೇಶ</em> . <em>(ನ ಕಶ್ಚಿತ್ ಕಸ್ಯಚಿನ್ ಮಿತ್ರಂ, ನ ಕಶ್ಚಿತ್ ಕಸ್ಯಚಿದ್ ರಿಪುಃ ಕಾರಣೇನ ಹಿ ಜಾಯಂತೇ ಮಿತ್ರಾಣಿ ರಿಪವಸ್ ತತಃ॥ -ಹಿತೋಪದೇಶ ೨:೪೬)</em></p> 
			<p> ಯಾರು ಬೇಡಿದವರಿಗೆ ಅನ್ನಾಹಾರಗಳನ್ನ ಯಥೇಚ್ಛವಾಗಿ ಕೊಡುತ್ತಾರೋ ಮತ್ತು ಕಷ್ಟದಲ್ಲಿದ್ದು ನೆರವು ಹುಡುಕಿಕೊಂಡು ಓಡಾಡುತ್ತಿರುವವರಿಗೆ ಸಹಾಯ ಮಾಡುತ್ತಾರೋ ಅವರಿಗೆ ಎಲ್ಲವೂ ಒದಗಿ ಬರುತ್ತದೆ. ಗೆಳೆತನ ತಾನಾಗಿಯೇ ಹುಡುಕಿಕೊಂಡು ಬರುತ್ತದೆ. ಆಗದವರೂ ಕೂಡ ಅವರ ಸ್ನೇಹಿತರಾಗುತ್ತಾರೆ.</p> 
			<p> ಯಾರು ತನ್ನ ಗೆಳೆಯನಿಗೆ ತನ್ನ ಜೊತೆಗಾರರಿಗೆ ತನ್ನ ಒಡನಾಡಿಗಳಿಗೆ ಅನ್ನಾಹಾರಗಳನ್ನು ಕೊಡುವುದಿಲ್ಲವೋ ಅವನು ನಿಜವಾದ ಗೆಳೆಯನೇ ಅಲ್ಲ. ಅಂಥವನಿಂದ ದೂರ ಹೋಗುವುದೇ ಲೇಸು. ಅಂಥವನ ಬಳಿ ಇರುವುದೇ ಸಲ್ಲ. ಬೇರೊಬ್ಬ ಉದಾರಿ ಮನುಷ್ಯನನ್ನ ಹುಡುಕಿಹೊರಡುವುದು ಒಳ್ಳೆಯದು.</p> 
			<p><em>(ಸ ಇದ್ ಭೋಜೋ ಯೋ ಗೃಹವೇ ದದಾತಿ ಅನ್ನಕಾಮಾಯ ಚರತೇ ಕೃಷಾಯ। ಅರಂ ಅಸ್ಮೈ ಭವತಿ ಯಾಮಹೂತಾ ಉತ ಅಪರೀಷು ಕೃಣುತೇ ಸಖಾಯಮ್॥ ನ ಸ ಸಖಾ ಯೋ ನ ದದಾತಿ ಸಖ್ಯೇ, ಸಚಾಭುವೇ ಸಚಮಾನಾಯ ಪಿತ್ವಃ। ಅಪಸ್ಮಾತ್ ಪ್ರೇಯಾನ್ ನ ತದೋಕೋ ಅಸ್ಥಿ ಪೃಣಂತಂ ಅನ್ಯಮರಣಂ ಚಿದಿಚ್ಛೇತ್ -ಋಗ್ವೇದ ೧೦:೧೧೭:೩-೪)</em></p> 
		</aside>
		<aside epub:type="footnote" id="id-003-023">
			<p>೨೩. ತಪ್ಪು ಏನೇ ಮಾಡಿರಲಿ, ಎಲ್ಲ ಜೀವಿಗಳನ್ನೂ ನಾನು ಮನ್ನಿಸುತ್ತೇನೆ; ಏನಾದರೂ ತಪ್ಪನ್ನು ನಾನೆಸಗಿದ್ದರೆ ನನ್ನನವರು ಕ್ಷಮಿಸಲಿ. ಎಲ್ಲರೊಂದಿಗೆ ನನಗೆ ಸಖ್ಯ ತುಂಬೇ ಇರಲಿ; ಯಾರನ್ನೂ ದ್ವೇಷಿಸದಂತೆ ನಾನಿರುವ ಹಾಗಾಗಲಿ! <em>(ಖಮ್ಮಾಮಿ ಸವ್ವ ಜೀವಾಣಾಂ, ಸವ್ವೇ ಜೀವಾ ಖಮನ್ತು ಮೇ। ಮೇತ್ತೀ ಮೇ ಸವ್ವ ಭೂತೇಸು, ಮೇರಂ ಮಜ್ಝಕಾ ಕೇಣ ಚ॥)</em> (ಈ ಪ್ರಾಕೃತ ಗಾಥೆಗೆ ಹರಿಯ ಸಂಸ್ಕೃತ ಛಾಯೆ: <em>ಕ್ಷಮ್ಯಾಮಿ ಸರ್ವ ಜೀವೀನಾಂ, ಸರ್ವೇ ಜೀವಾಃ ಕ್ಷಮನ್ತು ಮೇ। ಮೈತ್ರೀ ಮೇ ಸರ್ವ ಭೂತೇಷು, ವೈರಂ ಮಹ್ಯಂ ನ ತೇನ ಚ॥)</em> - <em>ವಡ್ಡಾರಾಧನೆ, ಗುರುದತ್ತ ಭಟ್ಟಾರಕರ ಕತೆ</em> , ಪುಟ ೧೬೯; <em>ವಿದ್ಯುಚ್ಚೋರನ ಕತೆ</em> , ಪುಟ ೧೮೧. (ಇದೇ ಗಾಹೆ, ವಟ್ಟಕೇರಸ್ವಾಮಿಯ ಮೂಲಾಚಾರ ಮತ್ತು ಪ್ರತಿಕ್ರಮಣ (ಕಾಲ ೯ನೇ ಶತಮಾನ)ದಲ್ಲಿ ಬಂದಿದೆ- ಡಾ। ಡಿ.ಎಲ್.ಎನ್, <em>ವಡ್ಡಾರಾಧನೆ</em> , ಪೀಠಿಕೆ, ಪುಟ ೨೭)</p> 
			<p>ಧರ್ಮವೇ ಜಯವೆಂಬ ದಿವ್ಯ ಮಂತ್ರ। ಮರ್ಮವನರಿತು ಮಾಡಲು ಬೇಕು ತಂತ್ರ॥ ವಿಷವಿಕ್ಕಿದವರಿಗೆ ಷಡ್ರಸವುಣಿಸಲು ಬೇಕು। ದ್ವೇಷ ಮಾಡಿದವನ ಪೋಷಿಸಲು ಬೇಕು। ಪುಸಿಮಾಡಿ ಕೆಡಿಸುವನ ಹಾಡಿ ಹರಸಲು ಬೇಕು। ಮೋಸ ಮಾಡುವವನ ಹೆಸರು ಮಗನಿಗಿಡಬೇಕು॥ ಹಿಂದೆ ನಿಂದಿಪರನ್ನು ವಂದಿಸುತಲಿರಬೇಕು। ಬಂಧನ ದೊಳಿಟ್ಟವರ ಬೆರೆಯಬೇಕು। ಕೊಂದ ವೈರಿಯ ಮನೆಗೆ ನಡೆದು ಹೋಗಲು ಬೇಕು। ಕುಂದೆಣಿಸುವವರ ಗೆಳೆತನ ಮಾಡಬೇಕು॥ ಕೊಂಡೊಯ್ದು ಬಡಿಯುವರ ಕೊಂಡಾಡುತಿರಬೇಕು। ಕಂಡು ಸಹಿಸದವರ ಕರೆಯಬೇಕು। -ಎಂದು ಪುರಂದರ ದಾಸರು ಹಾಡಿದ್ದಾರೆ. ಗೌತಮ ಬುದ್ಧನು ಇದೇ ಧಾಟಿಯಲ್ಲಿ, ವೈರವನ್ನು ಸ್ನೇಹದಿಂದ ಗೆಲ್ಲಬೇಕು ಎನ್ನುತ್ತಾನೆ.</p> 
		</aside>
		<aside epub:type="footnote" id="id-003-024">
			<p>೨೪. <em>ಮಹಾಭಾರತ ೫:೧೩೪೮; ಸುರಭಾ ೧೪೫:೧೧೫.</em></p> 
			<p><em>ಚಿನ್ನದ ಜಿಂಕೆಯಾಗಿ ವೇಷ ತಳೆದು ರಾಮಸೀತೆಯರ ಮುಂದೆ ಸುಳಿದಾಡು-</em> ಎಂದು ಹೇಳಿದಾಗ ಅದಕ್ಕೆ ಸಮ್ಮತಿಸದೆ, <em>ವಿನಾಕಾರಣ ರಾಮನನ್ನು ಎದುರು ಹಾಕಿಕೊಳ್ಳಬೇಡ-</em> ಎಂದು ಹಿತವಚನ ಹೇಳುವ ಸಂದರ್ಭದಲ್ಲಿ, ಇದು ಮಾರೀಚ ರಾವಣನಿಗೆ ಹೇಳಿದ್ದು. ಇದ್ದದ್ದನ್ನು ಇದ್ದಂತೇ ಹೇಳಿದರೆ ಆಗುವ ಅಪಾಯವನ್ನು ನಮ್ಮ ಸರ್ವಜ್ಞ ಸೂಚಿಸುವುದು ಹೀಗೆ: ಕಂಡಂತೆ ಹೇಳಿದರೆ ಕೆಂಡ ಉರಿಯುವುದು ಭೂ। ಮಂಡಲದ ಒಳಗೆ ಖಂಡಿತವನಾಡುವರ। ಕಂಡಿಹುದೆ ಕಷ್ಟ॥</p> 
			<p>ಗೆಳೆತನದ ಮಾತಿಗೆ, ಮುಂದೆ ಪದ್ಯ ೧೯೮ರ ಅಡಿಟಿಪ್ಪಣಿಯಲ್ಲಿ ಇನ್ನು ಕೆಲವು ವಿವರಗಳಿವೆ, ನೋಡಿ.</p>
			<p>ಒಬ್ಬ ಸಹೃದಯ ತನ್ನ ನಿರ್ಮಲ ಅಂತಃಕರಣ ಹೇಳಿದಂತೆ ಗೆಳೆಯನಿಗೆ ಸಲಹೆ ಈಯಬಲ್ಲ. ಅದು ಹೊರನೋಟಕ್ಕೆ ಸರಿಯಿಲ್ಲದಿರಬಹುದು ಆದರೆ ತನ್ನ ಆತ್ಮ ಸಾಕ್ಷಿಗೆ ವಿರುದ್ಧವಾಗಿ ಎಂದೂ ಆತ ಹಿತವಚನ ಹೇಳಲಾರ. ಸುಂದರಪಾಂಡ್ಯ <em>ನೀತಿದ್ವಿಷಷ್ಟಿಕಾ</em> ದಲ್ಲಿ ಇದನ್ನು ಸೂಚಿಸುತ್ತಾರೆ:</p> 
			<p class="verse">ತಿಳಿಗೊಳಮನದ ಸಜ್ಜನರ ಶ್ರದ್ಧೆ ನಂಬಿಕೆ ಸುಗುಣ,<br /> ಒಳತುಡಿತ ದನಿ ಕೇಳಿ ಅಡಿಯಿಡುವ ನಡತೆಯದು,<br /> ಯಾರ ಹೃದಯದಿ ತಾನೆ ವಿಶ್ವಾಸ ಮೂಡಿಸದು-<br /> ಇನ್ನೇನು ಉಳಿದಿಹುದು ಅನುಸರಿಸುವುದ ಕಳೆದು?</p> 
			<p><em>(ಸತ್ಯಾರ್ಜವ ಹೃದಯಾನಾಂ, ಕಿಂ ಖಲು ಕರ್ತವ್ಯಂ ಅಸ್ತಿ ಸಾಧೂನಾಮ್। ಯೇ ಸ್ವಹೃದಯ-ಅನುಮಾನಾತ್, ಪರಹೃದಯೇ ಯಾನ್ತಿ ವಿಶ್ವಾಸಮ್ ॥೪೫॥)</em></p> 
		</aside>
		<aside epub:type="footnote" id="id-004-025">
			<p>೨೫. <em>ಶಾಙ್ರ್ಗಧರ ಪದ್ಧತಿ ನೀತಿ</em> ೨೬, <em>ಸುಭಾಷಿತ ರತ್ನ ಭಾಂಡಾಗಾರ</em> ೧೫೩:೨೦</p> 	
			<p>ಈ <em>ಅತಿ ಸರ್ವತ್ರ ವರ್ಜಯೇತ್</em> ಒಕ್ಕಣೆಯ ಹಲವಾರು ಸುಭಾಷಿತಗಳು ಇವೆ. ಉದಾಹರಣೆಗೆ ಕೆಲವು:</p> 
			<p>ಅದವಳ ತಪ್ಪಲ್ಲ, ಆದರೂ ಅಪೂರ್ವ ರೂಪವತಿಯಾದ್ದರಿಂದಲೇ ಸೀತೆ ಅಪಹರಿಸಲ್ಪಟ್ಟಳು; ತುಂಬಾ ಅಹಂಕಾರದ ಮೊಟ್ಟೆ, ರಾವಣ ತಾನೇ ಸಾವು ತಂದುಕೊಂಡ; ದಾನಶೂರನಾಗಿ ಹೆಸರುಗಳಿಸಬೇಕೆಂಬ ಕೀರ್ತಿಕಾಮನೆಯೇ ಬಲಿಯ ಕೈಗಳನ್ನು ಕಟ್ಟಿಹಾಕಿತು. <em>(ಅತಿ ರೂಪಾದ್ ಧೃತಾ ಸೀತಾ, ಅತಿ ಗರ್ವಾದ್ ರಾವಣೋ ಹತಃ। ಅತಿ ದಾನಾದ್ ಬಲಿರ್ ಬದ್ಧೋ, ಹಿ ಅತಿ ಸರ್ವತ್ರ ವರ್ಜಯೇತ್ (ಗರ್ಹಿತಮ್)॥</em> </p> 
			<p>ಎಲ್ಲವೂ ತುಂಬಾ ಶುಚಿಯಾಗಿರಬೇಕೆಂಬ ಸೋಗು, ಎಲ್ಲದರಲ್ಲೂ ತಪ್ಪು ಹುಡುಕುವ ಸಿನಿಕತನ ಪ್ರವೃತ್ತಿ, ಕಂಡಕಂಡವರನ್ನೆಲ್ಲಾ ವಿನಾಕಾರಣ ಸಿಕ್ಕಾಪಟ್ಟೆ ಹೊಗಳುವ ಭಟ್ಟಂಗಿತನ, ಹೀಗೇ ಇರಬೇಕು ಹಾಗೇ ಇರಬೇಕು ಎನ್ನುವ ಸಾಂಪ್ರದಾಯಿಕತೆ, ಮತ್ತು ಹೇಗೆ ಬೇಕಾದರೂ ಇದ್ದರಾಯಿತು ಏನೀಗ? ಎನ್ನುವ ಢೋಂಗಿ,ಹಾಗೂ ಉಢಾಳತನ- ಇವು ಆರು ನಿಜಕ್ಕೂ ಮೂರ್ಖರ ಲಕ್ಷಣ. <em>(ಅತಿ ಶೌಚಂ ಅಶೌಚಂ ವಾ, ಅತಿ ನಿಂದಾ ಅತಿ ಸ್ತುತಿಃ। ಅತ್ಯಾಚಾರಂ ಅನಾಚಾರಂ- ಷಡ್ ವಿಧಂ ಮೂರ್ಖಲಕ್ಷಣಮ್॥ -ಮಹಾ ಸುಭಾಷಿತ ಸಂಗ್ರಹ, ಸಂಪುಟ ೧;)</em> </p> 
			<p>ಯಾರೊಂದಿಗೂ ಅತಿಯಾಗಿ ವಾಗ್ವಾದ ಮಾಡಿ ಅವರ ಮುಖಭಂಗ ಮಾಡುವುದು ಸಲ್ಲದು <em>(ಅತಿ ವಾದಾಂಸ್‍ಸ್ತಿತಿಕ್ಷೇತ ನ ಅವಮನ್ಯೇತ ಕಂಚನ। ನ ಚ ಇಮಂ ದೇಹಂ ಆಶ್ರಿತ್ಯ ವೈರಂ ಕುರ್ವೀತ ಕೇನಚಿತ್॥- ಮನು ೬:೪೭).</em></p> 
		</aside>
		<aside epub:type="footnote" id="id-004-026">
			<p>೨೬. <em>ಸುರಭಾ ೧೩೯:೧, ಇಲ್ಲಿ ಅವಲೇಹನ</em> ಸರಿಯಾದ ಪದ; <em>ಅವಹೇಳನ</em> ಎನ್ನುವುದು ತಪ್ಪು. ಪಾಠಾಂತರ: ವ್ಯಾಘ್ರಿಗಾತ್ರ ಪರಿಷ್ವಂಗೋ;</p> 
			<p>ರಾಜಕೀಯ ಎನ್ನುವುದು, ವೇಶ್ಯೆಯರ ಸಾಮಾನ್ಯ ನಡತೆ ಇದ್ದಂತೆ ಬಹುಮುಖಿ: ನಿಜ ಮತ್ತು ಸುಳ್ಳು; ಕಲ್ಲೆದೆ-ಮೃದುಮಾತು; ಹಿಂಸೆ-ಕಾರುಣ್ಯ; ಹಣದ ಅತಿಯಾಸೆ-ಕೊಡುಗೈ ದಾನದಲ್ಲಿ ಧಾರಾಳತನ; ಬೇಕಾಬಿಟ್ಟಿ ಖರ್ಚು-ನಿರಂತರ ಆದಾಯದ ಅಪೇಕ್ಷೆ -ಹೀಗೆ ರಾಜನೀತಿಯೆಂದರೆ ವಿರೋಧಾಭಾಸಗಳ ಒಂದು ಕಂತೆ. <em>(ಸತ್ಯ ಅನೃತಾ ಚ, [ಪ]ರುಷಾ ಪ್ರಿಯವಾದಿನೀ ಚ, ಹಿಂಸ್ರಾ ದಯಾಳುರ್ ಅಪಿ, ಚ ಅರ್ಥಪರಾ ವದಾನಾ ಭೂರಿವ್ಯಯಾ ಪ್ರಚುರವಿತ್ತಸಮಾಗಮಾ ಚ, ವೇಶ್ಯಾಂಗನ ಇವ ನೃಪನೀತಿರ್ ಅನೇಕ ರೂಪಾ॥</em> -ಭರ್ತೃಹರಿ, <em>ನೀತಿಶತಕ</em> ೪೫; <em>ಹಿತೋಪದೇಶ</em> ೨:೧೮೩; <em>ಸುರಭಾ</em> ೧೫೨:೪೦೪; ಪಾಠಾಂತರ: ಪರುಷಾ ಬದಲು ರುಷಾ)</p> 
			<p> ಕೆಟ್ಟಸಲಹೆ ಕೊಟ್ಟು, ಹಾಳು ಮಾಡುವ ಮಂತ್ರಿಗಳೂ ಇರುತ್ತಾರೆ. ( <em>ಅನಭಿಜ್ಞಾಯ ಶಾಸ್ತ್ರಾರ್ಥಾನ್ ಪುರುಷಾಃ ಪಶುಬುದ್ಧಯಃ। ಪ್ರಾಗಲ್‍ಭ್ಯಾದ್ ವಕ್ತುಂ ಇಚ್ಛಂತಿ ಮಂತ್ರಿಷು ಅಭ್ಯಂತರೀಕೃತಾಃ॥</em> - <em>ವಾಲ್ಮೀಕಿ ರಾಮಾಯಣ</em> , ಯುದ್ಧ, ೬೩:೧೪)</p> 
			<p> ಬಲು ಕೋಪಿಷ್ಠನಾಗಿರುವ ರಾಜ ತನ್ನ ಮನಸ್ಸನ್ನ ಯಾವಾಗ ಬೇಕಾದರೂ ಬದಲಾಯಿಸಬಹುದು; ಅವನಿಗೆ ಶಾಶ್ವತವಾಗಿ ತನ್ನವರೆಂಬುವರು ಯಾರೂ ಇರುವುದಿಲ್ಲ <em>(ನ ಕಶ್ಚಿದ್ ಚಂಡಕೋಪಾನಾಂ ಆತ್ಮೀಯೋ ನಾಮ ಭೂಭುಜಾಮ್ ಹೋತಾರಂ ಅಪಿ ಜಿಹ್ವಂತಂ(=ಹೋಮ ಕರ್ತಾರಂ) ದಹತಿ ಏವ ಹುತಾಶನಃ ॥೫೫॥)-</em> ಎನ್ನುತ್ತದೆ ಅದೇ <em>ನೀತಿಶತಕ.</em> ಸುರಭಾ ೧೪೬:೬೦; <em>ಶಾಙ್ರ್ಗಧರ ಪದ್ಧತಿ</em> ೧೩೭೬; ಪಾಠಾಂತರ: <em>ನಾಮ ಭೂಭೃತಾಂ</em>.</p> 
		</aside>
		<aside epub:type="footnote" id="id-004-027">
			<p>೨೭. ಲಲ್ಲ ಎಂಬುವಳು ಹದಿಮೂರನೇ ಶತಮಾನದಲ್ಲಿದ್ದ ಕಾಶ್ಮೀರದ ಅನುಭಾವೀ ಶಿವಶರಣೆ. ಪ್ರತ್ಯಭಿಜ್ಞಾನ ಶೈವಸಿದ್ಧಾಂತ ಮತ್ತು ಸೂಫೀ ಪಂಥದ ಒಳತತ್ತ್ವಗಳನ್ನು ಇವಳ ವಾಕ್ (ವಚನ)ಗಳಲ್ಲಿ ಗುರುತಿಸಬಹುದು. ಲಲ್ಲ ಡೇಡ್, ಲಲ್ಲೇಶ್ವರಿ ಇತ್ಯಾದಿ ಹೆಸರುಗಳಿಂದ ಪ್ರಸಿದ್ಧಳಾದ ಇವಳ ಜೀವನಕ್ಕೂ, ನಮ್ಮ ಶಿವಶರಣೆ ಅಕ್ಕ ಮಹಾ ದೇವಿಯ ಜೀವನಕ್ಕೂ ಸಾಮ್ಯಗಳಿವೆ.</p> 
			<p> ಮೇಲೆ ಕೊಟ್ಟಿರುವ ಸಂಸ್ಕೃತ ಛಾಯಾನುವಾದಕ್ಕೆ ಕಾಶ್ಮೀರಿ ಭಾಷೆಯಲ್ಲಿ ಮೂಲ ಪದ್ಯ ಹೀಗಿದೆ:</p> 
			<p class="verse"> ಮೂಢ್ ಜಾನೀತ್ ಪಶೀತ್ ಕರ್ ಕಲ್ಲೋ<br />ಶೃತವನೋ ಜಡರೂಪೀ ಆಸ್<br />ಯೋಸೋ ಭೀ ದಪೀ ತಸ್ ತೀ ಭಲ್ಲೋ<br />ಏಹುಯ್ ತತ್ವವಿದ್ ದೋಯೀ ಅಭ್ಯಾಸ್॥</p> 
			<p> ಇದಕ್ಕೆ ಸಂವಾದಿಯಾಗಿ ಕಬೀರ್‍ನ ಒಂದು ದೋಹೆಗೆ ಪದ್ಯ ೭೪ನ್ನು ನೋಡಿ.  `ಮ' ಕಾರ ಪದಗಳ ಮೆರವಣಿಗೆಯ ಮೋಜನ್ನು ಗಮನಿಸಿದ್ದೀರಾ? ಮೋಹ, ಮಮತೆ, ಮದ, ಮನಸ್ಸು, ಮನಸ್ತಾಪ, ಮತ್ಸರ; ಮದ್ಯ, ಮದಿರೆ, ಮನೆ, ಮದುವೆ, ಮಹಿಳೆ, ಮಾಂಗಲ್ಯ, ಮಡದಿ, ಮುತ್ತು, ಮದನ, ಮೈಥುನ, ಮಕ್ಕಳು; ಮೌಲ್ಯ, ಮಾನವೀಯತೆ, ಮಾನ, ಮನ್ನಣೆ, ಮರ್ಯಾದೆ, ಮಹಿಮೆ, ಮುಗ್ಧತೆ, ಮಂಕು, ಮೌಢ್ಯ, ಮೌನ, ಮರವೆ, ಮರುಳು, ಮರಣ, ಮಸಣ, ಮುಕ್ತಿ, ಮತ್ತು ಮಂಗಳ.</p> 
		</aside>
		<aside epub:type="footnote" id="id-004-028">
			<p>೨೮. ಕ್ಷೇಮೇಂದ್ರನು ತನ್ನ <em>ಚತುರ್‍ವರ್ಗ ಸಂಗ್ರಹ</em> ಗ್ರಂಥದಲ್ಲಿ ನಾಲ್ಕು ಪುರುಷಾರ್ಥಗಳು, ನೀತಿಯುತವಾದ ಬಾಳ್ವೆ, ಗೃಹಸ್ಥನ ಜೀವನ, ಪ್ರೀತಿ ವಿಶ್ವಾಸಗಳು ಮತ್ತು ಮುಕ್ತಿಯ ಬಗ್ಗೆ ಕವಿ ಚರ್ಚಿಸುತ್ತಾನಾದರೂ ಪ್ರೀತಿಯ ಬಗ್ಗೆಯೇ ಹೆಚ್ಚು ಒಜ್ಜೆ ಕೊಡುತ್ತಾನೆ. ಬಿಡುಗಡೆಯ ಬಗ್ಗೆ ಚಿಂತಿಸಿರಿ- ಎಂದು ವೈಚಾರಿಕರಿಗೆ ಕರೆಗೊಡುತ್ತಾನೆ; ಹೇಳುತ್ತಾನೆ: ಬುದ್ಧಿಗೋ, ಪುನರ್ಜನ್ಮ ಬರದಿರಲು ಏನು ಮಾಡಬೇಕು ಎಂದು ಯೋಚಿಸು ತ್ತಿರುವುದೇ ಕೆಲಸವಾಗಿರಬೇಕು."ಅದನ್ನೇ <em>ಹಿಂದಿರುಗದ ಆ ದೋಣಿಯನ್ನು ಹುಡುಕಿ, ಹತ್ತು</em> -ಎಂದು ಭಾವಾನುವದಿಸಿದ್ದೇನೆ. ( <em>ನ ಅತಿಭವಸ್ವ ಮಾಂ।</em> ನೆನಪಿಸಿಕೊಳ್ಳಿ.)</p> 
			<p>ಎಲ್ಲರ ಹೃದಯವನ್ನೂ ಗೆಲ್ಲುವುದು ಪ್ರೀತಿಯೊಂದೇ, ಅದರ ಒಡಹುಟ್ಟಿದ ಭಾವನೆ ಸ್ನೇಹಮಾತ್ರ- ಎಂಬ ಪದ್ಯಕ್ಕೆ ನನ್ನ <em>ಗೀತಗುಚ್ಛ</em> ಕವನಸಂಕಲನ ನೋಡಿ.</p> 
		</aside>
		<aside epub:type="footnote" id="id-004-029">
			<p>೨೯. ಕುರುಡನ ಕೈಯಲ್ಲಿ ದೀಪ ಇರಬಹುದು ಆದರೆ ಪದಾರ್ಥಗಳ ಮೇಲೆ ದೀಪ ಬೀರುವ ಬೆಳಕನ್ನು ಅವನಿಗೆ ತೋರಲಾದೀತೆ? ಈ ಉಪಮೆಯನ್ನ ಕೊಡುತ್ತಾ, ಕಪಾಟಿನಲ್ಲಿಟ್ಟಿರುವ ಪುಸ್ತಕಗಳಲ್ಲಿ ಜ್ಞಾನಸಂಪತ್ತು ಅಡಗಿರಬಹುದು ಆದರೆ ಅದು ತಲೆಯಲ್ಲಿದೆಯೇ ಎಂಬುದೇ ಮುಖ್ಯ ( <em>ಅಂಧಸ್ಯ ಕಿಂ ಹಸ್ತತಲಸ್ಥಿತೋಪಿ ಪ್ರಕಾಶಯತಿ ಅರ್ಥಂ ಇಹ ಪ್ರದೀಪಃ?)-</em> ಎಂದು ಹೇಳುತ್ತದೆ <em>ಸಮಯೋಚಿತ ಪದ್ಯ ಮಾಲಿಕಾ.</em>  ಮಾನವೀಯತೆಯ ದೃಷ್ಟಿಯಿಂದ ಕುರುಡರ ಬಗ್ಗೆ ತುಂಬ ಅನುಕಂಪವಿದ್ದರೂ, ಕುರುಡುತನವನ್ನ ಧ್ವನಿಸುತ್ತ ಹಲವಾರು ನಾಣ್ಣುಡಿಗಳಿವೆ. ಕುರುಡನ ಕೈಗೆ ಮಾಣಿಕ್ಯ ಕೊಟ್ಟಂತೆ; ಕುರುಡರು ಜೊತೆಗೂಡಿ ನಡೆದರೆ ಹೆಜ್ಜೆಹೆಜ್ಜೆಗೂ ಮುಗ್ಗರಿಸುವುದು ತಪ್ಪುವುದಿಲ್ಲ ( <em>ಅಂಧಸ್ಯ ಏವ ಅಂಧ-ಲಗ್ನಸ್ಯ ವಿನಿಪಾತಃ ಪದೇ ಪದೇ</em> ); ಕುರುಡರ ಮುಂದೆ ಕುಣಿದ ಹಾಗೆ ( <em>ಅಂಧೇ ನೃತ್ಯಪ್ರದರ್ಶನಂ</em> ); ಕುರುಡನಿಗೆ ಕನ್ನಡಿಯಿಂದ ಏನು ಪ್ರಯೋಜನ? ( <em>ಆಂಧೋ ಮುಕುರಂ ಪ್ರಾಪ್ಯ ನ ಉಪಕೃತೋ ಭವಿಷ್ಯತಿ).</em> </p> 
			<p>ತುಂಬಿದ ಕೊಡ ತುಳುಕುವುದಿಲ್ಲ ಎನ್ನುವುದಕ್ಕೆ ವಿರುದ್ಧವಾಗಿ ಅಲ್ಪವಿದ್ಯಾ ಮಹಾಗರ್ವೀ ಎಂಬ ಲೋಕೋಕ್ತಿವೊಂದಿದೆ. ಹೀಗೆ ಅಲ್ಪವಿದ್ಯೆಯ ಅಥವಾ ಅವಿದ್ಯೆಯ ನಡುವಿನಲ್ಲಿ ಇದ್ದವರು ತಮಗೆಲ್ಲ ಗೊತ್ತಿದೆ- ಎಂಬ ಭ್ರಾಂತಿಯಲ್ಲಿ ಇರುತ್ತ, ಅಡ್ಡದಾರಿಗಳಲ್ಲಿ ನಡೆದಾಡುತ್ತಾ, ಕುರುಡನನ್ನು ಇನ್ನೊಬ್ಬ ಕುರುಡ ನಡೆಸಿಕೊಂಡು ಹೋಗುವಂತೆ ತೊಳಲಾಡುತ್ತಿರುತ್ತಾರೆ. ( <em>ಅವಿದ್ಯಾಯಾಂ ಅಂತರೇ ವರ್ತಮಾನಾಃ। ಸ್ವಯಂ ಧೀರಾಃ ಪಂಡಿತಂಮನ್ಯಮಾನಾಃ। ದಂದ್ರಮ್ಯಮಾಣಾಃ ಪರಿಯಂತಿ ಮೂಢಾ। ಅಂಧೇನ ಏವ ನೀಯಮಾನಾ ಯಥಾಂಧಾಃ॥</em> - <em>ಕಠೋಪನಿಷತ್ತು</em> ೨:೫, <em>ಮೈತ್ರಿ ಉಪನಿಷತ್ತು</em> ೭:೯, <em>ಮುಂಡಕ ಉಪನಿಷತ್ತು</em> ೧:೨:೮)</p> 
		</aside>
		<aside epub:type="footnote" id="id-004-030">
			<p>೩೦. ಪಾಠಾಂತರ: <em>ಭಾವನಾ ಯಸ್ಯ;</em>   <em>ವಿಕ್ರಮ ಚರಿತೆ</em> ೬೪; <em>ಸುರಭಾ</em> ೩೭೮:೫೪.</p> 
			<p> ಉಳಿದ ವಿಷಯಗಳಿಗೆ ವಿವರಣೆ ಅಗತ್ಯವಿಲ್ಲ; ಆದರೆ, ಮಂತ್ರದಲ್ಲಿ ನಂಬಿಕೆಯುಳ್ಳವರಿಗೆ ಅದರ ಒಂದೊಂದು ಅಕ್ಷರವೂ ಪವಿತ್ರಶಕ್ತಿಭರಿತ.</p>
			<p class="verse">ಕೇಳು ಹೇಳುವೆ, ದೇವಿ, ಮೂಲ ಬೀಜಾಕ್ಷರಗಳಲಿ।<br />ದೈವಸ್ವರೂಪ ಒಡಮೂಡುವೀ ಸೋಜಿಗದ ಹುಟ್ಟು।<br />ಮಂತ್ರವೇ ದೇವತೆಯು, ಸಾಧಕನು ಉಚ್ಚರಿಸಲಕ್ಕರವು<br />ಅವ ಬಗೆವ ದೇವರ ರೂಪ ತಳೆವ ಈ ಗುಟ್ಟು॥<sup/></p>
			<p>( <em>ಶೃಣು ದೇವಿ, ಪ್ರವಕ್ಷ್ಯಾಮಿ ಬೀಜಾನಾಂ ದೇವರೂಪತಾಮ್। ಮಂತ್ರಉಚ್ಚಾರಣ ಮಾತ್ರೇಣ ದೇವರೂಪಂ ಪ್ರಜಾಯತೇ॥</em> - <em>ಬೃಹದ್‍ಗಂಧರ್ವ ತಂತ್ರ</em> , ೫.)</p> 
			<p>ಮಂತ್ರಗಳಲ್ಲಿ ಇರುವವೆಲ್ಲಾ ಬೀಜಾಕ್ಷರಗಳು. ಉದಾ: <em>ಗಂ ``ಗಣಪತಯೇ ನಮಃ</em> ಎಂಬುದು ಒಂದು ಸೂಚಕಾಕ್ಷರ ಸಂಕೇತ. <em>`ಗ'</em> ಜ್ಞಾನದ ಸಂಕೇತ, 'ಣ' ನಿರ್ವಾಣದ ಕುರುಹು, ಈ ಜ್ಞಾನ ನಿರ್ವಾಣಗಳಿಗೆ ಪತಿಯಾದ ಪರಬ್ರಹ್ಮನೇ <em>`ಗಣಪತಿ'</em> ; ಅವನಿಗೆ ನಮಸ್ಕರಿಸುತ್ತೇನೆ!"ಗಂ॥ ಗಣೇಶಾರ್ಥೇ, <em>`ಗ'</em> ಉಕ್ತಸ್ ತೇ, <em>`ಬಿನ್ದುರ್'</em> ದುಃಖಹರಾರ್ಥಕಃ। <em>`ಗಂ'</em> ಬೀಜಾರ್ಥಂ ತು ಕಥಿತಂ, ತವ ಸ್ನೇಹಾನ್, ಮಹೇಶ್ವರಿ॥; <em>`ಗ್ಲೌಮ್'</em> ॥ <em>`ಗ'</em> ಗಣೇಶೋ ವ್ಯಾಪಕಾರ್ಥೋ, <em>`ಲ'</em> ಕಾರಸ್ ತೇಜ <em>`ಔ'</em> ಮತಃ। ದುಃಖಹರಾರ್ಥ್‍ಕೋ <em>`ಬಿನ್ದುರ್'</em> ಗಣೇಶಂ ತೇನ ಪೂಜಯೇತ್॥-ವರದತಂತ್ರ ೬. ಇದನ್ನೂ ನೋಡಿ: ಮಂತ್ರಶಾಸ್ತ್ರದ ಅಧ್ಯಯನಕ್ಕೆ ಈ ಒಂದು ಉಪಯುಕ್ತ ಗ್ರಂಥ, ಸರ್ ಜಾನ್ ವುಡ್‍ರಾಫ್, <em>ದ ಗಾರ್ಲಂಡ್ ಆಫ್ ಫ಼್ಲವರ್ಸ್</em> , ಗಣೇಶ್ ಮತ್ತು ಕಂಪನಿ ಪ್ರಕಾಶಕರು, ಮದರಾಸ್, ೧೯೮೫, ಪುಟ ೨೬೧-೨೬೫.</p> 
		</aside>
		<aside epub:type="footnote" id="id-004-031">
			<p>೩೧.  <em>ಸುಭಾಷಿತ ರತ್ನಭಾಂಡಾಗಾರ</em>  ೧೬೩:೫೦; ಪಾಠಾಂತರ: <em>ನ ಚ ನೌರ್ ಗಚ್ಛತಿ ಸ್ಥಲೇ;</em> ನೋಡಿ: <em>ಕೀತ್ ಸಂಸ್ಕೃತ ಸಾಹಿತ್ಯ ಚರಿತ್ರೆ</em> ಪುಟ ೨೫೯</p> 
			<p>ಎಷ್ಟೇ ಜ್ಞಾನ ಸಂಪನ್ನನಾಗಿರಬಹುದು, ಜಾಣ್ಮೆಯೊಂದಿಲ್ಲದಿದ್ದರೆ ಅದು ವ್ಯರ್ಥ. ಜಾಣ್ಮೆ ಮನೆ ಮಾಡಿದೆ ಎನ್ನುವುದಕ್ಕೆ ಎದ್ದು ತೋರುವ ಗುರುತೆಂದರೆ, ಏನು ನುಡಿದರೂ, ಹೇಗೆ ನಡೆದರೂ ಔಚಿತ್ಯವರಿತು ಕೆಲಸಮಾಡುತ್ತಾರೆ- ಎಂಬುದು.</p> 
			<p>ಔಚಿತ್ಯದ ಬಗ್ಗೆ ಒಂದು ಮಾತು: ಅರಸನೆದುರು, ಧನಿಕನೆದುರು, ತನಗಿಂತ ಹೆಚ್ಚು ತಿಳಿದವರೆದುರಿಗೆ ಬಾಯಿಬಿಡುವುದು ಒಳ್ಳೆಯದಲ್ಲ; ಎದುರಿಗೆ ಹಲವಾರು ಮಂದಿ ಮೂರ್ಖರಾಗಲೀ, ವಿದ್ವಾಂಸರಾಗಲೀ, ಶತ್ರುಗಳಾಗಲೀ ಇದ್ದರಂತೂ ಸುಮ್ಮನಿರುವುದೇ ಕ್ಷೇಮಂಕರ. <em>(ಭೂಮಿಪತೌ ಅರ್ಥಪತೌ, ವಿದ್ಯಾವೃದ್ಧೇ ತಪೋಽಧಿಕೇ ಬಹುಷು। ಮೂರ್ಖೆಷು ಅರಿಷು ಚ ಗುರುಷು ಚ, ವಿದುಷಾ ನ ಏವ ಉತ್ತರಂ ವಾಚ್ಯಮ್॥೫॥-</em> ಸುಂದರಪಾಂಡ್ಯ, <em>ನೀತಿದ್ವಿಷಷ್ಟಿಕಾ)</em>  </p> 
			<p>ಆಧಾರವಿಲ್ಲದೆ ಮೇಲೇರಿದವ ದಢಾರನೆ ಕೆಳಗೆ ಬೀಳುವ ಸಂಭವ ಹೆಚ್ಚು! <em>(ಅತ್ಯುನ್ನತಿಃ ಪತನಹೇತುಃ॥);</em> ದುಂದುಗಾರಿಕೆ, ಅನುಚಿತವಾಗಿ ಖರ್ಚು ಮಾಡುವುದು ಹಣವನ್ನು ಹೀಯಾಳಿಸಿದಂತೆ! <em>(ಅತಿವಿನಯಂ ಧೂರ್ತಲಕ್ಷಣಮ್; ಅತಿಲೋಭೋ ನ ಕರ್ತವ್ಯಃ, ಕರ್ತವ್ಯಸ್ ತು ಪ್ರಮಾಣತಃ। ಅತಿವ್ಯಯಃ ಅಪಾತ್ರವ್ಯ ಯಶ್ ಚ ಅರ್ಥಸ್ಯ ದೂಷಣಮ್॥) ಎಷ್ಟೇ ದೊಡ್ಡ ಪ್ರಮಾಣದಲ್ಲಿ ಬೆಳಗಿದರೂ ಮಿಣುಕು ಹುಳು ಬೆಂಕಿಯನ್ನ ಹುಟ್ಟಿಸಲಾರದು. (ಅತಿ ದೀಪ್ತೋಪಿ ಖದ್ಯೋತೋ ನ ಪಾವಕಃ)</em></p> 
		</aside>
		<aside epub:type="footnote" id="id-005-032">
			<p>೩೨. <em>ಸುಭಾಷಿತರತ್ನಭಾಂಡಾಗಾರ</em> ೪೫:೪, ಪಾಠಾಂತರ: <em>ಕೋ ಹಿ ವಿಜ್ಞಾತುಂ.</em></p>  	
			<p>ಒಳ್ಳೆಯ ಮನಸ್ಸುಳ್ಳವರು ಎನ್ನುವುದಕ್ಕೆ  <em>ಸುಮನ</em>  ರು, <em>ಸುಮನಸ</em> ರು -ಎನ್ನುತ್ತಾರೆ. <em>ಸುಮನಸ</em> ಎಂದರೆ <em>ದೇವತೆ</em> ಎಂದೂ ಅರ್ಥ. <em>(ಅಮರಾ ನಿರ್ಜರಾ ದೇವಾಃ ಸುಪರ್ವಾಣಃ ಸುಮನಸಸ್ ತ್ರಿದಿವೇಶೋ ದಿವೌಕಸಃ॥ -ಅಮರಕೋಶ, ಸ್ವರ್ಗವರ್ಗ ೭)</em> ದೇವತೆಗಳೆಂದರೆ ಇನ್ನಾರು? ಒಳ್ಳೆಯ ಮನಸ್ಸಿನವರೇ ಅಲ್ಲವೇನು? ಸಾಮಾನ್ಯ ವಾಗಿ ಹೂವು ಹಗುರ. <em>ಹೂವಾಗು ಎಲೆ ನನ್ನ ಮನ, ಹಗುರವಾಗೆಲೆ ಮನ, ಏರು, ಹಾರು ಹರಿಯ ಮುಟ್ಟು</em> -ಎನ್ನುವುದು ಪುತಿನ ಅಂಥ ಕವಿಗಳ ಆಶಯ. <em>ಓ ನನ್ನ ಚೇತನ, ಆಗು ನೀ ಅನಿಕೇತನ</em> - ಎಂದು ಕುವೆಂಪು ಹಾಡಿದಾಗಲೂ ಈ ವಿಶ್ವ ಕುಟುಂಬಿಯ ಕನಸನ್ನೇ ಕವಿ ಕಾಣುತ್ತಿರುವುದು.</p>  
			<p>ಪದ್ಯ ೧೯ ರಲ್ಲಿ `` <em>ಬಿರಿದ ಹೂವಾಗಿಸಿಕೋ ನಿನ್ನ ಮನಸ</em>" ನ್ನೂ ನೋಡಿ. ಜೊತೆಗೆ ಈ ವಿಚಿತ್ರವನ್ನು ಗಮನಿಸಿ:</p>  
			<p class="verse">ಬೊಗಸೆಯಲ್ಲಿವೆ ಹೂವು ಸೂಸುತಿವೆ ಪರಿಮಳವ,<br />ಕೈಗಳೆಡಬಲವೆಂಬ ಭೇದ ಆ ಗಂಧಕಿಲ್ಲ;<br />ಸುಮನಸರ ಪ್ರೀತಿಯೂ ಎರಡುಬಗೆಯದೆ ಇನಿತೂ,<br />ಎಲ್ಲರೂ ಸಮಸಮವೆಂದು ಭಾವಿಸುವರಲ್ಲ!</p>  
			<p> ( <em>ಅಂಜಲಿಸ್ಥಾಣಿ ಪುಷ್ಪಾಣಿ ವಾಸಯನ್ತಿ ಕರದ್ವಯಮ್। ಅಹೋ ಸುಮನಸಾಂ ಪ್ರೀತಿರ್ ವಾಮದಕ್ಷಿಣಯೋಃ ಸಮಾ॥</em> - <em>ಶಾಙ್ರ್ಗಧರ ಪದ್ಧತಿ</em> ೩; <em>ಸುರಭಾ</em> ೪೫:೩)</p>  
		</aside>
		<aside epub:type="footnote" id="id-005-033">
			<p> ೩೩. ಇದಕ್ಕೆ ಸಂಬಂಧಿಸಿದ ಕತೆಯಲ್ಲಿ ಎರಡು ವಿಶೇಷ ಅಂಶಗಳಿವೆ: (೧) <em>ಇಂದ್ರ</em> ಎನ್ನುವುದು ಒಂದು ಪದವಿ. ನೂರು ಯಜ್ಞಗಳನ್ನು ಮಾಡಿದ ( <em>ಶತಕ್ರತು</em> ) ಯಾರಾದರೂ ಆ ಪದವಿಗೆ ಏರಬಹುದು, ಒಬ್ಬ ನಹುಷನೆಂಬುವನು ಹಾಗೆ ಆ ಪದವಿಯನ್ನ ತಾತ್ಕಾಲಿಕವಾಗಿ ಪಡೆದಿದ್ದ ಎಂಬ ವಿಚಾರ ಇಲ್ಲಿ ಮುಖ್ಯ. ಬೇರೆ ಅವಗುಣಗಳಿದ್ದು ಆ ದೋಷಗಳೇ ಕುತ್ತಾಗಿ ಪರಿಣಮಿಸಿ, ಇಂದ್ರ ಪದವಿಯಿಂದ ನಹುಷ ಕೆಳಗುರುಳಿದ ಎಂಬುದು ಆನುಷಂಗಿಕ ಸಮಾಚಾರ.</p>  
			<p>(೨) ಗರ್ವವು ಎಂಥ ಸಮರ್ಥನನ್ನೂ ವಿವೇಕ ಹೀನನನ್ನಾಗಿಸಿ ಅರಿವುಗೆಡಿಸುತ್ತದೆ; ಅಂಹಕಾರಿಗೆ ಬುದ್ಧಿಮಟ್ಟು. ಬುಡಭದ್ರವಿರದೆ ಬೇಗ ಬೇಗನೆ ಮೇಲೇರಿದರೆ ಬೀಳುವುದು, ಕೆಳಗುರುಳುವುದು ಖಚಿತ -ಎಂಬುದಕ್ಕೆ ಇದು ಪೌರಾಣಿಕ ದೃಷ್ಟಾಂತ.</p>  
			<p><em>ಶಿಶುಪಾಲವಧಾದಲ್ಲಿ</em> ಮಾಘ ಕವಿಯೂ ಇದನ್ನೇ, ಅತಿಯಾದ ಉನ್ನತಿಯಿಂದ ಅನರ್ಹರಾಗಿದ್ದರೆ ಅಲ್ಪರು ಉದ್ಧಟರಾಗಿ ಬಿಡುತ್ತಾರೆ <em>(ಅತಿ ಉಚ್ಛೈರ್ ಭವತಿ ಲಘೀಯ ಸಾಂ ಹಿ ಧಾಷ್ಟ್ರ್ಯಮ್॥)-</em> ಎನ್ನುತ್ತಾನೆ. ದೊಡ್ಡವರಿಗೆ ಉಪಕಾರ ಮಾಡಿದರೆ ಅದು ಹೇಗೆ ತಾನೆ ವ್ಯರ್ಥವಾದೀತು? ( <em>ಮೋಘಾ ಹಿ ನಾಮ ಜಾಯೇತ ಮಹತ್ಸು ಉಪಕೃತಿಃ ಕುತಃ॥)</em> -ಎನ್ನುತ್ತದೆ <em>ಕಥಾಸರಿತ್ಸಾಗರ.</em> </p>  
			<p> ಅಭಿಲಾಶೆ ಮಹತ್ವಾಕಾಂಕ್ಷೆಗಳನ್ನೇ ದೇವರೆಂದು ಯಾರು ಔಪಾಸಿಸುತ್ತಾರೋ ಅವರ ಎಲ್ಲ ಇಷ್ಟಾರ್ಥಗಳು ಈ ಹೆಗ್ಗುರಿಗಳ ಬಲದಿಂದಲೇ ಕೈಗೂಡುತ್ತವೆ; ಅಂಥವರ ಹಾರೈಕೆಗಳು ಹೀನವಲ್ಲದವೂ ಕುಂಠಿತವಲ್ಲದವೂ ಪ್ರಶಸ್ತವಾಗಿಯೂ ಅಮೋಘವಾಗಿ ಇರುತ್ತದೆ.( <em>ನಯ ಆಶಾಂ ಬ್ರಹ್ಮ ಇತಿ ಉಪಾಸ್ತೇ, ಆಶಾಯಃ ಸರ್ವೇ ಅಮೋಘಾ ಹಿ ಅಸ್ಯ ಆಶಿಷೋ ಭವನ್ತಿ॥ ಕಾಮಾಃ ಸಮಾಧ್ಯನ್ತಿ।</em> - <em>ಛಾಂದೋಗ್ಯ ಉಪ</em> ೬:೧೪:೧)</p>
		</aside>
		<aside epub:type="footnote" id="id-005-034">
			<p>೩೪. ಹನುಮತ್ ಕವಿ (ಹನ್ನೊಂದನೆ ಶತಮಾನ)ಯ <em>ಮಹಾನಾಟಕ</em> ೨೫೨ರಲ್ಲಿಯೂ ಇದು ಬರುತ್ತದೆ. ಶತ್ರುವೇ ಆಗಿರಲಿ ಅವನು ತನ್ನ ಮನೆಗೆ ಬಂದ ಅತಿಥಿಯಾದರೆ ಅವನನ್ನ ಸತ್ಕರಿಸುವುದು ನಮ್ಮ ಸಂಸ್ಕೃತಿ. ತನ್ನ ಪಕ್ಕದಲ್ಲಿ ನಿಂತಿರುವ ಮರ ಕಡಿಯುವವನಿಗೂ ಸಹ ಆ ಮರ ನೆರಳನ್ನ ಕೊಡದೇ ಇರುವುದಿಲ್ಲ. <em>(ಅರೌ ಅಪಿ ಉಚಿತಂ ಕಾರ್ಯಂ ಆತಿಥ್ಯಂ ಗೃಹಂ ಆಗತೇ। ಛೇತ್ತುಂ ಪಾಶ್ರ್ವಗತಾ ಛಾಯಾಂ, ನ ಉಪಸಂಹರತಿ ದ್ರುಮಃ॥ -ಹಿತೋಪದೇಶ, ಮಿತ್ರಲಾಭ ೪೪)</em></p>  
			<p> ತನ್ನನ್ನು ಕಡಿಯಬಂದ ಬಡಗಿಯನ್ನು ಕುರಿತು ಸೊಂಪಾಗಿ ಬೆಳೆದ ಕಾಡಿನ ಮರವೊಂದು ಹೀಗೆ ಹೇಳುತ್ತಂತೆ:</p>  
			<p class="verse">ಸುಡು ಬಿಸಿಲು ಊರಿಂದ ಬಲು ದೂರ ನಡೆನಡೆದೆ<br />ಬಂದಿರುವೆ ಬಾ ಕುಳಿತುಕೊ ಇಲ್ಲಿ ನೆರಳಲ್ಲಿ ಸ್ವಲ್ಪ<br />ವಿಶ್ರಮಿಸಿಕೊ, ದಣಿವಾರಿದ ಬಳಿಕವೇ ತೊಡಗು ನೀ<br />ಬಂದ ಕೆಲಸಕ್ಕೆ, ನಿನಗಾಗಲಾರದು ಬಹುಶಃ ಅಷ್ಟುಕಷ್ಟ.</p>  
			<p>ಕಡಿದ ಕೊಡಲಿಯ ಕಾವಿಗೂ ಪರಿಮಳವನ್ನು ಗಂಧದ ಮರ ಹಬ್ಬುವುದನ್ನು ಕಂಡಾಗ ಆಶ್ಚರ್ಯವಾಗುವುದಿಲ್ಲವೇ? <em>(ಸುಜನೋ ನ ಯಾತಿ ವೈರಂ ಪರಹಿತ ಬುದ್ಧಿರ್ ವಿನಾಶಕಾಲೇಽಪಿ ಛೇದೇಽಪಿ ಚಂದನತರುಃ ಸುರಭಯತಿ ಮುಖಂ ಕುಠಾರಸ್ಯ॥)</em> - ಎನ್ನುತ್ತದೆ ಸುಂದರ ಪಾಂಡ್ಯ ಅವರ <em>ನೀತಿದ್ವಿಷಷ್ಟಿಕಾ ೭೮.</em></p>  
		</aside>
		<aside epub:type="footnote" id="id-005-035">
			<p>೩೫. ಇಲ್ಲಿ  `ಉಪೇಕ್ಷಿಸಬೇಡ' ಎಂದು ಹೇಳಿರುವ ಒಂದೊಂದು ವಿಷಯದ ಬಗ್ಗೆಯೂ ಬಲ್ಲವರು ಬಗೆಬಗೆಯಲ್ಲಿ ವಿವರಿಸಿದ್ದಾರೆ. ಏನೇನನ್ನು ಮಾಡಲೇ ಬೇಕು- ಎಂಬ ಐದು ಎಳೆಗಳ ಒಂದು ಮುತ್ತಿನ ಮಾಲೆ, ಆಚಾರ್ಯ ಶ್ರೀ ಶಂಕರರ <em>ಸಾಧನಪಂಚಕ:</em></p>  
			<p class="verse"> ಅನುದಿನವೂ ಓದುತಿರು ಮರೆಯದೆಯೆ ವೇದಾದಿಗಳ,<br />ಅದು ವಿಧಿಸಿದ ಪರಿಯೇ ಬಾಳ ನಡೆಸು;<br />ಎದೆಯಲಿರಿಸಿಕೋ ದೇವರನು ಆರಾಧಿಸುತ ಕಣ್ಣೆದುರೆ,<br />ಬೇಡದಿರು ಪ್ರತಿಫಲವೇನೂ ಪೂಜೆಗಿನಿತೂ.<br />ತೊಡೆದು ಬಿಡು ಕಲುಷ ಕೊರೆ ಕುಂದುಗಳ ತಪ್ಪುಗಳ,<br />ಭವಸುಖದ ನೀರ ಬೊಬ್ಬುಳಿಯ ಮನಗಾಣು<br />ತನ್ನ ತಾನರಿಯಲಿಕೆ ನೇಗಿಲ ಹೂಡು, ಆರಂಬವ ಮಾಡು,<br />ಅವನ ನೆಲೆಯರಸಿ ಮನೆಯಾಚೆ ಹೊರಗೋಡು!</p>  
			<p>( <em>ವೇದೋ ನಿತ್ಯಂ ಅಧೀಯತಾಂ, ತದ್ ಉದಿತಂ ಕರ್ಮಂ ಸ್ವನುಷ್ಠೀಯತಾಂ, ತೇನ ಈಶಸ್ಯ ವಿಧೀಯತಾಂ, ಅಪಚಿತಿಃ ಕಾಮ್ಯೇ ಮತಿಸ್ ತ್ಯಜ್ಯತಾಂ, ಪಾಪೌಘಃ ಪರಿಧೂಯತಾಂ, ಭವಸುಖೇ ದೋಷೋ ಅನುಸನ್ಧೀಯತಾಂ, ಆತ್ಮೇಚ್ಛಾ ವ್ಯವಸೀಯತಾಂ, ನಿಜಗೃಹಾತ್ ತೂರ್ಣಂ ವಿನಿರ್ಗೃಹ್ಯತಾಮ್॥೧॥</em>)</p>  
			<p>ಇದನ್ನೂ ನೋಡಿ: <em>ಓದದ ಬಾಯ್ ಅಮೃತಾನ್ನವ। ಮೋದದ ಬಾಯ್ ಸಜ್ಜನಂ ಗಳಂ ಪ್ರಿಯದಿಂದಂ। ಆದರಿಸದ ಬಾಯ್ ಅದು ತಾಂ । ಮೇದಿನಿಯೊಳ್ ಬಿಲದ ಬಾಯಿ- ಚೂಡಾರತ್ನಾ॥೩೦॥</em> ಲೂಯಿಸ್ ರೈಸ್(ಸಂ.) <em>ಪದ್ಯಸಾರ</em> , (ಪ್ರ. ೧೮೮೭)</p> 
		</aside>
		<aside epub:type="footnote" id="id-005-036">
			<p> ೩೬. <em>ಸುರಭಾ</em> ೪೬:೩೬. ಒಬ್ಬನ ವ್ಯಕ್ತಿತ್ವವನ್ನು, ಗುಣಾವಗುಣಗಳನ್ನು ಅವನ ಮಾತುಕತೆ ಗಳಿಂದ ಹಾಗೂ ನಡತೆಯಿಂದ ಸಾಮಾನ್ಯವಾಗಿ ನಿರ್ಧರಿಸಬಹುದು. ನಾಗರಿಕ ಜನಾಂಗದಲ್ಲಿ ಶಿಷ್ಟಾಚಾರ (ಎಟಿಕ್ವಿಟಿ) ಎಂಬ ಸಂಪ್ರದಾಯ ಹೊಂದಿದೆ. ಜನಗಳು ಪರಸ್ಪರ ಸೌಜನ್ಯ ದಿಂದ ವರ್ತಿಸಲು ಶಿಷ್ಟಾಚಾರ ಬಹುಮುಖ್ಯ.</p>  
			<p> ಲೂಯಿಸ್ ರೈಸ್, ೧೮೮೭ ರಲ್ಲಿ ಸಂಪಾದಿಸಿದ <em>ಪದ್ಯಸಾರ</em> ದಿಂದ ಆಯ್ದುಕೊಂಡ ಈ ಸುಭಾಷಿತಗಳನ್ನು ನೋಡಿ:</p>  
			<p class="verse"> ನೀತಿಯಲಿ ನಡೆಯಬಲ್ಲೊಡೆ,<br />ಮಾತಂ ಪರಹಿತವ ನುಡಿಯಬಲ್ಲೊಡೆ, ಸುಜನ।<br />ಪ್ರೀತಿಯನು ಮಾಡಬಲ್ಲೊಡೆ<br />ಯಾತಂಗ್ ಅರಿದುಂಟೆ- ಸುಗುಣರತ್ನಕರಂಡಾ॥೩೯॥</p>  
			<p class="verse">ವಚನದೊಳ್ ಇಹಪರಸುಖಮುಂ ।<br />ವಚನದೊಳಂ ದೈವಗತಿಯು ದುರ್ಗತಿಯಕ್ಕುಂ ॥<br />ವಚನದೊಳ್ ಅರಿ-ಮಿತ್ರತೆಯುಂ ।<br />ವಚನಾಮೃತದಿಂದೆ ತುಷ್ಟನ್ ಈಶ್ವರನ್ ಅಱಿಯಾ ॥೪೧॥</p>  
			<p class="verse">ಕುಡದನ ವಿತ್ತವ್, ಅಸ್ಥಿರನ ಪೆಂಪು, ಕೃತಘ್ನನ ಸತ್ಯ, ಮೋಹಮಂ,<br />ಬಿಡದನ ಯೋಗವ್, ಅಂಜುವನ್ ಅಧೀರತೆ, ಕೊಲ್ವನ್ ಅಧರ್ಮಂ,<br />ಇಚ್ಛೆಯಿಂ।<br />ನಡೆವನ ಕಾರ್ಯಲುಬ್ಧಕನ ಮಿತ್ರತೆ, ನೀತಿವಿಹೀನನ್ ಆಶ್ರಯಂ,<br />ಬಡವನ ಯೌವನಂ, ಕಡೆಗೆ ನಿಷ್ಫಲವೈ- ಸುಜನೈಕ ಬಾಂಧವಾ॥೪೫॥</p>  
		</aside>
		<aside epub:type="footnote" id="id-005-037">
			<p> ೩೭. ಕಾಳಿದಾಸನ ಈ ಪ್ರಖ್ಯಾತ ಹೇಳಿಕೆಯ ಪೂರ್ವಾರ್ಧ ಹೀಗಿದೆ: <em>ಆಸಂಶಯಂ ಕ್ಷತ್ರ ಪರಿಗ್ರಹ ಕ್ಷಮಾ। ಯದ್ ಆರ್ಯಂ ಅಸ್ಯಾನ್ ಅಭಿಲಾಷಿ ಮೇ ಮನಃ॥</em> ಸಂದರ್ಭ ಹೀಗಿದೆ: ಶಕುಂತಲೆಯನ್ನು ನೋಡಿದ ದುಷ್ಯಂತ ಹೀಗೆ ಹೇಳಿಕೊಳ್ಳುತ್ತಾನೆ. ನನ್ನದು ಸುಸಂಸ್ಕೃತ ಮನಸ್ಸು. ಒಳಗೊಳಗೇ ತಾನೇ ವಿವೇಚಿಸಿಕೊಂಡು, <em>ಇದು ಸರಿ</em> ಎಂಬ ತೀರ್ಮಾನಕ್ಕೆ ಬಂದಿದ್ದೇನೆ. ನನ್ನ ಮನಸ್ಸು ಇವಳನ್ನು ಬಯಸುತ್ತಿದೆ. <em>ಈ ಅಪರಿಚಿತಳು ನನ್ನಂಥ ಕ್ಷತ್ರಿಯನೊಬ್ಬನನ್ನು ಪರಿಗ್ರಹಿಸಬಹುದಾದವಳು</em> - ಎನ್ನುತ್ತಿದೆ ನನ್ನ ಮನಸ್ಸು. ಅಲ್ಲಿ ಏನೂ ಸಂದೇಹವಿಲ್ಲ. ಸಜ್ಜನರಿಗೆ ಯಾವುದಾದರೂ ವಿಚಾರದಲ್ಲಿ ಸಂದೇಹ ಉಂಟಾದರೆ ತಮ್ಮ ಒಳಮನಸ್ಸು, ಅಂತಃಕರಣ, ಅಂತರಂಗ ಏನು ಹೇಳುತ್ತದೋ ಅದೇ ಅವರಿಗೆ ಪ್ರಮಾಣ. ಅದು ಹೇಗೆ ದಾರಿ ತೋರುತ್ತದೋ ಹಾಗೇ ಅವರು ನಡೆಯುತ್ತಾರೆ-ಎಂಬುದು ಈ ಪದ್ಯದ ಭಾವ.</p>  
			<p><em>ಗೀತೆ</em> ಯಲ್ಲಿ (೨:೭) ಅರ್ಜುನನು ಗೊಂದಲಕ್ಕೆ ಒಳಗಾಗಿ, ಅವನ ಬುದ್ಧಿ ಮಂಕಾದಾಗ ತನ್ನ ಗೆಳೆಯ ಕೃಷ್ಣನನ್ನು ಸಲಹೆ ಕೇಳುವುದನ್ನು ಇಲ್ಲಿ ಜ್ಞಾಪಿಸಿ ಕೊಳ್ಳಬಹುದು.</p>  
			<p>ಇಲ್ಲಿ ಪ್ರಧಾನವಾಗಿರುವುದು ಅನ್ತಃಸಾಕ್ಷಿಯ ವಿಚಾರ. ವಿವೇಚನೆಯೇ ಮುಖ್ಯ ಎನ್ನುವ ಸಿದ್ಧಾನ್ತ. ಗುರುಕುಲದಲ್ಲಿ ವ್ಯಾಸಂಗ ಮುಗಿಸಿ ಹೊರಡುವ ವೇಳೆ, <em>ತೈತ್ತಿರೀಯ ಉಪನಿಷತ್ತಿ</em> ನ ಋಷಿ ಶಿಷ್ಯನಿಗೆ ಹೇಳುವುದೂ ಇದನ್ನೇ: ``ಯಾವುದಾದರೂ ಸಂದರ್ಭದಲ್ಲಿ ಯಾವುದು ಸರಿ ಯಾವುದು ತಪ್ಪು ಎಂಬ ಸಂದೇಹ ಉಂಟಾದಲ್ಲಿ ಯುಕಾಯುಕ್ತತೆಯನ್ನು ವಿಮರ್ಶಿಸುವ ಸಂಮರ್ಶಿಸುವ ವಿಚಾರದಕ್ಷರು ಹೇಗೆ ಈ ಸಮಸ್ಯೆಯನ್ನೆದುರಿಸಿ ನಡೆದುಕೊಂಡಾರು-ಎನ್ನುವುದನ್ನ ಗಮನಿಸು."(೧:೧೧)</p>
		</aside>
		<aside epub:type="footnote" id="id-005-038">
			<p>೩೮. ಪಾಠಾಂತರಗಳು: ಅಕಾಮಸ್ಯ ಕ್ರಿಯಾ; ಇಹ ಕರ್ಹಿಚಿತ್; ಕುರುತೇ ಕಿಂಚಿತ್; ಅಕಾಮಸ್ಯ ಕ್ರಿಯಾ ಕಾಚಿದ್ ನ ಇಹ ಕರ್ಹಿಚಿತ್। ಯದ್ ಯದ್ ಹಿ ಕುರುತೇ ಕಿಂಚಿತ್ ತತ್ ತತ್ ಕಾಮಸ್ಯ ಚೇಷ್ಟಿತಮ್। - <em>ಸುರಭಾ</em> ೮೦:೧೩೮.</p>  
			<p>ನಿನ್ನ ಕರ್ತವ್ಯವನ್ನು ನಿರ್ವಹಿಸುವುದಷ್ಟೇ ನಿನ್ನ ಧರ್ಮ; ಅದರಿಂದೇನು ನನಗೆ ಲಾಭ ಆಗುತ್ತೆ- ಎಂದು ಕೇಳಬೇಡ ( <em>ಗೀತೆ ೨:೪೭):</em></p>  
			<p class="verse">ಮಾಡಬೇಕಾದುದ ಮಾಡು, ಮನಸಾರೆಯೇ ಮಾಡು,<br />ಅದ ಕುರಿತು ಎಲ್ಲ ಬಗೆ ಆಸ್ಥೆ, ಶ್ರದ್ಧೆ ತಾಳು;<br />ಏನು ಆದೀತೆಂಬ ಫಲಾಫಲಗಳ ಚಿಂತೆ ಬೇಡ ಬಿಡು,<br />ಮಾಡದೇ ಇರುವವನಾಗದೇ ನೀನು ಬಾಳು!</p>  
			<p>( <em>ಕರ್ಮಣಿ ಏವ ಅಧಿಕಾರಸ್ ತೇ, ಮಾ ಫಲೇಷು ಕದಾಚನ। ಮಾ ಕರ್ಮ ಫಲ ಹೇತುರ್ ಭೂಃ ಮಾ ಸಂಗೋಽಸ್ತು ಅಕರ್ಮಣಿ॥)</em> ಗೆ ಇದು ಪ್ರತಿಪಕ್ಷದ ವಾದ!</p>  
			<p>ಕಾರ್ಯಕ್ಕೊಂದು ಕಾರಣವಿರಲೇಬೇಕು (ಕಾರಣಾಭಾವಾತ್ ಕಾರ್ಯ ಅಭಾವಃ॥) -ಎನ್ನುವ ಲೋಕೋಕ್ತಿಯಿದೆ. ಸ್ನೇಹವಾಗಬೇಕಾದರೆ ಏನಾದರೊಂದು ಕಾರಣ ವಿರಲೇಬೇಕು; ಶತ್ರುತ್ವವೂ ಹಾಗೆಯೇ, ಯಾವುದೋ ಒಂದು ಕಾರಣದಿಂದಲೇ ಘಟಿಸೀತು. ಆದ್ದರಿಂದ ಬುದ್ಧಿವಂತನಾದವನು ಏನು ಮಾಡಬೇಕು? ಹಗೆತನಕ್ಕೆ ಕಾರಣವಾಗುವ ಕಾರ್ಯ ಮಾಡದೇ, ಸ್ನೇಹಕ್ಕೆ ನಾಂದಿಯಾಗುವ ಕೆಲಸದಲ್ಲಿ ತೊಡಗಬೇಕು <em>(ಕಾರಣಾನ್ ಮಿತ್ರತಾಂ ಯಾತಿ ಕಾರಣಾದ್ ಏತಿ ಶತ್ರುತಾಂ। ತಸ್ಮಾನ್ ಮಿತ್ರತ್ವಂ ಏವ ಅತ್ರ ಯೋಜ್ಯಂ ವೈರಂ ನ ಧೀಮತಾ॥- ಪಂಚತಂತ್ರ, ಮಿತ್ರಸಂಪ್ರಾಪ್ತಿ, ೩೪॥)</em>   <em>ಸುರಭಾ</em> ೧೬೫:೪೨೫.</p>  
		</aside>
		<aside epub:type="footnote" id="id-005-039">
			<p> ೩೯. ಲೋಕದಲ್ಲಿ ಹೇಗಿರಬೇಕು? ಎಲ್ಲರೊಳಗೊಂದಾಗುವುದದೆಂತು? ಬಿಟ್ಟುಕೊಡದ ತನ್ನತನದ ಮಹತ್ವವೇನು?- ಈ ವಿಚಾರ ಕಬೀರನ ಈ ದೋಹೆಯಲ್ಲಿದೆ. ಇದಕ್ಕೆ ಸಂವಾದಿಯಾಗಿ ಕಾಶ್ಮೀರದ ಕವಯಿತ್ರಿ ಲಲ್ಲಳ ಈ ವಾಖ್ ಪದ್ಯ-೨೭ ರಲ್ಲಿ ಇದೆ.</p>  
			<p class="verse">ಎಲ್ಲ ತಿಳಿದೂ ತಿಳಿದು ಗೊತ್ತಿಲ್ಲದೊಲು ನಟಿಸು।<br />ಎಲ್ಲ ತಿಳಿಯೂನೂ ಕಿವುಡ ನೀನಾಗಿ ಕುಳಿತು।<br />ಕಂಡರೂ ಎಲ್ಲ ಕೊಂಚ ಕುರುಡ ನೀನಾಗು ಆಗಾಗ-<br />ತತ್ವಜ್ಞರೆನ್ನುವರು ತಾಲೀಮಿಗೆ ಲಲ್ಲಳೀ ಮಾರ್ಗವಳಿತು</p>  
			<p>( <em>ಜ್ಞಾತ್ವಾ ಸರ್ವಂ, ಮೂಢವತ್ ತಿಷ್ಠ ಸ್ವಸ್ಥಃ। ಶ್ರುತ್ವಾ ಸರ್ವಂ, ಶ್ರೋತ್ರಹೀನೇನ ಭಾವ್ಯಂ। ದೃಷ್ಟ್ವಾ ಸರ್ವಂ, ತೂರ್ಣಂ ಅಂಧತ್ವಂ ಏಹಿ-। ತತ್ತ್ವಾಭ್ಯಾಸಸ್ ಕೀರ್ತಿತೋಽಯಂ ಬುಧೇಂದ್ರೈಃ॥</em> -ಲಲ್ಲಾ ವಚನ-೪೦ಕ್ಕೆ ಭಾಸ್ಕರನ ಸಂಸ್ಕೃತ ಛಾಯೆ-೨೦). ಆದರೆ, ಇಲ್ಲೊಂದು ಸಮಸ್ಯೆ ಇದೆ: ಹುಟ್ಟಿದೂರಲ್ಲಿ ಪ್ರತಿಭಾವಂತರನ್ನು ಬಡಪೆಟ್ಟಿಗೆಗೆ ಅಲ್ಲಿಯ ಜನ ಒಪ್ಪಿಕೊಳ್ಳುವುದಿಲ್ಲ. ಮಹಾಮಹಿಮ ಯೇಸುವೂ ಸಹ ಈ ಸಮಸ್ಯೆಯನ್ನು ಎದರಿಸಬೇಕಾಗಿ ಬಂತು. ಅವನೇ ಹೇಳುತ್ತಾನೆ:</p>  
			<p class="verse">ನರಿಗಳಿಗೆ ಬಿಲಗಳಿವೆ, ಕುರಿಗಳಿಗೆ ರೊಪ್ಪವಿದೆ,<br />ದನಗಳಿಗೆ ದೊಡ್ಡಿ ಹಟ್ಟಿ ಕೊಟ್ಟಿಗೆಗಳಿವೆಯೋ;<br />ಗೂಡು ಪೊಟರೆಗಳಿವೆ ಹಕ್ಕಿಪಕ್ಕಿಯ ಮರಿಗೆ,<br />ದೇವಪುತ್ರನಿಗೆಲ್ಲೂ ತಂಗಲೆನೆ ತಾಣ ಕಾಣುತ್ತಿಲ್ಲ;<br />ಉಳಿಯಲೆನೆ ಸೂರು ಮಾಡೊಂದಿಲ್ಲ, ಇಲ್ಲವಲ್ಲ!</p>  
			<p class="verse-author"> <em>ಮ್ಯಾಥ್ಯೂ ೮:೨೦</em> </p>
		</aside>
		<aside epub:type="footnote" id="id-005-040">
			<p class="verse">೪೦. ಸಜ್ಜನರ ಬಗ್ಗೆ ಸರ್ವಜ್ಞ ಹೇಳುತ್ತಾನೆ:<br />ಸಜ್ಜನರ ಸಂಗವದು ಹೆಜ್ಜೇನು ಸವಿದಂತೆ<br />ದುರ್ಜನರ ಸಂಗದೊಡನಾಟ ಬಚ್ಚಲಿನ<br />ರೊಚ್ಚಿನಂತಿಹುದು ಸರ್ವಜ್ಞ ॥೭೧೯॥</p>  
			<p class="verse">ದಂತಪಂಕ್ತಿಯ ನಡುವೆ ಎಂತಿಪ್ಪುದದು<br />ಜಿಹ್ವೆ ಅಂತ ದುರ್ಜನರ ಬಳಸಿನಲಿ ಸಜ್ಜನನು<br />ನಿಂತಿಹನು ನೋಡು ಸರ್ವಜ್ಞ ॥೭೩೧॥</p>  
			<p>ಕೆಟ್ಟವರ ಸಹವಾಸದಿಂದ ಹೆಜ್ಜೆ ಹೆಜ್ಜೆಗೂ ಮಾನಹಾನಿ ತಪ್ಪಿದ್ದಲ್ಲ; ಕಬ್ಬಿಣ ದೊಂದಿಗೆ ಸೇರಿದ್ದ ಕಾರಣ ಬೆಂಕಿಗೆ ಸುತ್ತಿಗೆಯ ಹೊಡೆತ ಮೇಲಿಂದ ಮೇಲೆ ಬೀಳುತ್ತದೆ. <em>(ಅಹೋ ದುರ್ಜನ ಸಂಸರ್ಗಾತ್ ಮಾನಹಾನಿಃ ಪದೇ ಪದೇ। ಪಾವಕೋ ಲೋಹ ಸಂಗೇನ ಮುದ್ಗರೈರ್ ಅಭಿಹನ್ಯತೇ॥ -ಸುರಭಾ ೮೭:೧)</em></p>  
			<p> ಕಗ್ಗತ್ತಲ ಗವಿಯಲ್ಲಿ ಹಾವಾಗಿ ಬೇಕಾದರೆ ಇರಬಹುದು, ಕಲ್ಲು ಪದರಗಳ ನಡುವೆ ಕ್ರಿಮಿಕೀಟವಾಗಿ ಬಾಳಬಹುದು, ಮರಳುಗಾಡಿನಲ್ಲಿ ಕುಂಟು ಪ್ರಾಣಿಯಾಗಿ ಓಡಾಡುತ್ತಿರಲೂ ಬಹುದು- ಆದರೆ ಕೀಳುಮಟ್ಟದ ಅನಾಗರಿಕ ಜನರ ನಡುವೆ ಬಾಳುವುದು ಎಂದೆಂದೂ ಬೇಡ! <em>(ವರಂ ಅಂಧಗುಹ ಅಹಿತ್ವಂ, ಶಿಲಾಂತಃ ಕೀಟತಾ ವರಂ। ವರಂ ಮರೌ ಪಂಗುಮೃಗೋ, ನ ಗ್ರಾಮ್ಯಜನ ಸಂಗಮಃ॥- ಯೋಗವಾಸಿಷ್ಠ ೬:೨೦)</em> -ಎನ್ನುವುದು ಮೂರ್ಖರ ಸಹವಾಸವನ್ನ ಚೆನ್ನಾಗಿ ಬಣ್ಣಿಸುವ ಮಾತು.</p>  
		</aside>
		<aside epub:type="footnote" id="id-006-041">
			<p> ೪೧. ಕೀತ್ <em>, ಸಂಸ್ಕೃತ ಸಾಹಿತ್ಯ ಚರಿತ್ರೆ</em> ಪುಟ ೩೦; <em>ಚಾಣಕ್ಯ ನೀತಿ</em> ೭:೧೨</p>  
			<p> ಜೀವಂತ ಪುಷ್ಪಫಲಭರಿತ ಮರಗಳು ಬಾಗಿರುತ್ತವೆ, ಲೋಕನೀತಿ ಅರಿತ ವಿದ್ವಾಂಸರೂ ಬಗ್ಗಿ ನಡೆಯುತ್ತಾರೆ. (ವಿನಯ ಅವರಿಗೆ ಭೂಷಣ); ಖಂಡಿಸಲ್ಪಡು ವವರೆಂದರೆ ಒಣಗಿದ ಮರಗಳು ಮತ್ತು ದಡ್ಡರೇನೇ <em>(ನಮನ್ತಿ ಫಲಿತಾ ವೃಕ್ಷಾಃ, ನಮನ್ತಿ ಚ ಬುಧಾ ಜನಾಃ। ಶುಷ್ಕ ಕಾಷ್ಠಾನಿ ಮೂರ್ಖಾಶ್ ಚ ಭಿದ್ಯನ್ತೇ ನ ನಮನ್ತಿ ಚ॥ -ಸುಭಾಷಿತ ಸುಧಾನಿಧಿ)</em> </p>  
			<p>ವಿದ್ಯೆ ವಿನಯವನ್ನು, ವಿನಯವು ಯೋಗ್ಯತೆಯನ್ನೂ, ಅರ್ಹತೆಯು ಹಣಕಾಸನ್ನೂ, ಸಂಪತ್ತು ಧರ್ಮಪ್ರವೃತ್ತಿಯನ್ನೂ ಅದರಿಂದ ನೆಮ್ಮದಿಯ ಬಾಳನ್ನೂ ತರುತ್ತದೆ- <em> </em> ಎನ್ನುತ್ತದೆ <em>(ವಿದ್ಯಾ ದದಾತಿ ವಿನಯಂ, ವಿನಯಾತ್ ಯಾತಿ ಪಾತ್ರತಾಂ। ಪಾತ್ರತ್ವಾತ್ ಧನಂ ಆಪ್ನೋತಿ ಧನಾತ್ ಧರ್ಮಂ, ತತಃ ಸುಖಮ್॥ -ಹಿತೋಪದೇಶ ೧:೫, ಸತ್ಯನೀತಿ ೧೬೭.</em> ಇಲ್ಲಿ <em>ಕೊಂಡೊಯ್ಯುವುದು</em> ಅರ್ಥದ <em>ನಯ್</em> ಧಾತುವಿನಿಂದ <em>ವಿನಯ</em> ಪದ ಬಂದಿರುವುದು ಗಮನಾರ್ಹ.</p>  
			<p> ವಿನಯಪೂರಿತವಾದ ವಿದ್ಯೆಯು ಯಾರ ಮನಸ್ಸನ್ನು ತಾನೆ ಆಕರ್ಷಿಸದು? ರತ್ನ ಮತ್ತು ಚಿನ್ನ ಕೂಡಿದಂತೆ ಸೇರಿ ಲೋಕದ ಕಣ್ಣಿಗೇ ಆನಂದ ತರುತ್ತದೆ- ಎನ್ನುತ್ತದೆ <em>ಹರಿಹರ ಸುಭಾಷಿತ ೩:೧೦;</em> ನಾಗವರ್ಮ ಹೇಳುವುದನ್ನೂ ನೋಡಿ: ವಿನಯಮನ್ ಇತ್ತುದ್ ಇಂದ್ರಿಯಜಯಂ ವಿನಯಂ ಗುಣಸಂಪದಂಗಳಂ। ಜನಿಯಿಸಿದತ್ತು ಸದ್ಗುಣಗಣಂ ಪಡೆದತ್ತು ಜನಾನುರಾಗಮಂ ಜನದ್ ಅನುರಾಗಂ ಆಗಿಸಿದುದ್ ಆವಗಂ ಇದ್ಧ ವಿಶುದ್ಧ ಕೀರ್ತಿಯಂ। ತನಗೆನೆ ರಾಜ್ಯಲಕ್ಷ್ಮಿಯನ್ ಅನುಷ್ಠೀಸಿದಂ ನಯದಿಂ ಯುಧಿಷ್ಠಿರಮ್॥ - <em>ಕಾವ್ಯಾವಲೋಕನ</em> ೬೨೮</p>  
		</aside>
		<aside epub:type="footnote" id="id-006-042">
			<p>೪೨. ಇದಕ್ಕೆ ಪೂರಕವಾಗಿ <em>ನವ ವಸ್ತ್ರಂ ನವ ಛತ್ರಂ</em> ಎಂಬ ಸುಭಾಷಿತಕ್ಕೆ ೧೭೯ನೇ ಪದ್ಯ ನೋಡಿ. <em>ಚಾಣಕ್ಯ ನೀತಿ</em> ಯಲ್ಲಿ ಇದರ ಪಾಠಾಂತರ ಡಾ। ರಾಘವನ್ ಸಂಪಾದಿತ <em>ಸುಭಾಷಿತ ಸಂಗ್ರಹ,</em> (ಕೇಂದ್ರ ಸಾಹಿತ್ಯ ಅಕಾಡೆಮಿ ಪ್ರಕಟಣೆ, ೧೯೮೩, ಪುಟ ೨೦೪) ರಲ್ಲಿ ಕಾಡಿನಲ್ಲಿನ ಹೊಸ ಹಣ್ಣುಗಳು ಎಂಬರ್ಥದಲ್ಲಿದೆ. ( <em>ನವ ವಸ್ತ್ರಂ ನವಂ ಛತ್ರಂ, ವನಾನಾಂ ಚ ನವಂ ಫಲಮ್। ಸರ್ವಂ ನವಂ ಪ್ರಶಂಸೀಯಾತ್, ಸೇವಕಂ ಚ ಪುರಾತನಮ್॥೪:೧೭೯॥)</em></p>  
			<p> ಸಾಮಾನ್ಯವಾಗಿ ಲೋಕದ ಜನರು ಹೊಸಹೊಸತಾಗುವುದನ್ನೇ `ಗುಣ'ವೆಂದೂ, ಇದ್ದಂತೆಯೇ ಇದ್ದುಬಿಟ್ಟರೆ ಅದನ್ನು `ದೋಷ'ವೆಂದೂ ಬಗೆಯುತ್ತಾರೆಂಬ ಭಾವನೆ <em>`ನವನವಗುಣರಾಗೀ ಪ್ರಾಯಶಃ ಸರ್ವ ಲೋಕಃ।'</em> - <em>ಲೋಕೋಕ್ತಿ</em> ಯಲ್ಲಿ ಅಡಗಿದೆ. ಕವಿಯಲ್ಲಂತೂ ಪ್ರತಿಭೆ ನವನವ-ಉನ್ಮೇಷಶಾಲಿನಿಯಾಗಿಯೇ ಇರಬೇಕು, ನಿಚ್ಚಂ ಪೊಸತು, ಸದ್ಯೋಜಾತವಾಗಿರಬೇಕು- ಎಂದೆಲ್ಲ ಲಾಕ್ಷಣಿಕರು ಬಯಸುತ್ತಾರೆ. ಅಂಥವರ ಕಾವ್ಯ ರಚನಾಕೌಶಲದಿಂದ ಯಾವಾಗಲೂ ಹೊಸದಾಗಿಯೇ ತೋರುತ್ತದೆ, <em>(ನಿತ್ಯನವೀನಂ, ನವ್ಯಂ ಭವತಿ ಕಾವ್ಯಂ ಗ್ರಥನಕೌಶಲಮ್॥)</em> - ಎನ್ನುವುದೂ ಅದಕ್ಕೇ. ಹೊಸ ಹರೆಯದಲ್ಲಿ ಸಹಜವಾಗಿಯೇ ಶಾಂತ ಸ್ವಭಾವ ಇದ್ದರೆ, ಅದು ಶೋಭೆ ತಂದೀತು. ವಯಸ್ಸಾದಂತೆ ಶರೀರದ ಅಂಗಾಂಗಗಳೆಲ್ಲ ಸವೆಯತೊಡಗಿದಾಗ ರಕ್ತ ಮಜ್ಜೆ ಮಾಂಸ ಮೊದಲಾದ ಧಾತುಗಳೆಲ್ಲ ಕ್ಷೀಣವಾಗತೊಡಗಿದಾಗ ಶಾಂತ ಸ್ವಭಾವ ಮೂಡಿದರೆ ಅದೇನು ಹೆಚ್ಚುಗಾರಿಕೆಯಲ್ಲ <em>(ನವೇ ವಯಸಿ ಯಃ ಶಾನ್ತಃ ಸ ಶಾನ್ತ ಇತಿ ಮೇ ಮತಿಃ। ಧಾತುಷು ಕ್ಷೀಯ ಮಾಣೇಷು ಶಾಂತಿಃ ಕಸ್ಯ ನ ಜಾಯತೇ॥- ಸುಭಾಷಿತ ಸುಧಾನಂದಲಹರೀ ೧೧೧).</em></p>  
		</aside>
		<aside epub:type="footnote" id="id-006-043">
			<p>೪೩. <em>ಸಂಸ್ಕೃತ ಲೋಕೋಕ್ತಿ</em>   <em>ಕವಿಸೂಕ್ತಿಗಳು,</em> ಪುಟ ೪೦೬.</p>  	
			<p>ಯೌವ್ವನ, ಹಣಕಾಸು, ಒಡೆತನ, ಅವಿವೇಕ- ಇವುಗಳಲ್ಲಿ ಒಂದೊಂದಿದ್ದರೂ ಕೇಡು ಖಂಡಿತ; ಇನ್ನು ನಾಲ್ಕೂ ಒಟ್ಟಿಗೆ ಇರುವಲ್ಲಿ ಹೇಳಬೇಕಾದ್ದೇನಿದೆ? <em>(ಯೌವ್ವನಂ ಧನಸಂಪತ್ತಿಃ ಪ್ರಭುತ್ವಂ ಅವಿವೇಕಿತಾ ಏಕೈಕಮಪಿ ಅನರ್ಥಾಯ ಕಿಮು ಯತ್ರ ಚತುಷ್ಟಯಂ॥- ಹಿತೋಪದೇಶ ೧೦)</em></p>  
			<p class="verse">ಹರಿದರಿವೆ ಚಿಂದಿಯ ಬಟ್ಟೆ, ಗೋಣಿಯ ತಟ್ಟು,<br />ಕೊಳಕು ಕಪ್ಪಡವನುಟ್ಟ ತೊತ್ತಿನ ಮಕ್ಕಳೆಲ್ಲ<br />ಆಗುವರೆಲ್ಲದಕು ಕಣ್ಣಿದ್ದೂ ಹುಟ್ಟು ಕುರುಡು;<br />ತುಂಬಿ ತುಳುಕಾಡುವ ಥೈಲಿ ಝಣ ಝಣಿಸೆ,<br />ಇಂಪಾದ ಲಲ್ಲೆ ಸದ್ದಿನಲಿ, ಮುದ್ದಿನಲಿ,<br />ಬೆಳೆದ ಶ್ರೀಸಂತಾನ ಗುಣದ ಗಣಿ ನೋಡು;<br />ಆಹಾ! ಎಂಥ ಪಣ್ಯಾಂಗನೆ ಈ <em>ಸಿರಿದೇವಿ</em> -<br />ಬಡವರೆಂದೊಡನೆ ಕೀಲಿಕೈ ತಿರುಗಿಸಲು ಬರದು!</p>  
			<p><span class="en">Fathers that wear rags| Do make their children blind| But fathers that ber bags| Shall see their children kind.| <em>Fortune,</em> that arrant whore| Never turns the key to the poor!</span></p>
			<p class="verse-author"><em>-Shakespeare, King Lear</em></p>  
		</aside>
		<aside epub:type="footnote" id="id-006-044">
			<p>೪೪. ಮೂಲದಲ್ಲಿ ನ ಚ ಪಶ್ಯತಿ ಜನ್ಮಾಂಧಃ, ಕಾಮಾಂಧೋ ನೈವ ಪಶ್ಯತಿ। ನ ಪಶ್ಯತಿ ಮದೋನ್ಮತ್ತಃ, ಹ್ಯರ್ಥೀ ದೋಷ ನ ಪಶ್ಯತಿ॥ -ಎಂದಿದೆ. <em>ನೋಟ</em> ಬೇರೆ ಬೇರೆ ರೀತಿಯದೆಂದು ಅದಕ್ಕೆ ಪದಗಳನ್ನು ಬದಲಾಯಿಸಿದ್ದೇನೆ.</p>  
			<p>ಕುರುಡುತನವನ್ನು ಉಪಮೆಯಾಗಿ ಒಂದು ಸಂಕೇತವಾಗಿ ಬಳಸಿಕೊಳ್ಳುತ್ತಾ, ಹಲವಾರು ನೀತಿ ಸೂಕ್ತಿಗಳಿವೆ. ಅವುಗಳಲ್ಲಿ ಇವು ಒಂದೆರಡು:</p>  
			<p>ಅತಿ ಸನಿಹದಲ್ಲಿದ್ದರೂ ಸಮಯೋಚಿತವಾಗಿ ಕುರುಡನಾಗಿರಬೇಕಾದಾಗ ಕುರುಡು ತನವನ್ನು, ಕಿವುಡನಾಗಿರಬೇಕಾದ ಕಿವುಡುತನವನ್ನೂ ಅವಲಂಬಿಸಿ ಲಕ್ಷ್ಮೀ ನಾರಾಯಣರಿಗೆ ಪ್ರಿಯನಾದ ಬ್ರಹ್ಮನು ವಿಷ್ಣುವಿನ ನಾಭಿಯಲ್ಲಿ ವಾಸಿಸುತ್ತಿದ್ದಾನೆ. ( <em>ಅಂಧತ್ವಂ ಅಂಧಸಮಯೇ ಬಧಿರತ್ವಂ ಬಧಿರಕಾಲ ಆಲಂಭ್ಯ। ಶ್ರೀ-ಕೇಶವಯೋಃ ಪ್ರಣಯೀ ಪರಮೇಷ್ಠೀ ನಾಭಿ-ವಾಸ್ತವ್ಯಃ॥ -ಮಹಾಸುಭಾಷಿತ ಸಂಗ್ರಹ, ಸುರಭಾ ೧೭೧:೭೯೬</em> )</p>  
			<p> ಯಾವುದೇ ಪ್ರತಿಷ್ಠಿತ ಸಭೆಯಲ್ಲಿ ವಿದ್ವಾಂಸರಿಲ್ಲದೇ ಹೋದರೆ ಅದು ಕುರುಡು; ಕವಿಗಳಿಲ್ಲದಿದ್ದರೆ ಅದು ಮೂಕ; ಸಂಗೀತಗಾರರಿಲ್ಲದಿದ್ದರೆ ಅದು ಕಿವುಡು. ( <em>ಅಂಧಾ ವಿದ್ವಜ್ಜನೈರ್ಹೀನಾ ಮೂಕಾ ಕವಿಭಿರುಜ್ಝಿತಾ। ಬಧಿರಾ ಗಾಯನೈರ್ಹೀನಾ ಸಭಾ ಭವತಿ ಭೂಭೃತಾಮ್॥ -ನೀಲಕಂಠದೀಕ್ಷಿತ, ಸಭಾರಂಜನಶತಕ ೧೮</em> )</p>  
			<p><em>ಬೈಬಲ್</em> ನ <em>ಜಾನ್ ಸುವಾರ್ತೆ</em> ಯಲ್ಲಿ ಹುಟ್ಟುಕುರುಡನೊಬ್ಬನಿಗೆ ದೃಷ್ಟಿಬರಿಸಿದ ಪವಾಡವೊಂದಿದೆಯಲ್ಲ ಅದು ದೇವರ ಮಹಿಮೆಯ ಒಂದು ಸಮರ್ಥ ಸಂಕೇತ.</p>  
		</aside>
		<aside epub:type="footnote" id="id-007-045">
			<p> ೪೫. ತನ್ನಂತೆ ಪರರ ಬಗೆದೊಡೆ ಕೈಲಾಸ ಬಿನ್ನಾಣವಕ್ಕು ಎನ್ನುತ್ತಾನೆ, ಸರ್ವಜ್ಞ. <em>ಆತ್ಮವತ್ ಸರ್ವಭೂತಾನಿ ಯಃ ಪಶ್ಯತಿ, ಸ ಪಶ್ಯತಿ-</em> ಎನ್ನುವ ಚೆನ್ನುಡಿಗಳು ಹಲವಾರುಕಡೆ ಬಂದಿವೆ. ಇವನ್ನೂ ನೋಡಿ:</p>  
			<p> ತನ್ನನ್ನು ಎಲ್ಲರಲ್ಲೂ, ಎಲ್ಲರಲ್ಲಿ ತನ್ನನ್ನೂ ಕಾಣುವ ಸಮಾನತೆಯ ಭಾವ ವನ್ನುಳ್ಳವನು ಬಿಡುಗಡೆ ಪಡೆಯುತ್ತಾನೆ. ಆತ್ಮವನ್ನು ಸರಿಯಾಗಿ ತಿಳಿದು ಕೊಂಡವನೆಂದರೆ ಇವನೇ. <em>(ಸರ್ವಭೂತೇಷು ಚ ಆತ್ಮಾನಂ, ಸರ್ವಭೂತಾನಿ ಚ ಆತ್ಮನಿ। ಸಮಂ ಪಶ್ಯನ್ನ್ ಆತ್ಮಯಾಜೀ, ಸ್ವಾರಾಜ್ಯಂ ಅಧಿಗಚ್ಛತಿ॥ -ಮನುಸ್ಮೃತಿ ೧೨:೭೧);</em> ಎಲ್ಲವೂ ಬ್ರಹ್ಮವೇ. ಸೃಷ್ಟಿ ಸ್ಥಿತಿ ಲಯಕ್ಕೆ ಕಾರಣವಾದ ಅದನ್ನೇ ಔಪಾಸಿಸ ಬೇಕು. (ಸರ್ವಂ ಖಲು ಇದಂ ಬ್ರಹ್ಮ, ತಜ್ ಜಲಾನ್ ಇತಿ ಶಾನ್ತ ಉಪಾಸೀತ॥ - <em>ಛಾಂದೋಗ್ಯ ಉಪ.</em> ೩:೧೪:೧); ಎಲ್ಲ ಪ್ರಾಣಿಗಳನ್ನು ತನ್ನಂತೆ ಕಾಣಬೇಕು. <em>(ಯಸ್ತು ಸರ್ವಾಣಿ ಭೂತಾನಿ ಆತ್ಮನಿ ಏವ ಅನುಪಶ್ಯತಿ ಸರ್ವಭೂತೇಷು ಚ ಆತ್ಮಾನಂ ತತೋ ನ ವಿಜುಗುಪ್ಸತೇ॥ -ಈಶಾವಾಸ್ಯ ಉಪ. ೬);</em> </p>  
			<p class="verse">ಎಲ್ಲೆಡೆಯು ಕಾಣುವೊಡೆ ನನ್ನನ್ನು ನೀನು,<br />ಎಲ್ಲವನು ಕಾಣುವೆ ನೀ ನನ್ನಲ್ಲಿಯೇನೆ!<br />ನನ್ನ ನೀ ಎಂದೂ ಕಳೆದುಕೊಳ್ಳುವುದಿಲ್ಲ,<br />ನಾ ಅಂಥ ನಿನ್ನನ್ನೆಂದೂ ಬಿಡುವುದೇ ಇಲ್ಲ!</p>  
			<p>(<em>ಯೋ ಮಾಂ ಪಶ್ಯತಿ ಸರ್ವತ್ರ, ಸರ್ವಂ ಚ ಮಯಿ ಪಶ್ಯತಿ। ತಸ್ಯಾಹಂ ನ ಪ್ರಣಶ್ಯಾಮಿ, ಸ ಚ ಮೇ ನ ಪ್ರಣಶ್ಯತಿ॥- ಗೀತಾ ೬:೩೦.</em> ಒಜ್ಜೆ ಹೆಚ್ಚಾಗಲೆಂದು, ಅನುವಾದದಲ್ಲಿ ಮಧ್ಯಮಪುರುಷಕ್ಕೆ ಬದಲಾಯಿಸಿಕೊಂಡಿದ್ದೇನೆ.)</p>  
		</aside>
		<aside epub:type="footnote" id="id-007-046">
			<p> ೪೬. <em>ಶಾರ್ಙ್ಗಧರ ಪದ್ಧತಿ</em> ೨೨೩; <em>ಸುರಭಾ</em> ೭೦:೯ -ರಲ್ಲೂ ಬರುತ್ತದೆ. ಇದರಲ್ಲಿ ಕೊನೆಯ ಪಾದದಲ್ಲಿ ಬರುವ 'ವಸುಧೈವ ಕುಟುಂಬಕಂ' ಗಾದೆ ಮಾತಾಗಿ ಅಮರವಾಗಿದೆ.  ಬಸವಣ್ಣನವರ ಒಂದು ವಚನ (೬೨) ದಲ್ಲಿ <em>ಇವನಾರವ ಇವನಾರವ ಇವನಾರವ ನೆಂದೆಣಿಸದಿರಯ್ಯ, ಇವ ನಮ್ಮವ ಇವ ನಮ್ಮವ ಇವ ನಮ್ಮವನೆಂದೆಣಿಸಯ್ಯ</em> - ಎಂಬುದು ಇಲ್ಲಿ ಗಮನಾರ್ಹ.</p>  
			<p> ಕುವೆಂಪು ಅವರ ವಿಶ್ವಮಾನವ ಸಂದೇಶವೂ ಇದನ್ನೇ ಮಾರ್ದನಿಗೊಳಿಸುತ್ತದೆ. ''ಮನುಷ್ಯ ಜಾತಿ ತಾನೊಂದೆ ವಲಂ'' ಎಂಬುದನ್ನು ನಿರುಪಾಧಿಕವಾಗಿ ಸ್ವೀಕರಿಸ ಬೇಕು- ಎನ್ನುತ್ತಾರೆ ಅವರು.</p>  
			<p> ಎರಡು ಕೈಗಳು ಒಂದೇ ಸಮ ಇರಬಹುದು; ಆದರೆ ಅವುಗಳು ಮಾಡುವ ಕೆಲಸಗಳೇ ಬೇರೆ ಬೇರೆ. ಎರಡು ಹಸುಗಳು ಒಂದೇ ಕಾಲದಲ್ಲಿ ಕರು ಹಾಕಿರಬಹುದು; ಆದರೆ ಅವುಗಳು ಕೊಡುವ ಹಾಲು ಒಂದೇ ಸಮನಾಗಿರುತ್ತದೇನು? ಅವಳಿ-ಜವಳಿ ಮಕ್ಕಳು ಆಗಿರಬಹುದು; ಇಬ್ಬರಲ್ಲೂ ಒಂದೇ ಸಮನಾದ ಸಾಮಥ್ರ್ಯ ಇರುವುದಿಲ್ಲ. ಒಂದೇ ಮನೆಯ ಮಕ್ಕಳಾಗಿರಬಹುದು; ಎಲ್ಲರಲ್ಲೂ ಔದಾರ್ಯ ಒಂದೇ ಪ್ರಮಾಣದಲ್ಲಿರುವುದಿಲ್ಲ. ( <em>ಸಮೌ ಚಿದ್ ವಸ್ತೌ ನ ಸಮಂ ವಿವಿಷ್ಟಃ ಸಂ ಮಾತರಾ ಚಿನ್ ನ ಸಮಂ ದುಹಾತೇ। ಯಮಯೋಶ್ ಚಿನ್ ನ ಸಮಾ ವೀರ್ಯಾಣಿ, ಜ್ಞಾತೀ ಚಿತ್ ಸಂತೌ ನ ಸಮಂ ಪೃಣೀತಃ॥</em> - ಋಷಿ ಭಿಕ್ಷುರ್ ಆಂಗೀರಸಃ, <em>ಋಗ್ವೇದ</em> ೧೦:೧೧೭:೯) ಆದರೆ, ಈ ಔದಾರ್ಯ ಎಲ್ಲರ ಬಗ್ಗೆಯೂ ಒಂದೇ ರೀತಿಯಲ್ಲಿ ಇರಲಿ- ಎಂಬುದೇ ವಿಶ್ವಕುಟುಂಬಿಯ ಆದರ್ಶ.</p>
		</aside>
		<aside epub:type="footnote" id="id-007-047">
			<p> ೪೭.ಇದು <em>ವ್ಯಾಸಭಾರತ</em> ದಲ್ಲಿ ಬರುವ ಒಂದು ಮುಕ್ತಕ. ಬಾಯ್‍ಬಿರಿದ ಚಿಪ್ಪಿನೊಳಗೆ ಸ್ವಾತಿ ಮಳೆಹನಿಯೊಂದು ಬಿದ್ದು, ಕಾಲಾನುಕಾಲಕ್ಕೆ ಅದು ಮುತ್ತಾಗುತ್ತೆ ಎನ್ನುತ್ತಾರಲ್ಲಾ, ಅದೇ ಇದು. <em>ಹನಿಗವನ</em> ದಲ್ಲಿ ಇಂಗ್ಲಿಷಿನ <em>ಹನಿ</em> ಇದ್ದರೇನೆ ಸೊಗಸು.</p>  
			<p> ವಿಸ್ತಾರವಾಗಿ ಹೇಳಬೇಕಾಗಿ ಏನೂ ಇಲ್ಲ. ಸಂಕ್ಷಿಪ್ತವಾಗಿಯೇ ಧರ್ಮದ ಬಗ್ಗೆ ಹೀಗೆ ಹೇಳಿಬಿಡಬಹುದು. ಇನ್ನೊಬ್ಬರಿಗೆ ಉಪಕಾರ ಮಾಡುವುದೇ ಪುಣ್ಯ ಇನ್ನೊಬ್ಬರನ್ನು ಪೀಡಿಸುವುದೆ ಪಾಪದ <em>ಕೇಳಿ(</em> ಹುಚ್ಚಾಟ)- ಎನ್ನುತ್ತದೆ <em>ಪಂಚತಂತ್ರ (ಸಂಕ್ಷೇಪಾತ್ ಕಥ್ಯತೇ ಧರ್ಮೋ ಜನಾಃ ಕಿಂ ವಿಸ್ತರೇಣ ವಃ। ಪರೋಪಕಾರಃ ಪುಣ್ಯಾಯ ಪಾಪಾಯ ಪರಪೀಡನಂ॥ -ಪಂಚತಂತ್ರ,</em> ಕಾಕಉಲೂಕೀಯ <em>೧೦೧)</em> </p>  
			<p class="verse">ಒರೆವೆಂ ಕಂದಾರ್ಧದೊಳ್ ಎನಿ।<br />ಬರೊ ಕವಿಗಳ್ ಕೋಟಿ ಕಬ್ಬದೊಳ್ ಪೇಳ್ದ್ ಇಹುದಂ।<br />ಪರಜನಕೆ ಹಿಂಸೆ ಗೆಯ್ವುದೆ।<br />ದುರಿತಂ, ಜಗದೊಳ್ ಪರೋಪಕಾರಮೆ ಪುಣ್ಯಂ॥೧೦॥</p>  
			<p class="verse-author">-ಮೈಸೂರಿನ ಕೆ. ಕೃಷ್ಣಪ್ಪ, <em>ಸುಭಾಷಿತ ಮಂಜರೀ</em> (೧೯೨೨)</p> 
			<p>ಉಪಕೃತಿಯಂ ಗೆಯ್ವ ನರಂ[ಗೆ]। ಉಪಕೃತಿ ಎಸಗಲ್ ವಿಶೇಷಗುಣಂ ಏನದರೊಳ್। ಅಪಕೃತಿ ಎಸಗುವ ಮನುಜಂ[ಗೆ]। ಉಪಕೃತಿ ಎಸಗುವುದೆ ಸಾಧು ತನಮಂ ಎಂದ್ ಉಸಿರ್ವರ್॥೬೭॥ ನಮಗೆ ಉಪಕಾರ ಮಾಡಿದವರಿಗೆ ಪ್ರತ್ಯುಪಕಾರ ಮಾಡುವುದೇನೂ ದೊಡ್ಡದಲ್ಲ; ನಮಗೆ ಅಪಕಾರ ಮಾಡಿದವರಿಗೂ ಉಪಕಾರ ಮಾಡುವುದೇ ದೊಡ್ಡದು. <em>(ಉಪಕಾರಿಷು ಯಸ್ ಸಾಧುಃ, ಸಾಧುತ್ವೇ ತಸ್ಯ ಕೋ ಗುಣಃ? ಅಪಕಾರಿಷು ಯಸ್ ಸಾಧುಃ, ಸಸ್ ಸಾಧುಃ ಸದ್ಭಿರ್ ಉಚ್ಯತೇ॥)</em>  </p>  
		</aside>
		<aside epub:type="footnote" id="id-007-048">
			<p> ೪೮.ಬೇರೆಯವರು ನಿನ್ನನ್ನು ಹೇಗೆ ನಡೆಸಿಕೊಳ್ಳಬೇಕು ಎಂದು ಬಯಸುತ್ತೀಯೋ, ನೀನೂ ಸಹ ಅವರ ಬಗ್ಗೆ ಆ ರೀತಿ ನಡೆದುಕೊ- ಎಂದ ಯೇಸು. ( <em>ಬೈಬಲ್</em> , ಲ್ಯೂಕ್ ೬:೩೧)</p> 
			<p><em>ಅಥರ್ವವೇದ</em> ದಲ್ಲಿ ಸೌಹಾರ್ದತೆಯ ಬಗ್ಗೆ ಒಂದು ಮಾತು ಇದೆ: ಒಡಹುಟ್ಟಿ ದವರು ಪರಸ್ಪರ ದ್ವೇಷಿಸುವುದು ಬೇಡ, ಎಲ್ಲರನ್ನೂ ಸಮಭಾವದಿಂದ ನೋಡಿಕೊಳ್ಳಿ ಯಾವಾಗಲೂ ಸವಿಮಾತನ್ನೇ ಆಡಿ ( <em>ಮಾ ಭ್ರಾತಾ ಭ್ರಾತರಂ ದ್ವಿಷನ್, ಮಾ ಸ್ವಸಾರಂ ಉತ ಸ್ವಸಾ। ಸಮ್ಯಂ ಚ ಸವ್ರತಾ ಭೂತ್ವಾ ವಾಚಂ ವದತ ಭದ್ರಯಾ॥೩:೩೦:೩॥</em> ) ಸೀತೆ ಆಂಜನೇಯನಿಗೆ ಹೇಳಿದ ಹಿತವಚನ ವೊಂದಿದೆ. ಸಂದರ್ಭ: ಯುದ್ಧದಲ್ಲಿ ರಾವಣನ ವಧೆ ಆಗಿದೆ. ಶ್ರೀರಾಮ ಕಳಿಸಿದ ಈ ಶುಭ ಸಂದೇಶವನ್ನು ಹೊತ್ತು ಹನುಮಂತನು ಅಶೋಕವನದಲ್ಲಿದ್ದ ಸೀತೆಯ ಬಳಿ ಬಂದಿದ್ದಾನೆ. ಈ ಅಶೋಕ ವನದಲ್ಲಿ ವಿನಾಕಾರಣ ನಿಮಗೆ ಅತೀವ ತೊಂದರೆ ಕೊಡುತ್ತಿದ್ದ ರಾವಣನ ಕಡೆಯ ರಾಕ್ಷಸಿಯರಿಗೆಲ್ಲ ತಕ್ಕ ಶಾಸ್ತಿ ಮಾಡಿಬಿಡಲೇ?- ಎಂದು ಹನುಮಂತ ಸೀತೆಯನ್ನು ಕೇಳುತ್ತಿದ್ದಾನೆ. ಆಗ ಸೀತೆ ಹೇಳುತ್ತಾಳೆ: <em>ಬೇಡ, ಹಾಗೆ ಅವರನ್ನು ಹಿಂಸಿಸುವುದು ಬೇಡ. ತಪ್ಪು ಮಾಡದವರು ಲೋಕದಲ್ಲಿ ಯಾರಿದ್ದಾರೆ, ಹೇಳು. ಅಂಥವರ ಮೇಲೂ ದಯೆ ತೋರಬೇಕು ಕಣಪ್ಪ!</em> -  ಎಂದು. <em>(ಪಾಪಾನಾಂ ವಾ ಶುಭನಾಂ ವಾ ವಧಾರ್ಹಾಣಾಂ, ಪ್ಲವಂಗಮ। ಕಾರ್ಯಂ ಕರುಣಂ ಆರ್ಯೇಣ, ನ ಕಶ್ಚಿನ್ ನ ಅಪರಾಧ್ಯತಿ॥ -ವಾಲ್ಮೀಕಿ ರಾಮಾಯಣ ೬:೧೧೬:೪೩॥)</em></p>  
			<p> ಶಿಕ್ಷಿಸುವುದಾದರೆ, ಯಾವ ತಪ್ಪನ್ನೂ ಮಾಡಿರದವರು ಮೊದಲ ಕಲ್ಲನ್ನು ಎಸೆದು ಆರೋಪಿಯನ್ನು ಹೊಡೆಯಲಿ- ಎನ್ನುತ್ತಾನೆ ಯೇಸು. ( <em>ಬೈಬಲ್,</em> ಜಾನ್ ೮:೭)</p>  
		</aside>
		<aside epub:type="footnote" id="id-007-049">
			<p> ೪೯. ಪಾಠಾಂತರಗಳು: <em>ಧಾರಾಧರೋ ವರ್ಷತಿ ನ ಆತ್ಮಹೇತೋಃ. ಇದನ್ನೂ ನೋಡಿ:</em> </p>  
			<p class="verse">ತಮ್ಮ ನೀರನು ತಾವೆ ಕುಡಿಯವು ನದಿಗಳು,<br />ಅನ್ಯರ ತೃಷೆ ನೀಗಲಿಹವು;<br />ತಮ್ಮ ಹಣ್ಣನು ತಾವೆ ತಿನ್ನವು ಮರಗಳು,<br />ಅನ್ಯರ ಕ್ಷುಧೆ ಕಳೆದಪವು.</p>  
			<p class="verse-author"> -ಎಸ್ ವಿ ಪರಮೇಶ್ವರಭಟ್ಟ, <em>ಇಂದ್ರಚಾಪ</em> ೪೧</p>  
			<p>( <em>ಪಿಬಂತಿ ನದ್ಯಃ ಸ್ವಯಮೇವ ನಾಂಭಃ, ಖಾದಂತಿ ನ ಸ್ವಾದುಫಲಾನಿ ವೃಕ್ಷಾಃ। ಪಯೋಧರೋ ನ ಕ್ವಚಿದತ್ತಿ ಸಸ್ಯಂ, ಪರೋಪಕಾರಾಯ ಸತಾಂ ವಿಭೂತಯಃ॥- ಸುಭಾಷಿತ ಸುಧಾನಿಧಿ)</em> ; ಸಾಧ್ಯವಾದಾಗಲೆಲ್ಲ ಪರೋಪಕಾರಮಾಡುವುದೇ ನಮ್ಮ ಬಾಳಿನ ಗುರಿಯಾಗಿ ರಬೇಕು. ಭಗವಾನ್ ಬುದ್ಧನು ತನ್ನ ಬುದ್ಧಿಶಕ್ತಿಯನ್ನೆಲ್ಲ ಜಗತ್ತಿನ ಎಲ್ಲರ ಏಳಿಗೆಗಾಗಿಯೇ ವಿನಿಯೋಗಿಸಿದನಲ್ಲವೇ<em>(ಪರೋಪಕಾರಂ ಸಂಸಾರ ಸಾರಂ ಕುರ್ವೀತ ಸತ್ತ್ವವಾನ್। ನೀದಧೇ ಭಗವಾನ್ ಬುದ್ಧಃ ಸರ್ವ ಸತ್ತ್ವ ಉದ್ಧೃತೌ ಧಿಯಮ್॥-ಕ್ಷೇಮೇಂದ್ರ, ಚಾರುಚರ್ಯಾಶತಕ ೨೪). 
			ಇದನ್ನೂ ನೋಡಿ:</em></p> 
			<p class="verse">ಬರೆಯದ ಕೈ ಬಂಧುಗಳಂ ।<br />ಪೊರೆಯದ ಕೈ ಸುತರನ್ ಎತ್ತಿ ಕೊಂಡಾಡದ ಕೈ ॥<br />ಕರೆದು ಬುಧರ್ಗ್ ಈಯದ ಕೈ ।<br />ಮರಗೈ ಮರುಳ್ಗೈಗಳಂತೆ- ಚೂಡಾರತ್ನಾ॥೨೯॥</p>  
			<p class="text-right"> <em>ಪದ್ಯಸಾರ</em> </p>
		</aside>
		<aside epub:type="footnote" id="id-007-050">
			<p>೫೦. <em>ಸುರಭಾ</em> ೫೧:೨೦. ಉಪಕಾರಸ್ಮರಣೆಯನ್ನ ಶಿರಸಾ ವಹಿಸಿ, ತಲೆಯ ಮೇಲೆ ಹೊತ್ತು ಗೌರವ ಪೂರ್ವಕವಾಗಿ ನಡೆಸಿಕೊಡುತ್ತೇವೆ- ಎನ್ನುವ ಮಾತು ಆಲಂಕಾರಿಕವಾಗಿ ಹೇಳುವ ಬಣ್ಣದ ಮಾತು. <em>ವೇಳೆಯೊಳ್ ಆರ್ತಗ್ರ್ಗೆ ಮುದಂ। ದಾಳುತ್ತ್ ಉಪಕೃತಿಯನ್ ಎಸಗೆ ಸಫಲಂ ಅದಕ್ಕುಂ॥ ತಾಳೊಳ್ ಪೊಯ್ದಾನೀರಂ। ತಾಳುತೆ ತಲೆಯಲ್ಲಿ ತೆಂಗು ಮಗುಱಿೀಯದೆ ಪೇಱ್॥೧॥</em> ಎನ್ನುತ್ತದೆ <em>ನೀತಿಮಂಜರಿ.</em> </p>  
			<p>ಕಾಯಿ ಹಣ್ಣು ಬಿಟ್ಟ ಮರಗಿಡಗಳು ಜಗ್ಗಿ ಬಗ್ಗಿರುತ್ತವೆ. ನೀರು ತುಂಬಿದ ಕಾರ್ಮೋಡಗಳು ಅಬ್ಬರವಿಲ್ಲದೆ ಮೆಲ್ಲಮೆಲ್ಲನೆ ತೇಲಾಡುತ್ತವೆ. ಸಮೃದ್ಧಿಯುಳ್ಳ ಸತ್ಪುರುಷರು ಸರಳರಾಗಿಯೇ ಇರುತ್ತಾರೆ. ಪರೋಪಕಾರಿಗಳ ಸ್ವಭಾವವೇ ಅಂತಹುದು. <em>(ಭವನ್ತಿ ನಮ್ರಾಃ ತರವಃ ಫಲೋದ್ಗಮೈಃ। ನವಾಂಬುಭಿಃ ಭೂರಿ ವಿಲಂಬಿನೋ ಘನಾಃ। ಅನುದ್ಧತಾಃ ಸತ್ಪುರುಷಾಃ ಸಮೃದ್ಧಿಭಿಃ। ಸ್ವಭಾವ ಏವೈಷ ಪರೋಪಕಾರಿಣಾಂ॥- ಭರ್ತೃಹರಿ ನೀತಿಶತಕ ೬೨; ಸುರಭಾ ೭೫:೧೧)</em>  </p>  
			<p>ಮರಗಳು ಕಾಯಿ ಹಣ್ಣು ಬಿಡುವುದು ಬೇರೊಬ್ಬರ ಉಪಯೋಗಕ್ಕಾಗಿ. ನದಿಗಳು ಹರಿಯುವುದು ಬೇರೊಬ್ಬರ ಕೊಳೆ ತೊಳೆಯುವುದಕ್ಕಾಗಿ. ಹಸುಕರುಗಳು ಹಾಲನ್ನು ಕರೆಯುವುದು ಸಾಕಿದವರ ಪೋಷಣೆಗಾಗಿ- ಹೀಗೆ ಸಜ್ಜನರ ಬಾಳೆಲ್ಲ ಇನ್ನೊಬ್ಬ ರಿಗಾಗಿಯೇ ಮೀಸಲು. <em>(ಪರೋಪಕಾರಾಯ ಫಲನ್ತಿ ವೃಕ್ಷಾಃ। ಪರೋಪಕಾರಾಯ ವಹನ್ತಿ ನದ್ಯಃ। ಪರೋಪಕಾರಾಯ ದುಹನ್ತಿ ಗಾವಃ। ಪರೋಪಕಾರಂ ಇದಂ ಶರೀರಮ್॥)</em> - <em>ವಿಕ್ರಮ ಚರಿತೆ</em> ೬೬; <em>ಸುರಭಾ</em> ೭೫:೧೦</p>
		</aside>
		<aside epub:type="footnote" id="id-007-051">
			<p>೫೧.ತೇನ ವಿನಾ ತೃಣಂ ಅಪಿ ನ ಚಲತಿ; ನಿಮಿತ್ತಮಾತ್ರಂ ಭವ, ಸವ್ಯಸಾಚಿನ್; ಅಹಂ ಕರೋಮಿ ಇತಿ ವೃಥಾ ಅಭಿಮಾನಃ; ನಾ ಅಹಂ ಕರ್ತಾ, ಹರಿರ್ ಕರ್ತಾ-ಈ ಮಾತುಗಳೆಲ್ಲ ಅರ್ಥಗರ್ಭಿತವಾದವು. ಇವೇನೇ ಮೇಲಿನ ನನ್ನ ಪದ್ಯಕ್ಕೆ ಸ್ಫೂರ್ತಿ.</p>  	
			<p>ಇದನ್ನೂ ನೋಡಿ:</p>  
			<p class="verse">ಕೃಪೆಯ ನೋಟವ ಬೀರಿ, ಒಳಗು ಹೊರಗಿನ ಇರುಳ<br />ಕತ್ತರಿಸಿ ತೋರಿದೆ ಬೆಳಕ ತುಂಬಿ ಹೃದಯ,<br />ಕಡು ಬಿಸಿಲ ಹಾದಿಯಲಿ ನೀಡಿ ಕ್ಷೇಮದ ನೆರಳ;<br />ಇರಲಿ ದಯೆ ಸಂಪತ್ತೆನಗೆ ಧೃತಿಯ ಮತಿಯ.<br />ಅನುಗ್ರಹಿಸಿ ಕಾಯ್ದೆಯೈ ಓ ದೇವ, ಮಾದೇವ,<br />ನನ್ನ ಅಭಿವಾದನೆಗಳನು ಸ್ವೀಕರಿಸಿದೋ!</p>  
			<p><em>(ತ್ವದ್ ಅನುಗ್ರಹ -ಕೃಪಾ -ಕಟಾಕ್ಷಂ ಏವ, ಇತ್ಥಂ ಕ್ಲೇಷ -ತ್ರಯಾಪಹಾರೀ ಅಭೂತ್ ಅರ್ಜಿತೋಽಸ್ಮಿ ತವ ಆಶಿಶಾ ಧೀ-ಧೃತಿಂ, ಅನಿಷಂ ಆರೋಗ್ಯ- ಬಹುಸಂಪದಾಮ್ ಅನುಗ್ರಹಿತೋಽಸ್ಮಿ, ಹೇ ಭಗವನ್, ಕೃತಜ್ಞತಾಂ ಮಾಂ ಸ್ವೀಕುರು)-</em> ಶಿಕಾರಿಪುರ ಹರಿಹರೇಶ್ವರ, <em>ಗೀತಗುಚ್ಛ ೩)</em></p>  
		</aside>
		<aside epub:type="footnote" id="id-007-052">
			<p>೫೨.ಪ್ರತಿಯೊಬ್ಬನ ಸಾಮಥ್ರ್ಯ ಮೂರು ಬಗೆಯದು: ಇಚ್ಛಾಶಕ್ತಿ, ಜ್ಞಾನಶಕ್ತಿ ಮತ್ತು ಕ್ರಿಯಾಶಕ್ತಿ. ಬಯಸುವುದು, ಕನಸು ಕಾಣುವುದು; ಅದರ ಬಗ್ಗೆ ತಿಳಿವಳಿಕೆ, ಆಗು-ಹೋಗುಗಳ ಅರಿವು; ಮತ್ತು ಆಕಾಂಕ್ಷೆಗಳನ್ನ ಕೈಗೂಡಿಸಿಕೊಳ್ಳಲು ನಡೆಸಬೇಕಾದ ಕೆಲಸಗಳ ಕಾರ್ಯವೈಖರಿ- ಇವೇ ಈ ಮೂರು ಶಕ್ತಿಗಳ ಲಕ್ಷಣಗಳು.</p>  
			<p class="verse"> ಕೆಲವು ನಾನೇ ಎಡವಿ, ಮೈ ಮರೆತು ನಡೆದದ್ದು;<br />ಉಳಿದವೋ ಎದುರಾದ ಎಡರು ತೊಡರು.<br />ಏನು ಏಕೆ ಹೀಗೆ ನನಗೇನು ತಿಳಿಯುವುದೋ-<br />ಎಲ್ಲ ನೀ ಬಲ್ಲೆ, ಹಾಲಲ್ಲೋ ನೀರಲ್ಲೋ ಅದ್ದು.<br />ಅನುಗ್ರಹಿಸಿ ಕಾಯ್ದೆಯೈ ಓ ದೇವ, ಮಾದೇವ,<br />ನನ್ನ ವಂದನೆಗಳನು ಸ್ವೀಕರಿಸಿದೋ! ॥೨॥</p>  
			<p>  <em>(ಕೇಚಿತ್ ಸ್ವೀಯಂ ಕೃತಾಪರಾಧ ಫಲಂ, ಈಶತ್ ನೂನಂ ಸಪದಿ ಆನೀತವಾನ್,</em> <em>ಕಿಂ ಕಿಂ ಇತಿ ಸರ್ವಜ್ಞ ಜ್ಞಾತುಂ ಸತತಂ ಜಾತು ಅಹಂ ವೈ ಶಕ್ನೋಮಿ ನ? ಅನುಗ್ರಹಿತೋಽಸ್ಮಿ, ಹೇ ಭಗವನ್, ಕೃತಜ್ಞತಾಂ ಮಾಂ ಸ್ವೀಕುರು॥ -</em>  ಶಿಕಾರಿಪುರ ಹರಿಹರೇಶ್ವರ, <em>ಗೀತಗುಚ್ಛ ೩೬)</em></p>  
		</aside>
		<aside epub:type="footnote" id="id-008-053">
			<p> ೫೩. ನಾವು ಬೆಳಿಗ್ಗೆ ಎದ್ದೊಡನೆ ಕಮಲಾಕಾಂತ, ಗರುಡಧ್ವಜ, ಗೋವಿಂದನನ್ನು  <em>ಏಳು</em>  ಎಂದು ಹೇಳಿ, <em>ತ್ರೈಲೋಕ್ಯಂ ಮಂಗಳಂ ಕುರು</em> "ಎಂದು ಎಬ್ಬಿಸುತ್ತೀವಲ್ಲ ಆ ಮೂರು ಲೋಕಗಳು ಯಾವುವು? ಈ ಭೂಮಿಯೊಂದು ಲೋಕ, ಭೂಮಿಯಿಂದ ಮೇಲೆ ಅಂತರಿಕ್ಷ ಎಂದು ಯಾವುದನ್ನು ಆಕಾಶದ ಆ ತುತ್ತ ತುದಿಯವರೆಗೂ ವಿಸ್ತರಿಸಿ ಊಹಿಸುತ್ತೇವಲ್ಲ ಆ ಮೇಲಿನ ಇನ್ನೊಂದು ಲೋಕ, ಮತ್ತು ಈ ಭೂಮಿಯ ಕೆಳಗೆ, ಅಲ್ಲ ಒಳಗೆ, ಇರುವ ಎಲ್ಲ ನೀರು, ಅಲ್ಲಿನ ಜಲಚರಗಳು, ಹುಳ, ಹುಪ್ಪಟೆ, ದ್ರಾವಣ, ಕಲ್ಲು ಮಣ್ಣು, ಖನಿಜ, ಗಾಳಿ, ಶಾಖ -ಹೀಗೆ ಮತ್ತೊಂದು ಲೋಕ. ಈ ರೀತಿ ಸ್ವರ್ಗ ಮತ್ರ್ಯ ಪಾತಾಳಗಳಿಗೆ ಅರ್ಥವಿಶ್ಲೇಷಣೆಯನ್ನ ಆಧುನೀಕರಿಸಬಹುದು.</p> 
			<p>(ಎಷ್ಟಾದರೂ ಒಂದು ಭಾಷೆಯ ಪದಗಳು ಕೇವಲ ಸಂಕೇತಗಳೇ ಅಲ್ಲವೆ?) ದೇವರೇ ಅಲ್ಲೆಲ್ಲ ಹುದುಗಿದ್ದಾನೆ. ಇದೇ ಇಲ್ಲಿನ ಭಾವ.</p>  
			<p>ಇತ್ತೀಚೆಗೆ ಅಂತರ್ಜಾಲದಲ್ಲಿ ಬಂದ ಅನಾಮಕ ಕವಿಯ ಉದ್ಗಾರದ ವಿಸ್ತೃತ ಕನ್ನಡ ರೂಪ ಹೀಗಿದೆ ( <em>ಮನುಷ್ಯ ಮಾತ್ರ ಚಿಂತಿಸಬಲ್ಲ</em> ಎಂಬುದಿಲ್ಲಿ ಮುಖ್ಯ):</p>  
			<p class="verse"> ಮಲಗಿದ್ದೆ ನೆಲದೊಳು ಹುದುಗಿ, ಕುಳಿತಿದ್ದೆ ಅಡಗಿ ಖನಿಜಗಳಲ್ಲಿ;<br />ಎಚ್ಚೆತ್ತೆ, ಎದ್ದೆ, ಬಿದ್ದ ಇದ್ದಲ್ಲೇ ನೀನು ಸಸಿ ಗಿಡ ಬಳ್ಳಿ ಮರಗಳಲ್ಲಿ;<br />ಸರಿದಾಡಿ, ಹರಿದಾಡಿ, ತೆವಳಿ, ಕುಪ್ಪಳಿಸಿ, ಕ್ರಿಮಿ ಕೀಟ ಜಂತುವಾದೆ;<br />ಹಾರಾಡಿ ಖಗವಾದೆ, ಓಡಾಡಿ ಮೃಗವಾದೆ, ನೆರೆದೆ ಮೆರೆದೆ<br />-ಕೊನೆಗೆ, ಕೊನೆ ಕೊನೆಗೆ, ಚಿಂತಿಸತೊಡಗಿ ನೀ ಮನುಷ್ಯನಾದೆ!</p>  
		</aside>
		<aside epub:type="footnote" id="id-008-054">
			<p> ೫೪. <em>ಗರುಡಪುರಾಣ</em> ದಲ್ಲೂ ಇದೇ ಪಾಠ ಇದೆ. ಪಾಠಾಂತರದಲ್ಲಿ <em>ವನೇ</em> ಬದಲು <em>ಮೃಗೈಃ</em> (ಅಂದರೆ ಪ್ರಾಣಿಗಳಿಂದ), <em>ವಿಕ್ರಮ ಆರ್ಜಿತ ಸತ್ತ್ವಸ್ಯ</em> ಬದಲು <em>ವಿಕ್ರಮಾರ್ಜಿತ ವಿತ್ತಸ್ಯ</em> (ವಿತ್ತಸ್ಯ ಎಂದರೆ ಸಂಪತ್ತಿನಿಂದ)- ಎಂದಿದೆ. <em>ಸುರಭಾ</em> ೨೨೯:೭; <em>ಶೌನಕನೀತಿ</em> ೧೧೫ ರಲ್ಲೂ ಇದೆ. ಸಿಂಹಕ್ಕೂ ಸಿಂಹ ಸಮಾನರಾದ ಪುರುಷ ಕಂಠೀರವರಿಗೂ ತಮ್ಮ ಪರಾಕ್ರಮದಲ್ಲೇ ಅಚಲ ನಂಬಿಕೆ; ಅವರಿಗೆ ಯಾರ ಅಂಜಿಕೆಯೂ ಇಲ್ಲ. <em>(ನ ಹಿ ಸ್ವವೀರ್ಯ ಗುಪ್ತಾನಾಂ ಭೀತಿಃ ಕೇಸರಿಣಾಂ ಇವ॥- ಎನ್ನುತ್ತದೆ ಕ್ಷತ್ರ ಚೂಡಾಮಣಿ).</em> ಹಸಿದರೂ ಹುಲಿ ಹುಲ್ಲ ತಿನ್ನದು!</p>  
			<p> ಆಹಾರ ಬೇಕೆಂದರೆ ಬೇಟೆಯಾಡಲೇ ಬೇಕು; ಮುದುಡಿ ಮಲಗಿದಾಗ ಮುದಿಸಿಂಹದ ಬಾಯೊಳಗೆ ತಾನಾಗಿಯೇ ಪ್ರಾಣಿಗಳು ಆಹಾರವಾಗಿ ಹೋಗಿ ಬೀಳುತ್ತವೆಯೇನು? <em>(ಉದ್ಯಮೇನ ಹಿ ಸಿದ್ಧ್ಯನ್ತಿ, ಕಾರ್ಯಾಣಿ ನ ಮನೋರಥೈಃ ನ ಹಿ ಸುಪ್ತಸ್ಯ ಸಿಂಹಸ್ಯ ಪ್ರವಿಶನ್ತಿ ಮುಖೇ ಮೃಗಾಃ॥-ಪಂಚತಂತ್ರ ೨:೧೩೮; ಸುರಭಾ ೮೨:೩)</em> ಎನ್ನುವ ಲೋಕೋಕ್ತಿ ಒಂದಿದೆ. ಅದೇ ರೀತಿ, ತನ್ನ ಕಡುವೈರಿಯಾದ ಆನೆಯ ನೆತ್ತಿಯನ್ನ ಹತ್ತಿ ಬಗೆಯುವ ಪ್ರವೃತ್ತಿಯ ಸಿಂಹವು ಹೆದರಿ ಬೆಟ್ಟದ ಗುಹೆಯಲ್ಲಿ ಅಡಗಿರುವುದುಂಟೇ? <em>(ನ ಸಿಂಹೋ ಗಜಾಸ್ಕಂದೀ ಭಯಾದ್ ಗಿರಿ ಗುಹಾಶ್ರಯಃ॥- ರಘುವಂಶ-೧೭:೫೨)</em> ಎನ್ನುವ ಪ್ರಶ್ನೆಯೂ ಇದೆ.</p>  
			<p> ಶ್ರದ್ಧೆಯಿಂದ ಕೆಲಸ ಮಾಡಿದರೆ ಭೂಮಂಡಲವನ್ನೇ ಗೆದ್ದುಬಿಡಬಹುದು ಎನ್ನುತ್ತದೆ ಋಗ್ವೇದ <em>(ಶ್ರದ್ಧಯಾ ವಿಂದತೇ ವಸು॥೧೦:೧೫೧:೪॥)</em> </p>  
		</aside>
		<aside epub:type="footnote" id="id-008-055">
			<p> ೫೫. <em>ಘಟಕರ್ಪರ ಕಾವ್ಯ</em> ೧೩; <em>ಪಂಚತಂತ್ರ ಮಿತ್ರಭೇದ</em> ೩೬೫, <em>ಸುರಭಾ</em> ೮೩:೨೦</p>  
			<p>ಭಟ್ಟನಾರಾಯಣ (ಕ್ರಿ. ಶ. ೮ನೇ ಶತಮಾನ) ತನ್ನ <em>ವೇಣಿಸಂಹಾರ</em> ದಲ್ಲಿ, ಹುಟ್ಟು ನಮ್ಮ ಕೈಯಲ್ಲಿ ಇಲ್ಲ. ಅದು ದೈವಾಯತ್ತ; ಆದರೆ ಪೌರುಷ ಹಾಗಲ್ಲ, ಅದು ನಮ್ಮ ಸ್ವಂತ ಸ್ವತ್ತು <em>(ದೈವಾಯತ್ತಂ ಕುಲೇ ಜನ್ಮ, ಮದಾಯತ್ತಂ ತು ಪೌರುಷಂ॥)</em> -ಎನ್ನುತ್ತಾನೆ. <em>ಯತ್ನೇ ಕೃತೇ ಯದಿ ನ ಸಿದ್ಧ್ಯತಿ, ಕೋಽತ್ರ ದೋಷಃ?-</em> ಎಂದು ಪ್ರಾರಂಭವಾಗುವ <em>ಅವಿಮಾರಕ</em> ನ ಪದ್ಯ (೩:೧೨) ವೊಂದಿದೆ.</p>  
			<p> ಬದುಕಿಗೆ ಯಾರು ನಾಯಕರು? ವಿಧಿಯೋ, ಪೌರುಷವೋ, ಧರ್ಮವೋ, ಆಂಧಬಲವೋ ಅಥವಾ ಈ ನಾಲ್ಕು ಅಂಶಗಳ ಹಿತಮಿತ ಮಿಶ್ರಣವೋ? ನಮ್ಮ ಬಾಳಿನಲ್ಲಿ ಎದುರಿಸುವ ಅದಿಗುದಿಗಳಿಗೆ, ವ್ಯವಸ್ಥೆಯಲ್ಲಿನ ಅವ್ಯವಸ್ಥೆಗಳಿಗೆ ಏನು ಕಾರಣ? -ಎಂದು ಪ್ರಶ್ನಿಸುತ್ತದೆ <em>ಮಂಕುತಿಮ್ಮನ ಕಗ್ಗ.</em></p>  
			<p> ವಿಧಿ ಬರೆದುದಾಗಲಿ ಎಂದುಕೊಳ್ಳುತ್ತ ಪೌರುಷವಿಲ್ಲದೆ ಬಾಳುವವರ ಗತಿ ಹೇಗಿರುತ್ತದೆ? ದೊಡ್ಡ ದೊಡ್ಡ ಮನೆಗಳ ಮುಂಭಾಗದಲ್ಲಿ ಅಲಂಕಾರಕ್ಕೆ ಸಿಂಹದ ಪ್ರತಿಮೆಗಳು ಇರುತ್ತವೆಯಲ್ಲ ಹಾಗೆ, ಇವರು ನೋಡಲಿಕ್ಕೆ ಮಾತ್ರ ಭಯಂಕರರು. ತಲೆಯ ಮೇಲೆ ಕಾಗೆಗಳು ಬಂದು ಕುಳಿತು ಕುಕ್ಕಿದರೂ ಓಡಿಸುವ ಚೈತನ್ಯ ಇರುವುದಿಲ್ಲ, ಇವರಿಗೆ. <em>(ವಿಹಾಯ ಪೌರುಷಂ ಯೋ ಹಿ ದೈವಂ ಏವ ಅವಲಂಬತೇ। ಪ್ರಾಸಾದ ಸಿಂಹವತ್ ತಸ್ಯ ಮೂಧ್ರ್ನಿ ತಿಷ್ಠನ್ತಿ ವಾಯಸಾಃ॥ -ಸೋಮದೇವ, ಯಶಸ್ತಿಲಕ ಚಂಪೂ ೩:೫೦)</em> </p>  
		</aside>
		<aside epub:type="footnote" id="id-008-056">
			<p> ೫೬.ನಮ್ಮ ಭವಿಷ್ಯ ನಮ್ಮ ಕೈಯಲ್ಲೇ ಇದೆ, ಮೇಲೆ ಆಗಸದಲ್ಲಿನ ನಕ್ಷತ್ರಗಳು ಅದನ್ನು ನಿರ್ಧರಿಸುತ್ತವೆ- ಎಂಬ ಪೊಳ್ಳು ನಂಬಿಕೆಯಿಂದ ಇದ್ದುಬಿಡುವುದು ಸಲ್ಲ ಎಂಬ ಮಾತನ್ನು ಶೇಕ್ಸ್‍ಪಿಯರ್ ತನ್ನ <em>'ಜೂಲಿಯಸ್ ಸೀಜ಼ರ್'</em> ನಾಟಕ (೧:೨:೧೩೯-೧೪೧)ದಲ್ಲಿ ಹೇಳಿದ್ದಾನೆ. ಇಲ್ಲಿ ಗ್ರಹ ಮತ್ತು ನಕ್ಷತ್ರಗಳ ಮಾತನಾಡಿದಾಗ ಜ್ಯೋತಿಷ್ಯವನ್ನೇ ನಂಬಿ ಕೈಚೆಲ್ಲಿ ಕುಳಿತವರ ಬಗ್ಗೆ ಬುದ್ಧಿವಾದದ ಮಾತೂ ಇದೆ.</p>  
			<p>ಪೌರುಷವಿದ್ದವರಿಗೆ ದೈವ ಕೂಡ ಸಹಾಯಮಾಡುತ್ತದೆ. <em>(ದೈವಂ ಏವ ಹಿ ಸಾಹಾಯ್ಯಂ ಕುರುತೇ ಸತ್ತ್ವಶಾಲಿನಃ॥)</em> - <em>ಕಥಾಸರಿತ್ಸಾಗರ</em> </p>  
			<p class="verse"> ಎಲ್ಲೆಡೆಯೂ ಜಯಮಾಲೆ ಯಾರ ಕೊರಳಿಗೆ ಕೊನೆಗೆ?<br />ವಿದ್ಯೆಗೇ? ಪೌರುಷಕೇನು?- ಖಂಡಿತಾ ಅಲ್ಲ, ಅಲ್ಲ;<br />ಸಮುದ್ರ ಕಡೆದಾಯ್ತಲ್ಲ ಆಗ, ಯಾರಿಗೇನು ದೊರಕಿತು ಹೇಳಿ?<br />ಹರಿಗೆ ಲಕ್ಷ್ಮಿ ಸಿಕ್ಕರೆ, ಹರನಿಗೆ ದಕ್ಕಿದ್ದು ಬರೀ ವಿಷವು ತಾನೆ!</p>  
			<p><em>(ದೈವಂ ಫಲತಿ ಸರ್ವತ್ರ, ನ ವಿದ್ಯಾ ನ ಹಿ ಪೌರುಷಂ। ಸಮುದ್ರಮಥನಾಲ್ ಲೇಭೇ ಹರಿರ್ ಲಕ್ಷ್ಮೀಂ, ಹರೋ ವಿಷಮ್॥)</em> - <em>ಸುರಭಾ</em> ೯೧:೧೦. <em> </em> ಗುಡಿಯ ಕಲ್ಲಿನ ಪ್ರತಿಮೆಗೆ ದೈವತ್ವ ಹೇಗೆ ಬಂತು- ಎಂಬುದಕ್ಕೆ <em>''ದೈವಂ ಫಲತಿ ಸರ್ವತ್ರ ನ ವಿದ್ಯಾ ನ ಪೌರುಷಂ। ಪಾಷಾಣಸ್ಯ ಕುತೋ ವಿದ್ಯಾ ಯೇನ ದೈವತ್ವಂ ಆಗತಃ?''- ಸುರಭಾ</em> ೯೧:೧೧. <em> </em> ಶೇಕ್ಸ್‍ಪಿಯರ್ ಹೇಳುವುದು ( <em>ಮಚ್ ಎಡೋ ಎಬೌಟ್ ನಥಿಂಗ್</em> ನಲ್ಲಿ) ಇದೇ- ''ಹುಸಿ ಜಗಳದಲ್ಲಿ ಪೌರುಷದ ಮಾತಾದರೂ ಎಲ್ಲಿ?''</p>  
		</aside>
		<aside epub:type="footnote" id="id-008-057">
			<p> ೫೭. <em>ಸುಭಾಷಿತರತ್ನಭಾಂಡಾಗಾರ</em> ೫೨:೨೫೧</p>  
			<p> ಇದೇ ಮಾತಿಗೆ ಸೂರ್ಯನ ದೃಷ್ಟಾಂತವನ್ನ ಇನ್ನೊಂದು ಬಗೆಯಲ್ಲಿ ಲಾಕ್ಷಣಿಕ ಕವಿ ದಂಡಿ ತನ್ನ ' <em>ಕಾವ್ಯಾದರ್ಶ'</em> ದಲ್ಲಿ ಹೀಗೆ ಹೇಳುತ್ತಾನೆ: <em>ಏಕ ಚಕ್ರೋ ರಥೋ ಯಂತಾ। ವಿಕಲೋ ವಿಷಮಾ ಹಯಾಃ। ಅಕ್ರಾಮತಿ ಏವ ತೇಜಸ್ವೀ। ತಥಾಪಿ ಅರ್ಕೋ ನಭಸ್ತಲಂ॥೨:೨೨೮॥.</em> ನಾಗವರ್ಮನು <em>ಕಾವ್ಯಾವಲೋಕನ</em> ದಲ್ಲಿ ಹೀಗೆ ಕನ್ನಡಿಸಿದ್ದಾನೆ.</p>  
			<p class="verse"> ರಥಂ ಒಂದೆ ಗಾಲಿಯದು ಸಾ।<br />ರಥಿಯಪ್ಪೊಡೆ ಪೆಳವನ್ ಅಸಮಂ ಅಶ್ವಮವ್ ಎಂತುಂ।<br />ಪ್ರಥಿತ ಪ್ರತಾಪದಿಂದಂ<br />ಮಥಿತ ಪ್ರತಿಪಕ್ಷನ್ ಉದಯಿಯಾದಂ ದಿನಪಂ ॥೭೫೧॥</p>  
			<p>ಪೌರಾಣಿಕವಾಗಿ, ಸೂರ್ಯನು ಮೂಡಣದಿಂದ ಪಡುವಣಕ್ಕೆ ಆಕಾಶದಲ್ಲಿ ಸಂಚರಿಸುವಾಗ ಅವನ ಚಿನ್ನದ ರಥಕ್ಕೆ ಒಂದೇ ಚಕ್ರ, ಏಳು ಕುದುರೆಗಳು, ಅರುಣನೆಂಬ ಕಾಲಿಲ್ಲದ ಹೆಳವನೇ ಸಾರಥಿ. ಮಾಡಬೇಕಾದದ್ದೋ, ನಿರಾಧಾರವಾದ ಆಕಾಶದಲ್ಲಿ ನಿರಂತರವಾಗಿ ಪ್ರತಿದಿನದ ಸಂಚಾರ. ಮೇಲುನೋಟಕ್ಕೆ ಇವೆಲ್ಲಾ ಕೊರತೆಗಳಾಗಿ ಕಂಡು ಬಂದರೂ, ಅವೇ ಅವನ ಸಂಕೇತಮಯವಾದ ಸಾಹಸದ ವೈಶಿಷ್ಟ್ಯಗಳು.</p>  
			<p>ಬೆಂಕಿಯನ್ನು ಬಿಟ್ಟರೆ, ಮನುಷ್ಯ 'ಆವಿಷ್ಕರಿಸಿ'ದ ಅತಿ ಮಹತ್ವದ ಸಾಧನವೆಂದರೆ ಅದು ಚಕ್ರವೇ! ಚಕ್ರವೊಂದನ್ನು ಆ ನಮ್ಮ ಪೂರ್ವಜರ ಹಿರಿಯಜ್ಜ ಕಂಡುಹಿಡಿಯದೇ ಹೋಗಿದ್ದಿದ್ದರೆ, ಊಹಿಸಿಕೊಳ್ಳಿ, ನಾವೀಗ ಯಾವ ಮಟ್ಟದಲ್ಲಿ ಇರುತ್ತಿದ್ದೆವು?!</p>  
		</aside>
		<aside epub:type="footnote" id="id-008-058">
			<p>೫೮. <em>ಸುಭಾಷಿತರತ್ನ ಭಾಂಡಾಗಾರ</em> ೫೨:೨೫೨</p>  
			<p>ಶಿವಕೋಟ್ಯಾಚಾರ್ಯನ <em>'ವಡ್ಡಾರಾಧನೆ'</em> ಯ <em>ಸನತ್ಕುಮಾರ ಚಕ್ರವರ್ತಿ ಕತೆಯಲ್ಲಿ</em> ಬರುವ  ''ಅಬ್ಬಾ! ನೋಡಿ, ನೋಡಿ! ಈ ಮಹಾತ್ಮ ಮನ್ಮಥನ ಕಾರುಬಾರನ್ನು, ಈ ಕಮ್ಮಗೋಲನ ಬಿಲ್ಲಿನ, ಹೂವಿನ ಬಾಣದ ಕೌಶಲವನ್ನು. ಅದರಿಂದ ಬಿಟ್ಟ ಬಾಣಗಳು ದೇಹವನ್ನೇನೋ ಮುಟ್ಟಬೇಕಾಗಿಲ್ಲ. ಒಳಮನಸ್ಸನ್ನ ಅವು ಚುಚ್ಚುವುದರಲ್ಲೇನು ಕಡಿಮೆಯಿಲ್ಲ.''- ಎಂಬುದಕ್ಕೆ ಪದ್ಯ ೧೦ಂನ್ನು ನೋಡಿ.</p>  
			<p>ಈ ಕಾಮನು ಭಾವಜ, ಮನಸಿಜ. ಇವನಿಗೆ ಅರ್ಥಗರ್ಭಿತವಾದ ಹಲವಾರು ಹೆಸರುಗಳು: ಮದನ, ಮನ್ಮಥ, ಮಾರ, ಪ್ರದ್ಯುಮ್ನ, ಮೀನಕೇತನ, ಮಕರಧ್ವಜ, ಕಂದರ್ಪ, ದರ್ಪಕ, ಅನಂಗ, ಕಾಮ, ಪಂಚಶರ, ಸ್ಮರ, ಶಂಬರಾರಿ, ಮನಸಿಜ, ಕುಸುಮಬಾಣ, ಅನನ್ಯಜ, ಪುಷ್ಪಧನ್ವನ್, ರತಿಪತಿ, ಆತ್ಮಭೂ, ಶೃಂಗಾರಯೋನಿ, ಶ್ರೀಪುತ್ರ, ಶೂರ್ಪಕಾರಾತಿ; ಅಲರಂಬ, ಅಲರ್‍ಗಣೆಯ, ಅಶರೀರ, ಇಂಗೋಲ್ವಿಲ್ಲ, ಇಕ್ಷುಧನ್ವ, ಐಗಣೆಯ, ಐಯಂಬ, ಕಬ್ಬುವಿಲ್ಲ, ಕರ್ಪುವಿಲ್ಲ, ಗಿಳಿದೇರ, ಚೈತ್ರಸಖ, ನನೆವಿಲ್ಲ, ಮಾಯಿ, ವಿದೇಹ, ಸುಮನೋಬಾಣ- ಇತ್ಯಾದಿಗಳು.</p>  
			<p>ಮನ್ಮಥನ ಐದು ಹೂಬಾಣಗಳು ಇವು: ಅರವಿಂದ, ಅಶೋಕ, ಚೂತ (ಮಾವಿನ ಹೂವು), ನವಮಲ್ಲಿಕಾ, ನೀಲೋತ್ಪಲ.</p>  
			<p>ಕ್ಯುಪಿಡ್ ರೋಮನರ ಕಾಮದೇವ; ಇರಾಸ್ ಗ್ರೀಕ್ ಲ್ಯಾಟಿನ್ ಪುರಾಣಗಳಲ್ಲಿನ ಮನ್ಮಥ. ಇಂಗ್ಲಿಷಿನಲ್ಲಿ <em>ಇರಾಟಿಕಾ</em> ಎಂದರೆ <em>ಶೃಂಗಾರ ಕಾಮಸಾಹಿತ್ಯ.</em></p>  
		</aside>
		<aside epub:type="footnote" id="id-008-059">
			<p> ೫೯. ಮಾನ ಮರ್ಯಾದೆ ಹೋದಮೇಲೆ ಜೀವಿಸಿರುವುದಕ್ಕಿಂತ ಸಾಯುವುದೇ ಮೇಲು <em>(ವರಂ ಪ್ರಾಣಪರಿತ್ಯಾಗಃ ಮಾನಭಂಗೇ ನ ಜೀವಯೇತ್)-</em> ಎಂಬುದು ಭಾವ.</p>  
			<p> ಕಪ್ಪೆ ಅರಭಟ್ಟನ ಶಾಸನವೆಂದು ಹೆಸರಾಗಿರುವ <em>ಬಾದಾಮಿ ಶಾಸನ</em> '(ಕ್ರಿ.ಶ. ೭೦ಂ)ದಲ್ಲಿ, 'ಸಾಧುವಿಗೆ ಸಾಧು, ಮಾಧುರ್ಯಂಗೆ ಮಾಧುರ್ಯಂ, ಬಾಧಿಪ್ಪ ಕಲಿಗೆ ಕಲಿಯುಗವಿಪರೀತನ್, ಮಾಧವನೀತನ್ ಪೆರನಲ್ಲ' ಮುಂತಾದ ಮೂರು ಕನ್ನಡ ತ್ರಿಪದಿಗಳೊಂದಿಗೆ ಈ ಸಂಸ್ಕೃತ ಶ್ಲೋಕ ಕೆತ್ತಿದ್ದಾರೆ ( <em>ಇಂಡಿಯನ್ ಆಂಟಿಕ್ವೆರಿ</em> ೧೦:೬೧; <em>ಶಾಸನ ಪದ್ಯಮಂಜರಿ</em> ೪; <em>ಕರ್ಣಾಟಕ ಪರಂಪರೆ</em> ೧:೨೨೨, ೨೬೬).</p>  
			<p> ಸತ್ತರೆ ಸ್ವರ್ಗ, ಗೆದ್ದರೆ ಕೀರ್ತಿ; ಪ್ರಪಂಚದಲ್ಲಿ ಸರಿಯಾದ ಕಾರಣಕ್ಕೆ ಯುದ್ಧ ಮಾಡುವುದರಲ್ಲಿ ಉಭಯತಾಪಿ ಗೌರವವಂತೂ ಇದ್ದೇ ಇದೆ; ಎಂದೂ ಅಪ್ರಯೋಜಕ ವಾಗುವುದಿಲ್ಲ. <em>(ಹತೋಽಪಿ ಲಭತೇ ಸ್ವರ್ಗಂ, ಜಿತ್ವಾ ತು ಲಭತೇ ಯಶಃ। ಉಭೇ ಬಹುಮತೇ ಲೋಕೇ, ನಾಸ್ತಿ ನಿಷ್ಫಲತಾ ರಣೇ॥-ಭಾಸ, ಕರ್ಣಭಾರ ೧:೧೨॥)</em>.</p>  
			<p> ಗೆದ್ದರೆ ಇಲ್ಲಿ ಲಕ್ಷ್ಮೀಸ್ವರೂಪವಾದ ಸಕಲ ಸಂಪತ್ತು ಮಾನ ಮರ್ಯಾದೆಗಳು ಸಿಕ್ಕುತ್ತವೆ. ಸತ್ತರೆ ಸ್ವರ್ಗದಲ್ಲಿ ಊರ್ವಶಿ ರಂಭೆ ಮುಂತಾದ ಸುರಾಂಗನೆಯರ ಸಹವಾಸ ಸಿಕ್ಕೀತು. ಈ ದೇಹವಂತು ಕ್ಷಣದಲ್ಲಿ ಬಿದ್ದು ಹೋಗಬಹುದು. ಹೀಗಿರಲು ಯುದ್ಧದಲ್ಲಿ ಮರಣಕ್ಕೆ ಅಂಜುವವರು ನಾವಲ್ಲ. ( <em>ಜಿತೇನ ಲಭ್ಯತೇ ಲಕ್ಷ್ಮೀಃ ಮೃತೇನಾಪಿ ಸುರಾಂಗನಾ। ಕ್ಷಣವಿಧ್ವಂಸಿನಿ ಕಾಯೇ ಕಾ ಚಿಂತಾ ಮರಣೇ ರಣೇ</em> -ವೀರಗಲ್ಲುಗಳ ಮೇಲೆ ಕಾಣಿಸಿಕೊಳ್ಳುವ ಉಲ್ಲೇಖ)</p>  
			<p> 'ವರಂ'ನಿಂದ ಪ್ರಾರಂಭವಾಗುವ ಸಂಸ್ಕೃತ ಸುಭಾಷಿತಗಳಂತೆ, ಕನ್ನಡದಲ್ಲಿ ಸರ್ವಜ್ಞನ 'ಲೇಸು' ವಚನಗಳು, <em>ಸೋಮೇಶ್ವರಶತಕ</em> ದ 'ಭೂಷಣಂ' ಪದ್ಯಗಳಿವೆ.</p>  
		</aside>
		<aside epub:type="footnote" id="id-008-060">
			<p> ೬೦. ತೇಜಸ್ವಿಯ ಸಂಪತ್ತನ್ನು ಉದ್ದೀಪನ (ಅಭಿವೃದ್ಧಿ)ಗೊಳಿಸುವ ಸನ್ನಾಹದಲ್ಲಿ, ಶತ್ರು ಪಕ್ಷದವಳಾದರೂ ವಿಪತ್ತು (ಸಂಸ್ಕೃತದಲ್ಲಿ ಸ್ತ್ರೀಲಿಂಗ) ಎಂಬಾಕೆ ಪಕ್ಕದಲ್ಲೇ ನಿಂತು ಸಾಹಸಿಯೊಬ್ಬನ ನೆರಳಾಗಿ ಸರಸವಾಡುತ್ತಿರುತ್ತಾಳೆ- ಎನ್ನುವುದು ಭಾವ. ಇಲ್ಲಿ ಬರುವ ವಿಜ್ಝಿಕಾ ಕನ್ನಡನಾಡಿನ ಸಂಸ್ಕೃತ ಕವಿ. ಇವಳೇ ವಿಜಯಾಂಕ ಇರಬಹುದು. ಕರ್ನಾಟಕದ ಇವಳು ಸಂಸ್ಕೃತದ ವೈದರ್ಭೀ ಶೈಲಿಯಲ್ಲಿ ಕವಿತ್ವ ಮಾಡುವುದರಲ್ಲಿ ಕಾಳಿದಾಸನಿಗೆ ಎರಡನೆಯವಳು ಎಂಬ ಒಂದು ನಾಣ್ಣುಡಿ ಇದೆ. ( <em>ಸರಸ್ವತೀವ ಕಾರ್ಣಾಟೀ ವಿಜಯಾಂಕಾ ಜಯತಿ ಅಸೌ। ಯಾ ವೈದರ್ಭಗಿರಾಂ ವಾಸಃ ಕಾಳಿದಾಸಾದ್ ಅನಂತರಮ್॥</em> ) ನೋಡಿ: <em>ಸಂಲೋಕ</em> ಪು. ೫೪೮</p>  
			<p>ನೀಲಿ ಕನ್ನೈದಿಲೆಯಷ್ಟು ಕರಿ ಕಪ್ಪಾಗಿರುವ ನಾನಿಲ್ಲಿ ಇದ್ದರೂನೂ, ಸರಸ್ವತಿಯನ್ನ ಬೆಳ್ಳಂಬಿಳಿ ಬಣ್ಣದವಳೆಂದು ವ್ಯರ್ಥವಾಗಿ ಆ ದಂಡಿ ಕವಿ ವರ್ಣಿಸಿದ್ದಾನಲ್ಲ, ಏನು ಹೇಳಲಿ? <em>(ನೀಲೋತ್ಪಲದನಶ್ಯಾಮಾಂ ವಿಜ್ಝಿಕಾಂ ಮಾಂ ಅಜಾನತಃ। ವ್ಯರ್ಥೇನ ದಂಡಿನಾ ಪ್ರೋಕ್ತಂ ಸರ್ವಶುಕ್ಲಾ ಸರಸ್ವತೀ॥ -ಸೂಕ್ತಿ ಮುಕ್ತಾವಳಿ, ೪:೯೬, ಸುರಭಾ ೩೬:೫೪)</em> ಎಂಬ ಶ್ಲೋಕ ತಾನೇನೋ ಅಥವಾ ಅವಳ ಯಾರೋ ಒಬ್ಬ ಅಭಿಮಾನಿಯೋ ಹೇಳಿದುದರ ಬಗ್ಗೆ ಇರುವ ಕಥೆ ಸ್ವಾರಸ್ಯಕರವಾಗಿದೆ.</p>  
			<p> ''ತನ್ನಲ್ಲಿ ಇರುವುದನ್ನು ಮಾತ್ರ ಇನ್ನೊಬ್ಬರಿಗೆ ಕೊಡಬಲ್ಲರಷ್ಟೆ? ಭಯ ಎಂಬುದು ನಿನ್ನ ಕನಸಿನಲ್ಲೂ ಇಲ್ಲದಿದ್ದಾಗ ಶತ್ರುಗಳಿಗೆ ಅದನ್ನು ತಾನೇ ನೀನು ಹೇಗೆ ತಾನೆ ಕೊಟ್ಟೆ?'' -ಎಂಬ ಚಾತುರ್ಯದ ಮಾತು <em>ಸುಭಾಷಿತಾವಲಿ</em> ೭೦ ಮತ್ತು ಅದರ ಕನ್ನಡ ರೂಪ <em>'ಕಾವ್ಯಾವಲೋಕನ'</em> ೮೨೭ ರಲ್ಲಿ ಇದೆ. ( <em>ಯದಸ್ತಿ ತದ್ದದಾಸೀತಿ; ನೈತಚ್ಚಿತ್ರಮವೈಮ್ಯಹಂ। ಭಯಂ ಸ್ವಪ್ನೇಪಿ ತೇ ನಾಸ್ತಿ ದತ್ತಂ ತದ್ವಿದ್ವಿಷಾಂ ಕಥಂ॥)</em></p>  
		</aside>
		<aside epub:type="footnote" id="id-008-061">
			<p> ೬೧.ಮನುಷ್ಯ ಎಷ್ಟೇ ಬುದ್ಧಿವಂತನಾಗಿದ್ದರೂ <em>ಆಸೆ</em> ಎಂಬ ಬಾಯಾರಿಕೆ ಹೇಗೆ ಆಟ ವಾಡಿಸುತ್ತದೆ- ಎಂಬುದರ ಬಗ್ಗೆ ಹಲವಾರು ಜಾಣ್ಣುಡಿಗಳಿವೆ. ನಮ್ಮ-ಆಸೆಯ ಸಂಬಂಧವೆಂದರೆ, ಒಂದು ಬಗೆಯಲ್ಲಿ ಹುಲಿಯ ಮೇಲೆ ಸವಾರಿ ಮಾಡಿದಂತೆ. ಮೊದಮೊದಲು ಮಹತ್ವಾಕಾಂಕ್ಷೆಯುಳ್ಳ ವ್ಯಕ್ತಿಯನ್ನ ಕಂಡವರೂ ಕಾಣದವರೂ ಗೌರವಿಸುತ್ತಾರೆ; ಈ ಭ್ರಾಂತಿಯಿಂದ ಜನಗಳು ಆತ್ಮವಿಶ್ವಾಸದ ಪರಮಾವಧಿಯನ್ನು ಪ್ರದರ್ಶಿಸ ತೊಡಗುತ್ತಾರೆ. ಯಾವುದೇ ಒಳ್ಳೆಯ ಆಸೆಯೂ ಸಹ ಮಿತಿಮೀರಿದಾಗ, ಆಸೆಗಾರ ಅದಕ್ಕೆ ಆಳಾಗಿ ಪಡಬಾರದ ಕಷ್ಟನಷ್ಟಗಳನ್ನು ಅನುಭವಿಸುತ್ತಾನೆ.</p>  
			<p> ಹಣದ ಗಳಿಕೆಯನ್ನೇ ತೆಗೆದುಕೊಳ್ಳಿ: ಮೊದಲು ಸಂಪಾದನೆಗಾಗಿ ಶ್ರಮ, ಆಮೇಲೆ ಅದರ ರಕ್ಷಣೆ, ಹೂಡಿಕೆ, ಪ್ರತಿಫಲ, ವೆಚ್ಚ- ಹೀಗೆ ಎಲ್ಲಕ್ಕೂ ಚಿಂತೆಯೇ ಚಿಂತೆ. <em>(ಅರ್ಥನಾಂ ಅರ್ಜನೇ ದುಃಖಂ ಅರ್ಜಿತಾನಾಂ ಚ ರಕ್ಷಣೆ ಆಯೇ ದುಃಖಂ ವ್ಯಯೇ ದುಃಖಂ ದಿಗ್ ಅರ್ಥಾಃ ಕಷ್ಟಸಂಶ್ರಯಾಃ॥ -ಪಂಚತಂತ್ರ</em> ೧:೧೭೪)</p>  
			<p> ''ಮೂಢ, ಹಣದ ಗಳಿಕೆಯ ದಾಹವನ್ನು ತೊಡೆದುಹಾಕಿಬಿಡು'' <em>(ಮೂಢ ಜಹೀಹಿ ಧನಾಗಮ ತೃಷ್ಣಾಂ)-</em> ಎಂದು ಎಚ್ಚರಿಸುತ್ತದೆ ಆಚಾರ್ಯ ಶ್ರೀ ಶಂಕರರ <em>ಭಜಗೋವಿಂದಂ</em> ಸ್ತೋತ್ರ. ಈ ಬಗೆಯ ದಾಹವನ್ನು ಅದರ ಪೂರೈಕೆಯಿಂದ ತಣಿಸಬಲ್ಲೆ ಎಂಬುದು ಕೇವಲ ಭ್ರಾಂತಿ; ತುಪ್ಪ ಸುರಿದು ಬೆಂಕಿಯನ್ನು ಆರಿಸುವುದ ಕ್ಕಾಗುವುದಿಲ್ಲ. ( <em>ನ ಜಾತು ಕಾಮ ಕಾಮಸ್ಯ ಉಪಭೋಗೇನ ಶಾಮ್ಯತೇ। ಹವಿಷಾ ಕೃಷ್ಣವತ್ರ್ಯೇವ ಭೂಯ ಇವ ಅಭಿವರ್ಧತೇ॥-</em>   <em>ಮಹಾಭಾರತ ಆದಿ</em> ೭೫:೫೦)</p>  
		</aside>
		<aside epub:type="footnote" id="id-008-062">
			<p> ೬೨. ಸಂಸ್ಕೃತದಲ್ಲಿ ಸಾಕ್ಷರಾಃ ಮತ್ತು ರಾಕ್ಷಸಾಃ (ಎರಡೂ ಬಹುವಚನ) ಪದಗಳು. ರಾಕ್ಷಸೀ ಮನೋಭಾವದ ಜನಗಳ ಲಕ್ಷಣವನ್ನು ಗೀತೆ ಹೀಗೆ ವಿವರಿಸುತ್ತದೆ:</p>  
			<p>ಬುದ್ಧಿ ಇಲ್ಲದವರು ವ್ಯರ್ಥವಾದುದನ್ನೇ ಬಯಸಿ, ಪ್ರಯೋಜನವಿಲ್ಲದ ಕೆಲಸಗಳಲ್ಲೇ ತೊಡಗಿ, ಹೀನವಾದುದನ್ನೇ ತಿಳಿವಳಿಕೆಯೆಂಬ ಭ್ರಮೆಯಲ್ಲಿದ್ದು ದಾರಿತಪ್ಪಿಸುವ ರಾಕ್ಷಸೀ ಪ್ರವೃತ್ತಿಯಲ್ಲಿ ತೊಡಗಿರುತ್ತಾರೆ. [ಆ ಬಗೆಯ ಬುದ್ಧಿಹೀನ ಆವೇಶಭರಿತ ಪ್ರಕೃತಿ ಅವರನ್ನು ಅಗೆ, ಅಟ್ಟು, ಅರೆ, ಇರಿ, ಉಜ್ಜು, ಎಸೆ, ಎಳೆ, ಒಗೆ, ಒಡೆ, ಕಚ್ಚು, ಕಡಿ, ಕದಿ, ಕೀಳು, ಕುಕ್ಕು, ಕುಟ್ಟು, ಕುಡಿ, ಕೊಚ್ಚು, ಕೊಯ್ಯಿ, ಕೊಲ್ಲು, ಚಚ್ಚು, ಚುಚ್ಚು, ಚೆಲ್ಲು, ಜಗ್ಗು, ಜಜ್ಜು, ಜಪ್ಪು, ತರಿ, ತಿವಿ, ತೀಡು, ತುರಿ, ದಬ್ಬು, ದೋಚು, ನಾಟು, ನೂಕು, ಬಗಿ, ಬಡಿ, ಬಿಚ್ಚು, ಬೀರು, ಮುರಿ, ಸಿಗಿ, ಸೀಳು, ಸುಲಿ, ಸೆಳಿ, ಹರಿ, ಹುಗಿ, ಹೂಳು, ಹೆಚ್ಚು, ಹೊಡಿ- ಮುಂತಾದ ಎರಡೇ ಅಕ್ಷರದ ಚಿಕ್ಕ ಪದವಾದರೂ, ದೊಡ್ಡ ಪ್ರಮಾಣದ ರೊಚ್ಚಿನ ಕಿಚ್ಚಿನ ಹುಚ್ಚಾಟಗಳಿಗೆ ಪ್ರೇರೇಪಿಸುತ್ತದೆ. ( <em>ಮೋಘ ಆಶಾ ಮೋಘಕರ್ಮಾಣೋ। ಮೋಘ ಜ್ಞಾನಾ ವಿಚೇತನಃ। ರಾಕ್ಷಸೀಂ ಆಸುರೀಂ ಚೈವ। ಪ್ರಕೃತಿ ಮೋಹಿನೀಂ ಶ್ರಿತಾಃ॥</em> - <em>ಭಗವದ್ಗೀತಾ</em> ೯:೧೨; ಇದಕ್ಕೆ <em>ಶಂಕರಭಾಷ್ಯ॥</em> ಛಿಂದಿ, ಭಿಂದಿ, ಪಿಬ, ಖಾದ ಪರಸ್ವಂ ಅಪಹರ -ಇತ್ಯೇವಂ ವದನಶೀಲಾಃ ಕ್ರೂರಕರ್ಮಾಣಿ ಙ್ಗವನ್ತಿ- ಇತಿ ಅರ್ಥಃ॥)]</p>
			<p> ಗುರು, ಋತ್ವಿಜರು, ಆಚಾರ್ಯರು, ವೃದ್ಧರು ಮತ್ತು ಪ್ರಾಣಿಗಳನ್ನು ಅವಮಾನಿಸಿ ಮಾನಸಿಕವಾಗಿ, ದೈಹಿಕವಾಗಿ ಯಾರು ಹಿಂಸಿಸುತ್ತಾರೋ ಅವರೇ ರಾಕ್ಷಸರು. <em>(ಆಚಾರ್ಯಂ ಋತ್ವಿಜಂ ಚೈವ ಗುರುಂ ವೃದ್ಧ ಜನಂ ತಥಾ ಪ್ರಾಣಿನೋ ಯೇ ಅವಮನ್ಯಂತೇ ತೇ ಭವಂತಿ ಇಹ ರಾಕ್ಷಸಾಃ॥- ವ್ಯಾಸಭಾರತ ಶಲ್ಯಪರ್ವ ೪೩:೨೩)</em> </p>  
		</aside>
		<aside epub:type="footnote" id="id-008-063">
			<p> ೬೩. <em>ಸುಭಾಷಿತ ಮಂಜರೀ</em> ಪುಟ ೧೨೫; <em>ಸುರಭಾ</em> ೧೪೮:೨೫೪. ಉಗುರು ಬೆಚ್ಚನೆಯಷ್ಟು ಸೇವಾ ಮನೋಭಾವ ಇದ್ದರಷ್ಟೇ ಸಾಲದು, ಪರಿಣತಿ ಬೇಕು; ಜೊತೆಗೆ, ಅದನ್ನು ಶ್ರದ್ಧೆ ಮತ್ತು ಸಂತೋಷದಿಂದ ಮಾಡುವ ಪ್ರವೃತ್ತಿಯೂ ಈ ಶ್ರಮಜೀವಿಯಲ್ಲಿ ಇರಬೇಕು-ಎನ್ನುತ್ತ, <em>ಸರಸಿ</em> ಎಂಬ ಪದವನ್ನು ಇಲ್ಲಿ ಅನುವಾದದಲ್ಲಿ ಸೇರಿಸಿದ್ದೇನೆ. ಆಳಾಗಬಲ್ಲವನು ಅರಸನಾಗಬಲ್ಲ- ಎಂಬ ಮಾತೂ ಇದನ್ನೇ ಧ್ವನಿಸುತ್ತದೆ.</p>  
			<p> ಹೇಗಾದರೂ, ಏನಾದರೂ ಮಾಡಿ ಹೆಸರುಗಳಿಸು ( <em>ಏನಕೇನ ಪ್ರಕಾರೇನ ಪ್ರಸಿದ್ಧ ಪುರುಷೋ ಭವ</em> )- ಎಂದು ಜನ ಒತ್ತಾಯಿಸುವುದುಂಟು; ಆದರೆ ಹಾಗೆ ಆಗಲು ಸಾಮಥ್ರ್ಯವೂ ಬೇಕು, ಮನೋನಿಶ್ಚಯವೂ ಬೇಕು, ಪೂರ್ವಸಿದ್ಧತೆಯಂತೂ ಬೇಕೇ ಬೇಕು. ಈ ಬಗ್ಗೆ ಇರುವ ಈ ಚೆನ್ನುಡಿಯನ್ನು ನೋಡಿ:</p>  
			<p class="verse"> ಏನೂ ಆಕಾಂಕ್ಷೆಯೇ ಇಲ್ಲ? ಮೇಲಧಿಕಾರಿ ಆಗುವೆ ಹೇಗೆ?<br />ಮನ ಸೆಳೆವ ಗುರಿಯಿಲ್ಲ? ಮುಖಕೇಕೆ ಸಿಂಗಾರ ಬೇರೆ?<br />ಜಾಣ್ಮೆ ಕೊಂಚವೂ ಇಲ್ಲ? ನಯವಾಗೇನೂ ಮಾತಾಡಲಾರೆ;<br />ನಿನ್ನ ನುಡಿ ಅತಿ ಸ್ಪಷ್ಟ, ನೀ ಖಂಡಿತಾ ವಂಚಕನಾಗಲಾರೆ.</p>  
			<p><em>(ನಿಸ್ಪ್ರಹೋ ನ ಅಧಿಕಾರೀ ಸ್ಯಾತ್। ನ ಅಕಾಮೋ ಮಂಡನಪ್ರಿಯಃ। ನ ಅವಿದಗ್ಧಃ ಪ್ರಿಯಂ ಬ್ರೂಯಾತ್। ಸ್ಫುಟವಕ್ತಾ ನ ವಂಚಕಃ॥ -ಸಮಯೋಚಿತ ಪದ್ಯಮಾಲಿಕಾ)</em></p> 
			<p>ನಿಜವಾದ ಹೂವಿನ ಅಂದವನ್ನು ಮೀರಿಸುವ ಚಿನ್ನದ ಹೂವೊಂದನ್ನು ಬೇಕಾದರೆ ಮಾನವ ಶಿಲ್ಪಿ ತಯಾರಿಸಿ ಬಿಡಬಹುದು; ಆದರೆ ಪ್ರತಿಹೂವಿಗೂ ವಿಶಿಷ್ಟವಾದ ಮಕರಂದ ಇರುವಂತೆ ಈ ಚಿನ್ನದ ಹೂವಿಗೂ ತಕ್ಕ ಜೇನನ್ನ ಈ ಶಿಲ್ಪಿ ಇಡಬಲ್ಲನೇ?</p>  
		</aside>
		<aside epub:type="footnote" id="id-009-064">
			<p> ೬೪. ಜೀವನದಲ್ಲಿ<em>ಶ್ರೇಯಸ್ಸು</em>ಮತ್ತು<em>ಪ್ರೇಯಸ್ಸು</em>ಎಂಬ ಎರಡು ಗುರಿಗಳು ಸಾಮಾನ್ಯವಾಗಿ ಎಲ್ಲರಿಗೂ ಇರುತ್ತವೆ ಎನ್ನುತ್ತಾರೆ.</p>  
			<p> <em>ಪ್ರೇಯಸ್ಸು</em> 'ಎಂದರೆ, ಇಲ್ಲಿ ಇದೀಗ ಸಿಗುವ ಐಹಿಕ ಸುಖ, ದೈಹಿಕವಾಗಿ ಮಾನಸಿಕವಾಗಿ ನಾವು ಅನುಭವಿಸ ಬಹುದಾದ ಎಲ್ಲ ಆನಂದ. ಇದನ್ನು ಮೀರಿದ, ಇಲ್ಲಿಂದ ನಾವು ಮರೆಯಾದ ಮೇಲೂ ನಮ್ಮ ಪಾಲಿಗೆ ಉಳಿಯುವ ಮಧುರ ಭಾವವೇ<em>ಶ್ರೇಯಸ್ಸು</em>. ಅದರ ಲಕ್ಷಣವೇನು?- ಎಂಬ ಪ್ರಶ್ನೆಯೂ ಬರುತ್ತದೆ (<em>ಗೀತಾ</em>೨:೭;<em>ಮುಂಡಕ ಉಪ.</em>೧:೨:೭, ೧೦).</p>  
			<p>ತಮಗೆ ಆಯಸ್ಸು ಇನ್ನೂ ಹೆಚ್ಚು ಹೆಚ್ಚು ಇದ್ದರೆ ಒಳ್ಳೆಯದು; ಏನೇನನ್ನೋ ಸಾಧಿಸಬಿಡಬಹುದು ಎನ್ನುವ ಯೋಚನೆ ಕೆಲವರಿಗೆ. ಇರುವಷ್ಟು ದಿನ ಒಳ್ಳೆಯ ಕೆಲಸಗಳಲ್ಲೇ ತೊಡಗಿ ಅದನ್ನೇ ದೀರ್ಘಾಯುಷ್ಯವೆಂದು ಬಗೆಯುವುದೇ ಸಾಧು ಮಾರ್ಗ ಎಂಬುದು ಶ್ರೇಯೋಭಿಲಾಷಿಗಳ ಅಭಿಪ್ರಾಯ.</p>  
			<p>ದುರ್ಮಾರ್ಗಿಗಳ ದೀರ್ಘಾಯಸ್ಸು ಸಮಾಜಕ್ಕೆ ಒಂದು ಶಾಪ; ಸನ್ಮಾರ್ಗಿಗಳದ್ದು ಒಂದು ವರ. (<em>ಚಿರಜೀವಿತ್ವಂ ಅನರ್ಥಂ ಪುರುಷಸ್ಯ ಅಧರ್ಮಚಾರಿಣೋ ಭವತಿ। ಚಿರಜೀವಿತ್ವಂ ಸಫಲಂ ಭವತಿ ಧರ್ಮೈಕನಿಷ್ಠಸ್ಯ॥೮೩॥</em>-ಸುಂದರಪಾಂಡ್ಯ,<em>ನೀತಿದ್ವಿಷಷ್ಟಿಕಾ)</em></p>  
		</aside>
		<aside epub:type="footnote" id="id-009-065">
			<p> ೬೫. ಪಾಠಾಂತರ: ದ್ವೌ ಏತೌ. ಈ ಪದ್ಯಕ್ಕೆ<em>ಪಂಚತಂತ್ರ</em>ವನ್ನು ಕನ್ನಡಿಸಿದ ದುರ್ಗಸಿಂಹ (ಕಾಲ ೧೦೩೦)ನ ಕನ್ನಡ ಟೀಕು ಹೀಗಿದೆ:</p>  
			<p class="verse"><em>ಮುಂದೆ ಬಹದನರಿವವನುಂ,</em><br /><em>ಬಂದುದರ್ಕೆ ತಕ್ಕುದಂ ನಿಶ್ಚಯಿಸಬಲ್ಲವನುಂ</em><br /><em>ಈಯಿರ್ಬರೇ ಸುಖಂಬಡುವರ್;</em><br /><em>ಬಂದುದಂ ಬರಲಿಯೆಂದಿರ್ದವಂ ಕಿಡುವಂ॥</em></p>
			<p class="text-right">-<em>ಕನ್ನಡ ಪಂಚತಂತ್ರ</em></p>  
			<p> ಜಗತ್ತಿನಲ್ಲಿ ಮೂರು ಬಗೆಯ ಜನರಿರುತ್ತಾರಂತೆ: ಅನಾಗತಮತಿ, ಪ್ರತ್ಯುತ್ಪನ್ನ ಮತಿ ಮತ್ತು ಯದ್ಭವಿಷ್ಯಮತಿ. ತೊಂದರೆ ಬಂದಾಗ ಪರಿಹಾರ ಕಂಡುಕೊಂಡರಾಯ್ತು ಎನ್ನುವ ಅಸಿದ್ಧತೆ ಅಪಾಯಕಾರಿ. ಸೋಲಲಿ ಅಥವಾ ಗೆಲ್ಲಲಿ- ರಣರಂಗದಿಂದ ಹಿಂತಿರುಗುವುದು ಹೇಗೆಂದು ಮೊದಲೇ ಯೋಚಿಸಿರುವುದು ಒಳ್ಳೆಯ ಸಮರನೀತಿ.</p>  
			<p> ಮನೆಗೆ ಬೆಂಕಿಬಿದ್ದಮೇಲೆ ಬಾವಿ ತೋಡುವುದೇ?<em>(ಸಂದೀಪ್ತ ಕೋಣ ಭವನೇ ಕೂಪಂ ಖನತಿ ದುರ್ಮತಿಃ ॥</em> <em>-ಗರುಡ ಪುರಾಣ</em>೨:೧೬:೨೬). ಕೆಲವರು<em>ಯುದ್ಧಕಾಲೇ ಶಸ್ತ್ರಾಭ್ಯಾಸಃ</em>ಮಾಡಿದರೆ, ಇವರು<em>ಯುದ್ಧೇ ಶಸ್ತ್ರಾಭ್ಯಾಸಃ</em>ಮಾಡುವಂಥವರು.</p>  
			<p> ನೀರೆಲ್ಲ ಹರಿದು ಹೋದ ಮೇಲೆ ಸೇತುವೆಯನ್ನು ಕಟ್ಟಿ ಏನು ಪ್ರಯೋಜನ?- ಎನ್ನುತ್ತದೆ<em>ವಾಲ್ಮೀಕಿ ರಾಮಾಯಣ.</em>(<em>ಗತೋದಕೇ ಸೇತುಬಂಧೋ ನ ಕಲ್ಯಾಣಿ ವಿಧೀಯತೇ॥</em>-೨:೯:೫೨).</p>  
			<p> ಬೇರು ಸಮೇತವೇ ಕಿತ್ತಾಯ್ತು ಅಂದಮೇಲೆ ಮರವನ್ನು ಕಾಯ್ದೇನು ಈಗ ಪ್ರಯೋಜನ?-ಎನ್ನುತ್ತಾನೆ ಶೂದ್ರಕ ತನ್ನ<em>ಮೃಚ್ಛಕಟಿಕ</em>ನಾಟಕದಲ್ಲಿ (<em>ಮೂಲೇ ಭಿನ್ನೇ ಕುತಃ ಪಾದಪಸ್ಯ ಪಾಲನಮ್॥</em>)</p>  
		</aside>
		<aside epub:type="footnote" id="id-009-066">
			<p> ೬೬. ಇಲ್ಲಿ ಪರ ಮತ್ತು ಅಪರ-ಗಳಿಗೆ ಇಹ-ಪರ ಎಂಬ, ಶಾಶ್ವತ-ಅಶಾಶ್ವತ ಎನ್ನುವ ಅರ್ಥವನ್ನೂ ಮಾಡಬಹುದು; ನಾನಿಲ್ಲಿ ಮೇಲು-ಕೀಳು ಅರ್ಥವನ್ನು ತೆಗೆದುಕೊಂಡಿದ್ದೇನೆ.</p>  
			<p>ಕುವೆಂಪು ತಮ್ಮ<em>ತಪೋನಂದನ (ಪುಟ ೨೨)</em>ದಲ್ಲಿ ಹೇಳಿದಂತೆ,<em>ಎತ್ತರಗಳು</em> <em>ಇರುವುದು ಎಲ್ಲರೂ ಹತ್ತುತ್ತಾರೆಂದಲ್ಲ; ಎಲ್ಲರೂ ಹತ್ತಬೇಕೆಂದು.</em>ಮಹತ್ತಲ್ಲದುದಕ್ಕೆ ಬೃಹತ್ತು ಸಂಘಟಿಸುವುದಿಲ್ಲ.</p>
			<p>ಮಹತ್ವಾಕಾಂಕ್ಷೆಯ ಮಂದಿ ಚಿಕ್ಕ ಪುಟ್ಟದುವುಗಳನ್ನು ಗಳಿಸಿಕೊಳ್ಳಲು ತಮ್ಮ ಹೆಜ್ಜೆಗಳನ್ನು ಕಟ್ಟಿಹಾಕಿಕೊಳ್ಳುವುದಿಲ್ಲ; ಜಗತ್ತೇ ದಕ್ಕಿದರೂ ಸಹ ಅವರ ಮನೋರಥಗಳು ಅದರ ಗಡಿಯನ್ನೂ ಮೀರಿ ದೂರ ಹೋಗಿರುತ್ತವೆ!<em>(ನಾಲ್ಪೀಯಸಿ ನಿಬಧ್ನಂತಿ ಪದಂ ಉನ್ನತಚೇತಸಃ। ಯೇಷಾಂ ಭುವನಲಾಭೇಽಪಿ ನಿಸ್ಸೀಮಾನೋ ಮನೋರಥಾ:॥- ಶಾಙ್ರ್ಗಧರ ಪದ್ಧತಿ ೨೧೧, ಸುರಭಾ ೩೮೬:೩೬೩.</em></p>
			<p>ಯಾವುದು ಹಿಗ್ಗಿ ದೊಡ್ಡದಾಗಿದೆಯೋ, ಅಲ್ಲಿದೆ ಹಿಗ್ಗು<em>(ಯೋ ವೈ ಭೂಮಾ ತತ್ ಸುಖಂ,</em> <em>ನ ಅಲ್ಪೇ ಸುಖಂ ಅಸ್ತಿ)-</em>ಇದು<em>ಛಾಂದೋಗ್ಯ ಉಪನಿಷತ್ತಿನ</em>(೭:೨೩:೧) ಮಾತು.<em>ಛಾಂದೋಗ್ಯ ಉಪನಿಷತ್ತಿ</em>ನ ಏಳನೆಯ ಪ್ರಪಾಠಕದಲ್ಲಿ, ನಾರದ ಸನಸ್ಕುಮಾರ ಸಂವಾದದಲ್ಲಿ,<em>ಭೂಮವಿದ್ಯೆ</em>ಯ ಪ್ರಸ್ತಾಪವಿದೆ.<em>ನಾಮ, ವಾಕ್, ಮನಸ್, ಸಂಕಲ್ಪ, ಚಿತ್ತ, ಧ್ಯಾನ, ವಿಜ್ಞಾನ, ಬಲ, ಅನ್ನ, ಅಪ್, ತೇಜಸ್, ಆಕಾಶ, ಸ್ವರ, ಆಶಾ, ಪ್ರಾಣ-</em>ಇವೆಲ್ಲ ಒಂದಕ್ಕಿಂತ ಒಂದು ಭೂಮವಾಗಿ ಮೇಲೇರುತ್ತ ಹೆಗ್ಗಳಿಕೆಯುಳ್ಳದನ್ನು ಅ ಮಾತುಕತೆ ವಿವರಿಸುತ್ತದೆ.<em>ಸತ್ಯ, ಮನನ, ಶ್ರದ್ಧೆ, ನಿಷ್ಠೆ, ಜ್ಞಾನ-</em>ಗಳಿಂದ ಪರಮಸುಖಪ್ರಾಪ್ತಿಯ ಸಂದೇಶ ಅಲ್ಲಿದೆ.</p> 
		</aside>
		<aside epub:type="footnote" id="id-009-067">
			<p> ೬೭. ಶೋಕ ಮತ್ತು ಚಿಂತೆ ಅಕ್ಕತಂಗಿಯರಿದ್ದಂತೆ. ಬುದ್ಧಿ ಮುಸುಕಾಗುವುದು, ಅತ್ತು ಅತ್ತು ಕಣ್ಣೀರ್ಗರೆದಾಗ. ಕೊರಗಂತೂ ಸುಡುಬೆಂಕಿಯನ್ನ ಸೆರಗಿನಲ್ಲಿ ಕಟ್ಟಿಕೊಂಡು ಇದ್ದಂತೆ. ಚಿತೆಗೂ, ಚಿಂತೆಗೂ ಒಂದು ಸೊನ್ನೆಯಷ್ಟೇ ವ್ಯತ್ಯಾಸ - ಎಂಬ ಮಾತನ್ನ ನಾವು ಕೇಳಿದ್ದೇವೆ. ಈ ಅಕ್ಕತಂಗಿಯರ ಉಪಟಳ ಮತ್ತೆಮತ್ತೆ ನಮ್ಮ ಮೇಲೆರಗಿ ಬಾರದಂತೆ ಜೀವನವನ್ನ ಹಸನು ಮಾಡಿಕೊಳ್ಳಬೇಕೆಂಬುದೇ ಎಲ್ಲ ಬಲ್ಲವರ ಹಿತೋಪದೇಶ.</p>  
			<p> ದುಃಖದ ಪ್ರಾತ್ಯಕ್ಷಿಕ ರೂಪವೇ ಅಳು.<em> 'ಶೋಕವಿಲ್ಲದ ಜೀವಿಯಿಲ್ಲ '</em>- ಎಂಬ ಮಾತೂ ಸತ್ಯ. ಹಾಗೆ ದುಃಖವೇನೂ ಸುಳಿಯದಂತೆ ಕೆಲಕಾಲವಾದರೂ ಅಲ್ಲಿದ್ದು ತಮ್ಮನ್ನ ತಾವೇ ಮರೆತು ನಲಿದಾಡಬಹುದೆಂಬ ಕಾರಣಕ್ಕೇ ಇರಬೇಕು ವಾಲ್ಮೀಕಿಯ ರಾವಣ ಲಂಕೆಯಲ್ಲೊಂದು<em> 'ಅಶೋಕವನ '</em>ವೆಂಬ ಉದ್ಯಾನವನ್ನ ಹುಟ್ಟುಹಾಕಿದ್ದ. ವಿರೋಧಾಭಾಸವೆಂದರೆ, ಸೀತೆಯನ್ನ ಕೊಂಡೊಯ್ದು ರಾವಣ ಕೊನೆಯವರೆಗೂ ಅಳುಅಳುತ್ತಲೇ ಬಾಳ ಸವೆಸುವಂತೆ ಅವಳನ್ನಿರಿಸಿದ ಜಾಗ- ಆ<em>ಅಶೋಕವನ</em>.</p>  
			<p> ಪ್ರತಿಯೊಬ್ಬನ ಬಾಳಿನಲ್ಲಿ ಅಂಜಿಕೆ ಮುನಿಸು ಗೆಲುವು ಸೋಲು ಏಳು ಬೀಳು-ಗಳಿಂದ ಸಂತಸ ದುಗುಡಗಳು ಏನೇನು ಸಂಭವಿಸುತ್ತವೆಯೋ, ಅವೆಲ್ಲ ಕಾಣದ ಕೈ ಎಸಗುವ ಆಟದ ಫಲವೆಂದು ಭಾವಿಸಿ, ಸಮಾಧಾನಿಯಾಗಿರಬೇಕು-ಎನ್ನುತ್ತದೆ<em>ವಾಲ್ಮೀಕಿ ರಾಮಾಯಣ</em>. (<em>ಸುಖದುಃಖೇ ಭಯಕ್ರೋಧೌ ಲಾಭಾಲಾಭೌ ಭವಾಭವೌ। ಯಚ್ ಚ ಕಿಂಚಿತ್ ತಯಾಭೂತಂ ನನು ದೈವಸ್ಯ ಕರ್ಮ ತತ್॥-೨:೨೨:೨೨</em>)</p> 
		</aside>
		<aside epub:type="footnote" id="id-009-068">
			<p> ೬೮.<em>ಭರ್ತೃಹರಿ ಸುಭಾಷಿತ ಸಂಗ್ರಹ</em>೨೬೫;<em>ಸುರಭಾ</em>೭೮:೧೧</p>  
			<p class="verse"> ಹೊತ್ತು ಹುಟ್ಟಲಿ ಮತ್ತೆ ಪಡುವಣದ ದಿಕ್ಕಿನಲಿ<br />ಚಲಿಸ ತೊಡಗಲಿ ಮೇರು, ಚಿಮ್ಮಿ ಬೆಂಕಿ ಶೀತ ಕುಳಿರು;<br />ಕೆಸರಿನ ಕಮಲ ಅರಳಲಿ ಬೆಟ್ಟದಟ್ಟದ ಮೇಲೆ-<br />ಕೊಟ್ಟ ಮಾತನು ಮೀರಿ ನಡೆವರೇ ಸಜ್ಜನರು ಯಾರೂ!</p>  
			<p> <em>(ಉದಯತಿ ಯದಿ ಭಾನುಃ ಪಶ್ಚಿಮೇ ದಿಗ್ ವಿಭಾಗೇ। ಪ್ರಚಲತಿ ಯದಿ ಮೇರುಃ, ಶೀತತಾಂ ಯಾತಿ ವಹ್ನಿಃ। ವಿಕಸತಿ ಯದಿ ಪದ್ಮಂ ಪರ್ವತಾಗ್ರೇ ಶಿಲಾಯಾಂ। ನ ಭವತಿ ಪುನರುಕ್ತಂ ಭಾಷಿತಂ ಸಜ್ಜನಾನಾಂ॥ -ಸಮಯೋಚಿತ ಪದ್ಯ ರತ್ನ ಮಾಲಾ; ಸುರಭಾ ೫೧:೨೨೨, ವಿಕ್ರಮಚರಿತೆ ೨೪೯)</em></p>  
			<p>  <em>ವನಸುಮದೊಲು ಎನ್ನ ಜೀವನವು ವಿಕಸಿಸುವಂತೆ ಮನವನ್ ಅನುಗೊಳಿಸು</em> - [ಎಂದು ದೇವರನ್ನು ಪ್ರಾರ್ಥಿಸುವಾಗ], <em>ಕಾನನದ ಮಲ್ಲಿಗೆಯಂತೆ ಅಭಿಮಾನವನು ತೊರೆದು ಕೃತಕೃತ್ಯತೆಯನ್ನು ಪಡೆವಂತೆ, ಜನಕೆ ಸಂತಸವೀವ ಘನನು ನಾನೆಂದೆಂಬ ಜಗದ ಪೊಗಳಿಕೆಗೆ ಬಾಯ್‍ಬಿಡದೇ</em> [ಇರುವ ಹಾಗೆ], <em>ಉಪಕಾರಿ ನಾನು ಎನ್ನುಪಕೃತಿಯು ಜಗಕೆಂಬ ವಿಪರೀತಮತಿಯನು ಉಳಿದು,</em>   <em>ವಿಪುಲಾಶ್ರಯನೀವ ಸುಫಲ ಸುಮಭರಿತ ಪಾದಪದಂತೆ ನೈಜಂ ಆದ ಒಳ್ಪಿನಿಂ ಬಾಳುವ</em> ಹಾಗೆ ನನ್ನನ್ನು ನೋಡಿಕೋ, ಎಂದು <em>ನಿವೇದನೆ</em> ಮಾಡಬೇಕು- ಎನ್ನುತ್ತಾರೆ ಡಿವಿಜಿ.</p>  
		</aside>
		<aside epub:type="footnote" id="id-009-069">
			<p> ೬೯. ಕೋಪದ ನಿಮಿತ್ತ ಕೆಲಸ ನಿಲ್ಲಬಹುದು; ಯಾವುದಾದರೂ ಕಾರಣಕ್ಕೆ ಕೋಪಗೊಂಡಿದ್ದಾದರೆ ಆ ಕೋಪ ಶಮನ ಮಾಡಬಹುದು; ಏನೂ ಕಾರಣವಿಲ್ಲದೆ ಕೋಪ ಗೊಳ್ಳುವವರನ್ನು ಸಮಾಧಾನಪಡಿಸುವುದಾದರೂ ಹೇಗೆ? (<em>ನಿಮಿತ್ತಂ ಉದ್ದಿಶ್ಯ ಹಿ ಯಃ ಪ್ರಕುಪ್ಯತಿ, ಧ್ರುವಂ ಸ ತಸ್ಯ ಅಪಗಮೇ ಪ್ರಸೀದತಿ(ಪ್ರಶಾಮ್ಯತಿ)। ಅಕಾರಣ-ದ್ವೇಷಿ ಮನಸ್ ತು ಯಸ್ಯ ವೈ (ಅಕಾರಣ-ದ್ವೇಷ ಪರೋ ಹಿ ಯೋ ಭವೇತ್) ಕಥಂ ಜನಸ್ (ನರಸ್) ತಂ ಪರಿತೋಷಯಿಷ್ಯತಿ?-</em>  <em>ಘಟಕರ್ಪರ ನೀತಿ ಶತಕ</em> ೧೦; <em>ಸುರಭಾ</em> ೧೭೪:೯೦೮; ಪಾಠಭೇದದೊಂದಿಗೆ <em>ಪಂಚತಂತ್ರ</em> ೧:೩:೬)</p>  
			<p> ಏನಾದರೊಂದು ಉದ್ದೇಶ ಇಟ್ಟುಕೊಂಡೇ, ತಮ್ಮ ತಮ್ಮ ಏಳಿಗೆಗಾಗಿ ಸಾಮಾನ್ಯವಾಗಿ ಎಲ್ಲರೂ ಕೆಲಸ ಮಾಡುತ್ತಾರೆ; ಇನ್ನೊಬ್ಬರ ಅಭಿಪ್ರಾಯವನ್ನು ಅನುಮೋದನೆ ಮಾಡುವುದರಲ್ಲೂ ಸಾಮಾನ್ಯವಾಗಿ ಸ್ವಾರ್ಥ ಅಡಗಿಯೇ ಇರುತ್ತದೆ. (<em>ನಿಮಿತ್ತೇಭ್ಯಃ ಪ್ರವರ್ತಂತೇ ಸರ್ವ ಏವ ಸ್ವಭೂತಯೇ। ಅಭಿಪ್ರಾಯ ಅನುರೋಧೋ</em></p>  
			<p><em>ಅಪಿ ಸ್ವಾರ್ಥಸ್ಯ ಏವ ಪ್ರಸಿದ್ಧಯೇ॥</em>- <em>ವಾಕ್ಯಪದೀಯ</em> ೨೫೫). ಇದಕ್ಕೆ ಪೂರಕವಾಗಿ ಇಂಗ್ಲಿಷಿನಲ್ಲಿದೆ ಈ ಗಾದೆ: <em>ನನ್ನ ಬೆನ್ನನ್ನು ನೀನು ಉಜ್ಜು; ನಿನ್ನದನ್ನು ನಾನು ಉಜ್ಜುವೆ.</em> ಪ್ರಕೃತಿ ಮಾತ್ರ ಉದ್ದೇಶರಹಿತವಾಗಿ ಕೆಲಸಮಾಡುತ್ತಿದೆ-ಎನ್ನಬಹುದು.</p>  
			<p> ' 'ಆಟಕ್ಕುಂಟು ಲೆಕ್ಕಕ್ಕಿಲ್ಲ ' '- ಗಾದೆಯೊಂದಿದೆ. ' ' <em>ಕರಿಷ್ಯೇ ವಚನಂ ತವ</em> ಎನ್ನುತ್ತ, ನೀನು ನನ್ನೊಂದಿಗೆ ಸುಮ್ಮನೆ ಇರು; ಉಳಿದುದನೆಲ್ಲ ನಾನೇ ನೋಡಿಕೊಳ್ಳುತ್ತೇನೆ ' ' <em>(ನಿಮಿತ್ತ ಮಾತ್ರಂ ಭವ)</em> - ಎನ್ನುವ ಗೀತಾಚಾರ್ಯನ ಮಾತನ್ನು ನೆನೆಸಿಕೊಳ್ಳಿ.</p>  
		</aside>
		<aside epub:type="footnote" id="id-009-070">
			<p> ೭೦. <em>ಹಿತೋಪದೇಶ ಮಿತ್ರಲಾಭ</em> ೨೭೮; <em>ಸುರಭಾ</em> ೧೬೨:೩೯೪; ಪಾಠಾಂತರ: ಅಧ್ರುವಾಣಿ ನಿಶ್ಯೇವತೇ..- <em>ಪಂಚತಂತ್ರ</em> ೨:೧೩೪; <em>ಚಾಣಕ್ಯ ನೀತಿಶತಕ</em> ೬೩</p>  
			<p> ಹೆಸರಾಂತ ನಾಟಕಕಾರ ಟಿ.ಪಿ. ಕೈಲಾಸಂ ತಮ್ಮ <em>ತಾಳಿಕಟ್ಟೋಕ್ಕೂಲೀನೇ</em> ಪ್ರಹಸನದ ಭಾಗ-೨ 'ಸಾತು ತೌರುಮನೆ 'ಯಲ್ಲಿ ಒಂದು ಪಾತ್ರ ನರಸಿಂಹಯ್ಯನ ಮೂಲಕ ಈ <em> ' 'ಯೋ ಧ್ರುವಾಣಿ .... ' '</em> ಸೂಕ್ತಿಯನ್ನ ಹೇಳಿಸುತ್ತಾರೆ. ಶಾಶ್ವತ ವಾದುದನ್ನು ಬಿಟ್ಟು ತಾತ್ಕಾಲಿಕವಾದುದನ್ನ ಬೆನ್ನಟ್ಟಿಹೋದಾಗ ನಿರಾಶೆ ಕಟ್ಟಿಟ್ಟ ಬುತ್ತಿ- ಎಂಬ ಅಭಿಪ್ರಾಯವೇ ಹಲವು ಕೈಲಾಸಂ ನಾಟಕಗಳ ಸಂದೇಶ.</p>  
			<p> ನಿನ್ನದು ಯಾವಾಗಲೂ ದೂರದೃಷ್ಟಿಯೇ ಆಗಿರಲಿ, ಇಲ್ಲಿಂದಾಚೆಯ ಅಗೋಚರವನ್ನೂ ಕಂಡು ಅನುಭವಿಸುವ ಶಕ್ತಿ ನಿನಗಿರಲಿ ( <em>ದೀರ್ಘಂ ಪಶ್ಯತ ಮಾ ಹ್ರಸ್ವಂ, ಪರಂ ಪಶ್ಯತ ಮಾ ಅಪರಂ)</em> - ಎಂಬ ಹಾರೈಕೆಯನ್ನು ಆಗಲೇ ನೋಡಿದ್ದೇವೆ. ಭೂಮ-ಹೃಸ್ವದ ಬಗ್ಗೆ ಪದ್ಯ ೫೯ನ್ನೂ ನೋಡಿ. ಮನೋವೈಶಾಲ್ಯದ ಮಾತನಾಡುವಾಗ ಈ ದೀರ್ಘ-ಹ್ರಸ್ವದ ತೌಲನಿಕ ಚರ್ಚೆ ಆಗುತ್ತದೆ. ಶ್ರೇಯಸ್ಸು-ಪ್ರೇಯಸ್ಸಿನ ಹೋಲಿಕೆಯೂ ಇಲ್ಲಿ ಪ್ರಸ್ತುತವೇ.</p>  
			<p> ದೇವರು ಶಾಶ್ವತ ಎಂಬ ನಂಬಿಕೆ ನಮ್ಮಲ್ಲಿ ಬೇರೂರಿದೆ. ಅವನು ನಿತ್ಯನೂತನ ಅನಾದಿ ಪುರುಷ ಮತ್ತು ಶಾಶ್ವತ, ಅನಂತ <em>(ಅಜೋ ನಿತ್ಯಃ ಶಾಶ್ವತೋ ಅಯಂ ಪುರಾಣೋ।- ಗೀತಾ ೨:೨೦; ಕಠ ಉಪನಿಷತ್ ೨:೧೮)-</em> ಎಂದು ಆಸ್ತಿಕರ ಅಭಿಪ್ರಾಯ. ಅವನು ಸ್ವಯಂಭುವಾಗಿ ತನ್ನ ಗುಣ ವೈಶಿಷ್ಟ್ಯಗಳಿಂದ ಅನಂತಕಾಲ ಈ ಜಗತ್ತನ್ನು ಆವರಿಸಿಕೊಂಡಿದ್ದಾನೆ <em>(ಅರ್ಥಾನ್ ವ್ಯದಧಾತ್ ಶಾಶ್ವತೀಭ್ಯಃ ಸಮಾಭ್ಯಃ॥ -ಈಶವಾಸ್ಯ ಉಪನಿಷತ್ ೮)-</em> ಎಂದೂ ಅನುಭಾವಿಗಳು ಬಗೆಯುತ್ತಾರೆ.</p> 
		</aside>
		<aside epub:type="footnote" id="id-010-071">
			<p> ೭೧.<em>ಸುರಭಾ ೧೫೬:೧೩೬.</em>ಅಶ್ವಮೇಧದಂಥ ಯಜ್ಞ ಬಹಳ ಅಪೂರ್ವ. ರಾಜಸೂಯ ಯಾಗವೂ ಅಷ್ಟೇ. ಆನೆಯಂಥ ಬಲಿಷ್ಠ ಪ್ರಾಣಿ, ಕರಡಿ ತೋಳ ಚಿರತೆ ಹುಲಿ ಸಿಂಹಗಳಂಥ ದುಷ್ಟ ವನ್ಯಮೃಗಗಳನ್ನು ಬಲಿಕೊಡಬೇಕೆಂಬ ಈ ಯಾವ ಯಜ್ಞವೂ ವಿಧಿಸಿದಂತಿಲ್ಲ. ಮಾಂಸಭಕ್ಷಕ ದೇವತೆಗಳ ಪ್ರೀತ್ಯರ್ಥಕ್ಕೇ ಆಗಲಿ, ನಾವು ಬಲಿ ಕೊಡುವುದು ಎಂತಹ ಪ್ರಾಣಿಗಳನ್ನ? ಕೈಲಾಗದ, ತಮ್ಮನ್ನು ತಾವು ರಕ್ಷಿಸಿಕೊಳ್ಳಲಾಗದ ಸಾಕು ಪ್ರಾಣಿಗಳನ್ನ- ಕುರಿ ಕೋಳಿಗಳನ್ನ. ಅಬ್ಬಬ್ಬಾ ಎಂದರೆ ಕಟ್ಟು ಹಾಕಿ ಒಂದು ಕೋಣವನ್ನ. ಛೆ, ಎಂಥದಿದು! ವಿಧಿಯೂ ಸಹ ಹೆಚ್ಚಾಗಿ ಕಾಡುವುದು ಬಲಹೀನರನ್ನೇ. ಇದಕ್ಕೇನು ಪರಿಹಾರ? ಕೊಲ್ಲಲು ಬಂದರೆ ಎದುರಿಸಲು ಶಕ್ತಿ ಗಳಿಸುವುದು. ಆದರೆ, ಒಳ್ಳೆಯದನ್ನ ಬಯಸುವ ಬಲಹೀನನು ವಿನಾ ಕಾರಣ ಬಲಾಢ್ಯರನ್ನ ಎದುರು ಹಾಕಿಕೊಳ್ಳಬಾರದು<em>(ಬಲೀಯ ಸ ಹೀನ ಬಲೋ ವಿರೋಧಂ ನ ಭೂತಿ ಕಾಮೋ ಮನಸಾಪಿ ವಾಂಛೇತ್॥</em>-<em>ಪಂಚತಂತ್ರ</em>, ಕಾಕ-ಉಲೂಕೀಯ ೧೨೬)</p>  
			<p> ಹಾಗಾದರೆ ದುರ್ಬಲರಿಗೆ ಬಲ ಯಾವುದು? ಅದು ಎಲ್ಲಿಂದ ಬಂದೀತು? ಉತ್ತರ ಇಲ್ಲಿದೆ: ಆರ್ಥಿಕವಾಗಿ ದುರ್ಬಲರಾದವರನ್ನು ಸಮಾಜದ ಆಡಳಿತ ನೋಡಿ ಕೊಳ್ಳಬೇಕು; ಕೆಲವು ಉಪಾಯಗಳನ್ನೂ ಶಕ್ತಿಹೀನರು ಅವಲಂಬಿಸುವುದುಂಟು- ಮಕ್ಕಳು ಅತ್ತು, ದಡ್ಡರು ಮಾತನಾಡದೆ ಸುಮ್ಮನಿದ್ದು, ಮತ್ತು ಕಳ್ಳರು ಸುಳ್ಳುಹೇಳಿ ತಾತ್ಕಾಲಿಕವಾಗಿ ಕಾರ್ಯಸಾಧಿಸಿಕೊಳ್ಳಬಹುದು. ಇದನ್ನೇ<em>ಚಾಣಕ್ಯನೀತಿ</em>ಯಲ್ಲಿ ಹೇಳಿರುವುದು.<em>(ದುರ್ಬಲಸ್ಯ ಬಲಂ ರಾಜಾ, ಬಾಲಾನಾಂ ರೋದನಂ ಬಲಂ; ಬಲಂ ಮೂರ್ಖಸ್ಯ ಮೌನತ್ವಂ, ಚೋರಾಣಾಂ ಅನೃತಂ ಬಲಂ॥- ಚಾಣಕ್ಯ ನೀತಿ ೩೬, ಸುರಭಾ ೧೬೨:೩೯೩)</em></p>
		</aside>
		<aside epub:type="footnote" id="id-010-072">
			<p> ೭೨. ಒಬ್ಬ ವರ್ತಕ, ಬಹುಶಃ ಅವನಿನ್ನೂ ಎಳೆಯ ವಯಸ್ಸಿನವನು, ಮುಗ್ಧ, ಅನನುಭವಿ, ಊರಿಂದೂರಿಗೆ ಸರಕು ಸಾಗಾಣಿಕೆಯ ಕಾರವಾನ್ ಮಾದರಿಯ<em>ಸಾರ್ಥ</em>ದ ಗುಂಪಿನಲ್ಲಿ ಹೊರಟಿದ್ದಾನೆ. ಏನೋ ಕಾರಣಕ್ಕೆ ಮಧ್ಯೆಯೇ ನಿಂತುಬಿಡುವ ಮನಸ್ಸು ಮಾಡುತ್ತಾನೆ. ನದಿಯ ದಡವೊಂದರಲ್ಲಿ ತಂಗಿ ಇಲ್ಲೇ ಏಕೆ ಇದ್ದುಬಿಡಬಾರದು ಎಂದು ಯೋಚಿಸುತ್ತಿದ್ದಾನೆ.<em>ಮುಂದೆ ಬರಬಹುದಾದ ತೊಂದರೆಗಳ ಬಗ್ಗೆ ಅವನಿಗೆ ಕಿಂಚಿತ್ತೂ ಕಲ್ಪನೆ ಇಲ್ಲವಲ್ಲಾ</em>\'ಎಂಬುದೇ ಬುದ್ಧನ ಕೊರಗು. ಈ ದೃಷ್ಟಾಂತದಲ್ಲಿ<em>ನಾವೊಂದು ಬಗೆದರೆ ದೈವವೊಂದು ಬಗೆದೀತು</em>\'ಎಂಬುದರ ಸುಳಿವೂ ಇದೆ; ಜೊತೆಗೆ, ತೊಡಗಿದ ಕೆಲಸದಲ್ಲಿ ನಡುವೆಯೇ ಬಿಟ್ಟುಬಿಟ್ಟಾಗ ಆಗಬಹುದಾದ ಅಪಾಯಗಳ ಹೊಳಹೂ ಇಲ್ಲಿದೆ. (<em>ಧಮ್ಮಪದ</em>ದಲ್ಲಿ ಇನ್ನೂ ನಾಲ್ಕಾರು ಕಡೆ ೮೦, ೨೮೪, ೩೨೩ ಇತ್ಯಾದಿ, ಈ<em>ಸಾರ್ಥ</em>ದ ಹಿನ್ನೆಲೆಯಲ್ಲಿ ಬುದ್ಧನ ಉಪದೇಶಾತ್ಮಕ ಮಾತುಗಳು ಬರುತ್ತವೆ. ಸಾರ್ಥದಲ್ಲಿ ಹೊರಟವರು ಅನುಸರಿಸಬೇಕಾದ ನಿಯಮಗಳನ್ನು, ಅವನ್ನು ಮೀರಿದವರಿಗೆ ಆಗುವ ತೊಂದರೆಗಳನ್ನೂ ವಾಚ್ಯವಾಗಿ, ಸೂಚ್ಯವಾಗಿ ಸಾಧಕನಿಗೆ ಇರಬೇಕಾದ ಗುಣಗಳನ್ನು ಸಾರ್ಥದ ಉಪಮೆಯಿಂದ ತಿಳಿಹೇಳುತ್ತದೆ.)</p>  
			<p> ನಳನನ್ನು ಹುಡುಕಿಕೊಂಡು ಹೊರಟ ದಮಯಂತಿಯೂ ಇಂತಹ ಒಂದು ಸಾರ್ಥದೊಳಗೆ ಸೇರಿಕೊಳ್ಳುತ್ತಾಳೆ. (ನೋಡಿ: ಹರಿಹರೇಶ್ವರ,<em>'ದೇಶ ಸುತ್ತು, ಕೋಶ ಓದು'</em>ಪ್ರಬಂಧ,<em>ಮಾತಿನ ಚಪ್ಪರ</em>ಪುಸ್ತಕ, ಪುಟ ೯೫-೯೬. ಅಲ್ಲಿ ಡಾ। ಭೈರಪ್ಪನವರ<em>ಸಾರ್ಥ</em>ಕಾದಂಬರಿಯ ಬಗ್ಗೆ ಉಲ್ಲೇಖವಿದೆ.)</p>  
		</aside>
		<aside epub:type="footnote" id="id-010-073">
			<p> ೭೩. ಇಲ್ಲಿ ಕಾಶ್ಮೀರದ ಆಗಿನ ರಾಜ ಹರ್ಷನ ಅವಸಾನ ಸಮಯದ ಗೋಳಾಟವನ್ನು ಕಲ್ಹಣ ವರ್ಣಿಸುತ್ತಿದ್ದಾನೆ: ಮೇಲೆ ಹೋದದ್ದು ಕೆಳಗಿಳಿಯಲೇ ಬೇಕು<em>(ಅತಿ ಉಚ್ಛ್ರಾಯಃ ಪತನಹೇತುಃ; ಅತ್ಯುನ್ನತಃ ಪತನಹೇತುಃ ಚಕ್ರನೇಮಿ ಕ್ರಮೇಣ),</em>ದೊಡ್ಡವರಿಗೂ ಸಹ ಮೇಲ್ಮೆ ಮಿತಿ ಮೀರಿದಾಗ ಅದು ಪತನಕ್ಕೆ ದಾರಿಯಾಗಬಹುದು<em>(ಅತಿ ಆರೂಢೀರ್ ಭವತಿ ಮಹತಾಂ ಅಪಿ ಅಪಭೃಂಶ ನಿಷ್ಠಾ)</em>-ಹೀಗೆ ಹಲವು<em>ಲೋಕೋಕ್ತಿ</em>ಗಳಿವೆ. ಸಂಪತ್ತೆಂಬುದು ಒಂದೆಡೆಯೇ ಸ್ಥಿರವಾಗಿ ನಿಲ್ಲುವಂಥದಲ್ಲ; ಅದು ರಥದ ಚಕ್ರದಂತೆ ಒಬ್ಬರಿಂದಿನ್ನೊಬ್ಬರ ಕಡೆಗೆ ಉರುಳುತ್ತಿರುತ್ತದೆ- ಎನ್ನುತ್ತದೆ<em>ಋಗ್ವೇದ</em>.<em>(ಓ ಹಿ ವರ್ತಂತೇ ರಥ್ಯೇವ ಚಕ್ರಾ ಅನ್ಯಮನ್ಯಂ ಉಪತಿಷ್ಠಂತ ರಾಯಃ ॥೧೦:೧೧೭:೫)</em>.</p>  
			<p> ರವಿ ಚಂದ್ರರಿಗೇ ಗ್ರಹಣದ ಮುಸುಕು ಇಲ್ಲವೇ; ನೋಡಲು ಬಲಿಷ್ಠ ಜಾಣ ಎನಿಸಿದ ಹಾವು ಹಕ್ಕಿ ಆನೆ ಹುಲಿ ಸಿಂಹ- ಮುಂತಾದ ಪ್ರಾಣಿಪಕ್ಷಿಗಳನ್ನೂ ಸಹ ಉಪಾಯವಾಗಿ ಹಿಡಿದು ಬಂಧನದಲ್ಲಿಡುತ್ತಾರಲ್ಲ; ಬುದ್ಧಿವಂತರೂ ಬಡತನ ಕ್ಕೀಡಾಗುತ್ತಾರೆ; ಹೀಗಾಗಿ, ವಿಧಿಯೇ ಸರ್ವಶಕ್ತ ಎನ್ನಿಸಿಬಿಡುತ್ತದೆ- ಎನ್ನುತ್ತದೆ ಇನ್ನೊಂದು ಸುಭಾಷಿತ. (<em>ರವಿ ನಿಶಾಕರಯೋರ್ ಗ್ರಹಪೀಡನಂ, ಗಜ ಭುಜಂಗ ವಿಹಂಗಮ ಬಂಧನಂ। ಮತಿಮತಾಂ ಚ ನಿರೀಕ್ಷ್ಯ ದರಿದ್ರತಾಂ- ವಿಧಿರ್ ಅಹೋ ಬಲವಾನ್ ಇತಿ ಮೇ ಮತಿಃ॥ -ಭರ್ತೃಹರಿ, ನೀತಿಶತಕ.)</em> </p>  
		</aside>
		<aside epub:type="footnote" id="id-010-074">
			<p> ೭೪. ಚೆನ್ನಾಗಿ ಕೆಲಸಮಾಡುತ್ತಿರುವ ಯಂತ್ರದೊಳಗೆ ಒಂದು ಹಿಡಿ ಮರಳು ಬಿದ್ದರೆ (ಮರಳು ಸೇವೆ), ವೇಗದೋಟದ ಸ್ಪರ್ಧೆಯಲ್ಲಿ ಪಾಲ್ಗೊಂಡವರ ಚಡಾವಿನಲ್ಲಿ (ಪಾದರಕ್ಷೆಯಲ್ಲಿ) ಒಂದು ಚಿಕ್ಕ ಕಲ್ಲು ಚೂರು ಸೇರಿಕೊಂಡರೆ, ಯುದ್ಧದ ಕುದುರೆಯ ಕಾಲಿನ ಲಾಳದ ಒಂದೇ ಒಂದು ಮೊಳೆ ಬಿದ್ದು ಹೋಗಿ ಅದು ಸಡಿಲಾದರೆ, ಯುದ್ಧದ ಮಧ್ಯೆ ಒಬ್ಬ ಪ್ರಮುಖ ಸೈನಿಕನ ಪಾದರಕ್ಷೆ ಕಟ್ಟಿಕೊಳ್ಳುವ ಒಂದೇ ಒಂದು ಚಿಕ್ಕ ಕುಣಿಕೆಯ ಹಗ್ಗ ಬಿಚ್ಚಿಹೋದರೆ- ಸಾಲದೇ ಅನಾಹುತ ಆಗಿಬಿಡಲು?</p>  
			<p> ದೈವವನ್ನು ಮೀರಿದವರುಂಟೇ -ಎನ್ನುತ್ತದೆ ವಾಲ್ಮೀಕಿ ರಾಮಾಯಣ<em>(ದೈವಂ ಹಿ ದುರತಿಕ್ರಮಃ॥)</em>ಬ್ರಹ್ಮ ಬರೆದ ಹಣೆಯ ಬರಹವನ್ನು ಎಷ್ಟೇ ಬುದ್ಧಿವಂತರಾಗಿರಲಿ ಯಾರೂ ಅಳಿಸಿ ಹಾಕಲು ಸಾಧ್ಯವಿಲ್ಲ<em>(ವಿಧಾತ್ರಾ ರಚಿತಾ ರೇಖಾ ಲಲಾಟೇ ಅಕ್ಷರಮಾಲಿಕಾ। ನ ತಾಂ ಮಾರ್ಜಯಿತುಂ ಶಕ್ತಃ ಸ್ವಬುಧ್ಯಾಽಪಿ ಅತಿ ಪಂಡಿತಃ॥ -ಪಂಚತಂತ್ರ ೨:೧೮೩; ಸುರಭಾ ೩೮೫:೩೪೧)</em></p>  
			<p> ನಮಗೆಲ್ಲ ಸುಪರಿಚಿತವಾದ ಸೂಕ್ತಿ ಇನ್ನೊಂದಿದೆ: ಹರಿಹರ ವಿರಂಚಿಗಳಿಂದಾಗಲಿ ಯಾವ ದೇವತೆಯಿಂದಾಗಲಿ ಹಣೆಯ ಬರಹವನ್ನ ಎಳ್ಳಷ್ಟೂ ಬದಲಾಯಿಸಲು ಯಾರಿಗೂ ಸಾಧ್ಯವಿಲ್ಲ.<em>(ಹರಿಣಾಪಿ ಹರೇಣಾಪಿ ಬ್ರಹ್ಮಣಾಪಿ ಸುರೈರ್ ಅಪಿ। ಲಲಾಟ ಲಿಖಿತಾ ರೇಖಾ ಪರಿಮಾಷ್ರ್ಟುಂ ನ ಶಕ್ಯತೇ॥ -ಸೂಕ್ತಿಮಾಲಾ; ವಿಕ್ರಮಚರಿತೆ ೩೦; ಸುರಭಾ ೯೧:೧೫;</em>ಪಾಠಾಂತರಗಳು:<em>ಬ್ರಹ್ಮಣಾಪಿ ತ್ರಿದಶೈರ್ ಅಪಿ; ರೇಖಾ ನ ಶಕ್ಯ ಮರಿಮಾರ್ಜಿತುಂ).</em> <em>ಜನನೀ ಜನ್ಮಸೌಖ್ಯಾನಾಂ ವರ್ಧನೀ ಕುಲಸಂಪದಾಂ ಪದವೀ ಪೂರ್ವಪುಣ್ಯನಾಂ</em>- ಎನ್ನುತ್ತಾ ಜಾತಕವನ್ನು ಬರೆಯುವುದಿಲ್ಲವೇ?</p>  		
		</aside>
		<aside epub:type="footnote" id="id-010-075">
			<p> ೭೫. ಇದೇ ದೃಷ್ಟಾಂತವನ್ನು ಉಪಮೆಯಾಗಿ ಬಳಸಿಕೊಳ್ಳುತ್ತಾ,<em>ಕ್ರಿಯಾಸಿದ್ಧಿಃ ಸತ್ವೇ ಭವತಿ ಮಹತಾಂ ನ ಉಪಕರಣೇ</em>- ಎಂಬ ನಾಣ್ಣುಡಿಯನ್ನ ಪಲ್ಲವಿಯಾಗುಳ್ಳ ಶ್ಲೋಕಗಳು ಬಲ್ಲಾಳಸೇನನ<em>ಭೋಜಪ್ರಬಂಧ</em>ದಲ್ಲಿ ಹಲವು ಇವೆ.</p>  
			<p> ಗೆಲ್ಲಬೇಕಾಗಿರುವುದು ಅಂತಿಂತಹುದಲ್ಲ, ಅಭೇದ್ಯವಾದ ಲಂಕೆಯನ್ನ; ಅದನ್ನ ತಲುಪಬೇಕಾದರೆ ದಾಟಬೇಕಾಗಿರುವುದು ಸ್ವಲ್ಪ ದೂರವಲ್ಲ ಯೋಜನ ಯೋಜನ ಉದ್ದದ ಸಮುದ್ರವನ್ನ. ಎದುರಿಸಬೇಕಾದ ಶತ್ರು ಯಾರು? ಸಾಮಾನ್ಯನಲ್ಲ, ಅಪ್ರತಿಮ ಶೂರ ರಾವಣ; ಈ ಯುದ್ಧದಲ್ಲಿ ಮಿತ್ರಪಕ್ಷದಲ್ಲಿ ಇರುವ ಸಹಾಯಕರಾರು? ಕೇವಲ ಕಪಿಗಳು -ಇಷ್ಟೆಲ್ಲ ಪ್ರತಿಕೂಲ ವಾತಾವರಣವಿದ್ದರೂ, ಕೊನೆಗೆ ರಾಕ್ಷಸಕುಲವನ್ನ ಶ್ರೀರಾಮ ನಿರ್ನಾಮ ಮಾಡಿದ್ದು ಹೇಗೆ? ಕ್ರಿಯಾಸಿದ್ಧಿ ಆಗುವುದು ತನ್ನ ಸ್ವಂತ ಸಾಮಥ್ರ್ಯದಿಂದಲೇ ಹೊರತು, ಆನುಷಂಗಿಕವಾಗಿ ಜೊತೆಗಿರುವ ಉಪಕರಣಗಳಿಂದಲ್ಲ!</p>  
		</aside>
		<aside epub:type="footnote" id="id-010-076">
			<p>೭೬. ಹಿಂದೆ ಮಾಡಿದ ಪುಣ್ಯ ವಿಶೇಷಗಳ ಫಲವಾಗಿ ಭಾಗ್ಯ ಮನುಷ್ಯನಿಗೆ ದೊರಕುತ್ತೆ, ಮರ ಬೆಳೆದು ಹಣ್ಣು ಬಿಟ್ಟ ಹಾಗೆ. ಯಾವುದಕ್ಕೂ ಕಾಲ ಕೂಡಿ ಬರಬೇಕು.<em>(ಭಾಗ್ಯಾನಿ ಪೂರ್ವತಪಸಾ ಖಲು ಸಂಚಿತಾನಿ। ಕಾಲೇ ಫಲನ್ತಿ ಪುರುಷಸ್ಯ ಯಥೈವ ವೃಕ್ಷಾಃ॥ -ಭರ್ತೃಹರಿ, ನೀತಿ ಶತಕ)</em></p>  
			<p> <em>(ಭವಿತವ್ಯಂ ಭವತ್ಯೇವ ನಾರಿಕೇಲ ಫಲಾಂಬುವತ್। ಗಂತವ್ಯಂ ಗತಂ ಇತಿ ಆಹುರ್ (ಗಚ್ಛತಿ ಸದಾ) ಗಜಭುಕ್ತ ಕಪಿತ್ಥವತ್॥ -ವಿಕ್ರಮ ಚರಿತ ೧೪೮; ಸುರಭಾ ೯೧:೨೨ (ಭವಿತವ್ಯ ಯಥಾ ಯೇನ ನ ಅಸೌ ಭವತಿ ಚ ಅನ್ಯಥಾ। ನೀಯತೇ ತೇನ ಮಾರ್ಗೇಣ, ಸ್ವಯಂ ವಾ ತತ್ರ ಗಚ್ಛತಿ॥ -ಸುರಭಾ ೯೧:೩೦)</em></p>  
			<p> ವಿಧಿ ಬರೆದ ಬರಹದಲಿ ಒಂದಕ್ಷರವನ್ನೂ ಅಳಿಸಲಾಗದು (ವಿಧಾತೃ ಲಿಖಿತಾ ರೇಖಾ ಪರಮಾಷ್ಟುಂ ನ ಶಕ್ಯತೇ)- ಎಂಬ ಮಾತೊಂದಿದೆ.</p>  
			<p> ಮನುಷ್ಯನ ಬುದ್ಧಿ, ಅವನ ಸಂಕಲ್ಪ, ಅವನಿಗೊದಗುವ ನೆರವು -ಎಲ್ಲವೂ ವಿಧಿ ನಿಶ್ಚಯಿಸಿದಂತೆಯೆ.<em>(ತಾದೃಶೀ ಜಾಯತೇ ಬುದ್ಧಿರ್, ವ್ಯವಸಾಯೋಽಪಿ ತಾದೃಶಃ। ಸಹಾಯಸ್ ತಾದೃಶ ಏವ, ಯಾದೃಶೀ ಭವಿತವ್ಯತಾ॥- ಚಾಣಕ್ಯ ನೀತಿ ಶತಕ ೬:೬; ಕೀತ್ ಸಂಸ್ಕೃತ ಸಾಹಿತ್ಯ ಚರಿತ್ರೆ ಪುಟ ೨೩೧)</em></p>  
			<p class="verse">ನಿಲದೆ ಚಲಿಸುವ ಬೆರಲದೊಂದು ಬರೆವುದು ಶಿರದಿ;<br />ಬರೆದು ಸರಿವುದು. ನಮ್ಮ ಬಕುತಿ ಯುಕುತಿಗಳು<br />ಪಿಂತದನು ಕರೆದು ಅಳಿಸಲಾರವು ಅರೆಬಂತಿಯನು;<br />ನಿನ್ನ ಕಣ್ಣೀರಳಿಸದು ಒಂದು ಗೆರೆಯನುಮಂ.</p>  
			<p class="verse-author"> -ಡಿ.ವಿ.ಜಿ.,<em>ಉಮರನ ಒಸಗೆ,</em>ಪದ್ಯ ೫೬</p>  
		</aside>
		<aside epub:type="footnote" id="id-010-077">
			<p> ೭೭. ಇದು ಹಲವೆಡೆ ಉಲ್ಲೇಖವಾಗಿರುವ ಅನಾಮಕ ಕವಿಯ ಪ್ರಸಿದ್ಧ ಪದ್ಯ.<em>ಶಾರ್ಙ್ಗಧರ ಪದ್ಧತಿ</em>೧೧೮೯;<em>ಸುಭಾಷಿತಾವಲಿ</em>೭೫೪;<em>ಭರ್ತೃಹರಿ ಸುಭಾಷಿತ ಸಂಗ್ರಹ</em>೭೧೨;<em>ಸುರಭಾ</em>೨೨೩:೭೮ ಇತ್ಯಾದಿ. ಇದರಲ್ಲಿ ಪಾಠಭೇದಗಳಿವೆ.</p>  
			<p>ತೀನಂಶ್ರೀ ಅವರ ಅನುವಾದ<em>ಬಿಡಿಮುತ್ತು</em>ವಿನಲ್ಲಿ ಹೀಗಿದೆ:</p>
			<p class="verse">ಇರುಳು ಕಡೆ ಸಾರುವುದು, ನಸುಕು ಮೊಗದೋರುವುದು<br />ಏರುವನು ಭಾನು, ನಗೆ ಬೀರುವುದು ಕಮಲ ಬಿರಿದು-<br />ಇಂತಿಂತು ಬಗೆಯುತಿರೆ ಕೋಶದಲಿ ಸಿಕ್ಕಿದಳಿ,<br />ಅಯ್ಯಯ್ಯೋ, ಬಳ್ಳಿಯನೆ ಕಿತ್ತೆಸೆದುದೊಂದು ಹಸ್ತಿ॥೧೮೩॥</p>  
			<p> ಮದ್ದಾನೆ ಕೊಳದ ಕಮಲವನ್ನು ಕಿತ್ತೊಗೆಯುವ ಬಗ್ಗೆ ಕಲ್ಹಣನ ಈ ಪದ್ಯವನ್ನೂ ನೋಡಿ:</p>  
			<p><em>ಉನ್ಮೀಲನಂ ತಿಗ್ಮರುಚಿಃ ಪ್ರಯತ್ನಾದ್ ಏಷಾಂ ಸಹಸ್ರೇಣ ಕರೈಃ ಕರೋತಿ। ಉನ್ಮೂಲಯತಿ ಏಕಕರೇಣ ತಾನಿ ಪದ್ಮಾನಿ ಧಾತಾ ಕುಪಿತೋ ದ್ವಿಪೇನ॥</em>-<em>ಕಲ್ಹಣ, ರಾಜತರಂಗಿಣೀ ೭:೯೧೮;</em></p>  
			<p> ಇಲ್ಲಿ ತಿಗ್ಮರುಚಿ ಅಂದರೆ ಸೂರ್ಯ. ಕರ ಎಂದರೆ ಕಿರಣ ಮತ್ತು ಸೊಂಡಿಲು. ಸಹಸ್ರಕರಗಳ ಸೂರ್ಯ ಕಮಲಗಳನ್ನು ಉನ್ಮೀಲನಗೊಳಿಸಿದರೆ, ಏಕಕರ (ಒಂದು ಸೊಂಡಿಲುವುಳ್ಳ) ಆನೆಯು ತಾವರೆಗಳನ್ನು ಉನ್ಮೂಲನಗೊಳಿಸುತ್ತದೆ -ಎನ್ನುತ್ತಾನೆ ಕಾಶ್ಮೀರದ ರಾಜರ ಚರಿತ್ರೆಯನ್ನು ಪ್ರಾಮಾಣಿಕವಾಗಿ ದಾಖಲಿಸಿದ ಕವಿ ಕಲ್ಹಣ.</p>  
		</aside>
		<aside epub:type="footnote" id="id-010-078">
			<p>೭೮. ಏನಾಗಬೇಕು, ಹೇಗಾಗಬೇಕು- ನಿರ್ಧರಿಸುವ ಶಕ್ತಿ ಬೇರೊಂದಿದೆ:</p>
			<p class="verse">ವಿದ್ಯೆ ಪೌರುಷಕ್ಕೇನೆ ಬೆಲೆ, ವಿಧಿಗಲ್ಲ- ಎನುವ, ಎಲೆ ಮರುಳೆ,<br />ದೈವತ್ವ ಬಂತೆಲ್ಲಿಂದ ಗುಡಿಯ ಕಲ್ಲಿಗೆ ಬಿಡಿಸಿ ಹೇಳೆ?</p>  
			<p> <em>(ದೈವಂ ಫಲತಿ ಸರ್ವತ್ರ, ನ ವಿದ್ಯಾ ನ ಚ ಪೌರುಷಮ್। ಪಾಷಾಣಸ್ಯ ಕುತೋ ವಿದ್ಯಾ, ಯೇನ ದೇವತ್ವಂ ಆಗತಃ?॥-ಸುರಭಾ ೯೧:೧೧)</em></p>  
			<p> ದೈವಾಯತ್ತದ ಬಗ್ಗೆ<em>ಶಬ್ದಮಣಿದರ್ಪಣ</em>ಕಾರ ಕೇಶಿರಾಜನೂ ಚಿಂತಿಸದೇ ಇಲ್ಲ:</p>  
			<p class="verse">ಅಸವಸದಿಂ ಪಳಗೆಯ್ಯಂ<br /> ಕಸವಂ ಸೋದಿಸದೆ ಬಿತ್ತಿದ್ ಒಕ್ಕಲಿಗನವೊಲ್<br /> ಸಸಿಯಂ ನೋಡಿ ತಳೋದರಿ<br />ಬಿಸುಸುಯ್ಗುಂ ಬಯ್ಗುಂ ಅಂತೆ ಮಾಡಿದ ಬಿದಿಯಂ</p>
			<p class="text-right"> -<em>ಶಬ್ದಮಣಿದರ್ಪಣ</em>ಸೂತ್ರ ೨೩೮: ಪ್ರಯೋಗ ೨</p>  
			<p> ಕಾಣದ ಕೈಯ ಮೋಡಿಗೆ ಬೆರಗಾಗಿ, ಹಿಂದೆ ಮಾಡಿದ ಕರ್ಮವೆಂದಿಗೂ ಬೆಂಬಿಡದು। ಬಂದ ಭೋಗವನು ತಿಂದು ತೀರಲೇ ಬೇಕು। ನೊಂದೆನೆನಬೇಡ ॥೮೭೯॥ ಎನ್ನುತ್ತಾ ಸರ್ವಜ್ಞ ಪ್ರಶ್ನಿಸುತ್ತಾನೆ:</p>  
			<p> ಘಟ್ಟದಲಿ, ಬೆಟ್ಟದಲಿ, ಇಟ್ಟೆದೆಯ ಇರುಬಿನಲಿ। ಕೆಟ್ಟುಳಿದು ಬಂದೆನೆನಬೇಡ, ವಿಧಿ ಕಾಣ। ದಷ್ಟದಿಕ್ಕುಂಟೆ?॥೮೭೫॥ ಕೆಡುಕು ಕೂಡುವುದೆಂದು, ಅಡವಿಗೋಡಲು ಬೇಡ। ಕಡುಭಯದಿ ಭಂಗಗೊಳಬೇಡ, ವಿಧಿಯರಿಯ। ದಡವಿಯುಂಟೆ? ॥೮೭೬॥</p>  
		</aside>
		<aside epub:type="footnote" id="id-011-079">
			<p> ೭೯. ಪಾಠಾಂತರ: ವಾಸಸಾ ಏವಂ ನ; ದದೌ   ತನೂಜಾಂ; ದಿಗಂಬರಂ ವೀಕ್ಷ್ಯ -<em>ಸಂಲೋಕ,</em> ಪುಟ ೩೯೬. ಉಡುಪಿಗೇ ಗೌರವವೆ? ಎಂಬ ವಿಚಾರದಲ್ಲಿ ಈಶ್ವರಚಂದ್ರ ವಿದ್ಯಾಸಾಗರರ ಕಥೆ ನೆನಪಿಗೆ ಬರುತ್ತದೆ ಅಲ್ಲವೆ.</p>  
			<p>ದಾರಿದ್ರ್ಯದ ಬಗ್ಗೆ ಹಲವು ನಿಂದಾಸ್ತುತಿಗಳಿವೆ; ನಮೂನೆಗಾಗಿ ಇಲ್ಲೊಂದು:</p>
			<p class="verse">ಬಡತನದೊಡತಿ, ನೀನೆಷ್ಟು ಜಾಣೆ ಚತುರೆ!<br />ಹೇಳು, ನಿನ್ನ ಅನುರಾಗವೆಲ್ಲ ಯಾರ ಬಳಿಯೆ?<br />ತ್ಯಾಗಿ, ಗುಣಗಣಿ, ಪಂಡಿತರಿಗೇ ಮೀಸಲೇ?<br />ಹಾಗಲ್ಲದವರ ಸನಿಹ ನೀನೆಂದೂ ಸುಳಿಯೆ!</p>  
			<p> ( <em>ಯೇ ಯೇ ಗುಣಿನೋ ಯೇ ಯೇ ಚ ತ್ಯಾಗಿನೋ ಯೇ ವಿದಗ್ಧಜನಾಃ। ದಾರಿದ್ರ್ಯಾರೇ ವಿಚಕ್ಷಣ ತೇಷಾಂ ತ್ವಂ ಸಾನುರಾಗಮಸಿ॥ ಹಾಲ, ಸಪ್ತಶತಿ, ೭:೫೭</em> )</p>  
			<p>ರಕ್ಷಾಪುಟದ ಅಂದದಿಂದ ಪುಸ್ತಕದ ತಿರುಳನ್ನ ಊಹಿಸುವುದು ಅಪಾಯಕಾರಿ.</p>
			<p class="verse">ಉಡುಗೆಯೊಂದನೇ ನಂಬಿ ಮರುಳಾಗಿ ಕೆಡಬೇಡ<br />ತೋರಣದ ಓರಣವೇ ಹೂರಣಕ್ಕಿರದೆ ಇರಬಹುದು;<br />ಬಿಕ್ಕೆ ಬೇಡಲು ಬಂದವನಂತೆ ನಟಿಸಿದವನ ತೆಕ್ಕೆಗೆ<br />ಬಿದ್ದಳೇ, ಪಾಪ, ಜಾಣೆ ಸೀತೆಗೂ ಮಂಕು ಕವಿದು.</p>  
			<p><em>(ವೇಷಂ ನ ವಿಶ್ವಸೇತ್ ಪ್ರಾಜ್ಞಃ, ವೇಷೋ ದೋಷಾಯ ಜಾಯತೇ। ರಾವಣೋ ಭಿಕ್ಷುರೂಪೇಣ ಜಹಾರ ಜನಕಾತ್ಮಜಾಮ್॥-ಸಂಲೋಕ ಪು. ೧೦೩೪)</em></p>  
		</aside>
		<aside epub:type="footnote" id="id-011-080">
			<p> ೮೦. <em>ಭರ್ತೃಹರಿ ಸುಭಾಷಿತ ಸಂಗ್ರಹ</em> ೫೧; <em>ಸುರಭಾ</em> ೬೪:೯. ಇದರ ಒಂದು ಕನ್ನಡ ರೂಪ ಹೀಗಿದೆ: <em>ಪೊನ್ನುಳ್ಳವನೆ ಕುಲೀನಂ। ಚೆನ್ನಂ ಕಲಿ ಸತ್ಯವಾದಿ ಯೆನಿಸುಗುಂ ಅದರಿಂ। ದಿನ್ನುಂ ಪೊನ್ನನೆ ಪಡೆವುದು। ಪೊನ್ನಿಂ ಸಮನಿಸುಗುಂ ಅಲ್ತೆ ಪೆಣ್ಣುಂ ಮಣ್ಣುಂ</em> - ನಾಗವರ್ಮನ <em>ಕಾವ್ಯಾವಲೋಕನ</em> ೮೦, ಕೇಶಿರಾಜನ <em>ಶಬ್ದಮಣಿ ದರ್ಪಣ</em> ಸೂತ್ರ ೭೯: ಪ್ರಯೋಗ ೧.</p>  
			<p> ಹಣದ ಗುಣಗಾನ ಮಾಡುವ ಹಲವು ಸುಭಾಷಿತಗಳಿವೆ: ಹಣವಿದ್ದವನಿಗೇ ಗೆಳೆಯರು; ದುಡ್ಡಿದ್ದರೇ ದೊಡ್ಡಪ್ಪ; ಬಂದು, ಕರೆದು ಕೊಂಡಾಡುವ ಬಂಧುಗಳು ನಿಮ್ಮ ಸುತ್ತ ಮುತ್ತ; ಆಗ ನೀವೂ ಒಬ್ಬ ಗಣ್ಯರು. ಯಾರ ಬಳಿ ಹಣ ವಿದೆಯೋ ಅವರ ಮಾತಿಗೇನೇ ಬೆಲೆ. <em>(ಯಸ್ಯ ಅರ್ಥಾಸ್ ತಸ್ಯ ಮಿತ್ರಾಣಿ, ಯಸ್ಯ ಅರ್ಥಾಸ್ ತಸ್ಯ ಬಾಂಧಾವಾಃ। ಯಸ್ಯ ಅರ್ಥಾ ಸ ಪುಮಾನ್ ಲೋಕೇ, ಯಸ್ಯ ಅರ್ಥಾಃ ಸ ಪಂಡಿತಃ॥- ಮಹಾಭಾರತ</em> , ಶಾಂತಿ, ೮:೧೯; ಚಾಣಕ್ಯ <em>ನೀತಿಶತಕ</em> ೬:೫)</p>  
			<p> ಸಾಕಷ್ಟು ಹಣ ಇಲ್ಲದವನನ್ನ ಯಾರೂ ಆಶ್ರಯಿಸುವುದಿಲ್ಲ, ಬಂಧುಗಳು ಒಬ್ಬೊಬ್ಬರಾಗಿ ತೊರೆದು ಹೋಗುತ್ತಾರೆ. ಹಣವಿದ್ದವನ ಬಳಿ ಇವರೆಲ್ಲ ಸುಳಿದಾಡು ವುದನ್ನು ಕಂಡಾಗ ಅನಿಸೀತು -ನಿಜವಾದ ನೆಂಟನೆಂದರೆ ಹಣವೇ ಇರಬೇಕು, ಅಂತ <em>. (ವಿತ್ತೇನ ಹೀನಂ ಪುರುಷಂ ತ್ಯಜನ್ತಿ, ದಾರಾಶ್ ಚ ಪುತ್ರಾಶ್ ಚ ಸಹೋದರಾಶ್ ಚ। ತಂ ವಿತ್ತವನ್ತಂ ಪುನರೇವ ಯಾನ್ತಿ, ವಿತ್ತಂ ಹಿ ಲೋಕೇ ಪುರುಷಸ್ಯ ಬಂಧುಃ॥ -ಸುಭಾಷಿತಸುಧಾನಿಧಿ)</em></p>  
		</aside>
		<aside epub:type="footnote" id="id-011-081">
			<p>೮೧. ಹಣ ಏನನು ತಾನೇ ಮಾಡಲಾರದು? ಕೆಟ್ಟ ಕುಲದಲ್ಲಿ ಹುಟ್ಟಿದವನೂ ಸಹ ಸಂಪನ್ನನೆನಿಸುತ್ತಾನೆ; ಹಣ್ಣು ಹಣ್ಣು ಮುದುಕನಿಗೂ ಸಹ ಯೌವನ ಮರಳಿ ಬರುತ್ತದೆ. ಮೂರ್ಖನಿಗೂ ಸಹ ಪ್ರತಿಭೆ ಮಿಂಚುತ್ತದೆ- ಎಂಬ ಭಾಸವಾಗುತ್ತದೆ.</p>  
			<p><em>ಧರ್ಮಮೂಲಂ ಇದಂ ಜಗತ್</em>  ಅಂದರೆ ಜಗತ್ತು ಧರ್ಮವನ್ನೇ ಅವಲಂಬಿಸಿ ಇದೆ -ಎನ್ನುವ ಒಂದು ಮಾತಿದೆ, ನಿಜ. ಆದರೆ  <em>ಧನಮೂಲಂ ಇದಂ ಜಗತ್</em>  ಎನ್ನುವುದೇ ಹೆಚ್ಚು ಸರಿಯೇನೋ. ಏಕೆಂದರೆ, ಈ ವಿಶ್ವದ ಎಲ್ಲ ಚಟುವಟಿಕೆಗಳೂ ನಡೆಯುತ್ತಿರುವುದು ಒಂದಲ್ಲ ಒಂದು ರೀತಿ, ಹಣಕ್ಕೆ ಸಂಬಂಧಿಸಿಯೇ.</p>  
			<p class="verse">ಮುಗ್ಗರಿಸಿ ಬಿದ್ದರೂ ಮತ್ತೆ ಯತ್ನಿಸುತ ಬಿಡದೆ ಪಟ್ಟು,।<br />ಗಳಿಸುವರು ಮನಸೋ ಇಚ್ಛೆ ಸಾಹಸಿಗರು ಹಣವ;।<br />ಖೆಡ್ಡದಲಿ ಬೀಳಿಸಿ, ಕಟ್ಟಿ ಕಾಡಾನೆಯನು ಪಳಗಿಸಿದಂತೆ ಊರಾನೆ,।<br />ಸಂಪತ್ತೆ ಸಂಪತ್ತನು ದುಡಿಸಿ ನೂರ್ಮಡಿಸುವುದು ಹೂಡಿರೆ।<br />ತನ್ನ ತಾನೇ ದುಡಿಸಿ ಇಮ್ಮಡಿಸೀತು ಹಿಡಿತದಲಿ ಹೂಡೆ ಧನವ</p>  
			<p> (ನಾಧನಾಃ (ನ ಅಧನಾಃ?) ಪ್ರಾಪ್ನುವನ್ತಿ ಅರ್ಥಾನ್ ನರಾ ಯತ್ನ ಶತೈರ್ ಅಪಿ। ಅಥೈರ್ ಅರ್ಥಾಃ ಪ್ರಬಧ್ಯನ್ತೇ, ಗಜಾಃ ಪ್ರತಿಗಜೈರ್ ಇವ॥ -  <em>ಕೌಟಿಲ್ಯ ಅರ್ಥಶಾಸ್ತ್ರ</em>  ೧೪೨:೪:೧೦; (ಸಂ.) ವೆಂಕಟಾಚಾರ್ಯ ಪುಟ ೪೩೫; (ಸಂ.) ಶ್ಯಾಮಶಾಸ್ತ್ರೀ ಪುಟ ೩೮೩)</p>  
			<p>ಅದು ಹೇರಳವಾಗಿದ್ದಾಗ ಗೌರವ ತರುವುದಾದರೂ ಹಣವೇ! ಅದು ಇಲ್ಲ ವಾದಾಗ?  `' `'ಸಿರಿಯಣ್ಣನುಳ್ಳನಕ ಹಿರಿಯಣ್ಣನೆನಸಿಪ್ಪ। ಸಿರಿಯಣ್ಣ ಹೋದ ಮರುದಿನವೇ ಹಿರಿಯಣ್ಣ ನರಿಯಣ್ಣ `' `'ನಾಗಿ ಬಿಡುತ್ತಾನೆ ಸರ್ವಜ್ಞ (ವಚನ ೧೨೪೧).</p>  
		</aside>
		<aside epub:type="footnote" id="id-011-082">
			<p> ೮೨. ಪಾಠಾಂತರ: <em>ಛಂದಸಾ</em> . <em>ಸುರಭಾ</em> ೬೪:೧೧; ಭರ್ತೃಹರಿ <em>ಸುಭಾಷಿತ ಸಂಗ್ರಹ</em> ೬೨೧. ವ್ಯಾಕರಣವನು ಭುಜಿಸರಯ್ಯ ಹಸಿದವರು। ಕಾವ್ಯರಸವೀಂಟರೈ ಬಾಯಾರಿ ದವರು; ಛಂದಸ್ಸಿನಿಂದಾರು ಕುಲವನೆತ್ತಿದರು? ಹಣವನೊಂದನೆಗಳಿಸು, ಫಲವಿಲ್ಲ ಕಲೆಗೆ!॥೧೬೨॥-ತೀನಂಶ್ರೀ, <em>ಬಿಡಿಮುತ್ತು</em></p>  
			<p>ಹಸಿವೆಂದು ವ್ಯಾಕರಣ ತಿನ್ನಲಾರೆ। ಬಾಯಾರಿ ಕಾವ್ಯರಸ ಕುಡಿಯಲಾರೆ। ಛಂದಸ್ಸಿನಿಂದ ಕುಲ ಉದ್ಧರಿಸಿದವರಿಲ್ಲ। ದುಡ್ಡು ದುಡಿ ಫಲವಿಲ್ಲ ಕಲೆಗಳಿಂದ॥ -ಕೆ.ವಿ. ತಿರುಮಲೇಶ್, <em> `'ಸಾಕ್ಷಿ `'</em> ೫:೧೦೮</p>  
			<p>ವ್ಯಾಕರಣದ ಸಾಮಾನ್ಯ ಜ್ಞಾನ ಇಲ್ಲದವನನ್ನ ಜಾಣೆಯೊಬ್ಬಳು ತಿರಸ್ಕರಿಸಿ, ಹೇಳುತ್ತಾಳೆ: <em>ಯಸ್ಯ ಷಷ್ಠೀ ಚತುರ್ಥೀ ಚ ವಿಹಸ್ಯ ಚ ವಿಹಾಯ ಚ। ಅಹಂ ಕಥಂ ದ್ವಿತೀಯಾ ಸ್ಯಾತ್ ದ್ವಿತೀಯಾ ಅಸ್ಯಾಂ ಕಥಂ ಅಹಮ್॥</em> ( <em>ಪ್ರಾಕ್ತನ</em> ಪುಟ ೮೪) ಸಂಸ್ಕೃತದಲ್ಲಿ ಸಾಮಾನ್ಯವಾಗಿ ಅಕಾರಾಂತ ಪದಗಳು ದ್ವಿತೀಯಾ, ಚತುರ್ಥಿ ಮತ್ತು ಷಷ್ಠೀ ವಿಭಕ್ತಿಗಳಲ್ಲಿ ಅಂ, ಅಯಾ ಮತ್ತು ಅಸ್ಯ ವಿಭಕ್ತಿ ಪ್ರತ್ಯಯಗಳನ್ನ ಪದಗಳ ಕೊನೆಗೆ ಸೇರಿಸಿಕೊಂಡು ರಾಮಂ, ರಾಮಾಯ, ರಾಮಸ್ಯ- ರೀತಿಯ ರೂಪಗಳನ್ನು ಹೊಂದುವುದುಂಟು. ಆದರೆ  `' `'ಓ ದಡ್ಡ, ಅಹಂ(ನಾನು) ಕಥಂ(ಹೇಗೆ)-ಗಳು ದ್ವಿತೀಯಾ ವಿಭಕ್ತಿಯಲ್ಲಿಲ್ಲ, ವಿಹಾಯ(ಆಕಾಶ, ಹಕ್ಕಿ) ಚತುರ್ಥೀಯಲ್ಲಿಲ್ಲ, ವಿಹಸ್ಯ(ನಕ್ಕು) ಷಷ್ಠಿಯಲ್ಲಂತೂ ಇಲ್ಲ. ಹಾಗೆ ತಪ್ಪು ತಿಳಿದ ನಿನ್ನಂಥವನನ್ನು ಕಟ್ಟಿಕೊಂಡು ಹೇಗೆ ನಿನಗೆ ನಾನು ದ್ವಿತೀಯಾ(ಹೆಂಡತಿ)ಯಾಗಬಲ್ಲೆ?- ಎನ್ನುತ್ತಾಳೆ ಆಕೆ.</p>  
		</aside>
		<aside epub:type="footnote" id="id-011-083">
			<p> ೮೩. ಲಕ್ಷ್ಮಿ ಎಂಥವಳು ಎಂಬುದನ್ನು <em> `'ಕಾದಂಬರಿ `'</em> ಯ ಕವಿ ಬಾಣನ ಮಾತಿನಲ್ಲಿ ನೋಡೋಣ: ಲಕ್ಷ್ಮಿ ಯಾರ ಪರಿಚಯವನ್ನೂ ಉಳಿಸಿಕೊಳ್ಳುವುದಿಲ್ಲ. ಯಾವ ಕುಲಜ್ಞರೂ ಇವಳ ಕಣ್ಣಿಗೆ ಬೀಳರು. ಯಾರ ತಪ್ಪನ್ನೂ ಪರಿಗಣಿಸುವುದಿಲ್ಲ. ಯಾರ ಒಳ್ಳೆಯ ಮಾತುಗಳನ್ನೂ ಕೇಳಳು. ಅಧರ್ಮವಾದರೂ ಹಿಂದೆಗೆಯಳು. ತ್ಯಾಗದ ಬಗ್ಗೆ ಆದರವಿಲ್ಲ. ವಿಶೇಷಜ್ಞರಿಗೆ ಮರ್ಯಾದೆ ಕೊಡುವುದಿಲ್ಲ. ಆಚಾರವನ್ನ ಕಾಪಾಡುವುದಿಲ್ಲ. ನಿಜವನ್ನ ಪರಿಗಣಿಸುವುದಿಲ್ಲ. ಲಕ್ಷಣವನ್ನ ಪ್ರಮಾಣಿಸುವುದಿಲ್ಲ. ಕಾಣು ಕಾಣುತ್ತಲೇ ಈಗಿದ್ದು ಇನ್ನೊಂದು ಕ್ಷಣದಲ್ಲಿ ಕಾಣೆಯಾಗುವ ಗಂಧರ್ವನಗರಿ (ಮರೀಚಿಕೆ) ಯಂತೆ ಇವಳಿರುತ್ತಾಳೆ. ಸರಸ್ವತಿ ಒಲಿದ ಜನರನ್ನ ಇವಳು ಎಂದೂ ಆಲಂಗಿಸಳು. ಗುಣವುಳ್ಳವರನ್ನ ಅಪವಿತ್ರರೇನೋ ಅನ್ನುವ ಹಾಗೆ ಮುಟ್ಟಳು. ಉದಾರಿಯನ್ನ ಅಮಂಗಳವೆಂಬ ರೀತಿಯಲ್ಲಿ ಅವಮಾನಿಸುತ್ತಾಳೆ. ಸುಜನರನ್ನ ಕೆಲಸಕ್ಕೆ ಬಾರದವರಂತೆ ಕಡೆಗಣಿಸುತ್ತಾಳೆ. ಸದ್ಕುಲೀನರನ್ನು ಕಂಡಾಗ ಹಾವು ಮೆಟ್ಟಿದವರಂತೆ ನೆಗೆದು ದೂರಹೋಗುತ್ತಾಳೆ. <em>(ನ ಪರಿಚಯಂ ರಕ್ಷತಿ. ನ ಅಭಿಜನಂ ಈಕ್ಷತೇ; ನ ವೈದಗ್ಥ್ಯಂ ಗಣಯತಿ; ನ ಶ್ರುತಂ ಆಕರ್ಣಯತಿ..... ಅಭಿಜಾತಂ ಅಹಿಂ ಇವ ಲಂಘಯತಿ॥-ಶುಕನಾಸ ಉಪದೇಶ).</em> ಇದನ್ನೂ ನೋಡಿ:</p>  
			<p class="verse">ಹರಿಸಮುಂ (=ಸಮನಾಗಿ) ಆರ್ಪುಂ(=ಸಾಮಥ್ರ್ಯ) ವಿದ್ಯಾ।<br />  ಪರಿಣತಿಯುಂ ರೂಪುಂ ಒಳ್ಪುಂ(=ಸೊಗಸು) ಉನ್ನತಕುಲಮುಂ॥<br />ಸಿರಿ ಬರ್ಪ ಆಗಳ್ ಬರ್ಪುವು।<br />ಸಿರಿ ಪೋಪಂದ್ ಒಡನೆ ಪೋಪುವ್ ಏನ್ ಅಚ್ಚರಿಯೋ॥೨೫॥</p>
			<p>(-೧೯೧೨ರ ಲೋವರ್ ಸೆಕಂಡರಿ ಪರೀಕ್ಷೆಯ ಪಠ್ಯಪುಸ್ತಕದಲ್ಲಿನ <em>ನೀತಿಮಂಜರಿ)</em></p>
		</aside>
		<aside epub:type="footnote" id="id-011-084">
			<p>೮೪. ಪಾಠಾಂತರ: <em>ಸ್ನೇಹಾರ್ಥೀ (ಪ್ರೊ। ರಾಘವನ್ ಸಂ. ಸುಭಾಷಿತಸಂಗ್ರಹ); ಸಂಸ್ಕೃತ ಕವಿಸೂಕ್ತಿ ಮತ್ತು ಲೋಕೋಕ್ತಿಗಳು,</em> ಪುಟ ೩೬೯. ಸರ್ವಜ್ಞ ಸೊಗಸಾಗಿ ಹೇಳುತ್ತಾನೆ:</p>  
			<p>ಧನಕನಕವುಳ್ಳನಕ ದಿನಕರನವೋಲಕ್ಕು। ಧನಕನಕ ಹೋದ ಮರುದಿನವೆ। ಹಾಳೂರ ಶುನಕನಂತಕ್ಕು -ಸರ್ವಜ್ಞ ॥೧೦೪॥</p>  
			<p><em>ಕಲಾವಿಲಾಸ</em> ಹೀಗೆ ಮುಂದುವರೆಯುತ್ತದೆ: ಏನಾದರೂ ಕೊಡಬಲ್ಲ ಸಾಹಸಿಗಳಿದ್ದಾರೆ; ತಮ್ಮ ಶರೀರವನ್ನೇ ಬೇಕಾದರೆ ಕೊಟ್ಟಾರು; ಆದರೆ ಬಿಡಿಕಾಸೂ ಬಿಚ್ಚಲೊಲ್ಲರು. <em>(ಅತಿ ಸಾಹಸಂ, ಅತಿ ದುಷ್ಕರಂ, ಅತ್ಯಾಶ್ಚರ್ಯಂ ಚ ದಾನಂ ಅರ್ಥಾನಾಮ್। ಯೋಽಪಿ ದದಾತಿ ಶರೀರಂ, ನ ದದಾತಿ ಸ ವಿತ್ತಲೇಶಂ ಅಪಿ॥೨:೪೬)</em> ಬೆಲ್ಲಕ್ಕೆ ನೊಣಮುತ್ತಿದ ಹಾಗೆ, ಹಣವಿದ್ದವರ ಸುತ್ತಮುತ್ತ ನೆಂಟರಿಷ್ಟರು, ಪರಾಕು ಹೇಳಲು ವಂದಿ-ಮಾಗಧರು, ಕಿವಿಯೂದಲು ಕರಟಕ-ದಮನಕರು. ಇದರ ಹಿನ್ನೆಲೆಯಲ್ಲಿ <em>ಸುಭಾಷಿತಾವಳಿ</em> ಯ ಇನ್ನೊಂದು ಸಾರ್ವಕಾಲಿಕ ತಥ್ಯ:</p>  
			<p class="verse">ಹಣವಿದ್ದರೊಂದಾಯ್ತು, ಯಾರಾದರೇನು? ಅವರಿವರು,<br /> ಮುನ್ನ ಕೇಳದ ಕಾಣದವರೂನು ಎಲ್ಲ ಬಂಧುಗಳೇ;<br />ಇಲ್ಲ ಹಣ? ನೆಂಟರೆನ್ನುವುದು ಇರಲತ್ತ, ಅಂಥವರ<br />ಹತ್ತಿರಕೇ ಬರಗೊಡರು, ಕಂಡರಾಗದು ಬೇಡ, ತರಲೆ! ॥೬೦॥</p>
			<p><em>(ಇಹ ಲೋಕೇಽಪಿ ಧನಿನಾಂ ಪರೋಽಪಿ ಸ್ವಜನಾಯತೇ। ಸ್ವಜನೋಽಪಿ ದರಿದ್ರಾಣಾಂ ತತ್‍ಕ್ಷಣಾದ್ ದುರ್ಜನಾಯತೇ॥</em> - <em>ಸುಭಾಷಿತಾವಳಿ; ಸುರಭಾ</em> ೬೫:೩)</p>  		
		</aside>
		<aside epub:type="footnote" id="id-011-085">
			<p>೮೫ ನೋಡಿ: ಡಾ। ಲೀಲಾ ಪ್ರಕಾಶ್, <em>ಅನುವಾದ ಚಂದ್ರಿಕಾ</em> ಪದ್ಯ ೫೨, ಪುಟ ೨೦.</p>  
			<p> ಹಣ ಬೇಕು? ಆದರೆ ಎಂಥದ್ದು ಎಷ್ಟು ಬೇಕು? ಎಂಬುದರ ಬಗ್ಗೆ ದುರ್ಗಸಿಂಹನ <em>ಪಂಚತಂತ್ರ</em> ದಲ್ಲಿ ಒಂದು ಅರ್ಥಪೂರ್ಣ ವ್ಯಾಖ್ಯಾನವಿದೆ. ನಮ್ಮ ಪ್ರಾಣ (ಅಂದರೆ ಆರೋಗ್ಯವಾಗಿರುವ ನಮ್ಮ ದೇಹ) ಬಹು <em> `'ಮುಖ್ಯ `'</em> ಎನಿಸಬಹುದು, ಆದರೆ ಅದು ಅಷ್ಟು ಮುಖ್ಯವಲ್ಲ. ಅದು ಧನವಲ್ಲ. ಚಿನ್ನ ಬೆಳ್ಳಿ ಒಡವೆ ಸಂಪತ್ತು ಗಳಿಸುವ ಕೂಡಿಟ್ಟ ಹಣ- ಇವೂ ಸಹ ನೆಮ್ಮದಿಯ ಬಾಳಿಗೆ <em> `'ಆವಶ್ಯಕ `'</em> ವೇ; ಆದರೆ ಇದೂ ಸಹ ಧನವಲ್ಲ, ಬೇಕಾದರೆ ಇದನ್ನು ಅರ್ಧ ಧನ ಎನ್ನಬಹುದು; ಕೊಳ್ಳಲು ಎಷ್ಟು ಹಣ ಇದ್ದರೆ ಏನಂತೆ ತಿನ್ನಲು ಆಹಾರವೇ ಸಿಗದಿದ್ದರೆ ಆಹಾರ ಧಾನ್ಯಗಳೇ ದುರ್ಲಭವಾದರೆ, ಬುದುಕಿರುವುದಾದರೂ ಹೇಗೆ? ಆದ್ದರಿಂದ ಆಹಾರ ಧಾನ್ಯಗಳು <em> `'ಅತ್ಯಗತ್ಯ `'</em> . ಇದು ಮಹಾಧನ ಇದ್ದಂತೆ. ಆದರೆ, ಇವೆಲ್ಲಕ್ಕೂ ಮಿಗಿಲಾಗಿ ಸಾರ್ಥಕ ಜೀವನಕ್ಕೆ ಬೇಕಾದ, <em> `'ಅನಿವಾರ್ಯ `'</em> ವಾದ ಒಂದು ಸಂಪತ್ತಿದೆ ಅದನ್ನು ಬೇಕಾದರೆ ಅತಿ ಧನ ಎನ್ನಬಹುದು. ಅದು ಯಾವುದು?</p>  
			<p> ಒಳ್ಳೆಯ ವಿದ್ಯೆ, ಒಳ್ಳೆಯ ನಡತೆ, ತಪಸ್ಸಿನ ರೀತಿಯ ಒಳ್ಳೆಯ ಶ್ರದ್ಧೆ ಮತ್ತು ಒಳ್ಳೆಯ ಗೆಳೆತನ- ಇವೆಲ್ಲದರ ಹಿತಮಿತ ಮಿಶ್ರಣವೇ ನಿಜವಾದ ಅರ್ಥದಲ್ಲಿ ಸಂಪತ್ತು, ಅತಿಧನ! <em>(ಅಧನಂ ಖಲು ಜೀವಧನಂ, ಹೇಮ ಅರ್ಧಧನಂ, ಮಹಾಧನಂ ಧಾನ್ಯಂ। ಅತಿ ಧನಂ ಏತತ್ ಸುಂದರ ವಿದ್ಯಾಶೀಲ ತಪಶ್ಚ ಮಿತ್ರಂಶ್ಚ॥-</em> ದುರ್ಗಸಿಂಹನ <em>ಕನ್ನಡ ಪಂಚತಂತ್ರ</em> , ೫:೨೦ಂ, ಪುಟ ೩೧೭)</p>	
		</aside>
		<aside epub:type="footnote" id="id-012-086">
			<p> ೮೬. ಬಾಳಿನ ಪ್ರಮುಖ ಮೌಲ್ಯಗಳಲ್ಲಿ ದಾನಪ್ರವೃತ್ತಿಯೂ ಒಂದು. ಇದರ ಉದ್ದೇಶ- ನಮ್ಮಲ್ಲಿದ್ದುದನ್ನು ಇಲ್ಲದವರೊಂದಿಗೆ ಹಂಚಿಕೊಂಡು ಸಂತೋಷಪಡುವುದು. ನಮಗೆ ಆವಶ್ಯಕವಾದುದನ್ನ ಮಾತ್ರ ನಮ್ಮಲ್ಲೇ ಇರಿಸಿಕೊಂಡು, ಹೆಚ್ಚಿರುವದನ್ನ ಇನ್ನೊಬ್ಬರಿಗೆ, ಅದು ಯಾರಿಗೆ ಉಪಯೋಗವಾಗುತ್ತದೋ ಅವರಿಗೆ ಕೊಟ್ಟು ಅವರ ಸಂತೋಷದಲ್ಲಿ ಪಾಲ್ಗೊಳ್ಳುವುದು- ದಾನ.</p> 
			<p> ಯೋಚಿಸಿ, ಉಪಯುಕ್ತವಾದುದನ್ನ ಪರ್ಯಾಪ್ತವಾಗಿ ಕೊಡುವುದು, ನಾಚುತ್ತ, ಇದನ್ನು ಅವರಿಗೆ ಕೊಡಬಹುದೇ? ಎಂದು ಅಂಜುತ್ತ ಕೊಡುವುದು- ಇವೆಲ್ಲ ದಾನದಲ್ಲಿ ವಿವೇಕ ವಿನಯದ ಅಂಗಗಳು. ವಿಶೇಷ ಕೊಡುಗೆ ಪ್ರದಾನವೆನಿಕೊಳ್ಳುತ್ತದೆ.</p> 
			<p> ಇವೆಲ್ಲವನ್ನೂ ನಮಗೆ ಕೊಟ್ಟಿರುವುದು ದೇವರೇ. ಕೆಲವೊಮ್ಮೆ ಅವನ್ನು ಕ್ಷೇಮವಾಗಿ ಮುಚ್ಚಿಟ್ಟು, ನಮಗೆ ಮಾತ್ರ ಸಿಗುವ ಹಾಗೆ ಮಾಡಿರುವವನೂ ಅವನೇ. ಹಾಗೆ ನೋಡಿದರೆ, ಇಲ್ಲಿ ಸ್ವಂತದ್ದಾದ ನಮ್ಮದೇನಿದೆ? ಎಲ್ಲಾ ಅವನದೇ. ಇಳೆ, ಮಳೆ, ಬೆಳೆ- ಎಲ್ಲವೂ ಅವನದೇ ದಾನ. ಇರುವುದನ್ನು ಬೇರೆಯವರೊಂದಿಗೆ ಹಂಚಿಕೊಂಡು, ಉಳಿದುದನ್ನ ನಾವು ಅನುಭವಿಸುವುದು ಸಾಧು ಮಾರ್ಗ- ಎನ್ನುತ್ತದೆ <em>ಈಶಾವಾಸ್ಯ ಉಪನಿಷತ್.</em>  <em>(ಈಶಾವಾಸ್ಯಂ ಇದಂ ಸರ್ವಂ ಯತ್ ಕಿಂಚಿತ್ ಜಗತ್ಯಾಂ ಜಗತ್। ತೇನ ತ್ಯಕ್ತೇನ ಭುಂಜೀಥಾ, ಮಾ ಗೃಧಃ ಕಸ್ಯಸ್ವಿದ್ ಧನಮ್॥೧॥)</em></p> 
			<p> ಯಾರಿಗಾದರೂ ಏನನ್ನಾದರೂ ಕೊಡುವಾಗ, <em>ಕೊಡುತ್ತಿರುವವ  ' 'ಇದು ನನ್ನದಲ್ಲ, ನನ್ನದೇನಲ್ಲ! (ಇದಂ ಸಂಪ್ರದದೇ, ಇದಂ ನ ಮಮ, ನ ಮಮ॥) ' '-</em> ಎನ್ನುವ ವಾಡಿಕೆಯೂ ನಮ್ಮಲ್ಲಿದೆ; ಇದು ಸೌಜನ್ಯ ಸುಸಂಸ್ಕೃತ ಮನೋಭಾವ.</p>
		</aside>
		<aside epub:type="footnote" id="id-012-087">
			<p> ೮೭.<em>ನಶ್ಯ</em>ಮಾತ್ರ ಈ ನಿಯಮಕ್ಕೆ ವಿರುದ್ಧ ಎನ್ನುವುದನ್ನ ಕೇಳಿದ್ದೇನೆ.  'ನ<em>ಶ್ಯದಾನ '</em>ದಲ್ಲಿ ಕೊಡು-ಕೊಳ್ಳುವರ ಅಂಗೈ ತಿರುಗು-ಮುರುಗಂತೆ!</p> 
			<p> ಸರ್ವಜ್ಞ ತನ್ನ ದಾನಪದ್ಧತಿಯಲ್ಲಿ ಹೇಳುವ ಕೆಲವು ವಚನಗಳು ಮನೋಜ್ಞ ವಾಗಿವೆ; ನಿದರ್ಶನಕ್ಕೆ: ಈವಂಗೆ ದೇವಂಗೆ ಆವುದಂತರವಯ್ಯ। ದೇವನು ಜಗಕೆ ಕೊಡುತಿಹನು, ಕೈಯ್ಯಾರೆ। ಈವನೇ ದೇವ ಸರ್ವಜ್ಞ॥೫೯೮॥ ಅನ್ನವನ್ನು ಇಕ್ಕುವುದು, ನನ್ನಿಯನು ನುಡಿಯುವುದು। ತನ್ನಂತೆ ಪರರ ಬಗೆದಡೆ ಕೈಲಾಸ। ಬಿನ್ನಾಣವಕ್ಕು ಸರ್ವಜ್ಞ॥೬೦೩॥ ಕೊಟ್ಟದ್ದು ತನಗೆ ಬಚ್ಚಿಟ್ಟದ್ದು ಪರರಿಂಗೆ। ಕೊಟ್ಟಿದ್ದು ಕೆಟ್ಟಿತೆನಬೇಡ ಮುಂದಕ್ಕೆ। ಕಟ್ಟಿಟ್ಟುಹುದು ಬುತ್ತಿ ಸರ್ವಜ್ಞ॥೬೧೭॥ ಆಗ ಬಾ ಈಗ ಬಾ ಹೋಗಿ ಬಾ ಎನ್ನದಲೆ। ಆಗಲೇ ಕರೆದು ಕೊಡುವಾತನ ಧರ್ಮ ಹೊ। ನ್ನಾಗದೇ ಬಿಡದು ಸರ್ವಜ್ಞ॥೬೨೨॥</p> 
			<p> ಇದ್ದುದನ್ನು ಹಂಚಿಕೊಂಡು, ಕೊಟ್ಟು ಸುಖಿಸದ, ಜಿಪುಣಾಗ್ರೇಸರನನ್ನು ಕುರಿತ ಒಂದು ಉದ್ಗಾರ<em>ಋಗ್ವೇದ</em>ದಲ್ಲಿ ಹೀಗಿದೆ:</p> 
			<p class="verse">ಹಸಿವಿತ್ತು ಸಾಯಿಸರು ದೇವತೆಗಳಾರೂ,<br />ಸಾವು ಬರ್ಪುದು ಉಂಡು ತೇಗಿರ್ದವನಿಗೂ;<br />ದಾತೃವಿನ ಧನವೆಂದೂ ಕರಗದೆಯೇ ಇಹುದು<br />ಜಿಪುಣನಿಗೆ  'ಅಯ್ಯೋ ' ಎಂದೆಂಬೆವರಾರೂ ಇಹರು!</p> 
			<p><em>(ನ ವಾ ಉ ದೇವಾಃ ಕ್ಷುಧಂ ಇದ್‍ವಧಂ ದಧುರ್ ಉತಾಶಿತಂ ಉಪ ಗಚ್ಛಂತಿ ಮೃತ್ಯವಃ। ಉತೋ ರಯಿಃ ಪೃಣತೋ ನೋಪ ದಸ್ಯತಿ ಉತಾ ಪ್ರಣನ್ ಮರಡಿತಾರಂ ನ ವಿಂದತೇ॥೧೦:೧೧೭:೧॥</em>; ಪ್ರೊ। ಕೃಷ್ಣಸ್ವಾಮಿ ಎಂ.ಎ, ಅವರ ಅನುವಾದ)</p> 
		</aside>
		<aside epub:type="footnote" id="id-012-088">
			<p> ೮೮. ಪಾಠಾಂತರ: ಆಸ್ತ್ರಂ ಕಿಸ್‍ಲಯಾನಿ, ನಕ್ತಂ ಪ್ರದೀಪಾಃ ಶಶೀ, ಕೃಪಣಾ ಯಾಚನ್ತಿ;<em>ಸುರಭಾ</em>೭೪:೪೪, ಕೀತ್<em>ಸಂಸ್ಕೃತ ಸಾಹಿತ್ಯ ಚರಿತ್ರೆ</em>ಪುಟ ೨೩; ಲಕ್ಷ್ಮಿ ಸಿರಿದೇವಿ ಇದ್ದಂತೆ, ಅವಳಕ್ಕ ಜ್ಯೇಷ್ಠಾ ಬಡತನದೊಡತಿ. ಅವಳನ್ನು ಕೊಂಡಾಡುವ ಒಂದು ವಿಡಂಬನೆಯಿಲ್ಲಿದೆ:</p> 
			<p class="verse"> ಎಲಗೆ ಬಡತನದೇವಿ, ನಿನಗೆಷ್ಟು ವಂದಿಸಿದರೂ ಕಡಿಮೆ,<br />   ಏನು ಮೋಡಿ ಮಾಡಿದೆಯಮ್ಮ, ನಾನೀ ಸಿದ್ಧಿ ಪಡೆದೆ;<br /> ಕಂಡರೂ ಚೆನ್ನಾಗಿ ಜಗವೆಲ್ಲ ನನಗೆ, ನಿನ್ನನುಗ್ರಹದಿಂದ<br />ನಾನಾರ ಕಣ್ಣಿಗೂ ಕೊಂಚವೂ, ಉಹ್ಞು, ಬೀಳದಿರುವೆ!</p>
			<p> (<em>ಹೇ ದಾರಿದ್ರ್ಯ, ನಮಸ್ ತುಭ್ಯಂ, ಸಿದ್ಧೋಽಹಂ ತ್ವತ್ ಪ್ರಸಾದತಃ। ಪಶ್ಯಾಮ್ಯಹಂ ಜಗತ್ ಸರ್ವಂ, ನ ಮಾಂ ಪಶ್ಯತಿ ಕಶ್ಚನ॥</em>)-<em>ಶಾಙ್ರ್ಗಧರಪದ್ಧತಿ</em>೪೦೨;<em>ಸುರಭಾ</em>೬೫:೨; ಸಿದ್ಧಿಗಳು ಎಂಟು ಬಗೆ: ಅಣಿಮಾ (ಸೂಕ್ಷ್ಮರೂಪಧಾರಣೆ) ಮಹಿಮಾ ಗರಿಮಾ ಲಘಿಮಾ ಪ್ರಾಪ್ತಿ ಪ್ರಾಕಾಮ್ಯ ಈಶಿತ್ವ ವಶಿತ್ವ; ಅವುಗಳಲ್ಲಿ ಒಂದು ಸಿದ್ಧಿಸಿದೆ.</p> 

		</aside>
		<aside epub:type="footnote" id="id-012-089">
			<p> ೮೯. ಪಾಠಾಂತರ: ತೃಣಾದ್ ಅಪಿ ಲಘುಸ್ ತೂಲಃ<em>ಶಾಙ್ರ್ಗಧರ ಪದ್ಧತಿ</em>೪೦ಂ;<em>ಸುರಭಾ</em>೭೩:೫.</p> 
			<p> ತುದಿ ಬೆಟ್ಟದ ಮೇಲೆ ಏರಿ ಶಿವ ಏಕೆ ಕುಂತ? ಭಕ್ತರು ಸುಮ್ಮಸುಮ್ಮನೆ ವರ ಬೇಡುತ್ತಾರೆ ಅಂತ- ಒಂದು ಗೀಗೀ ಪದ ಇದೆ. ದಾರಿದ್ರ್ಯನಿಂದೆಗೆ ಮುಂದೆ ಓದಿ:</p> 
			<p class="verse">ಕುಲೀನನೇನವನು, ಬಲ್ಲವನೇ, ಓದಿನಲಿ ಪರಿಣತನೆ?<br />ಗುಣ ಹೇಗೆ? ಎದೆಗಾರ ಶೂರನೇ, ಚೆಲುವನೇ, ಚೆನ್ನ?-<br />ಎಂದೆಲ್ಲ ಪರಿಕಿಸಿ ನೋಡಿ, ಮಗಳನೀಯುವ ಹಾಗೆ,<br />ನಿಪುಣನಿಗೆ ವಿಧಿ ಕೊಡುವುದೇನನ್ನ?- ದಾರಿದ್ರ್ಯವನ್ನ!</p> 
			<p> <em>(ಪರೀಕ್ಷ್ಯ ಸತ್ಕುಲಂ ವಿದ್ಯಾಂ ಶೀಲಂ ಶೌರ್ಯಂ ಸುರೂಪತಾಮ್। ವಿಧಿರ್ ದದಾತಿ ನಿಪುಣಃ ಕನ್ಯಾಂ ಇವ ದರಿದ್ರತಾಮ್॥-ಶಾಙ್ರ್ಗಧರ ೪೦೫; ಸುರಭಾ ೬೫:೪)</em></p> 
			<p class="verse">ನನಗೆ ನಿನ್ನದೇ ಚಿಂತೆ ಕಾಡುತಿದೆ, ದೇವಿ ಬಡತನದೊಡತಿ,<br />ನಿನ್ನ ನನ್ನ ನಡುವಣ ಕೆಳೆತನವದೆಂಥ ಮಧುರವಾಗಿತ್ತೇ!<br />ನಾ ಕೊನೆಯುಸಿರೆಳೆಯೆ, ಪಾಪ, ನೀನೆತ್ತ ಹೋಗುವೆಯೇ?<br />ಈಪರಿಯ ಒಲುಮೆಯೇ ಮರಳಿ ಸಿಗುವದೇ, ಮಂದಭಾಗ್ಯೆ?</p> 
			<p><em>(ದಾರಿದ್ರ್ಯ! ಶೋಚಾಮಿ ಭವನ್ತಂ ಏವಂ, ಅಸ್ಮತ್ ಶರೀರೇ ಸುಹೃದಿತಿ ಉಷಿತ್ವಾ ವಿಪನ್ನ ದೇಹೇ ಮಯಿ, ಮಂದಭಾಗ್ಯೇ, ಮಮ ಇತಿ ಚಿಂತಾ ಕ್ವ ಗಮಿಷ್ಯಸಿ ತ್ವಮ್॥ -ಶೂದ್ರಕ, ಮೃಚ್ಛಕಟಿಕಾ ನಾಟಕ ೧:೬೮)</em></p> 

		</aside>
		<aside epub:type="footnote" id="id-012-090">
			<p> ೯೦. ಪಾಠಾಂತರ: ಅರ್ಥಂ ಅರ್ಥಾಥನಯಾ; ಧೀಮಾನ್ ಉದ್ವೇಜಯೇಜ್; ಅಶ್ವ ರತ್ನ ಶ್ರೀರ್॥<em>ಶಾಙ್ರ್ಗಧರ ಪದ್ಧತಿ</em>೪೩೩;<em>ಸುರಭಾ</em>೧೬೭:೬೨೫.</p> 
			<p>ಕಾಡಿನಲ್ಲಿ ಹಣ್ಣುಕಾಯಿ ಬಿಡದ ಮರಗಳು ಹಲವಿರಬಹುದು, ಆದರೆ ಹಾರಾಡುತ್ತಿರುವ ಹಕ್ಕಿಗೆ ಹಣ್ಣುಗಳುಳ್ಳ ಬೇರೊಂದು ಮರ ಸಿಗದೇ? ಬಾಡಿಹೋದ ಹೂಗಳಿರುವ ಗಿಡಗಳೇ ಎಲ್ಲೆಲ್ಲೂ ಇರಬಹುದು, ಬಂಡು ಇರುವ ಒಂದಾದರೂ ಹೂವು ಬೇರೆ ಗಿಡದಲ್ಲಿ ದೊರೆಯದೇ? ಜಂಭದಿಂದ ಸುಳ್ಳನಾಡುತ್ತ ಜಿಪುಣನಾಗಿರುವ ಹಲವರಿರಬಹುದು, ಕವಿಗೆ ಬೇಕಾದಷ್ಟನ್ನು ಕೊಡುವ ದಾನಿಗಳು ಹುಟ್ಟಿಲ್ಲವೇ?<em>(ಚರಿಪಾರಣ್ಯದ ಪಕ್ಷಿಗೊಂದು ತರು ಗೊಡ್ಡಾಗಲ್ ಫಲಂ ತೀವಿದಾ ಮರಗಳ್ ಪುಟ್ಟವೇ? ಪುಷ್ಪವೊಂದು ಬಳಲಲ್ ಭೃಂಗಕ್ಕೆ ಪೂವಿಲ್ಲವೇ ನಿರುತಂ ಸತ್ಕವಿಗೊರ್ವ ಗರ್ವಿ ಪುಸಿಯುತ್ತಂ ಲೋಬಿಯಾಗಲ್ ನಿಜಂ ಧರೆಯೊಳ್ ದಾತರು ಪುಟ್ಟರೇ?) -</em>ಎಂದು ಕೇಳುತ್ತಾನೆ ಪಾಲ್ಕುರಿಕೆಯ ಸೋಮನಾಥ (ಕಾಲ ೧೧೯೫).</p> 
			<p>ಅವರಿವರನ್ನು ಅಂಗಲಾಚಿದರೆ ನಮ್ಮ ನಡುಗನ್ನಡದ ಕವಿ ಹರಿಹರ (ಕಾಲ ೧೨ನೇ ಶತಮಾನ) ನಿಗಂತೂ ಎಲ್ಲಿಲ್ಲದ ಕೋಪ:</p> 
			<p><em>ಸಡಿ, ಫಡ ಮಾನವರ್ ಕುಡುವರೆಂಬುದನ್। ಆಡದಿರ್ ಎನ್ನ ಮುಂದೆ; ಕಪ್ಪಡದ ಶರೀರಗಳ್ ಹಾಹೆಗಳ್ ಅಕ್ಕಟಾ। ಕುಡುವವೆ?.. .. ಬೇಡುವೊಡೆ ಬೇಡು। ಮೃಡನ ಅನೂನದಾನಿಯ ಅಲಂಪಿನ ಪೆಂಪಿನ ಹಂಪೆಯಾಳ್ದನಂ॥-</em>ಎಂದು ನಮ್ಮನ್ನು ಗದರಿಸಿಯಾನು, ಹುಷಾರು!</p> 
		</aside>
		<aside epub:type="footnote" id="id-012-091">
			<p> ೯೧. ಭಕ್ತಿಯ ಬಗ್ಗೆ, ಶರಣಾಗತಿಯ ವಿಚಾರವಾಗಿ ಮಾತನಾಡುವಾಗ, <em>ಪ್ರಪತ್ತಿಯ</em> ಮಹತ್ವವನ್ನು ವಿವರಿಸುವುದುಂಟು. ಶ್ರೀರಾಮನೇ ಹೇಳುತ್ತಾನೆ: <em>ಬೇಡಿ ಯಾರೇ ಬರಲಿ ಶರಣಾಗಿ ನನ್ನ ಬಳಿ। ನಿನ್ನವನು ನಾನೆಂದು ಒಮ್ಮೆ ಹೇಳಿದೊಡನೆ। ಎಲ್ಲ ಎಲ್ಲರಿಂದಲೂ ಅಭಯವವನಿಗಲ್ಲೇ ಕೊಡುವೆ। ಇದೆ ನನ್ನ ಸಂಕಲ್ಪ, ವ್ರತ; ಮುರಿಯ ದಿರುವೆ.</em>  <em>(ಸಕೃದ್ ಏವ ಪ್ರಪನ್ನಾಯ ತವ ಅಸ್ಮಿ ಇತಿ ಚ ಯಾಚತೇ। ಅಭಯಂ ಸರ್ವಭೂತೇಭ್ಯೋ ದದಾಮಿ- ಏತದ್ ವ್ರತಂ ಮಮ॥ -ವಾ.ರಾ. ೬:೧೮:೩೩॥)</em></p> 
			<p> ಸರ್ವರ ಆರ್ತಿಹರನಾದ ಭಗವಂತ <em>ಶರಣಾಗತ ದೀನಾರ್ತ ಪರಿತ್ರಾಣ ಪರಾಯಣ.</em> ಅವನು <em>ಪ್ರಪನ್ನಪಾರಿಜಾತ.</em> ಈ <em>ಶರಣಾಗತಿ</em> ಯಲ್ಲಿ ಆರು ವಿಧ: ಅನುಕೂಲ ವಾದುದನ್ನು ಮಾಡುವ ನಿಶ್ಚಯ; ಪ್ರತಿಕೂಲವಾದುದರಿಂದ ದೂರ ವಿರುವುದು; ಪ್ರಭು ರಕ್ಷಿಸುತ್ತಾನೆ ಎಂಬ ನಂಬಿಕೆ; ಹೊರಗೆ ಎಲ್ಲರಿಗೂ ತೋರಿಸಿಕೊಳ್ಳದೆ, ತನ್ನಷ್ಟಕ್ಕೆ ತಾನೇ ಆರಿಸಿಟ್ಟುಕೊಂಡಿರುವುದು; ತನ್ನದಾಗಿ ತನ್ನಲ್ಲಿ ಏನೂ ಇಲ್ಲ ಎಂದುಕೊಳ್ಳುವ ಭಾವ; ತನ್ನನ್ನು ಸಂಪೂರ್ಣವಾಗಿ ಸಮರ್ಪಿಸಿಕೊಳ್ಳುವ ಮನೋಭಾವ.<em>(ಆನುಕೂಲಸ್ಯ ಸಂಕಲ್ಪಃ, ಪ್ರತಿಕೂಲಸ್ಯ ವರ್ಜನಮ್। ರಕ್ಷಿಷ್ಯತಿ ಇತಿ ವಿಶ್ವಾಸಃ, ಗೋಪ್ತೃತ್ವವರಣಂ ತಥಾ। ಆತ್ಮನಿಕ್ಷೇಪ ಕಾರುಣ್ಯೇ ಷಡ್ ವಿಧಾ ಶರಣಾಗತಿಃ॥-ಅಹಿರ್ಬುಧ್ನ್ಯ ಸಂಹಿತಾ ೩೭:೨:೨೭-೮)</em>ಅಲ್ಲದೆ, ಗುರುಗಳು, ಹಿರಿಯರು ಮತ್ತು ದೇವರುಗಳ ಸಾಮಾನ್ಯ ಭಂಗಿಯೆಂದರೆ, ಬಲಗೈ<em>ಅಭಯ ಮುದ್ರೆ</em>ಯಲ್ಲಿ ಇರುವುದು. ಉಳಿದುದೆಲ್ಲವೂ <em>ದಾನ</em> ವಾದರೆ, <em>ಅಭಯ</em> ಮಾತ್ರ <em>ಪ್ರದಾನ.</em> </p> 
		</aside>
		<aside epub:type="footnote" id="id-013-092">
			<p>೯೨. ತನಗೆ ಅನುರೂಪಳಾದ ಪತ್ನಿಯೊಬ್ಬಳು ತನಗೆ ದೊರೆಯುವುಂತಾಗಲಿ- ಎಂದು ಭಕ್ತನೊಬ್ಬ ದೇವಿಯನ್ನು ಬಿನ್ನವಿಸಿಕೊಳ್ಳುವುದು ಹೀಗೆ.</p> 
			<p>ನನ್ನ ಕನಸುಗಳೇ ಅವಳ ಕನಸುಗಳಾಗಿರಲಿ, ನಾನು ಯೋಚಿಸುವ ಆಡುವ ಮಾತುಗಳೇ ಅವಳದೂ ಆಗಿರಲಿ, ನಾನು ಎಚ್ಚರವಿದ್ದಡೆಯೆಲ್ಲ ಅವಳೂ ಅಲ್ಲಿ ಎಚ್ಚರಿಂದಿರಲಿ, ನನಗೇನೇನು ಮೆಚ್ಚುಗೆಯೋ ಅವಳಿಗೂ ಅದೇ ಮೆಚ್ಚುಗೆಯಾಗಿರಲಿ, ನನಗೆ ಬೆಚ್ಚಗಿರುವುದೆಲ್ಲ ಅವಳಿಗೂ ಬೆಚ್ಚಗೇ ಇರಲಿ- ಎಂದೆಲ್ಲ ಪ್ರೇಮಿ ಪ್ರೇಯಸಿಯಲ್ಲಿ ಬಯಸುವುದು ಸಹಜವೇ.</p> 
			<p>ಆದರೆ, ಈ ಬಗ್ಗೆ ಒಬ್ಬ ಹುಡುಗಿಯ ಮನೋಭಾವ ಏನಿರಬಹುದು?</p> 
			<p><em>ಮಾರ್ಕಂಡೇಯ ಪುರಾಣ</em>ದ, <em>ದೇವೀ ಮಾಹಾತ್ಮ್ಯ</em> ಭಾಗ ಒಂದು ಸುಂದರ ಖಂಡಕಾವ್ಯ. ಅದರ ಕವಿ ಕಲವು ಸನ್ನಿವೇಶಗಳನ್ನ, ಮಾತುಗಳನ್ನ ಸ್ವಾರಸ್ಯಕರವಾಗಿ ಹೆಣೆದಿದ್ದಾನೆ. ಅದರಲ್ಲಿ ಇಲ್ಲೊಂದು ಉತ್ತರವಿದೆ: ವಿವಾಹೇಚ್ಛುವಾದ ತಮ್ಮ ರಾಜರ ಪರವಾಗಿ ಸಂದೇಶ ತಂದ ದೂತರಿಗೆ, ನದೀ ತಟದ ಬಂಡೆಯಮೇಲೆ ಕುಳಿತುಕೊಂಡು ನೀರಲ್ಲಿ ಕಾಲಾಡಿಸುತ್ತ ಕುಳಿತಿರುವ ಅಪೂರ್ವ ಸುಂದರಿ, ದೇವಿ ಹೇಳುತ್ತಾಳೆ:</p> 
			<p class="verse">ಗೆಲ್ಲ ಬಲ್ಲರೋ ಸೆಣಸಿ ನನ್ನನು, ಕೆಣಕಿ ದರ್ಪವಡಗಿಸಲಾರು ಶಕ್ತರೋ,<br /> ಯಾರು ನನ್ನ ಸರಿಸಮಾನರಿರುವರೋ- ವರಿಸಲವರನು ಬಯಸುವೆ.</p> 
			<p>(<em>ಯೋ ಮೇ ಜಯತಿ ಸಂಗ್ರಾಮೇ, ಯೋ ಮೇ ದರ್ಪಂ ವ್ಯಪೋಹತಿ। ಯೋ ಮೇ ಪ್ರತಿಬಲೋ ಲೋಕೇ- ಸ ಮೇ ಭರ್ತಾ ಭವಿಷ್ಯತಿ</em>॥೫:೨೦॥)</p> 
			<p>ಜಗತ್ತಿನ ಎಲ್ಲ ಕಾಲದ, ಸಮಸ್ತ ಪ್ರಮದೆಯರ ಪ್ರತಿನಿಧಿಯಾಗಿಯೋ ಎಂಬಂತೆ ಆಡುವ ಮಾತು ಇದು.</p> 
		</aside>
		<aside epub:type="footnote" id="id-013-093">
			<p>೯೩. <em>ಸುರಭಾ</em> ೨೭೩:೯; <em>ಜಗನ್ನಾಥ-ಲವಂಗಿ</em> ಯ ಕತೆಗೆ ಸಂಬಂಧಿಸಿದ ಒಂದು ಮುಕ್ತಕ ಇದು. ಬಾದಷಾಹ ಷಹಜಹಾನನ ಆಸ್ಥಾನದಲ್ಲಿ <em>ಭಾಮಿನೀ ವಿಲಾಸ'</em> ಸಂಸ್ಕೃತ ಗ್ರಂಥದ ಉದ್ದಾಮ ಕವಿ ಜಗನ್ನಾಥ ಎಂಬುವವನಿದ್ದ. ಅವನದೊಂದು ದಂತಕತೆ ಇದೆ. ಮೊಗಲ್ ದೊರೆಯ ಜನಾನಾದಲ್ಲಿದ್ದ ಪರಿಚಾರಿಕೆಯೊಬ್ಬಳ ಮೇಲೆ ಜಗನ್ನಾಥ ಕಣ್ಣಿರಿಸಿದ್ದನಂತೆ. ಅವನ ಕಣ್ಣಿಗೆ ಅವಳು, ಲವಂಗಿ, ಇವತ್ತು ಹೇಗೆ ಕಾಣುತ್ತಿದ್ದಳೆಂದರೆ: ಈಗ ಮೇಲಿನ ಕನ್ನಡಪದ್ಯವನ್ನು ಓದಿ.</p> 
			<p>ತನ್ನ ಕಾವ್ಯದುದ್ದಕ್ಕೂ ಕನ್ನಡದ ದೇಸೀ ಪದಗಳನ್ನೇ ಬಳಸುತ್ತೇನೆಂದು ಹಟತೊಟ್ಟ ೧೨ನೇ ಶತಮಾನದ ಕವಿ ಆಂಡಯ್ಯ ತನ್ನ <em>ಕಬ್ಬಿಗರ ಕಾವ</em> ದಲ್ಲಿ ಚಂಚಲಾಕ್ಷಿ ಚೆಲುವೆಯೊಬ್ಬಳ ಮುಖವನ್ನು ಮೀನುಗಳೆರಡು ಆಟವಾಡುತ್ತಿರುವ ಸರೋವರಕ್ಕೆ ಹೋಲಿಸುತ್ತಿದ್ದಾನೆ.</p> 
			<p class="verse">ಎಂಥ ಸುಂದರಿ ಅವಳು! ಅವಳ ಮುಖವೊಂದು ಕೊಳ;<br />ಹೊಳೆ ಹೊಳೆವ ಮನ್ಮಥನ ದೇಹಕಾಂತಿಯೇ ನೀರು;<br />ಈ ಸವಿಗೊಳದಿ ಕುಣಿದಾಡಿ ನೆಗೆವ ಮೀನುಗಳೆರಡು<br />ಚೆಲುವೆ ಇವಳದೆ ಕಣ್ಣುಗಳೆಂಬ ಸೋಜಿಗದ ತೌರು!</p> 
			<p>(<em>ನನೆಗಣೆಯನ ಮೆಯ್ವೆಳಗೆಂ। ಬಿನಿಗೊಳ್ದೊಳ್ ಮೊದಲೆ ಮಿಳಿರ್ದು ನೆಗೆದಾಡಿದುವಂ। ದೆನಸುಂ ಕಡು ನೀರೆಯ ಚೆ। ಲ್ವೆನೆ ತೊಳಗುವ ಕಣ್ಗಳೆಂಬ ಪೊಸ ಪೊಸ ಮೀಂಬೊಣರ್ಗಳ್</em> -ಆಂಡಯ್ಯ, <em>ಕಬ್ಬಿಗರ ಕಾವಂ</em> , ಪದ್ಯ ೨೫೮)</p> 
		</aside>
		<aside epub:type="footnote" id="id-013-094">
			<p>94. ಇದು  ಹಿಂದಿನ ಪದ್ಯ (೯೩) ದಲ್ಲಿ  ಹೇಳಿದ  ಅದೇ  ಜಗನ್ನಾಥ-ಲವಂಗಿಯ  ಕತೆಯ  ಮುಂದುವರೆದ ಭಾಗ .</p>
			<p>ಒಮ್ಮೆ ಪಂಡಿತ ಜಗನ್ನಾಥನ ನಸೀಬು ಖುಲಾಯಿಸಿತು; ದೊರೆ ಏನೋ ಬಹಳ ಖುಷಿಯಾಗಿದ್ದಾಗ, ''ನಿನಗೇನು ಬೇಕು? ನಿಸ್ಸಂಕೋಚವಾಗಿ ಕೇಳು, ಕೊಡುತ್ತೇನೆ''- ಎಂದನಂತೆ.</p> 
			<p>ಕವಿ ಆ ಜಿಂಕೆಗಣ್ಣಿನ (ಕುರಂಗ = ಜಿಂಕೆ, ಸಾರಂಗ) ಪ್ರೇಯಸಿಯನ್ನ ಹೀಗೆ ಬಣ್ಣಿಸಿ, ಬಯಸಿದನಂತೆ, ಕೇಳಿದನಂತೆ: ''ಕುರಂಗನಯನೆ ಲವಂಗಿಯ ಸಂಗ ನಾ ಬಯಸುವೆ; (ಆ ಅನಂಗನ ರಾಣಿ) ನನ್ನನಂಗೀಕರಿಸಲಿ''- ಅಂತ.</p> 
			<p class="verse"><em>ಮಂಕುತಿಮ್ಮನ ಕಗ್ಗ</em> ದಲ್ಲಿ ಹೇಳಿಲ್ಲವೇ?<br />ಅನ್ನದಾತುರಕಿಂತ, ಚಿನ್ನದಾತುರ ತೀಕ್ಷ್ಣ।<br />ಚಿನ್ನದಾತುರಕಿಂತ ಹೆಣ್ಣುಗಂಡೊಲವು।<br />ಮನ್ನಣೆಯ ದಾಹವೀ ಎಲ್ಲಕ್ಕುಂ ತೀಕ್ಷ್ಣತಮ-<br />ತಿನ್ನುವುದಾತ್ಮವನೆ ಮಂಕುತಿಮ್ಮ.</p>
			<p>ಖಾವಂದರು ಅನುಗ್ರಹಿಸಿದರು ಎಂದು ನಂಬಲರ್ಹವಾದ ವದಂತಿ!</p>
		</aside>
		<aside epub:type="footnote" id="id-013-095">
			<p>೯೫. ಶಿವ ತಪಸ್ಸು ಮಾಡುತ್ತಾ ಕುಳಿತಿದ್ದಾನೆ. ಗಿರಿಜೆ ಹತ್ತಿರದಲ್ಲಿದ್ದು ಪರಿಚರ್ಯೆ ಮಾಡುತ್ತಿದ್ದಾಳೆ. ಕಾಮದೇವ ವಸಂತನೊಡನೆ ಅಲ್ಲಿಗೆ ದಂಡೆತ್ತಿ ಬಂದ. ಅಮರರು ಬಯಸಿದ್ದು ಒಂದು, ಆದದ್ದು ಇನ್ನೊಂದು.</p> 
			<p>ಮನ್ಮಥ ತನ್ನ ಕಬ್ಬಿನ ಜಲ್ಲೆಯ ಬಿಲ್ಲನ್ನು ಹೆದೆಯೇರಿಸಿ, ಹೂವಿನ ಬಾಣಗಳನ್ನು ಇನ್ನೇನು ಬಿಡತೊಡಗಬೇಕು, ಆವಾಗ ಶಿವನ ಮನಸ್ಸು ವಿಚಲಿತವಾಯಿತು. ಕಣ್ಣು ಬಿಟ್ಟ. ಮುಕ್ಕಣ್ಣ ಕೋಪಗೊಂಡ. ಸಿಟ್ಟು ನೆತ್ತಿಗೇರಿತು! ವಿರೂಪಾಕ್ಷನ ಹಣೆಗಣ್ಣು ತೆರೆಯಿತು. ಕಾಮ ಸುಟ್ಟು ಬೂದಿಯಾದ!</p> 
			<p>ಸಂಸ್ಕೃತ ಕವಿ ಕಾಳಿದಾಸ, ತನ್ನ <em>ಕುಮಾರಸಂಭವ</em> ಕಾವ್ಯದಲ್ಲಿ (೫:೧), ಪಾರ್ವತಿ ತನಗಾದ ಮುಖಭಂಗವನ್ನು ನುಂಗಿಕೊಂಡು, ಆತ್ಮವಿಶ್ಲೇಷಣೆ ಮಾಡಿಕೊಳ್ಳುವಂತೆ ಮಾಡುತ್ತಾನೆ. ಗೌರಿ ಹೇಳುತ್ತಾಳೆ, ಪ್ರಿಯರಲ್ಲಿ ಸೌಭಾಗ್ಯಫಲವೇ ಚಾರುತೆ, ಪ್ರಿಯರಲ್ಲಿ ಪರಸ್ಪರ ಪ್ರೇಮವನ್ನು ಉಂಟುಮಾಡುವುದೇ ಸೌಂದರ್ಯದ ಸೌಭಾಗ್ಯ ಫಲ.</p> 
			<p> ಮುಂದಿನ ಕತೆ: ಪಾರ್ವತಿ ಕಠಿಣ ತಪಸ್ಸನ್ನು ಆಚರಿಸತೊಡಗಿದಳು. <em>ಗಿರಿಜಾಕಲ್ಯಾಣ</em> ದ ನಡುಗನ್ನಡದ ಕವಿ, ಹರಿಹರ <em>''ಅನ್ ಇರ್ದಲ್ಲಿಗೇ ಸಮಂತು ತರ್ಪೆಂ''-</em> ಎಂದು ಅವಳು ಪಣತೊಟ್ಟಳು- ಎನ್ನುತ್ತಾನೆ. ಕೊನೆಗೆ ಗೆಲ್ಲುವುದು ಪಾರ್ವತಿಯೇ.</p> 
		</aside>
		<aside epub:type="footnote" id="id-013-096">
			<p>೯೬. <em>ಸುರಭಾ</em> ೫೦:೧. ಕಾಮದಹನದ ಕತೆ ಈಗಾಗಲೇ ನಿಮಗೆ ಹೇಳಿದ್ದೇನೆ. ಮನ್ಮಥ ಸುಟ್ಟು ಬೂದಿಯಾಗಿ ಇನ್ನಿಲ್ಲವಾದನೇ? ಖಂಡಿತಾ ಇಲ್ಲ. ಇಂಥ ಕಾತ್ಯಾಯನಿಯ ಅಂಶದ ಸುಲೋಚನೆ ಯರನ್ನು, ಮನ ಸೆಳೆವ, ಮನ ಕಲಕುವ, ಮನೋನ್ಮಣಿಯರನ್ನು ಉದ್ದೇಶಿಸಿಯೇ ಕವಿ ರಾಜಶೇಖರ ಹೀಗೆ ಉದ್ಗರಿಸಿದ್ದು: <em>ಇಲ್ಲ, ಖಂಡಿತಾ ಇದು ಸುಳ್ಳು. ಕಾಮ ಸಾಯಲಿಲ್ಲ, ಸಾಯಲಾರ! ಅವನು ಚಿರಂಜೀವಿ. ಸಮರ್ಥನೆಗೆ ನಮ್ಮ ಈ ಲಾವಣ್ಯವತಿಯರನ್ನೇ ನೋಡಿ-</em> ಅಂತ!</p> 
			<p>ಇದನ್ನೇ, <em>ಉರಿಗಣ್ಣು ಕೊಂದು ಸುಟ್ಟಿರಬಹುದು ಮನ್ಮಥನನ್ನ,। ನೀವು ಹುಟ್ಟಿಸಿಹರಲ್ಲ ನಿಮ್ಮ ಕಣ್ಗಳಿಂದ ಮತ್ತೆ ಅವನ;। ಗೆದ್ದಿರೇ, ಭಲೆ ಭಲೇ, ಆ ಮುಕ್ಕಣ್ಣನನ್ನೇ ನೀವು। ಸೆಳೆಗಣ್ಣ ಕಾಮಿನಿಯರೇ, ನಿಮಗೆ ನೂರು ನಮನ!-</em> ಎಂದೂ ಅನುವಾದಿಸಬಹುದು.</p> 
			<p>ನೋಟದಿಂದ ಬೆಂದು ಮಡಿದ ಚಿತ್ತಭವನಿಗೆ। ನೋಟದೊಳೇ ಜೀವವಿತ್ತು ಎತ್ತುವವರನು। ಅಸಮನೇತ್ರನನ್ನೆ ಜಯಿಸಿ ಎಸೆವ ವಾಮನೇತ್ರೆಯರನು ಸ್ತೋತ್ರ ಗೈವೆನು- ತೀನಂಶ್ರೀ,<em>ಬಿಡಿಮುತ್ತು</em>ಪುಟ ೨೨೩; (ಅಲ್ಲಿ ಈ ಟಿಪ್ಪಣಿ ಇದೆ: ಈ ಪದ್ಯ, ರಾಜಶೇಖರನ <em>ವಿದ್ಧಶಾಲಭಂಜಿಕಾ</em> ನಾಟಕ ೧:೨. ಅನೇಕ ಸುಭಾಷಿತ ಸಂಗ್ರಹಗಳಲ್ಲಿಯೂ (ಕಾಶ್ಮೀರದ ವಲ್ಲಭದೇವನ <em>ಸುಭಾಷಿತಾವಳಿ</em> 'ಸು. ೧೫ನೆಯ ಶತಮಾನ, ಇತ್ಯಾದಿ) ಇದು <em>ರಾಜಶೇಖರಸ ಯ</em> ಎಂದು ಉದಾಹೃತವಾಗಿದೆ. <em>ಶಾಙ್ರ್ಗಧರ ಪದ್ಧತಿ</em> ಯಲ್ಲಿ (೩೦೭೮) ಮಾತ್ರ<em>ಕ್ಷೇಮೇಂದ್ರಸ್ಯ</em>ಎಂಬ ತಪ್ಪು ಹೇಳಿಕೆಯಿದೆ.)</p> 
			<p> ಸರ್ವಜ್ಞನದೂ ಒಂದು ಪದ್ಯ ಇದೆ: ಅಂದು ಕಾಮನ ಹರನು ಕೊಂದನೆಂಬುದು ಪುಸಿಯು। ಇಂದುವದನೆಯರ ಕಡೆಗಣ್ಣ ನೋಟದಲಿ। ನಿಂದಿಹನು ಸ್ಮರನು- ಸರ್ವಜ್ಞ.</p> 
		</aside>
		<aside epub:type="footnote" id="id-013-097">
			<p>೯೭.  <em>ಸುಭಾಷಿತ ಸಂಗ್ರಹ</em>  ೧೨:೫೪;<em>ಸುರಭಾ</em>೭೦:೧.</p> 
			<p>ಆ ನಗೆಹೂವು, ತುಟಿಚಿಗುರು, ಕಣದುಂಬಿ, ತೋಳ್ಗವಲುಗಳಿಂದ ಮನಸೆಳೆಯುವ ಪೆಣ್‍ಬಳ್ಳಿಯ ವೈಯ್ಯಾರ ಯಾವ ವಿಶ್ವಾಮಿತ್ರನ ತಪಸ್ಸನ್ನೇ ಆಗಲಿ ಭಂಗಗೊಳಿಸ ಬಲ್ಲದು. ಶರತ್ಕಾಲದ ಬೆಳದಿಂಗಳಲ್ಲಿ ನದಿಯ ನೀರು ಮೆಲ್ಲ ಮೆಲ್ಲನೆ ಹಿಮ್ಮೆಟ್ಟುತ್ತಾ ತನ್ನ ದಡದ ಮರಳನ್ನು ಸ್ವಲ್ಪಸ್ವಲ್ಪವಾಗಿ ತೋರುವ ಹಾಗೆ, ಹೊಸದಾಗಿ ಸಮಾಗಮ ಕ್ಕೆಳಸುವ ನವಯುವತಿ ತನ್ನ ಮೊಳಕಾಲು ತೊಡೆ ಸೊಂಟಗಳನ್ನು ನಲ್ಲನಿಗೆ ಕೊಂಚ ಕೊಂಚವಾಗಿ ತೆರೆದು ತೋರುತ್ತ ಅಮಲೇರಿಸುತ್ತಾಳೆ- ಎನ್ನುತ್ತದೆ <em>ವಾಲ್ಮೀಕಿ ರಾಮಾಯಣ.</em>   <em>(ದರ್ಶಯಂತಿ ಶರನ್ ನದ್ಯಃ ಪುಲಿನಾನಿ ಶನೈಶ್ ಶನೈಃ। ನವಸಂಗಮ ಸವ್ರೀಡಾ ಜಘನಾನಿ ಇವ ಯೋಷಿತಃ॥)</em> ಅದನ್ನೇ ನಾಗವರ್ಮ ಕನ್ನಡಿಸುತ್ತಾನೆ:</p> 
			<p class="verse">ತೊಱೆಗಳ ಪುಳಿನ ತಳಂಗಳ<br />ತೆಱಪುಗಳ್ ಅರೆದೆಱೆದು ಪೋಲ್ತುವ್ ಎರ್ದೆದೆಱೆದಿರೆ ನಾ<br />ಣೆಱಕದಿನ್ ಅರೆದೆಱೆದೋಪಳ<br />ಮಿಱುಗುವ ಘನಜಘನತಳದ ತೆಱಪಿನ ತೆಱನಂ॥- <em>ಕಾವ್ಯಾವಲೋಕನ, ೨೪</em> </p> 
		</aside>
		<aside epub:type="footnote" id="id-013-098">
			<p> ೯೮. ನವವಿವಾಹಿತ ದಂಪತಿಗಳ ಮಾತು ಇದು. ಒಬ್ಬರನ್ನೊಬ್ಬರು ಗಾಢವಾಗಿ ಪ್ರೀತಿಸುತ್ತಿರುವ ಸನ್ನಿವೇಶ. ತನ್ನ ಮನದ ಇಂಗಿತವನ್ನೆ ಬಾಳಸಂಗಾತಿಯೂ ತನ್ನ ಬಯಕೆಗಳಲ್ಲಿ ಪ್ರತಿಬಿಂಬಿಸುತ್ತಿದ್ದಾಳೆ ಎಂಬ ಭಾವನೆ ಸಹಜವಾದದ್ದೇ. ಆದರೆ, ಸಮಾಗಮದ ಮೊದಲ ದಿನಗಳಲ್ಲಿ ಪ್ರೇಮಿಯ ಕಣ್ಣು ಹೇಗೆ ಕುರುಡಾಗಿತ್ತೋ, ಹಾಗೆಯೇ ಈಗಲೂ ಇನ್ನೊಂದು ಕುರುಡು ಪ್ರಪಂಚದಲ್ಲೇ ಇಬ್ಬರೂ ವಿಹರಿಸುತ್ತಿರುವುದು ಒಂದು ಸೊಗಸು. ಅದನ್ನೇ ಕವಿ ಇಲ್ಲಿ ಹೇಳಬಯಸಿರುವುದು: ಈ ಪದ್ಯಕ್ಕೆ ತೀನಂಶ್ರೀ ಅವರ ಅನುವಾದ <em>ಬಿಡಿಮುತ್ತು</em> ವಿನಲ್ಲಿ ಹೀಗಿದೆ:</p> 
			<p class="verse">ಏನು ಮೆಚ್ಚಿಕೆ ನನಗೆ ಅದನೇ।<br />ನಲ್ಲೆಯೆಸಗುವಳೆಂಬನು।<br />ಏನವಳೆಸಗುವಳೋ, ಅದೆ ಅದೆ।<br />ಮೆಚ್ಚು ತನಗೆಂದರಿಯನು ॥೪೮॥</p> 
			<p>ನಮ್ಮ ೧೨ನೆಯ ಶತಮಾನದ ಕವಿ ಸಿದ್ಧರಾಮ ದನಿಗೂಡಿಸುತ್ತಾನೆ:</p> 
			<p class="verse">ಚೆನ್ನೆಯರ ಬಲೆಯಲ್ಲಿ ಎನ್ನನಿರಿಸಿದೆ ಪ್ರಭುವೆ<br />ಇನ್ನಿದಕೆ ಭಾವಜನು ಬೇಂಟೆಕಾರ<br />ಕುನ್ನಿಗಳು ತಾವೈದು ಎನ್ನಗ್ರಹಿಸದ ಮುನ್ನ<br />ಚಿನ್ಮಯ ಪ್ರಭು ಸಲಹೋ ಯೋಗಿನಾಥ॥</p> 
			<p class="verse-author">(ಉಲ್ಲೇಖ: ಡಾ। ಚಿದಾನಂದಮೂರ್ತಿ,<em>ಛಂದೋ ತರಂಗ</em>ಪುಟ ೨೦೭)</p> 
		</aside>
		<aside epub:type="footnote" id="id-013-099">
			<p>೯೯. ವ್ಯಾಸ ಹೇಳುವುದನ್ನೂ ಕೇಳಿ:</p>
			<p class="verse">ಬೆವರಿ ಬಿಸಿಲ ಬೇಗೆಗೆ ಸುಟ್ಟು ಸುಣ್ಣವಾಗಿಹ ಮಂದಿ<br />ಇಳಿದು ನೀರಲಿ ಮನದಣಿಯೆ ಸುಖಿಸುವ ಪರಿಯೆ,<br />ಚಿಂತೆಯಲಿ ಮುಳುಗಿ ಬೇಯುತಿಹ ಮನ,<br />ರೋಗದಲಿ ತೊಳಲಿ ನರಳಾಡುತಿಹ ಜನ-<br />ಆಹ್ಲಾದಪಟ್ಟಾರು ತಮಗೊಲಿದ ಮಡದಿಯೊಡನೆ ಇದ್ದು,<br />ಯುಗವೊಂದು ಕ್ಷಣವಾಗಿ ಮೈಮರೆತ ಪರಿಸರದಿ ಕಳೆದು!</p> 
			<p>( <em>ದಹ್ಯಮಾನಾಃ ಮನೋದುಃಖೈಃ। ವ್ಯಾಧಿಭಿಶ್ ಚ ಆತುರಃ ನರಾಃ। ಹ್ಲಾದನ್ತೇ ಸ್ವೇಷು ದಾರೇಷು। ಘರ್ಮಾರ್ತಾಃ ಸಲಿಲೇಷ್ವಿವ॥೨॥</em> - <em>ಮಹಾಭಾರತ,</em> ಆದಿ ೨೨)</p> 
			<p> ಸ್ತ್ರೀಪ್ರಶಂಸೆಯ ಇನ್ನೊಂದು ಸೊಗಸಾದ ಪದ್ಯ ಕವಿ ರವೀಂದ್ರರದಿದೆ, ಕೇಳಿ:</p>
			<p class="verse">ಯಾರು ಹೇಳಿದರಮ್ಮ, ಓ ಚಲುವೆ, ನೀನು ಕೇವಲ<br />ಆ ದೇವರ ಕೈಚಳಕದ ಮೋಡಿ ಒಂದಷ್ಟೆ ಎಂದು?<br />ಇದೆಯಮ್ಮ ಗಂಡಸರ ಪಾಲು ಅಷ್ಟಿಷ್ಟು ಅದರ ಜೊತೆಗೆ;<br />ತಮ್ಮ ಎದೆಯಾಳದೆಲ್ಲ ಸೊಬಗನವರಿತ್ತಿಲ್ಲವೇ ನಿನಗೆ ಧಾರೆಯೆರೆದು? ..<br /> ಓ ಹೆಣ್ಣೆ, ನೀ ಅರ್ಧ ಮಾತ್ರ ಹೆಂಗಸು;<br /> ಉಳಿದರ್ಧವೆಲ್ಲ ಪೂರಾ ಗಂಡಸರ ಕನಸು.</p>
			<p class="verse-author"><span class="en">-Ravindranath Tagore, <em>The , Gardener</em> 59, page 100.</span></p>
		</aside>
		<aside epub:type="footnote" id="id-013-100">
			<p>೧೦೦ ನೋಡಿ: <em>ಕೀತ್ ಸಂಸ್ಕೃತ ಸಾಹಿತ್ಯ ಚರಿತ್ರೆ</em> ಪುಟ ೨೩೯, <em>ಶಾಙ್ರ್ಗಧರ ಪದ್ಧತಿ</em> ೩೦:೭೬. ತಾಗದೇ ಸುಡುವ ಒಂದು ಉರಿಯ ಝರಿಯ ಬಗ್ಗೆ ಕವಿ ಉದ್ಗರಿಸುವುದು ಹೀಗೆ:</p> 
			<p class="verse">ಏನು ಬಿಲ್ಲುಗಾರನೋ ಮದನ,<br />ಎಂಥ ನಾಜೂಕಿನ ಹದನ;<br />ಮುಟ್ಟದೆಯೆ ತನುವನವ,<br />ತಟ್ಟಿ ಕುಲುಕಿ ಕಲಕುವನೆ ಮನವ!</p> 
			<p> <em>(ಅಹೋ ಧನುಷಿ ಕೌಶಲ್ಯಂ ಮನ್ಮಥಸ್ಯ ಮಹಾತ್ಮನಃ। ಅಸ್ಪೃಶನ್ನ್ ಅಪಿ ಗಾತ್ರಾಣಿ, ಛಿನತ್ತಿ ಅನ್ತರ್ಗತಂ ಮನಃ॥)</em>- ಶಿವಕೋಟ್ಯಾಚಾರ್ಯನ <em>ವಡ್ಡಾರಾಧನೆ,</em> ಸನತ್ಕುಮಾರನ ಕಥೆ, ಪುಟ ೧೦೮ (ಸಂಪಾದಕರು ಡಾ। ಡಿ. ಎಲ್. ನರಸಿಂಹಾಚಾರ್) ಅಂತಃಸತ್ವ ವೊಂದಿದ್ದರೆ ಅತಿ ಸಾಮಾನ್ಯ ಉಪಕರಣಗಳೇ ಸಾಕು ಏನನ್ನಾದರೂ ಸಾಧಿಸುವ ಸಾಹಸ ಮಾಡಬಹುದು ಎಂಬುದನ್ನು ವಿವರಿಸುವ ಇದೇ ಪುಸ್ತಕದ ೫೮ನೇ ಪದ್ಯವನ್ನೂ ನೋಡಿ.</p> 
			<p>ಸಂಸಾರದ ಬಗ್ಗೆ ನೀರಸ ಮಾತುಗಳನ್ನ ಆಡುತ್ತಾ ತೆಗಳುವವರಿಗೇನೂ ಕಡಿಮೆಯಿಲ್ಲ. ಆದರೆ ಒಬ್ಬ ರಸಿಕ ಕವಿ ಚಮತ್ಕಾರಿಕವಾಗಿ ಹೇಳುವ ಸ್ವಾರಸ್ಯವನ್ನು ನೋಡಿ. ಸಾರಂ ಸಂಸಾರದೊಳ್ ಅಬ। ಲಾರತ್ನಂ ಸಾರಂ ಅಲ್ಲಿ ಜವ್ವನಂ ಅದರೊಳ್। ಸಾರಂ ಮಧುಕರಾಕರಂ। ಸಾರಂ ಮತ್ತಂತ್ ಅದಕ್ಕಂ ಅನುಕೂಲರಸಮ್॥-ನಾಗವರ್ಮ, <em>ಕಾವ್ಯಾವಲೋಕನ</em> ೬೦ <em>(ಅಕೃತ್ರಿಮ ಪ್ರೇಮರಸಾ ವಿಲಾಸ ಆಲಸಗಾಮಿನೀ। ಅಸಾರೇ ದಗ್ಧಸಂಸಾರೇ ಸಾರಂ ಸಾರಂಗಲೋಚನಾ॥ ಸುಭಾಷಿತಾವಲೀ ೧೪೫೩)</em>  </p>
		</aside>
		<aside epub:type="footnote" id="id-013-101">
			<p> ೧೦೧. ಈ ಪದ್ಯದಲ್ಲಿ <em>ಜಹಾತು</em> (=ಬಿಟ್ಟೋಡಲಿ) ಎಂಬುದನ್ನು <em>ಜಹಾತಿ</em> (=ಬಿಟ್ಟೋಡುತ್ತಾಳೆ)- ಎಂದು ಅನುವಾದದಲ್ಲಿ ಬದಲಾಯಿಸಿಕೊಂಡಿದ್ದೇನೆ. ಚಂದ್ರೋದಯವಾಯಿತು, ಅವನ ಕಿರಣಗಳ ಸ್ಪರ್ಶಕ್ಕೆ ಮೈನವಿರೆದ್ದು ಮಿನುಗುವ ತಾರೆಗಳ ಹಿಗ್ಗಿದವು. ಇದ ಕಂಡು ಕೆಂಪಡರಿದ (ರಾಗವತೀ) ಮುಚ್ಚಂಜೆ, ಸಂಧ್ಯೆ ಅಂಬರವನ್ನು (ಬಟ್ಟೆಯನ್ನು, ಆಕಾಶವನ್ನು)ಯನ್ನು ಬಿಟ್ಟು ತೆರಳಿದಳು- ಎಂಬ ಭಾವ.</p> 
			<p> ಇದೇ ಕವಿಕಲ್ಪನೆಯ ಇನ್ನೊಂದು ಪದ್ಯ ನೋಡಿ: <em>ಕರ-ಸ್ಪನ್ದೋ ಅಂಬರ-ತ್ಯಾಗಸ್ ತೇಜೋಹಾನಿಃ ಸ-ರಾಗತಾ। ವಾರುಣೀ-ಸಂಗಜಾ-ಅವಸ್ಥಾ ಭಾನುನಾ ಅಪಿ ಅನುಭೂಯತೇ॥</em> -ವಿಷ್ಣುಶರ್ಮ, <em>ಪಂಚತಂತ್ರ</em> , ಮಿತ್ರಭೇದ ೧೭೯. ಸೂರ್ಯನಂಥವನಿಗೂ ಸಹ ಪಶ್ಚಿಮದಿಕ್ಕಿನ (ವಾರುಣಿಯ) ಸಹವಾಸ ತಂದ ಅವಸ್ಥೆ ಏನೆಂದರೆ, ಅವನು ಆಕಾಶವನ್ನು ಬಿಟ್ಟೋಡಬೇಕಾಯ್ತು (ಅಂಬರತ್ಯಾಗ), ತೇಜೋಹಾನಿಯಾಯ್ತು, ಮೈಮುಖವೆಲ್ಲಾ ಕೆಂಪೇರಿತು (ಸ-ರಾಗತಾ)- ಎನ್ನುತ್ತದೆ. ಆದರೆ ಮೇಲಿನ ಈ ಪದ್ಯದಲ್ಲಿ ಕವಿ ಚಮತ್ಕಾರದ ಶ್ಲೇಷೆ (ದ್ವಂದ್ವಾರ್ಥ)ಯನ್ನೂ ಇರಿಸಿದ್ದಾನೆ:</p> 
			<p>ಭಾನು ಅಂದರೆ ಪ್ರಕಾಶಮಾನನಾದವನೂ ಸಹ- ಎಂದೂ ಅರ್ಥೈಸಬಹುದು. ಅಂಥವನು ( <em>ವಾರುಣಿ</em> ಅಂದರೆ) ಹೆಂಡದ ಸಹವಾಸ ಮಾಡಿದಾಗ ಮೈಮೇಲೆ ಎಚ್ಚರ ತಪ್ಪಿ ( <em>ಅಂಬರ</em> ಅಂದರೆ ಬಟ್ಟೆ) ಕಳಚಿದ, ತೇಜೋಹಾನಿಯಾಯ್ತು, ಮೈಮುಖವೆಲ್ಲಾ ರೋಷದಿಂದ ಕೆಂಪೇರಿತು -ಎಂದು ಇನ್ನೊಂದು ರಸಿಕರ ಶೃಂಗಾರ ವ್ಯಾಖ್ಯೆ.</p> 
		</aside>
		<aside epub:type="footnote" id="id-013-102">
			<p> ೧೦೨. ಇದು <em>ಸುಭಾಷಿತ ಸಂಗ್ರಹ</em> ೧೮:೮೭; <em>ಸುರಭಾ</em> ೨೯೩:೪; ಎ.ಬಿ. ಕೀತ್, <em>ಸಂಸ್ಕೃತ ಸಾಹಿತ್ಯ ಚರಿತ್ರೆ</em> , ಪುಟ ೨೦೩. ಇದಲ್ಲದೆ, ಅನುರಾಗವತೀ ಸಂಧ್ಯಾ ದಿವಸಸ್ ತತ್ ಪುರಸ್ಸರಃ। ಅಹೋ ದೈವಗತಿಃ ಕೀದೃಕ್ ತಥಾಪಿ ನ ಸಮಾಗಮಃ॥-ಆನಂದವರ್ಧನ, <em>ಧ್ವನ್ಯಾಲೋಕ</em> ೧:೧೩, ಉದ್ದ್ಯೋತ ೧ ರಲ್ಲಿ ಆಕ್ಷೇಪಾಲಂಕಾರಕ್ಕೆ ಉದಾಹರಣೆ, ಪುಟ ೩೦. ಅನುರಾಗವತೀ ಸಂಧ್ಯೆಗೂ, ಮುಂಬರುವ ದಿನಕರನಿಗೂ ಸಂಗಮವೇ ಇಲ್ಲದಿರುವುದು ಎಂಥಾ ವಿಧಿವಿಲಾಸ!- ಎಂದು ಭಾವ.</p>
			<p>ಇದೇ ಗುಂಗಿನಲ್ಲಿದ್ದಾಗ, ಈ ಪದ್ಯವನ್ನೂ ಗಮನಿಸಿ: ನಾಯಕನು(ಚಂದ್ರ) ಹಿಂದಿನಿಂದ ಬಂದು ಚುಂಬಿಸಿದಾಗ, ನಾಯಕಿಯ (ರಾತ್ರಿಯ) ಮುಂದಿನ ಕಪ್ಪುಸೀರೆ ಜಾರುತ್ತದೆ; ಪೂರ್ವದಿಕ್ಕಿನಲ್ಲಿ ಚಂದ್ರನ ಬೆಳಕಿನಿಂದಾಗಿ ರಾತ್ರಿ ಪ್ರಾರಂಭವಾದುದೇ ಜನರಿಗೆ ತಿಳಿಯಲಿಲ್ಲ- ಎಂದು ಈ ಪದ್ಯಕ್ಕೆ ವಿವಿಧ ಅರ್ಥಗಳನ್ನು ವ್ಯಾಖ್ಯಾನಿಸಿದ್ದಾರೆ. <em>(ಉಪೋಢರಾಗೇಣ ವಿಲೋಲ ತಾರಕಂ, ತಥಾ ಗೃಹೀತಂ ಶಶಿನಾ ನಿಶಾಮುಖಮ್। ಯಥಾ ಸಮಸ್ತಂ ತಿಮಿರಾಂಶುಕಂ ತಯಾ, ಪುರೋಪಿ ರಾಗಾದ್ ಗಲಿತಂ ನ ಲಕ್ಷಿತಮ್॥- ಧ್ವನ್ಯಾಲೋಕ,</em> ಉದ್ದ್ಯೋತ <em>೧ ರಲ್ಲಿ ಸಮಾಸೋಕ್ತಿ ಪುಟ ೨೯)</em> </p> 
			<p>ಪತಿಯಿಂ ಪಿಂಬಡಿನೊಳ್ ಪತಿವ್ರತೆಗೆ ಬೇರೊಂದುಂಟೆ ಕೃತ್ಯಂ ವಿರಾ- ಗತೆಯುಂ ಮೇಣ್ ತದ್ ಅನುಪ್ರಯಾಣ ವಿಧಿಯುಂ ತಾವಲ್ಲದ್ ಎಂದ್ ಇಂತಿದಂ। ಕ್ಷಿತಿಗ್ ಎಲ್ಲರಿ ತಿಳಿವಾಗೆ ತೋರ್ಪ ತೆರದಿಂ ರಾಗೋದಯಂ ಪಿಂಗೆ ಸಂ- ಗತೆ ಸಂಧ್ಯಾಂಗನೆ ಪೋದಳ್ ಆದ ಒಲವಿನಿಂ ಬೆನ್ನೊಳ್ ದಿನಾಧೀಶನಾ॥- <em>ಕಾವ್ಯಾವಲೋಕನ</em> ೭೦೬</p> 
		</aside>
		<aside epub:type="footnote" id="id-013-103">
			<p>೧೦೩. ಬುದ್ಧ ಹೇಳುತ್ತಾನೆ: ಧೀರರು (ವಿದ್ವಾಂಸರು) ಕಬ್ಬಿಣದ, ಮರದ, ಹಗ್ಗದ ಬಂಧನವನ್ನ ದೃಢವೆಂದು ಬಗೆಯುವುದಿಲ್ಲ. ಒಡವೆಗಳು ಕರ್ಣಕುಂಡಲಗಳು ವಜ್ರವೈಢೂರ್ಯಗಳು ಮಕ್ಕಳು ಮತ್ತು ಹೆಂಡತಿಯವರೊಂದಿನ ಬಂಧನವೇ ಅವೆಲ್ಲಕ್ಕಿಂತ ಅವರಿಗೆ ಅತಿ ಬಿಗಿಯಾದದ್ದು. (ಮೇಲೆ ಕೊಟ್ಟಿರುವುದು ಮೂಲ ಪಾಳಿಯಲ್ಲಿರುವುದರ ಹರಿಯ ಸಂಸ್ಕೃತ ಛಾಯಾನುವಾದ) ತಾನೇ ಹೆಣೆದ ಬಲೆಯೊಳಗೆ ಸಿಕ್ಕಿಹಾಕಿಕೊಳ್ಳುವುದನ್ನ ನೋಡಿದಾಗ ಅನುಕಂಪ ಮೂಡುವುದು ಸಹಜ. ಸೂಜಿ ರತ್ನಖಚಿತ ಚಿನ್ನದ್ದಿರಬಹುದು, ಚುಚ್ಚಿಕೊಳ್ಳಲೇ ಬೇಕೆ? ಇಂತಹ ಪರಿಸ್ಥಿತಿಯಲ್ಲಿ ತೊಳಲಾಡುವ ಗೃಹಸ್ಥನೊಬ್ಬನ ಅಳಲು ನಿಮಗೆ ಕೇಳಿಸುತ್ತದೆಯೇ?:</p> 
			<p class="verse">ಆಡಿ ಗದರಿಸುವವರು, ಆಡದೇ ಬೆದರಿಸುವವರು<br />  ಕುಲುಕಿ ಕಲಕಿ ತಲೆ ಗದ್ದಲವನೆಬ್ಬಿಸಲು ಬಹರು<br /> ಸುಮ್ಮನಿದ್ದೇ ಎಲ್ಲ ಕೆಲಸ ಸಾಧಿಸಿಕೊಳುವವರು<br />ಬಂದರೆಲ್ಲಿಂದ, ಯಾವ ಗ್ರಹದಿಂದ ಹೆಂಗಸರು ಇವರು?</p> 
			<p>( <em>ಉಕ್ತ್ವಾ ಬಿಭರ್ತೀಂ ನಿರುಕ್ತ್ವಾ ದರ್ಶಯನ್ತೀಂ ಚ ಕೋಪಭಾವಂ। ಸಹಸಾ ಸಾಧಯನ್ತಿಂ ಚ ಮೌನೇನಾಪಿ ಸರ್ವಂ ಸಗರ್ವಂ। ವಿಕಂಪಿತೋತ್ತೇಜಿತ ಚಿತ್ತಂ ಆಂದೋಲಯನ್ತೀಂ ಇವ ಚ ಮತ್ತಂ। ಕೇನ ಗ್ರಹೇಣಾನೀತವತೀ ವಿಧಾತ್ರೇಣ ಯೋಷಿತಾ ಇಯಂ ಕುರಂಗೀ॥</em> - ಹರಿಹರೇಶ್ವರ)</p> 
		</aside>
		<aside epub:type="footnote" id="id-013-104">
			<p>೧೦೪. <em>ನ ಸ್ತ್ರೀ ಹೃದಯವ್ಯಾಪಾರಂ, ಕೋ ಹಿ ವಿಜ್ಞಾತುಂ ಅರ್ಹತಿ?-</em> ಎಂಬುದೇ ಎಲ್ಲರೂ ಕೇಳುವ ಪ್ರಶ್ನೆ. ಮಹಾಭಾರತದಲ್ಲಿ ಇರುವ ಈ ವ್ಯಾಸೋಕ್ತಿ ಸುಪರಿಚಿತ: ಅತ್ತಿಯ ಹೂವು, ಬಿಳಿಯ ಕಾಗೆ ಮತ್ತು ನೀರಿನಲ್ಲಿ ಮೀನಿನ ಹೆಜ್ಜೆಯನ್ನಾದರೂ ಕಾಣಬಹುದು ಆದರೆ ಹೆಂಗಸಿನ ಮನದಾಳವನ್ನು ಅರಿಯಲು ಯಾರಿಗೂ ಸಾಧ್ಯವಿಲ್ಲ ಎಂಬ ಅರ್ಥದ ಶ್ಲೋಕ ಇದು. <em>(ಔದುಂಬರಾಣಿ ಪುಷ್ಪಾಣಿ, ಶ್ವೇತವರ್ಣಂಚ ವಾಯಸಂ, ಮತ್ಸ್ಯಪಾದಂ ಜಲೇ ಪಶ್ಯನ್ ನ ನಾರೀ ಹೃದಯ ಸ್ಥಿತಮ್॥- ಮಹಾಭಾರತ)</em></p> 
			<p>ಪ್ರಕೃತಿ ಜೀವಿಗಳಿಗೆ ಹಲವಿಧಗಳಲ್ಲಿ ಶಕ್ತಿಯನ್ನ ತುಂಬಿರುತ್ತದೆ. ಯುಕ್ತಿಯಿಂದ ಶಕ್ತಿಯನ್ನ ಗಳಿಸುವುದು ಒಂದು ಚಾತುರ್ಯವೇ. ಹೆಂಗಸಿನ ಕಣ್ಣೀರಿಗೆ ಈ ಅಸದೃಶ ಶಕ್ತಿಯಿದೆ. ಸಮಯೋಚಿತವಾಗಿ ಇದನ್ನು ಬಳಸಿಕೊಳ್ಳದ ಹೆಣ್ಣು ಜಗತ್ತಿನಲ್ಲಿಲ್ಲ. ಅದಕ್ಕೇ ಈ ಒಕ್ಕಣೆ ಬಂತು:</p>
			<p>ಈ ಪ್ರಪಂಚದಲ್ಲಿ ತನ್ನ ಪರಾಕ್ರಮದಿಂದ ಈ ಜಿಂಕೆಗಣ್ಣಿನ ಚಲುವೆಯ ದುಃಖದ ಪ್ರತ್ಯಕ್ಷ ರೂಪವಾದ ಕಣ್ಣೀರನ್ನು ಒರೆಸುವ ವೀರನು, ದೇವ, ದಾನವ, ಯಕ್ಷ, ಕಿನ್ನರರಲ್ಲಾಗಲೀ, ಮನುಷ್ಯರಲ್ಲಾಗಲೀ ಒಬ್ಬನೂ ಇಲ್ಲ ( <em>ನ ಸೋಽಸ್ತಿ ಕಶ್ಚಿತ್ ತ್ರಿದಶೋಽಸುರೋವಾ। ಯಕ್ಷೋಽಥ ಮತ್ರ್ಯೋ ರಜನೀಚರೋ ವಾ। ಇದಂ ಹಿ ದುಃಖಂ ಮೃಗಶಾವನೇತ್ರಾಃ। ನಿಮಾರ್ಜಯೇದ್ ಯಃ ಸ್ವಃ ಪರಾಕ್ರಮೇಣ॥</em> - <em>ವಾಮನ ಪುರಾಣ</em> , ಅಧ್ಯಾಯ ೬೩ ಪುಟ ೨:೧೬೩)</p> 
		</aside>
		<aside epub:type="footnote" id="id-013-105">
			<p>೧೦೫. <em>ಸುರಭಾ</em> ೩೮೭:೪೦೧; ಕನ್ಯೆ ಮತ್ತು ವರ ಪರಸ್ಪರ ಪ್ರೀತಿಸಿದಾಗ ಬುದ್ಧಿವಂತನಾದ ವರನ ಮದುವೆಯ ಉದ್ದೇಶ ವಂಶದ ಶುದ್ಧಿಯೇ ಆಗಿರಬೇಕು. <em>(ಕನ್ಯಾಯಾಶ್ ಚ ವರಸ್ಯಾಪಿ, ಯತ್ರ ಉಭಯೋರ್ ಭವೇದ್ ರತಿಃ। ತಥಾ ಕನ್ಯಾಂ ವರೋ ಧೀಮಾನ್ ವರಯೇದ್ ವಂಶಶುದ್ಧಯೇ॥)-</em> ಎನ್ನುತ್ತದೆ, <em>ಬೃಹತ್ ಪರಾಶರಸ್ಮೃತಿ</em> ೬:೨೪</p>
			<p>ತನ್ನ ಮಗಳಿಗೆ ಉತ್ತಮವಾದ ವರ ಸಿಗುತ್ತಾನೆಂದು ತಂದೆ ಪ್ರಯತ್ನಿಸುತ್ತಾನೆ. ಆದರೆ ಉಳಿದೆಲ್ಲ ವಿಷಯಗಳು ಅದೃಷ್ಟವಿದ್ದಂತೆ ಆದೀತು. <em>(ಕನ್ಯಾಯಾಃ ವರ ಸಂಪತ್ತಿಃ, ಪಿತುಃ ಪ್ರಾಯಃ ಪ್ರಯತ್ನತಃ। ಭಾಗ್ಯೇಷು ತೇಷಂ ಆಯತ್ತಂ, ದೃಷ್ಟಪೂರ್ವಂ ನ ಚ ಅನ್ಯಥಾ॥ -ಭಾಸ, ಪ್ರತಿಜ್ಞಾಯೌಗಂಧರಾಯಣ ೨:೫)</em></p> 
			<p><em>ಪಂಚತಂತ್ರ, ಕಾಕ-ಉಲೂಕೀಯ (೨೦೮)</em> ದಲ್ಲೂ ಇದೇ ಮಾತು: <em>ಕುಲಂ ಚ ಶೀಲಂ ಚ ಸನಾಥತಾಂ ಚ। ವಿದ್ಯಾಂ ಚ ವಿತ್ತಂ ಚ ವಪುರ್ ವಯಶ್ ಚ। ಏತಾನ್ ಗುಣಾನ್ ಸಪ್ತ ವಿಚಿಂತ್ಯ ದೇಯಾ ಕನ್ಯಾ ಬುಧೈಃ ಶೇಷಂ ಅಚಿನ್ತನೀಯಮ್॥)</em></p> 
			<p>ಗುರು ಹಿರಿಯರನ್ನು ಸೇವಿಸು, ಗಂಡನ ಗೆಳೆಯ ಗೆಳತಿಯರೊಂದಿಗೆ ಸ್ನೇಹ ಭಾವದಿಂದ ನೀನಿರು. ಗಂಡ ಎಂದಾದರೂ ನಿನ್ನಲ್ಲಿ ಕೋಪಿಸಿಕೊಂಡು ನಡೆದರೂ ನೀನೂ ಅವನಿಗೆ ವಿರುದ್ಧವಾಗಿ ಕೋಪಗೊಂಡು ವರ್ತಿಸಬೇಡ. ಪರಿಜನರಲ್ಲಿ ದಾಕ್ಷಿಣ್ಯ ಭಾವದಿಂದಲೇ ಇರು. ಸಿರಿ ಬಂದಾಗ ಹಿಗ್ಗಬೇಡ. ಈ ಬಗೆಯಲ್ಲಿ ನಡೆದುಕೊಂಡಾಗ ಮನೆಯಲ್ಲಿ ನವವಧುಗಳು ಗೌರವವನ್ನ ಪಡೆಯುತ್ತಾರೆ. ಇದಕ್ಕೆ ವಿರುದ್ಧವಾಗಿ ನಡೆದುಕೊಳ್ಳುವವರು ತಾವು ಬಂದ ಮತ್ತು ಕೊಟ್ಟ ಕುಲಕ್ಕೆ ಕಳಂಕವಾಗಿಬಿಡುತ್ತಾರೆ. <em> </em> -ಕಾಳಿದಾಸ, ಸಾಕು ತಂದೆ ಕಣ್ವರ ಮಾತು, <em>ಶಾಕುಂತಲಾ</em> ೪:೧೮</p> 
		</aside>
		<aside epub:type="footnote" id="id-013-106">
			<p>೧೦೬. <em>ಮಾರ್ಕಂಡೇಯ ಪುರಾಣ</em> ದ, <em>ದೇವೀ ಮಾಹಾತ್ಮ್ಯ</em> ಭಾಗ ಒಂದು ಸುಂದರ ಖಂಡಕಾವ್ಯ. ತನಗೆ ಅನುರೂಪಳಾದ ಪತ್ನಿಯೊಬ್ಬಳು ತನಗೆ ದೊರೆಯುವುಂತಾಗಲಿ- ಎಂದು ಭಕ್ತನೊಬ್ಬ ದೇವಿಯನ್ನು ಬಿನ್ನವಿಸಿಕೊಳ್ಳುವುದು ಹೀಗೆ:</p>
			<p class="verse">ಮನಕೆ ಮುದವನು ಕೊಡುವ ಮಡದಿಯ ನೀ ತೋರು,<br />ನನ್ನ ಇಂಗಿತವರಿತು ನಡೆವವಳು ಇರಲಿ ಅವಳು;<br />ನೋಡಿ ಕಲಿವ ಒಳಿತು ಪರಿಸರದಿ ಹುಟ್ಟಿ ಬೆಳದಿರಲಿ,<br />ಬಾಳಸಂಗಾತಿಗಳಾಗಿ ನಡೆವ ನಮಗೆ ದಡ ಕಾಣಲಿ.</p>
			<p>( <em>ಪತ್ನೀಂ ಮನೋರಮಾಂ ದೇಹಿ, ಮನೋಚಿತ್ತಾನುಸಾರಿಣೀಂ। ತಾರಿಣೀಂ ದುರ್ಗಸಂಸಾರ-ಸಾಗರಸ್ಯ ಕುಲೋದ್ಭವಾಮ್</em> ॥)</p>
			<p>ಮೋಡದ ನೆರಳು, ವಿನ್ಯಾಸ ಮತ್ತು ಬೆಡಗು; ಮೂಡಿ ಬೆಳಗುವ ಮಿಂಚು; ವಿಲಾಸವತಿಯರ ನಲ್ಮೆ ಮತ್ತು ಕೂಟ- ಇವು ಸ್ಥಿರವಾಗಿ ಇರುವಂಥವುಗಳಲ್ಲ, ಹೋಗಿಬಿಡುವಂತಹವು- ಎನ್ನುತ್ತಾನೆ <em>ಕಾವ್ಯಾದರ್ಶ</em> ದ ದಂಡಿ <em>(ಸಂಗತಾನಿ ಮೃಗಾ ಕ್ಷೀಣಾಂ, ತಡಿದ್ ವಿಲಸಿತಾನಿ ಚ। ಕ್ಷಣದ್ವಯಂ ನ ತಿಷ್ಠನ್ತಿ ಘನಾರಬ್ಧಾನಿ ಅಪಿ ಸ್ವಯಮ್॥ -ದಂಡಿ, ಕಾವ್ಯಾದರ್ಶ, ೨:೩೩೨).</em> ಅದನ್ನೇ ನಾಗವರ್ಮ ( <em>ಕಾವ್ಯಾವ ಲೋಕನಮ್</em> ೨೦) ಮತ್ತು ಶ್ರೀ ವಿಜಯ ಹೀಗೆ ಕನ್ನಡಿಸಿದ್ದಾರೆ:</p>
			<p class="verse">ಜಲದದ ನೆೞಲುಂ ಪರೆಪುಂ<br />ವಿಲಾಸಂಮುಂ, ಬೆಳಗುವ್ ಉದಿತ ವಿದ್ಯುಲ್ಲತೆಯುಂ<br />ನೆಲಸವು ಚಲಂಗಳ್ ಆದಂ<br />ವಿಲಾಸಿನೀಜನದ ನಲ್ಮೆಯುಂ ಸಂಗಮುಮಂ॥<br />- <em>ಕವಿರಾಜಮಾರ್ಗ</em> ೩:೯೭</p>
		</aside>
		<aside epub:type="footnote" id="id-013-107">
			<p>೧೦೭. <em>ಸುರಭಾ</em> ೩೬೮:೩೭; ಕೀತ್ <em>ಸಂಸ್ಕೃತ ಸಾಹಿತ್ಯ ಚರಿತ್ರೆ</em> ಪುಟ ೨೩೩</p> 
			<p>ಹೆಂಡತಿಯ ಮಾತನ್ನು ಚ-ತು ತಪ್ಪದೇ ಪರಿಪಾಲಿಸುತ್ತಿದ್ದ, ಅವಳ ಮಾತನ್ನು ಶಿರಸಾವಹಿಸುತ್ತಿದ್ದ ಒಬ್ಬ <em>ಅಮ್ಮಾವ್ರಗಂಡ</em> ನನ್ನು ಹಂಗಿಸುವ ಒಂದು ಪದ್ಯವಿದೆ:</p>
			<p class="verse">ಕಥೆ ಗೊತ್ತು, ಮುಖದಲ್ಲಿ ಶಾರದೆಯೇ ನೆಲಸಿರುವ ಬ್ರಹ್ಮನ ಇತಿವೃತ್ತ;<br />ತನ್ನೆದೆಯ ಮೇಲೇನೆ ಸಿರಿದೇವಿಯನು ಹೊತ್ತ ನಾರಾಯಣನೂ ಗೊತ್ತು;<br />ಪಕ್ಕದಲೆ ಕುಳ್ಳಿರಿಸಿಕೊಂಡೇ ಇರುವ ಉಮೆಯ ಸಾಂಬಶಿವನೂ ಸಹ ಗೊತ್ತು- ಯಾರಪ್ಪ, ಹೆಂಡತಿಯ ತಲೆ ಮೇಲೇ ಹೊತ್ತ ಈ ಶಿರಸ್ತೇದಾರ ಭೂಪ?!</p>
			<p>'ಶಿರಸ್ಥ' ಅಂದರೆ, ತನ್ನ ತಲೆಯ ಮೇಲೆ, ಹೆಂಡತಿಯನ್ನ ಕೂರಿಸಿಕೊಂಡಿರುವ ಈ ಶಿರಸ್ತೇದಾರನನ್ನು ನಾವು ಕಂಡರಿಯೆವು. ( <em>ಮುಖಸ್ಥ ದಾರೋ ಭಗವಾನ್ ಪ್ರಜೇಶಃ। ಉರಸ್ಥ ದಾರೋ ಭಗವಾನ್ ರಮೇಶಃ। ಪಾಶ್ರ್ವಸ್ಥ ದಾರೋ ಭಗವಾನ್ ಉಮೇಶಃ ಶಿರಸ್ಥದಾರೋ ಅಯಂ ಅದೃಷ್ಟಪೂರ್ವಃ॥</em> -ಅನಾಮಕ, <em>ಸಂ.ಲೋ.ಕ.,</em> ಪುಟ ೮೮೩)</p>
			<p>ಕೆಲವರು ತಮ್ಮ ಹೆಂಡತಿಯನ್ನು 'ಏನ್ರೀ, ಬನ್ರೀ' ಅಂತ ಕರೆಯುವುದಕ್ಕೆ ಈಗ ಕಾರಣ ಹುಡುಕಿಯಾಯಿತು: ಸಂಸ್ಕೃತದಲ್ಲಿ <em>ದಾರಾಃ</em> ಎಂಬುದು ಒಂದು ವಿಶೇಷ ಪದ. <em>ಹೆಂಡತಿ</em> ಎಂದರ್ಥ; ಪುಲ್ಲಿಂಗ ಹಾಗೂ ನಿತ್ಯ ಬಹುವಚನ. <em>(ಭಾರ್ಯಾ ಜಾಯಾ ಅಥ ಪುಂ ಭೂಮ್ನಿ ದಾರಾಃ [ಸ್ಯಾತ್ ತು ಕುಟುಂಬಿನೀ]</em> ಇತಿ ಅಮರಃ- ಮನುಷ್ಯವರ್ಗ, ೫೭೫.)</p> 
		</aside>
		<aside epub:type="footnote" id="id-013-108">
			<p>೧೦೮. ನಾಗವರ್ಮನ <em>ಕಾವ್ಯಾವಲೋಕನ</em> (೩೩೩)ದಲ್ಲಿ ಒಂದು ಪದ್ಯವಿದೆ. ತನ್ನ ಗಂಡನನ್ನು ಪ್ರೀತಿಸುವಂತೆ ನಟಿಸುತ್ತ, ಅವನನ್ನು ವಂಚಿಸುವ ಒಬ್ಬಳು ಚಂಚಲೆ ಜಾರೆಯ ಚಿತ್ರಣವನ್ನು ಕವಿ ಅಲ್ಲಿ ಕೊಡ ಹೊರಟಿದ್ದಾನೆ. 'ಮಿಗೆ ಕಾಯ್ವಳ್'- ಎಂದಾಗ 'ಕಾಯ''ದ ಉಪಯೋಗಕ್ಕೆ ಎಷ್ಟು ಮಹತ್ವ ಕೊಟ್ಟಿದ್ದಾಳೆಂಬುದರ ಸೂಚನೆಯಿದೆ.</p>
			<p>ಒಕ್ಕಲಿತಿ ಜೋಡೆ(=ಹಾದರಗಿತ್ತಿ)ಯಾದಂ। ತಕ್ಕುಂ ಅವಳ್ ಸಿತಗೆ (=ವ್ಯಭಿ- ಚಾರಿಣಿ) ಪತಿಗೆ ಮಿಗೆ ಕಾಯ್ವಳ್ ನೋ। ಟಕ್ಕೆ ಕಡುಸೊಂದಿ (=ಅತಿ ಶೀಲ-ಭ್ರಷ್ಟನಾದವ) ನಾಣಿಲಿ(=ನಾಚಿಕೆಯಿಲ್ಲದವ(ಳು) ಬಕ್ಕಂಬಯಲೊಳಂ ಅದಾ-ರುಮಂ ಬಂಚಿಸುವಳ್॥-ಕೇಶಿರಾಜ,<em>ಶಬ್ದಮಣಿದರ್ಪಣ</em>ಸೂತ್ರ ೨೧೯: ಪ್ರಯೋಗ ೧.</p>
			<p><em>ಭೋಜಚರಿತ್ರೆ</em>ಯಲ್ಲಿ ಬರುವ ಒಂದು ಪ್ರಸಂಗ ಇನ್ನೂ ಸ್ವಾರಸ್ಯಕರವಾಗಿದೆ:</p>
			<p>ಹಗಲು, ಮರದ ಮೇಲಣ ಪುಂಡು ಕಾಗೆ 'ಕಾ ಕಾ'- ಎಂದು<br />ಕಿರಚಲೆದೆವೊಡೆದುರುಳಿದಳು ಮನೆಯೊಳಗೆ ತರಳೆ, ಹಾಗೇ;<br />ಪಾಪ, ಏನು ನಾಜೂಕಿನ ದೇಹ, ಎಂಥ ಸೂಕ್ಷ್ಮಪ್ರವೃತ್ತಿ-<br />ಎಂದು ಮರುಗುವಿರೇನು ಮನನೊಂದು; ಇರಿ, ಸ್ವಲ್ಪ;<br />ನೋಡಿ, ಕಡುಗತ್ತಲಾವರಿಸುತಿದೆ, ಭೋರ್ಗರೆಯುತಿದೆ ಹೊಳೆ,<br />ಮೊಸಳೆಗಳ ಮಡು ನದಿಯಲೀಜುತಿಹರಾರು, ಈ ಅವೇಳೆ?<br />ಅದೋ, ಅವಳೇ ಹಗಲ ಅಂಜುಕುಳಿ ಬಳುಕುವ ಬಳ್ಳಿ ಬೆಡಗಿ<br />ದಡದಾಚೆ ಕಾದಿಹ ನಲ್ಲನೊಡನಾಟಕಾಗಿ ಹೊರಟ ತುಡುಗಿ.</p> 
			<p><em>(ದಿವಾ ಕಾಕರುದಾತ್ ಭೀತಾ, ರಾತ್ರೌ ತರತಿ ನರ್ಮದಾಮ್। ತತ್ರ ಸಂತಿ ಜಲೇ ಗ್ರಾಹಾ ಮರ್ಮಜ್ಞಾ ಸಾ ಏವ ಸುಂದರೀ॥)</em> </p>
		</aside>
		<aside epub:type="footnote" id="id-013-109">
			<p>೧೦೯ ಪಾಠಾಂತರ: ಕಾಮಕಾಮಸ್ಯ; <em>ಸುರಭಾ</em> ೧೬೬:೬೦೯; <em>ಮಹಾಭಾರತ</em> ೧:೭೫:೫೦. <em>ಉಶನಾ ಪ್ರೋಕ್ತಂ</em> - ಎಂಬ ಹೇಳಿಕೆಯೂ ಇದೆ.</p>
			<p>ಕಾಮದ ಉಪಭೋಗದಿಂದ ಕಾಮವನ್ನು ತಣಿಸುವುದು ಎಂದೂ ಸಾಧ್ಯವಿಲ್ಲ. ಈ ಮಾತೇನಿಹುದು ಅದು ಶುದ್ಧ ಪೊಳ್ಳು ಜೊಳ್ಳು; ಅದು, ತುಪ್ಪ ಸುರಿಯುತ್ತ ಬೆಂಕಿಯನ್ನು ಆರಿಸ ಹೊರಟ ಹಾಗೆ ವ್ಯರ್ಥ ಪ್ರಯತ್ನ; ಉರಿ ಹೆಚ್ಚುತ್ತದೆಯೇ ವಿನಾ ತಗ್ಗುವುದಿಲ್ಲ.</p>
			<p>ಇಲ್ಲಿ ಕಾಮ ಎಂದರೆ, ಹೆಣ್ಣು-ಗಂಡುಗಳ ಸುಖಕ್ಕಷ್ಟೇ ಹೋಲಿಕೆಯನ್ನು ಸೀಮಿತಗೊಳಿಸಬೇಕಿಲ್ಲ; ಬಯಕೆಗಳಲ್ಲಿ ಅದರ ಪ್ರಮಾಣವನ್ನು ಅನುಸರಿಸಿ ಹಲವು ಬಗೆಗಳು: ಆಶಯ, ಆಸೆ, ಅಭಿಲಾಷೆ, ಹಂಬಲ, ಇಷ್ಟ, ಅಭೀಷ್ಟ, ಈಪ್ಸೆ, ಅಭೀಪ್ಸೆ, ಕಾಮನೆ; ಅಕ್ಕರೆ, ಪ್ರೀತಿ, ಪ್ರೇಮ, ಅನುರಾಗ, ಕೂರ್ಮೆ, ನಲ್ಮೆ, ಮೋಹ; ಇಚ್ಛೆ, ವಾಂಛೆ, ಮನೋರಥ, ಅಪೇಕ್ಷೆ; ಲಾಲಸೆ, ಲಿಪ್ಸೆ, ಬಯಕೆ, ಕನಸು ಮುಂತಾದವು.<br />ಇವುಗಳಲ್ಲಿ ಎಲ್ಲ ಬಗೆಯ ಮಿತಿ ಮೀರಿದ ಅತಿ ಆಸೆ, ದುರಾಸೆ, ಹೆಬ್ಬಯಕೆ, ಆಕಾಂಕ್ಷೆ-ಗಳಿಗೂ ಬೆಂಕಿ-ತುಪ್ಪದ ಸಾಹಚರ್ಯವನ್ನು ಅನ್ವಯಿಸಿಕೊಳ್ಳಬಹುದು.</p>
			<p>ಮನುಷ್ಯನಲ್ಲಿ ಅಭಿಲಾಷೆ ಎನ್ನುವುದು ಇಲ್ಲದೆ ಹೋಗಿದ್ದಲ್ಲಿ, ಅವನು ಕನಸನ್ನೇ ಕಾಣದಿದ್ದಲ್ಲಿ ಇಷ್ಟೆಲ್ಲ ಮುಂದುವರಿಯಲು ಸಾಧ್ಯವಾಗುತ್ತಿರಲಿಲ್ಲ ಎಂಬ ಹಿನ್ನೆಲೆಯಲ್ಲಿ 'ಆಸೆ ಆಕಾಂಕ್ಷೆಗಳಿಗೆ ನಮಸ್ಕರಿಸುವ ಮಾತು' ತೈತ್ತಿರೀಯ ಆರಣ್ಯಕದ ಮಹಾನಾರಾಯಣ ಉಪನಿಷತ್ತಿನಲ್ಲಿ ಬರುತ್ತದೆ: ''ನಾನೇನನ್ನು ಸಾಧಿಸಲು ಸಾಧ್ಯ ವಾಯಿತೋ ಅದೆಲ್ಲದಕ್ಕೂ, ಓ ನನ್ನ ಆಕಾಂಕ್ಷೆಯೇ, ನೀನೇ ಕಾರಣ'' (<em>ನಾಹಂ ಕರ್ತಾ, ಕಾಮಃ ಕರ್ತಾ, ಕಾರಯಿತಾ ಚ, ಕಾಮೋ ಅಕಾರ್ಷೀತ್, ನಮಃ॥೬೧:೧॥</em>)</p> 
		</aside>
		<aside epub:type="footnote" id="id-014-110">
			<p>೧೧೦. ವಾಲ್ಮೀಕಿ ಸತ್ಯವನ್ನು ಹೀಗೆ ಕೊಂಡಾಡುತ್ತಾನೆ: ನಿಜಕ್ಕೂ ಸತ್ಯವೇ ಎಲ್ಲವನ್ನಾಳುವ ದೇವರು. ಸತ್ಯಕ್ಕಿಂತ ಶ್ರೇಷ್ಠವಾದ ಭಾವ ಇನ್ನೊಂದಿಲ್ಲ. ( <em>ಸತ್ಯಂ ಏವ ಈಶ್ವರೋ ಲೋಕೇ, ಸತ್ಯೇ ಪದ್ಮಾ ಪ್ರತಿಷ್ಠಿತಾ। ಸತ್ಯಮೂಲಾನಿ ಸರ್ವಾಣಿ ಸತ್ಯಾನ್ ನಾಸ್ತಿ ಪರಂ ಪದಮ್॥</em> - <em>ವಾಲ್ಮೀಕಿ ರಾಮಾಯಣ</em> , ೨:೧೦೯:೧೩ ಇಲ್ಲಿ <em>ಪದ್ಮಾ</em> ಎಂದರೆ ಲಕ್ಷ್ಮಿ. <em>ಪ್ರಜ್ಞಾ</em> ಎಂಬ ಪಾಠಾನ್ತರವೂ ಇದೆ.)</p> 
<p>ಅಪ್ರಿಯವಾದ ಸತ್ಯವನ್ನು ಹೇಳುವ ಹಿತಚಿಂತಕರು, ಕೇಳಲು ಸಹನೆಯುಳ್ಳವರೂ ವಿರಳವೆಂಬುದನ್ನೂ ವಾಲ್ಮೀಕಿ ಒಮ್ಮೆ ಮಾರೀಚನ ಬಾಯಲ್ಲಿ (೩:೩೭:೨) ಹೇಳಿಸುತ್ತಾನೆ, ಆಮೇಲೆ ಯುದ್ಧಕಾಂಡದಲ್ಲಿ (೬:೧೬:೨೧) ಅದನ್ನೇ ಮತ್ತೆ ಹೇಳುತ್ತಾನೆ (ಪದ್ಯ ೨೪ನ್ನು ನೋಡಿ).</p> 
<p>ಸತ್ಯ (ಋತ) ಎಂಬುದು ವಿಶ್ವದ ಒಂದು ಶಾಶ್ವತ ನಿಯಮ; ಭೂಮಿಯನ್ನು ಹೊತ್ತಿರುವುದೂ ಸತ್ಯವೇ; ರವಿಯು ಭೂಮಿಗೆ ಬೆಳಕು ಮತ್ತು ಸುಖ ಶೀತೋಷ್ಣದ ಶಾಖ ಒದಗಿಸುತ್ತಿರುವುದೂ ಸತ್ಯದ ಪ್ರಭಾವವೇ, ಜೀವಾಧಾರ ಗಾಳಿ ಬೀಸುತ್ತಿರುವುದು ಸತ್ಯದಿಂದಲೇ -ಹೀಗೆ ಎಲ್ಲವೂ ಸತ್ಯವನ್ನೇ ಅವಲಂಬಿಸಿದೆ. <em>(ಸತ್ಯೇನ ಧಾರ್ಯತೇ ಪೃಥ್ವೀ, ಸತ್ಯೇನ ತಪ್ಯತೇ ರವಿಃ। ಸತ್ಯೇನ ವಾತಿ ವಾಯುಶ್ ಚ, ಸರ್ವಂ ಸತ್ಯೇ ಪ್ರತಿಷ್ಠಿತಂ॥) -ಚಾಣಕ್ಯ ನೀತಿ ಶತಕ, ೫:೧೯; ಕೀತ್, ಸಂಸ್ಕೃತ ಸಾಹಿತ್ಯ ಚರಿತ್ರೆ ಪುಟ ೨೨೯, ಸುರಭಾ ೧೫೯:೯೦</em> .</p> 
<p><em>ನನ್ನಿಯನು ನುಡಿಯುತಿರೆ ಕೈಲಾಸ ಬಿನ್ನಾಣವಕ್ಕು-</em> ಎನ್ನುವ ಸರ್ವಜ್ಞ ಸತ್ಯವನ್ನು ಹೀಗೂ ವೈಭವೀಕರಿಸುತ್ತಾನೆ: <em>ಸತ್ಯದ ನುಡಿ ತೀರ್ಥ, ಸತ್ಯದ ನಡೆ ತೀರ್ಥ। ಉತ್ತಮರ ಸಂಗವದು ತೀರ್ಥ ಹರಿದ ನೀ। ರೆತ್ತಣದು ತೀರ್ಥ- ಸರ್ವಜ್ಞ॥೮೦ಂ॥</em></p>
		</aside>
		<aside epub:type="footnote" id="id-014-111">
			<p> ೧೧೧. ವ್ಯಾಸ <em>ಮಹಾಭಾರತ</em> ದಲ್ಲಿ ಪಾಠಾಂತರ: ಏತದ್ ( <em>ಏಷ</em> ದ ಬದಲು); ಕೊನೆಯ ಪಾದದಲ್ಲಿ: <em>ಸೂಕ್ಷ್ಮ ಧರ್ಮಗತಿಃ ಪರಾ॥;</em> ಇದೇ ಅಭಿಪ್ರಾಯಕ್ಕೆ ನೋಡಿ: <em>ಗೌತಮ ಸ್ಮೃತಿ</em> ೯:೬೮;<em>ವಿಷ್ಣು ಸ್ಮೃತಿ</em>೭೧:೭೩-೭೪;<em>ಯಾಜ್ಞವಲ್ಕ್ಯ ಸ್ಮೃತಿ</em>೧:೧೩೨.</p> 
<p> ಇವನ್ನೂ ನೋಡಿ: (೧) ಪ್ರಾಣಿಗಳಿಗೆ ಯಾವುದು ಹಿತವೋ ಅದು ಕೇವಲ ಸತ್ಯಕ್ಕಿಂತ ಉತ್ತಮ- ಎಂಬ ವ್ಯಾಸೋಕ್ತಿ<em>(ಸತ್ಯಸ್ಯ ವಚನಂ ಶ್ರೇಯಃ, ಸತ್ಯಾದ್ ಅಪಿ ಹಿತಂ ವದೇತ್। ಯದ್ ಭೂತಹಿತಂ ಅತ್ಯನ್ತಂ- ಏತತ್ ಸತ್ಯಂ ಮತಂ ಮಮ (ಇತಿ ಕಥ್ಯತೇ)॥- ವ್ಯಾಸ, ಮಹಾಭಾರತ, ಶಾಂತಿ ಪರ್ವ ೩೨೯:೧೩)</em> </p> 
<p>(೨) ಧೀರನಾದವನು ಹೆದರದೆ, ಹಿತಕರ ಮೃದುಮಾತುಗಳಲ್ಲಿ ಸತ್ಯ ವನ್ನಾಡಬೇಕು; ಸತ್ಯದ ಹೆಸರಿನಲ್ಲಿ, ತನ್ನ ಬಣ್ಣಿಸುವುದು ಬೇಡ, ಇದಿರ ಹಳಿಯುವುದೂ ಬೇಡ. <em>(ಸತ್ಯಂ ಮೃದು ಪ್ರಿಯಂ ವಾಕ್ಯಂ ಧೀರೋ ಹಿತಕರಂ ವದೇತ್। ಆತ್ಮೋತ್ಕರ್ಷಂ ತಥಾ ನಿಂದಾಂ ಪರೇಷಾಂ ಪರಿವರ್ಜಯೇತ್॥- ಸುಭಾಷಿತ.)</em> </p> 
<p>ನಿಜವನ್ನಾಡುವುದು ಕದಿಯದಿರುವುದು, ಕೋಪಗೊಳ್ಳದ ವರ್ತನೆ, ಲಜ್ಜೆ, ಶುಚಿ, ಹಿತಾಹಿತ ಜ್ಞಾನ, ನಿಶ್ಚಲ ಬುದ್ಧಿ, ನಿಗರ್ವಿತನ, ಇಂದ್ರಿಯ ನಿಗ್ರಹ ಮತ್ತು ವಿದ್ಯೆ ಇವು ಒಟ್ಟಾರೆ ಧರ್ಮ ಎನಿಸಿಕೊಳ್ಳುತ್ತವೆ. <em>(ಸತ್ಯಂ ಅಸ್ತೇಯಂ ಅಕ್ರೋಧೋ ಹ್ರೀಃ ಶೌಚಂ ಧೀರ್ ಧೃತಿರ್ ದಮಃ। ಸಂಯತ ಇಂದ್ರಿಯತಾ, ವಿದ್ಯಾ-ಧರ್ಮಃ ಸರ್ವ ಉದಾಹೃತಃ॥ ಎನ್ನುತ್ತವೆ, ಯಾಜ್ಞವಲ್ಕ್ಯ ಸ್ಮೃತಿ ೪:೬೬)</em> </p> 
<p><em>ಸತ್ಯವೇ ನಮ್ಮ ತಾಯಿ ತಂದೆ</em>- ಎನ್ನುತ್ತದೆ <em>ಪುಣ್ಯಕೋಟಿ</em> ಗೋವು.</p> 
		</aside>
		<aside epub:type="footnote" id="id-014-112">
			<p>೧೧೨. ಹಿತವಚನಗಳಲ್ಲಿ ಎರಡು ವಿಧ: ಇದನ್ನು ಮಾಡು ಎನ್ನುವುದು, ಇದು ಬೇಡ ಎನ್ನುವುದು. ಎಷ್ಟೋ ಬಾರಿ ಯಾವುದು ನಿಷೇಧ ಎಂದು ಖಚಿತವಾಗಿ ಹೇಳಿಬಿಡುವುದೇ ಉತ್ತಮವೆನೋ. ಹೀಗೆ ಮಾಡು ಎನ್ನುವುದಕ್ಕಿಂತ ಹೀಗೆ ಮಾಡದೇ ಇರಬೇಡ ಎನ್ನುವ ಅನುಶಾಸನವೇ ಹೆಚ್ಚು ಪರಿಣಾಮಕಾರಿಯೋ ಏನೋ. ಈ ಕ್ರಮವನ್ನ ಉಪನಿಷತ್ತಿನ ಋಷಿ ಇಲ್ಲಿ ಕೈಗೊಂಡಿದ್ದಾನೆ.</p> 
<p>ತನ್ನ ನಡೆ ಮನ ನುಡಿಗಳಿಂದ ಜಗತ್ತಿನ ಜೀವಿಗಳೆಲ್ಲರಿಗೆ ಹಿತವಾದುದನ್ನ ಮಾಡಬೇಕು, ತನ್ಮೂಲಕ ಧರ್ಮವನ್ನು ತನ್ನದನ್ನಾಗಿ ಮಾಡಿಕೊಳ್ಳಬೇಕು- ಎಂಬುದೇ ಹರ್ಷವರ್ಧನ ರಾಜನ ಒಂದು ಶಾಸನದ ಘೋಷಣೆ. <em>(ಕರ್ಮಣ ಮನಸಾ ವಾಚಾ ಕರ್ತವ್ಯಂ ಪ್ರಾಣೀಭಿರ್ ಹಿತಂ। ಹರ್ಷೇಣ ಏತತ್ ಸಮಾಖ್ಯಾತಂ ಧರ್ಮಾರ್ಜನಂ ಅನುತ್ತಮಮ್॥ -ಬನ್‍ಸ್ಕೆರ್ ತಾಮ್ರಶಾಸನ (ಕಾಲ ಕ್ರಿ. ಶ. ೬೨೮), ನೋಡಿ: ಎ.ಆರ್. ಕೃಷ್ಣಶಾಸ್ತ್ರಿ, ಸಂಸ್ಕೃತ ನಾಟಕ, ಪುಟ ೧೮೬, ಶಾಙ್ರ್ಗಧರ ಪದ್ಧತಿ ೧೩೯೪, ಸುರಭಾ ೧೪೬:೧೬೬)</em> </p> 
<p>ಜನ ಬಹಳ ಕಷ್ಟಪಟ್ಟು ತಪ್ಪುಗಳನ್ನ ಮಾಡುತ್ತಾರೆ. ನಿದರ್ಶನಕ್ಕೆ ಸ್ವಾದಿಷ್ಟವಾದ ಹಾಲನ್ನು ಸುಲಭವಾಗಿ ಕುಡಿಯುವದನ್ನ ಬಿಟ್ಟು, ಕಷ್ಟಪಟ್ಟು ಕಹಿಯಾದ ಕ್ಷಾರವಾದ ವಿಷದಂಥ ಪಾನೀಯಗಳನ್ನ ಕುಡಿಯುತ್ತಾರೆ. <em>(ಯತ್ನೇನ ಪಾಪಾನಿ ಸಮಾಚರನ್ತಿ, ಧರ್ಮಪ್ರಸಂಗಾನ್ ಅಪಿ ನ ಆಚರಂತಿ। ಆಶ್ಚರ್ಯಮೇತದ್ ಹಿ ಮನುಷ್ಯಲೋಕೆ, ಕ್ಷೀರಂ ಪರಿತ್ಯಜ್ಯ ವಿಷಂ ಪಿಬನ್ತಿ॥ -ವಡ್ಡಾರಾಧನೆ, ಗುರುದತ್ತ ಭಟ್ಟಾರಕರ ಕತೆ, ಪುಟ ೧೮೮.)</em> </p> 
		</aside>
		<aside epub:type="footnote" id="id-014-113">
			<p>೧೧೩. <em>ಸಂಸ್ಕೃತ ಕವಿಸೂಕ್ತಿ ಮತ್ತು ಲೋಕೋಕ್ತಿ,</em> ಪುಟ ೧೦೭೭; ಸತ್ಯ, ಕ್ಷಮಾ, ಇಂದ್ರಿಯನಿಗ್ರಹ, ಸರ್ವ ಪಶು-ಪ್ರಾಣಿಗಳ ಮೇಲೂ ದಯಾ, ಪ್ರಾಮಾಣಿಕತೆ (ಆರ್ಜವ), ದಾನ, ಸಂಯಮ, ಸಂತೋಷ, ಬ್ರಹ್ಮಚರ್ಯ, ಹಿತಕರವಾಗಿ ಮಾತನಾಡುವುದು, ತಿಳಿವಳಿಕೆ, ಎದೆಗಾರಿಕೆ ಮತ್ತು ತಪಸ್ಸು- ಇವುಗಳು ತೀರ್ಥಕ್ಕೆ ಉದಾಹರಣೆಗಳಾದರೂ ಎಲ್ಲಕ್ಕೂ ಮಿಗಿಲಾದದ್ದು ಎಂದರೆ- ಪರಿಶುದ್ಧವಾದ ಮನಸ್ಸೇನೇ!</p> 
<p> ನಾಕ ಮತ್ತು ನರಕಗಳು ಸುಖ ಮತ್ತು ದುಃಖದ ಸಂಕೇತಗಳು. ಅವುಗಳನ್ನು ಹೋಗಿ ಮುಟ್ಟುವುದು, ಅಲ್ಲುಳಿಯುವುದು ಏನೋ ನಿಗೂಢ ಮಾರ್ಗಗಳಿಂದಲ್ಲ. ನಮ್ಮ ಇಂದ್ರಿಯಗಳೇ ಸಾಗಲು ವಾಹನಗಳು. ಅವುಗಳನ್ನು ತಡೆಹಿಡಿದರೆ ಸ್ವರ್ಗ; ಹರಿಯಬಿಟ್ಟರೆ ನರಕ. ( <em>ಇಂದ್ರಿಯಾಣಿ ಏವ ತತ್ ಸರ್ವಂ ಯತ್ ಸ್ವರ್ಗ ನರಕೌ ಉಭೌ। ನಿಗ್ರಹೀತ ವಿಸೃಷ್ಟಾನಿ ಸ್ವರ್ಗಾಯ ನರಕಾಯ ಚ॥- ಸುಭಾಷಿತ ಸುಧಾನಿಧಿ</em> )</p> 
		</aside>
		<aside epub:type="footnote" id="id-014-114">
			<p>೧೧೪. ಸತ್ಯ, ದಯೆ, ಇಂದ್ರಿಯ ನಿಗ್ರಹಗಳೇ ತೀರ್ಥಗಳಿಗೆ ಉದಾಹರಣೆಯಾದರೂ, ಎಲ್ಲರಿಗೂ ಜನಗಳಿಗೂ ಸಮಾಧಾನಚಿತ್ತವೆಂಬುದೇ ಶ್ರೇಷ್ಠವಾದ ತೀರ್ಥ! 'ನೆಮ್ಮದಿ, ಸಮಾಧಾನವೇ ಶ್ರೇಷ್ಠವಾದ ತೀರ್ಥ!'-ಎಂಬ ಮತ್ಸ್ಯಪುರಾಣದ ಈ ಮಾತಿನಲ್ಲಿ ಎಷ್ಟೊಂದು ಅರ್ಥ ಕರಗಿ, ಅಡಗಿದೆಯಲ್ಲವೇ? ಶ್ರೀರಾಮನಲ್ಲಿ ಇವೆಲ್ಲವೂ ಮೇಳೈಸಿದ್ದವಂತೆ. ( <em>ಸತ್ಯಂ ದಾನಂ ತಪಸ್ ತ್ಯಾಗೋ ಮಿತ್ರತಾ ಶೌಚಂ ಆರ್ಜವಮ್। ವಿದ್ಯಾ ಚ ಗುರುಶುಶ್ರೂಷಾ ಧ್ರುವಾಣಿ ಏತಾನಿ ರಾಘವೇ॥</em> - <em>ವಾಲ್ಮೀಕಿ ರಾಮಾಯಣ</em> , ಅಯೋಧ್ಯಾ ಕಾಂಡ ೧೨:೩೦.)</p> 
<p>ವಿಧಿ ಆಚರಣೆಗಳ ಅರ್ಥಶೂನ್ಯತೆಯ ಬಗ್ಗೆ ವಿಡಂಬನೆಯಾಡುತ್ತ, ಸುಂದರ ಪಾಂಡ್ಯರು ಹೇಳುವುದನ್ನು ಕೇಳಿ:</p> 
<p>ವಿಶೇಷ ದಿನಗಳಲ್ಲಿ ಅಲ್ಲಿ ಸ್ನಾನ ಮಾಡಿದರೆ ಮಾಡಿದ ಪಾಪಗಳೆಲ್ಲ ತೊಳೆದು ಹೋಗುತ್ತವೆ- ಎಂಬ ಭ್ರಾಂತಿಯಿಂದ ಜನರು ತೀರ್ಥಕ್ಷೇತ್ರ ಯಾತ್ರೆಗಳನ್ನು ಸಾಮಾನ್ಯವಾಗಿ ಮಾಡುತ್ತಾರೆ. ಕೆಲವರಂತೂ ಆ ಪುಣ್ಯನದಿಗಳಲ್ಲಿ ಚಳಿ ಮಳೆ ಗಾಳಿಗಳನ್ನೂ ಲೆಕ್ಕಿಸದೆ ಕಂಠದ ವರೆಗೆ ಮುಳುಗಿ ಬಹಳ ಕಾಲ ಇದ್ದು, ದೇವರ ಧ್ಯಾನ ಮಾಡುವುದು ಆವಶ್ಯಕ ಎಂದು ಬಗೆವುದುಂಟು. ಆ ಪವಿತ್ರ ನದಿಯ ದಂಡೆಯ ಮರಳ ಮೇಲೆ ಮಲಗಿ ಸೂರ್ಯನ ಗತಿಯನ್ನೇ ಅವಲೋಕಿಸುತ್ತ, ತಪಿಸುತ್ತ ಇದ್ದರೆ ಪುಣ್ಯ ಬಂದೀತು ಎಂಬ ನಂಬಿಕೆಯವರೂ ಇದ್ದಾರು. ಶುದ್ಧಶೀಲವಿಲ್ಲದಿದ್ದರೆ ಇವೆಲ್ಲವೂ ಬರಿ ದೇಹದಂಡನೆ ಮಾತ್ರ. ( <em>ತೀರ್ಥ ಅಭಿಷೇಕ ಗಮನೈರ್- ನಿದಾಘ-ಸೂರ್ಯಾನುವರ್ತನ ಸ್ಥಾನೈಃ। ಶಿಶಿರೇಷು ಅಪ್ಸು ನಿವಾಸೈರ್-ನ ಅಶೀಲಃ ಸ್ವರ್ಗಂ ಆಪ್ನೋತಿ ॥೩೯॥</em> ) ಎನ್ನುತ್ತದೆ <em>ನೀತಿದ್ವಿಷಷ್ಟಿಕಾ.</em> </p>
		</aside>
		<aside epub:type="footnote" id="id-014-115">
			<p>೧೧೫. <em>ಮಹಾಭಾರತ</em> ದಲ್ಲಿ ಹಲವಾರು ಕಡೆ ಇಂಥ ಮಾತುಗಳು ಇದ್ದರೂ ಇಲ್ಲಿರುವುದು ನಮ್ಮ ಮನ ಸೆಳೆಯುವ ಒಂದು ಸುಂದರ ಅಭಿವ್ಯಕ್ತಿ. ಹಲವು ಬಗೆ ಸ್ನಾನಗಳಲ್ಲಿ ನೀರಿನಲ್ಲಿ ಮಾಡುವ ಸ್ನಾನ ವಾರುಣಸ್ನಾನ.</p> 
<p>ಸ್ವಲ್ಪ ಪಾಠಾಂತರದೊಂದಿಗೆ ಈ ಪದ್ಯ ಬೇರೆ ಕಡೆ ಹೀಗಿಯೂ ಇದೆ: ( <em>ಆತ್ಮಾ ನದೀ, ಭಾರತ ಪುಣ್ಯತೀರ್ಥಾ ಸತ್ಯೋದಕಾ, ಶೀಲತಟಾ, ದಯೋರ್ಮಿಃ ತತ್ರ ಅಭಿಷೇಕಂ ಕುರು, ಪಾನ್ಡುಪುತ್ರ ನ ವಾರಿಣಾ ಶುದ್ಧ್ಯತಿ ಚ ಅನ್ತರಾತ್ಮಾ॥</em> - <em>ಹಿತೋಪದೇಶ</em> , ಸಂಧಿ ೯೦.)</p> 
<p>ತೀರ್ಥಕ್ಷೇತ್ರಗಳಲ್ಲಿ ಅಲ್ಲಿನ ಪವಿತ್ರ ನದಿಗಳಲ್ಲಿ ಮುಳುಗೇಳುವುದು ಒಂದು ಆವಶ್ಯಕ ವಿಧಿ. ಹಾಗೆ ಮಾಡಿದಾಗ ಪುರಂದರದಾಸರು ಹೇಳಿದಂತೆ: <em>''ಮಲವ ತೊಳೆಯ ಬಲ್ಲರಲ್ಲದೆ, ಮನವ ತೊಳೆಯಬಲ್ಲರೆ? ಹಲವು ತೀರ್ಥಗಳಲಿ ಮುಳುಗಿ ಹಲುಬಿದರೆ ಫಲವೇನು?.... ಮೌನ ನೇಮ ನಿಷ್ಠೆ ಯಾಕೆ? ಹೀನ ಚಿತ್ತನಾದ ಮೇಲೆ, ಶ್ರೀನಿವಾಸ ಪುರಂದರ ವಿಠಲನು ಮೆಚ್ಚುವನೆ ಮರುಳೆ?''</em> -ಭಗವಂತನು ಮೆಚ್ಚುವುದಿಲ್ಲ.</p>
		</aside>
		<aside epub:type="footnote" id="id-014-116">
			<p>೧೧೬. <em>ಸುರಭಾ</em> ೧೭೪:೮೮೪ ಪಾಠಾಂತರ: ನ ಅಸೌ ಧರ್ಮೋ ಯತ್ರ, ನ ಸತ್ಯಂ ಅಸ್ತಿ; ನ ತತ್ ಸತ್ಯಂ, ಯತ್ ಛಲೇನ ಅಭ್ಯುಪೇತಮ್॥- <em>ಮಹಾಭಾರತ</em> ೫:೩೫:೫೮</p> 
<p>ನೀತಿಪದ್ಯವೊಂದು ಮೇಲಣ ಪಟ್ಟಿಯನ್ನು ಪರಿಷ್ಕಾರಗೊಳಿಸುತ್ತ, ಚಂದ್ರನಿಲ್ಲದ ರಾತ್ರಿ, ತನ್ನ ಪ್ರಿಯಪತ್ನಿಯಿಲ್ಲದ ವಿನೋದಕೂಟ, ಸುಮಧುರ ಜೇನಿಲ್ಲದ ಹೂವು, ಒಳ್ಳೆಯ ಗಟ್ಟಿ ಮೊಸರಿಲ್ಲದ ಊಟ ಇವು ಜ್ಞಾನಿಗಳಿಲ್ಲದ ಸಭೆಯಂತೆ ನಿಷ್ಪ್ರಯೋಜಕ ಗಳು- ಎನ್ನುತ್ತದೆ.</p> 
<p class="verse">ವಿಧು(=ಚಂದ್ರ)ವಿಲ್ಲದ್ ಇರುಳ್ ತನ್ನಯ<br /> ವಧುವಿಲ್ಲದ ಲೀಲೆ, ಮಧುರ ಮಧುವಿಲ್ಲದ ಪೂ।<br /> ದಧಿಯಿಲ್ಲದ್ ಉಣಿಸದ್ ಅದೇವುದೋ<br /> ಬುಧರಿಲ್ಲದ ಸಭೆ ಸರಸ್ವತೀಮುಖತಿಲಕಾ॥</p> 
<p class="verse-author"> -ಕೇಶಿರಾಜ, <em>ಶಬ್ದಮಣಿದರ್ಪಣ</em> , ಸೂತ್ರ ೬೬, ಪ್ರಯೋಗ ೧೧.</p> 
<p>ಯಾವ ಸಭೆ ಅಂಗೀಕಾರಾರ್ಹವಲ್ಲ- ಎಂಬುದನ್ನು ನಾಗವರ್ಮ ಹೇಳುತ್ತಾನೆ: ಅಂಗುಳೊಳ್ ಅಡಸಿದ ವಿಷಮುಂ। ಭಂಗುರತರ ವಿಷಮದೃಷ್ಟಿಯುಂ। ವ್ಯಾಳಸಮಾ ಸಂಗಮುಮಂ ಅಮರ್ದಿರೆ ಮದನಹ। ರಂಗ್ ಎಣೆಯೆನಿಪುದ¾ôನೆಮಗೆ ಖಳರ್ ಅಭಿವಂದ್ಯರ್॥೭೬೩॥- <em>ಕಾವ್ಯಾವಲೋಕನಮ್</em> (ಬಿಭ್ರಾಣಾ ಗರಲಂ ಕಂಠೇ। ಭುಜಂಗಪರಿವೇಷ್ಟಿತಾ। ಶಾಂಭವೀವ ತನುಃ ಕಸ್ಯ। ನ ವಂದ್ಯಾ ದೌರ್ಜನೀ ಸಭಾ॥- <em>ತ್ರಿವಿಕ್ರಮಕೃತ ನಲಚಂಪೂ</em> ; <em>ಸುಭಾಷಿತರತ್ನಾಕರ</em> ೩೩</p>
		</aside>
		<aside epub:type="footnote" id="id-015-117">
			<p>೧೧೭. ಕೊನೆ ಮೊದಲಿಲ್ಲದ, ಕೊನೆಗೊಳ್ಳಲೊಲ್ಲದ ಈ <em>ಜೀವ</em> 'ಕ್ಕೆ ಇನ್ನೊಂದು ಹೆಸರು, ಆತ್ಮ. ಇದರ ಬಗ್ಗೆ ಹೀಗೆ ಹೇಳುತ್ತ, ಕೃಷ್ಣ ನಮಗಿದನ್ನು ಪರಿಚಯಿಸುತ್ತಾನೆ: ಈ ರೀತಿಯ, ಹುಟ್ಟು-ಸಾವು ಇರದ ಶಾಶ್ವತ, ವಿನಾಶವಿಲ್ಲದ್ದು ಅದು, ಆತ್ಮವನ್ನು <em>ಅವಿನಾಶಿ ತು ತದ್ ವಿದ್ಧಿ, ಅವಿನಾಶಿ ಎಂದು ತಿಳಿ</em> - ಎಂದು ಇದನ್ನೇ ಈ <em>ಅವ್ಯಯತ್ವ</em> ವನ್ನೇ ಯಮ ನಚಿಕೇತನಿಗೆ ಹೇಳುವುದು:</p> 
<p> ಹುಟ್ಟುವುದೂ ಇಲ್ಲ, ಸಾಯುವುದೂ ಇಲ್ಲ; ಯಾರಿಂದಲೂ ಇದು ಹುಟ್ಟಿಲ್ಲ, ಇದರಿಂದ ಇನ್ನಾವುದೂ ಹುಟ್ಟುವುದಿಲ್ಲ. ಇದು ಯಾವುದರಲ್ಲಿದೆಯೋ ಆ ಶರೀರ ನಾಶವಾಗಬಹುದು, ಆದರೆ ಇದು ಮಾತ್ರ ನಾಶವಾಗುವುದಿಲ್ಲ. ಇದು ನಿತ್ಯ, ಎಂದಿನಿಂದಲೋ ಇರುವಂಥದ್ದು, ಎಂದೆಂದೂ ಇರುವಂಥದ್ದು. ( <em>ನ ಜಾಯತೇ, ಮ್ರಿಯತೇ ವಾ, ವಿಪಶ್ಚಿನ್ ನ ಅಯಂ, ಕುತಶ್‍ಚಿನ್ ನ ಬಬೂವ ಕಶ್ಚಿತ್। ಅಜೋ ನಿತ್ಯಃ, ಶಾಶ್ವತೋಽಯಂ, ಪುರಾಣೋ ನ ಹನ್ಯತೇ ಹನ್ಯಮಾನೇ ಶರೀರೇ॥</em> - <em>ಕಠೋಪನಿಷತ್</em> ೨:೧೮)</p> 
<p> ಇಲ್ಲೊಂದು ಸೋಜಿಗವಿದೆ: <em>ಭಗವದ್ಗೀತೆ</em> ಆತ್ಮಲಕ್ಷಣವನ್ನು ಹೇಳುವಾಗ, ಗಾಳಿಯ, ನೀರಿನ ಮತ್ತು ಬೆಂಕಿಯ ಮಾತುಗಳು ಬಂದವು; ಶಸ್ತ್ರದ, ಲೋಹದ ಮಾತೂ ಬಂತು. ಶಸ್ತ್ರಕ್ಕೆ ಖನಿಜವೇ ಮೂಲವಾದ ಕಾರಣ, ನೆಲದ ಭೂಮಿತತ್ತ್ವಕ್ಕೆ ಅದು ಸೂಚಕವಾಯಿತು. ಹೀಗೆ, <em>ಪೃಥ್ವೀ ಅಪ್ ವಾಯು ತೇಜಸ್</em> - ತತ್ತ್ವ ಗಳನ್ನೇನೋ ಹೇಳಿದಂತಾಯಿತು. ಆದರೆ, ಪಂಚಭೂತಗಳಲ್ಲಿನ <em>ಆಕಾಶತತ್ತ್ವ</em> ವನ್ನು ಬಿಟ್ಟ ಹಾಗಾಯಿತೇ- ಎನ್ನುವಿರೇನು? ಇಲ್ಲ, ಅವ್ಯಯತ್ವವನ್ನು ತನ್ನ ಗುಣವಾಗುಳ್ಳ ಆ ಆತ್ಮವೇ ಈ <em>ಆಕಾಶತತ್ತ್ವ</em> ದ ಇನ್ನೊಂದು ರೂಪ!</p> 
		</aside>
		<aside epub:type="footnote" id="id-015-118">
			<p> ೧೧೮. ಅತಿ ಗಹನವಾದ ವೇದಾಂತ ವಿಚಾರಗಳಲ್ಲಿ ಆಚಾರ್ಯರು ಪ್ರಸಿದ್ಧರು ಆಗಿದ್ದಿರಬಹುದು. ಆದರೆ, ಜನಸಾಮಾನ್ಯರ ನೆನಪಲ್ಲಿ, ಬಾಯಲ್ಲಿ ಆಚಾರ್ಯ ಶ್ರೀ ಶಂಕರರು ಉಳಿದಿರುವುದು ಅವರ ಸ್ತೋತ್ರಸಾಹಿತ್ಯದ ಮುಕ್ತಕಗಳಿಂದಲೇ.</p> 
<p> 'ಮೋಹಮುದ್ಗರ'ದ <em>ಭಜಗೋವಿಂದಂ</em> ಮುತ್ತಿನ ಹೂವಿನ ಮಾಲಿಕೆಯ ಕುಸುಮ ಇದು: ಹುಡುಗ-ಹುಡುಗಿಯರು ಆಟದಲ್ಲಿ <em>ಆಸಕ್ತರು,</em> ತರುಣ-ತರುಣಿಯರು ಅನುರಾಗದ ಬಂಧದಲ್ಲಿ ಹೆಣೆದುಕೊಂಡಿದ್ದು, ಪರಸ್ಪರ <em>ಅನುರಕ್ತರು.</em> ಏನೇನೋ ಯೋಚನೆಯಲ್ಲಿ ಮುಳುಗಿ ಎದ್ದು ಮತ್ತೆ ಮುಳುಗುತ್ತಿರುವ ಮುದುಕರು ಚಿಂತೆಯಲ್ಲೇ <em>ಮಗ್ನರು.</em> ಪರಮಾತ್ಮನ ವಿಚಾರದಲ್ಲಿ ಯೋಚನೆ ಮಾಡುತ್ತಾ, ಅದರಲ್ಲೇ <em>ಅಂಟಿಕೊಂಡು</em>   <em>ತಲ್ಲೀನ</em> ರಾಗಿರಲು ಈ ಮೂರು ಅವಸ್ಥೆಗಳಲ್ಲೂ ಯಾರಿಗೂ ವ್ಯವಧಾನ ಇಲ್ಲವಲ್ಲಾ- ಎಂಬುದೇ ಆಚಾರ್ಯ ಶ್ರೀ ಶಂಕರರ ಕೊರಗು.</p> 
<p> ನೋಡಿ, ಇಲ್ಲಿ <em>ಪದಗಳು</em> ಎಷ್ಟು ಸೂಕ್ತವಾದವು, ಎಷ್ಟು ಸಮಂಜಸವಾದವು, ಎಷ್ಟು ಅರ್ಥವತ್ತಾದವು, ಗಮನಿಸಿ. ಆಸಕ್ತಿಯ ಹಲವು ಮಜಲುಗಳನ್ನು ವಿಶೇಷವಾಗಿ ಆಯ್ದ ಈ (ಆಸಕ್ತಿ, ಅನುರಾಗ, ಮಗ್ನತೆ ಮತ್ತು ಲಗ್ನತೆ) ಪದಗಳು ಸೂಚಿಸುತ್ತವೆ. ಸೀಮಿತ ವಸ್ತು, ಸಂಕ್ಷಿಪ್ತತೆ, ಅರ್ಥವೈಶಾಲ್ಯ ಗುಣಗಳುಳ್ಳ ಇದು ನಿಜಕ್ಕೂ ಒಂದು ಆದರ್ಶ ಮುಕ್ತಕ.</p> 
		</aside>
		<aside epub:type="footnote" id="id-015-119">
			<p> ೧೧೯. ಬುದ್ಧಿವಂತರಾದವರು ಎಲ್ಲವನ್ನು ಅರ್ಥಮಾಡಿಕೊಳ್ಳಬಲ್ಲರು, ನಿಜ. ಹಾಗೆಂದ ಮಾತ್ರಕ್ಕೆ ಅರ್ಥವಾಗದ್ದು ಏನೂ ಇಲ್ಲವೇ ಇಲ್ಲ ಎಂದಲ್ಲ. ಈ 'ತಿಳಿ'ವಳಿಕೆಯ ತೀರ್ಥಯಾತ್ರೆಯಲ್ಲಿ ಅರ್ಧ ದೂರ ಹೋಗಿ ಹಿಂತಿರುಗಿದವರೇ ಹೆಚ್ಚು ಮಂದಿ.</p> 
<p> ಆತ್ಮದ ಬಗ್ಗೆ ವಿವರಣೆ ಕೊಡುತ್ತಾ ಋಷಿ ಹೇಳುತ್ತಾನೆ: ಈ <em>ಆತ್ಮ</em> ಎಂಬು ದೇನಿಹುದು, ಅದು ಬರಿ ಮಾತು-ಕತೆಯಿಂದ ಸಿಗುವ ವಸ್ತುವಲ್ಲ! ಓದಿ ತಿಳಿಯಲಳವಲ್ಲ, ಉಹ್ಞು! ಬಲು ಜಾಣತನದಿಂದಲೇ? ಇಲ್ಲ; ಬುದ್ಧಿವಂತಿಕೆಯಿಂದ ಸಾಧ್ಯ? ಇಲ್ಲವೇ ಇಲ್ಲ! ಆದರೆ, ಯಾರು ಎಡೆಬಿಡದೆ ಒಮ್ಮನದಿ ಬೇಡುವರೋ ಅವರಿಗೇ ಅದು ಲಭ್ಯ; ಆತ್ಮವೇ ತನ್ನೊಡಲ ಅವರಿಗೆ ತೋರಿಬಿಡುತ್ತದೆ- ಎನ್ನುತ್ತದೆ ಉಪನಿಷತ್ತು. ( <em>ನ ಅಯಂ ಆತ್ಮ ಪ್ರವಚನೇನ ಲಭ್ಯಃ ....॥</em>   <em>ಕಠ</em> ೨:೨೩; <em>ಮುಂಡಕ</em> ೩:೨:೩; ಮುಂದೆ ಪದ್ಯ ೧೨೭ ನೋಡಿ).</p> 
<p> ಹಾಗೆ ಸುಲಭಗ್ರಹಿಕೆಗೆ ಒಳಪಡದ ವಿಚಾರ ಅದು ಆದ್ದರಿಂದ, ಏನೂ ತಿಳಿಯದವರೂ, ಅಲ್ಪಸ್ವಲ್ಪ ತಿಳಿದವರೂ ತಮಗೆ ತೋಚಿದ ರೀತಿಯಲ್ಲಿ ಈ ಆಧ್ಯಾತ್ಮಿಕ ವಿಷಯದ ಬಗ್ಗೆ ವಿವರಣೆ, ವಿಶ್ಲೇಷಣೆ ಮಾಡುತ್ತ ಹೋಗಬಹುದು. ತರ್ಕಕ್ಕೆ ಸರಿಹೊಂದದ ಅಂಥವರ ಮಾತುಗಳು ಸಾಮಾನ್ಯರಿಗೆ ಅರ್ಥಶೂನ್ಯವಾಗಿ ತೋರಿಬರುವುದು ಸಹಜ. ಇಂಥ ಮಾತುಗಳನ್ನಾಡಿ, ಆಸಕ್ತರನ್ನು ದಾರಿ ತಪ್ಪಿಸಿದ ಬುದ್ಧಿಜೀವಿಗಳಿಗೇನೂ ಕಡಿಮೆ ಇಲ್ಲ. ಸತ್ಯ, ಆತ್ಮ, ಅನುಭಾವ, ಬ್ರಹ್ಮಾನಂದ, ಮಿಸ್ಟಿಸಿಸಂ- ಮುಂತಾದ ವಿಚಾರಗಳು ಸ್ವಂತ ಅನುಭವದಿಂದ ತಿಳಿದುಕೊಳ್ಳಬೇಕೇ ವಿನಹ, ಎಷ್ಟೇ ಜ್ಞಾನಿಗಳಾಗಿರಲಿ ಅವರಿವರ ಮಾತುಕತೆ ಓದು ಬರೆಹಗಳಿಂದ ಲಭ್ಯವಾಗುವ ವಸ್ತುಗಳು ಅವಲ್ಲ- ಇದೇ ಮೇಲಿನ ಮೂಲ ಪದ್ಯದ ಇಂಗಿತಾರ್ಥ.</p> s
		</aside>
		<aside epub:type="footnote" id="id-015-120">
			<p>೧೨೦. <em>ಧಮ್ಮಪದ</em> ದ ಬಾಲವಗ್ಗ (ಬಾಲವರ್ಗ)ದಲ್ಲಿ ಬುದ್ಧನ ಮಾತು. <em>ಪುತ್ತಾಮತ್ಥಿ ಧನಂ ಮತ್ಥಿ ಇತಿ ಬಾಲೋ ವಿಹಣ್ಣತಿ। ಅತ್ತಾ ಹಿ ಅತ್ತನೋ ನತ್ತಿ ಕುತೋ ಪುತ್ತಾ, ಕುತೋ ಧನಙõï॥-</em> ಎಂದು ಮೂಲ ಪಾಳಿಯಲ್ಲಿ ಇರುವುದರ, ಸಂಸ್ಕೃತ ಛಾಯಾನುವಾದ ಹರಿಯದು. ಇಲ್ಲಿ 'ಬಾಲ' ಎಂದರೆ ಅಪ್ರಬುದ್ಧ ತಿಳಿಗೇಡಿ ಎಂದರ್ಥ. ಇಲ್ಲಿ, ಆತ್ಮ ಎಂಬುದಕ್ಕೆ ತಾನೇ, ತನ್ನ ದೇಹವೇ ಎಂದರ್ಥ. ಇವನ್ನೂ ನೋಡಿ:</p> 
<p class="verse">ಕೊನೆಯ ಕ್ಷಣ ಎದುರಾಗಿಹುದು ಎಲ್ಲಿ ಹೋದರು ಎಲ್ಲ<br />ಸತಿ ಸುತರು ಬಂಧು-ಬಾಂಧವರೆನಿಸಿಕೊಂಡವರು?<br />ಎಲ್ಲಿಂದ ನಾ ಬಂದೆ? ಹೋಗುವುದು ಈ ಮುಂದೆ?<br />ಈ ಪಯಣವ ಕುರಿತು ಯೋಚಿಸಿರುವೆಯಾ ಎಂದೂ?</p> 
<p> (<em>ಕಾ ತೇ ಕಾಂತಾ ಕಸ್ ತೇ ಪುತ್ರಃ ಸಂಸಾರೊ ಅಯಂ ಅತೀವ ವಿಚಿತ್ರಃ। ಕಸ್ಯ ತ್ವಂ ಕಃ ಕುತ ಆಯಾತಸ್ ತತ್ತ್ವ ಚಿಂತಯಾ ತದ್ ಇಹ ಭ್ರಾತಃ -ಆಚಾರ್ಯ ಶ್ರೀ ಶಂಕರ, ಭಜಗೋವಿಂದಂ ೮</em>)</p> 
<p class="verse"> ಬಲುಪುಣ್ಯಬಲದಿಂದ ಸಿಕ್ಕಿತಲ್ಲವೆ ಈಗ<br />ದುರ್ಲಭದ ನರಜನ್ಮ ಕಡೆಗಾದರೂ;<br />ಹಿಂದಿರುಗಿ ನೋಡಿದರೆ ಏನು ನುಡಿ, ಏನು ನಡೆ-<br />ಹೀಗೇಕೆ ಮಾಡಿದೆನೆಂದೆನಿಸುತಿಹುದು!</p> 
<p> (<em>ಮಹತಾ ಪುಣ್ಯಯೋಗೇನ ಮಾನುಷಂ ಜನ್ಮ ಲಭ್ಯತೇ। ತತ್‍ಪ್ರಾಪ್ಯ ನ ಕೃತೋ ಧರ್ಮಃ, ಕೀದೃಶಂ ಹಿ ಮಯಾ ಕೃತಮ್॥</em>-<em>ಗರುಡ ಪುರಾಣ, ಉತ್ತರಖಂಡ, ೨:೩೪)</em></p>
		</aside>
		<aside epub:type="footnote" id="id-015-121">
			<p> ೧೨೧. ಪಾಠಾಂತರ: <em>ಸ್ವಕರ್ಮಣಾ ಯೇವ ಗ್ರಥಿತಃ ಹಿ ಲೋಕಃ, ಕರ್ತಾ ಅಹಂ ಅಸ್ಮಿ ಇತಿ ವೃಥಾ ಅಭಿಮಾನಃ; ಸ್ವಯಂ ಕೃತಂ ಸ್ವೇನ ಫಲೇನ ಯುಜ್ಯತೇ। ಶರೀರ, ಹೇ, ನಿಸ್ತರ ಯತ್ ತ್ವಯಾ ಕೃತಮ್</em> ಎಂಬ ಉಲ್ಲೇಖವನ್ನು ಕೆಲವರು ಮಾಡುತ್ತಾರೆ.</p> 
<p>  <em>ಗರುಡ ಪುರಾಣ</em> ದಲ್ಲಿ ಉತ್ತರ ಖಂಡದಲ್ಲಿ (೨:೩೫-೪೦) ಪಲ್ಲವಿಯ ರೂಪದಲ್ಲಿ ಬರುವ '' <em>ದೇಹಿನ್ ಕ್ವಚಿನ್ ನಿಸ್ತರ ಯತ್ ತ್ವಯಾ ಕೃತಮ್</em> ''- ಎಂಬ ಮಾತಿಗೆ ''ಎಲೈ ದೇಹಾಭಿಮಾನಿ ಜೀವವೇ, ನೀನು ನಿಂದನೀಯ ಕರ್ಮಗಳನ್ನು ಮಾಡಿದೆ; ಈಗ ಅದರ ಫಲವನ್ನ ಅನುಭವಿಸು. ಹೇಗೆ ನೀನು ಕರ್ಮ ಮಾಡಿದೆಯೋ, ಹಾಗೆ ಅದರ ಫಲವನ್ನು ಅನುಭವಿಸು''- ಎಂದು ಮನುಷ್ಯನ ಒಳ್ಳೆಯ ಮನಸ್ಸು ಅವನ ದುಷ್ಟ ಮನಸ್ಸಿಗೆ ಉಪದೇಶಿಸುತ್ತದೆ.</p> 
<p> ಇದು 'ಮಂದ ಬುದ್ಧಿಯ ಪ್ರೇತದ ಪಶ್ಚಾತ್ತಾಪದ ಕೊರಗು'- ಎಂದು ಹಲವರು ಅನುವಾದಿಸಿದ್ದಾರೆ. <em>ನಿಸ್ತರಣ</em> ಎಂದರೆ ದಾಟುವುದು, ದಡ ಸೇರುವುದು, ಉಪಾಯ ದಿಂದ ಅಪಾಯ ತಪ್ಪಿಸಿಕೊಳ್ಳುವುದು- ಎಂದೆಲ್ಲ ಅರ್ಥಗಳಿವೆ. 'ಮಾಡಿದ್ದುಣ್ಣೊ ಮಹರಾಯ'- ಎಂಬ ಗಾದೆಗೆ ಸಮನಾದ ಮಾತು ಇಲ್ಲಿವೆ.</p> 
<p class="verse">ಅಳುತಳುತ ವಿಲಪಿಸುತ ನೆನೆನೆನೆದು ನೆನೆದು,<br />ಕಳೆದಳಿದ ಕೈಗೀಗ ಮತ್ತೇನೂ ಸಿಗದ<br />ನರಜನ್ಮವೀಪರಿಯಾಯ್ತೆ ಎನುತ ಹಲುಬಿ-<br />ಆತ್ಮ ಪರಿತಪಿಸುವುದು ದೇಹವನು ಹಳಿದು॥೨:೪೨॥</p> 
<p class="text-right"> -<em>ಗರುಡಪುರಾಣ</em></p> 
		</aside>
		<aside epub:type="footnote" id="id-015-122">
		<p> ೧೨೨. ತನ್ನ ನುಡಿ ನಡೆಗಳಿಂದ ಸಮಾಜದಲ್ಲಿ ಆವರಿಸಿಕೊಂಡಿದ್ದ ಹಲ ಬಗೆಯ ಕತ್ತಲುಗಳನ್ನ ತೊಡೆದು ಹಾಕಿ ಜಗತ್ತಿಗೇ ದೀಪಪ್ರಾಯರಾದ ಶ್ರೀ ಬಸವೇಶ್ವರರನ್ನು <em>'ಜಗಜ್ಜೋತಿ'</em> ಎಂದು ನೆನೆಯುತ್ತೇವೆ. ಇಲ್ಲಿ ದೀಪ ಬೆಳಗಲಿ <em>(ಆತ್ಮದೀಪ ವಿಹರಥ)-</em> ಎಂಬ ಗೌತಮಬುದ್ಧನ ಮಾತನ್ನೆ ಮಾಸ್ತಿಯವರು ತಮ್ಮ <em>ಯಶೋಧರಾ</em> 'ನಾಟಕದಲ್ಲಿ ಒಳಗೆ ಬೆಳಗುವ ಬೆಳಕ ಸರಿಪಡಿಸಿಕೊಳ್ಳಬೇಕು- ಎಂದರು. <em>ಧಮ್ಮಪದ</em> ದ ಸಂದೇಶವೆಂದರೆ: ಪ್ರದೀಪಂ ಗವೇಷ್ಯಥ, ಜ್ಞಾನದ ಬೆಳಕನ್ನು ಹುಡುಕಿ ಹೊರಡು.</p> 
<p> ಎಲ್ಲಿಯವರೆಗೆ ನೋಡುವವರಿಗೂ ನೋಟಕ್ಕೂ ವ್ಯತ್ಯಾಸವಿರುತ್ತದೋ, ಅಲ್ಲಿಯವರೆಗೂ ಈ ಪವಿತ್ರ ಅನನ್ಯ ಅನುಭಾವ ಸಾಧ್ಯವಿಲ್ಲ. ಪ್ರಖ್ಯಾತ ಪಾಶ್ಚಾತ್ಯ ಎಕ್ಹಾರ್ಟ್ ಪ್ರಕಾರ, ದೇವರನ್ನು ಕಾಣಬೇಕಾದರೆ ಪ್ರಾಪಂಚಿಕ ವಿಷಯಗಳ ಬಗ್ಗೆ ಕುರುಡನಾಗಿಬಿಡಬೇಕು, ಅಜ್ಞಾನಿಯಾಗಿಬಿಡಬೇಕು. <em>ಕುರುಡನನ್ನಾಗಿ ಮಾಡಯ್ಯ, ಹೆಳವನನ್ನಾಗಿ ಮಾಡಯ್ಯಾ</em> ಎಂದು, ಬಸವಣ್ಣನವರಂತೆ ಅಂಗಲಾಚಿ ಬೇಡಿ ಕೊಳ್ಳಬೇಕು!</p> 
<p> ಒಂದು ಪಕ್ಷ, ನಮ್ಮ ಪುಣ್ಯ ಫಲಿಸಿ, ಭಗವಂತ ಒಮ್ಮೆಲೇ ಪ್ರತ್ಯಕ್ಷನಾಗಿ, ನಾವೆಲ್ಲ ಹಾಡಿ ಹೊಗಳುವ ಆ ಜ್ವಾಜ್ವಲ್ಯಮಾನ ಪ್ರಭೆಯ ಗುಣದೊಡನೆ, ಕಣ್ಣು ಕೋರೈಸುವ ಬೆಳಕಾಗಿ ಗೋಚರಿಸಿದರೆ ಅವನನ್ನು ನಮ್ಮ ಬರಿ ಮಣ್ಣಿನ ಕಣ್ಣಿಂದ ನೋಡಲು ಸಾಧ್ಯವಾದೀತೆ? ವಿಶ್ವರೂಪದರ್ಶನ ಪ್ರಸಂಗದಲ್ಲಿ ಅರ್ಜುನ ಕೇಳಿದಂತೆ ನಾವೂ ವಿನಂತಿಸಿಕೊಂಡೇವು: ನಮ್ಮ ನೋಟದ ಸಾಮಥ್ರ್ಯಕ್ಕನುಗುಣವಾಗಿ ಒಂದು ಸೌಮ್ಯ ಪ್ರಸನ್ನ ರೂಪವನ್ನು ತೋರಪ್ಪಾ- ಎಂದು. (<em>ಅದೃಷ್ಟಪೂರ್ವಂ ಹೃಷಿತೋಽಸ್ಮಿ ದೃಷ್ಟ್ವಾ ಭಯೇನ ಚ ಪ್ರವ್ಯಥಿತಂ ಮನೋ ಮೇ। ತದ್ ಏವ ಮೇ ದರ್ಶಯ ದೇವ ರೂಪಂ ಪ್ರಸೀದ, ದೇವೇಶ ಜಗನ್ನಿವಾಸ॥- ಗೀತಾ ೧೧:೪೫)</em> </p>	
		</aside>
		<aside epub:type="footnote" id="id-015-123">
			<p> ೧೨೩. <em>ಹೋಗಿ, ಬೇಗ ಹೋಗಿ ಅಲ್ಲಿ ಮೀಯಿರಿ-</em> ಎನ್ನುತ್ತದೆ ವ್ಯಾಸಭಾರತ. ಎಲ್ಲಿಗೆ ಹೋಗುವುದು? ಮಾನಸತೀರ್ಥಕ್ಕೆ. ದಡವನ್ನು ದಾಟಬೇಕೇನು? ಅಲ್ಲಿಗೆ ಅವಶ್ಯ ಹೋಗಿ. ಮನಸ್ಸಿದ್ದಂತೆ ಮಾತು, ಅದೇ ಶುದ್ಧವಿಲ್ಲದಿದ್ದಲ್ಲಿ ಹಿಂಬಾಲಿಸುವ ಇದು ಹೇಗೆ ತಾನೇ ಶುಚಿಯಾಗಿರಲು ಸಾಧ್ಯ?- ಎನ್ನುವ ಚಿಂತನೆಗೆ ಋಗ್ವೇದದ ಅಂಗವಾದ <em>ಶತಪಥ ಬ್ರಾಹ್ಮಣ</em> ದನಿಗೂಡಿಸುವುದು ಹೀಗೆ: <em>ಮನೋ ಹಿ ಪೂರ್ವಂ ವಾಚೋ, ಯದ್ ಹಿ ಮನಸಾ ಅಧಿಗಚ್ಛತಿ, ತದ್ ವಾಚಾ ವದತಿ -ಶತಪಥ ಬ್ರಾಹ್ಮಣ ೧:೧:೧:೩</em> </p> 
<p>ಏನೇನನ್ನೋ ಓದಿಓದಿ ಮನಸ್ಸನ್ನು ಹೊಲಗೆಡಿಸಿಕೊಳ್ಳಬೇಡಿ, ಆವಶ್ಯಕವಾದ ಓದಿನ ಬೆಳಕಿನ ಕಿರಣ ನಿಮ್ಮ ಮನಸ್ಸಿನ ಆಕಾಶವನ್ನೆಲ್ಲ ಬೆಳಗಲಿ- ಎನ್ನುತ್ತದೆ ಈ ಕಂದಪದ್ಯ: <em>ಪಲ ಓದನ್ ಓದಿ ಮನಮಂ। ಪೊಲಗೆಡಿಸಲ್ ಅದೇಕೆ? ಕಿರಿದಿನಿಂ ನಿಜತತ್ವಂ। ನೆಲೆಯುಮನ್ ಅರಿದೊಡೆ ಸಾಲದೆ?। ಸಲೆ ಬೆಳಗುವ ಗಗನದಗಲವೇ ರವಿಬಿಂಬಮ್॥೩೬॥</em> -ಲೂಯಿಸ್ ರೈಸ್ ಸಂಪಾದಿತ (೧೮೮೭) <em>ಪದ್ಯಸಾರ.</em> </p> 
		
		</aside>
		<aside epub:type="footnote" id="id-015-124">
			<p> ೧೨೪. ಈ ಹೆಗ್ಗುರಿಯನ್ನು ತಲುಪಲು, ಅವನನ್ನು ಅರಿಯಲು ಬೇರೆ ಹೆದ್ದಾರಿಯೂ ಇಲ್ಲ, ಹೊರದಾರಿಯೂ ಇಲ್ಲ, ಒಳದಾರಿಯೂ ಇಲ್ಲ. ಇಲ್ಲಿ ಬಳಸಿರುವ <em>ಅಯನ</em> ಪದವನ್ನು ಗಮನಿಸಿ: ರಾಮ-ಅಯನ (ರಾಮಾಯನ(ಣ), ಶ್ರೀರಾಮನ <em>ಪ್ರವಾಸ ಕಥನ</em> ), ಉತ್ತರಾಯನ, ದಕ್ಷಿಣಾಯನ (ಸೂರ್ಯನ ಉತ್ತರ, ದಕ್ಷಿಣಾಭಿಮುಖ <em>ಸಂಚಾರ</em> )- ಹೀಗೆ ಇವೆಲ್ಲ ಮಹಾ ಪ್ರಸ್ಥಾನಗಳು.</p> 
<p><em>ನಾನ್ಯಃ ಪನ್ಥಾ ವಿದ್ಯತೇಽಯನಾಯ</em> (ಇದು ಬಿಟ್ಟು ಬೇರೆ ದಾರಿಯೇ ಇಲ್ಲ) - ಎಂಬ ಜನಪ್ರಿಯ ಒಕ್ಕಣೆ ಬಹಳ ಅರ್ಥವತ್ತಾದದ್ದು. ಎಲ್ಲೆಲ್ಲೋ ಯಾರುಯಾರೋ ಇದನ್ನು ಸಮಯೋಚಿತವಾಗಿ ಬಳಸಿಕೊಂಡು ಗಟ್ಟಿಮಾತನಾಡಿದ್ದಾರೆ.</p> 
<p><em>ಶ್ವೇತಾಶ್ವತರ ಉಪನಿಷತ್ತಿ</em> ನಲ್ಲಿ, ಇದರ ಹಿಂದಿನ ಪದ್ಯದಲ್ಲಿ ಸಾಧಕ ಮುಖ್ಯವಾಗಿ ಏನು ಅರಿತಿದ್ದಾನೆ, ನೋಡೋಣ: ಸಗುಣರೂಪದಲ್ಲಿ ಅವನನ್ನು ಕಲ್ಪಿಸಿ ಕೊಳ್ಳುವುದಕ್ಕಿಂತ ಒಂದು ಮೆಟ್ಟಲು ಮೇಲೆ, ನಿರ್ಗುಣ ನಿರಾಕಾರ ಎಲ್ಲದಕ್ಕಿಂತ ಅತಿ ದೊಡ್ಡದಾಗಿರುವ ಆ ಪರಮಾತ್ಮನನ್ನು ಗುರುತಿಸಿದಾಗ ತಿಳಿಯುತ್ತದೆ: ಆಯಾಯ ದೇಹಕ್ಕೆ ಗಾತ್ರಕ್ಕೆ ತಕ್ಕಂತೆ ಹಿಗ್ಗಿ ಕುಗ್ಗಿ, ಅವನು ವಿಶ್ವದ ಎಲ್ಲ ಚರಾಚರ ವಸ್ತುಗಳಲ್ಲೂ ಅಡಗಿದ್ದಾನೆ, ಅಂತ. ಒಬ್ಬನೇ ಆದರೂ, ಅವನು ವಿಶ್ವವನ್ನೆಲ್ಲಾ ಆವರಿಸಿಕೊಂಡಿದ್ದಾನೆ. ಈ ಒಡೆಯನನ್ನು ಅರಿತವರು ಅಮೃತತ್ವವನ್ನು ಪಡೆಯುತ್ತಾರೆ. <em>(ತತಃ ಪರಂ ಬ್ರಹ್ಮಪರಂ ಬೃಹನ್ತಂ, ಯಥಾ ನಿಕಾಯಂ, ಸರ್ವಭೂತೇಷು ಗೂಢಂ, ವಿಶ್ವಸ್ಯ ಏಕಂ ಪರಿವೇಷ್ಟಿತಾರಂ, ಈಶಂ ತಂ ಜ್ಞಾತ್ವಾ ಅಮೃತಾ ಭವನ್ತಿ॥೩:೭॥) -</em> ಎಂದಿದೆ.</p> 
		</aside>
		<aside epub:type="footnote" id="id-015-125">
			<p> ೧೨೫. <em>ಬೃಹದ್ ಆರಣ್ಯಕ ಉಪ</em> ೫:೧೫:೧; <em>ಮೈತ್ರಿ ಉಪ</em> ೬:೩೫. ಇದನ್ನೂ ನೋಡಿ:</p> 
<p class="verse"> ಆಟ ನೋಟ ಲೀಲೆಗಳೇನೆ ಮುಚ್ಚಿರುವ ಹೊರ ಹೊದಿಕೆ,<br />ಭಕ್ತಿಯುತ್ಕಟತೆ ತರುವಾನಂದ ಒಳಪದರದುಡುಪು;<br />ಇಬ್ಬಗೆಯ ಆವರಣದೊಳಡಗಿಂತು ನಿಂತು ಸತ್ಯದ ಅರಿವು<br />ಸಂದೇಹ ವಿಶ್ವಾಸಗಳ ನಡುವೆ ನಲಿಯುತಿಹುದು.</p> 
<p class="verse-author">-ಸೂಫಿ ಕವಿ ( <em>ಗುಲ್‍ಷನ್-ಇ-ರಾಜ಼್</em> ನಲ್ಲಿ)</p> 
<p> ಪ್ರತಿಯೊಬ್ಬ ಸಾಧಕನ ಗುರಿ ಏನು? ಸತ್ಯಾನ್ವೇಷಣೆ. ಈ ಹುಡುಕಾಟದಲ್ಲಿ ಸಾಧನಗಳು ಹಲವು ಹಿಡಿಯಬಹುದಾದ ಹಾದಿಗಳು ಬಗೆಬಗೆಯವು: ಓಣಿ ಜಾಡು ಹಾದಿ ಬೀದಿ ಬಟ್ಟೆ ದಾರಿ ಹೆದ್ದಾರಿ; ಪಥ ವತ್ರ್ಮ ಮಾರ್ಗ- ಗುರಿ ಮಾತ್ರ ಒಂದೇ, ಅದರ 'ದರ್ಶನ'. ಸಂದೇಹಸ್ಥ ಅರ್ಜುನರೆಲ್ಲರಿಗೂ ಗೀತಾಚಾರ್ಯನ ಉತ್ತರ ''ಕರ್ಮಮಾರ್ಗವೋ ಜ್ಞಾನಮಾರ್ಗವೋ ಸರಿಯೆನಿಸಿದುದನ್ನು ಬಳಸಿಕೊ.'' ಆಶಾವಾದೀ ಸಾಧಕ ಒಂದಲ್ಲ ಒಂದು ದಿನ ಗೆಲುವಿನ ಬಾನನ್ನು ಮುಟ್ಟಿಬಿಡುತ್ತಾನೆ.</p> 
<p class="verse"> ಜ್ಞಾನ-ಅಜ್ಞಾನದ ನಡುವೆ ಎನಿತು ಅಂತರ ನೋಡು!<br />ಕಟ್ಟುಪಾಡಿನ ಬಾಳ ಕಡುಪಟ್ಟುಗಳ ಸಡಲಿಸಿಕೊಂಡು,<br />ಬಿಡುಗಡೆಯ ಪಡೆಯುವುದು ಅದಷ್ಟು ಸುಲಭವಲ್ಲ-<br />ಅಧ್ಯಾತ್ಮಜ್ಞಾನವಿಲ್ಲದೆ, ಕೇಳು, ಮುಕ್ತಿ ಸಾಧ್ಯವಿಲ್ಲ!<br />ಎಲ್ಲ ಜ್ಞಾನವು ಕೊನೆಗೆ ಮುಟ್ಟಲೆಳಸುವುದದೇನು?<br />ಸತ್ಯವೇ ತಾನೇ? ದಿಟ, ಅದೇ ಮೋಕ್ಷ, ಸಾರೀತು-<br />ಹಾರು, ನೀನೀಗ ಪೂರ್ಣಸ್ವತಂತ್ರ, ಮುಟ್ಟು ಬಾನು!</p> 
		</aside>
		<aside epub:type="footnote" id="id-015-126">
			<p> ೧೨೬. ಸೂಫಿ ಸಂತರಲ್ಲಿ <em>ಅಹಂಬ್ರಹ್ಮಾಸ್ಮಿ</em> ತತ್ತ್ವ ಸಹಜವಾಗಿ ತೋರಿ ಬರುವ ಅನುಭಾವ:</p> 
<p class="verse"> ದೇವರಿಂದಲೇ ದೂರ, ಅವನ ಕಳೆದುಕೊಂಡವನ<br />ಎದೆ ಮಿಡಿದು ಹೇಳೀತು- 'ಇದ್ದಾನೆ ಅವ ಇಲ್ಲೇ ಎಲ್ಲೋ'<br />ಕಂಡವಗೆ ತನ್ನಲೇ ಒಲವಿನೊಡೆಯನ ಚೆನ್ನಿಗನ,<br />ಹೇಳುವನು- 'ಆ ಅವನು<br />ದೇವರವನಲ್ಲ, ನೀನೂ ಅಲ್ಲ, ನಾನೇ<br />ಜಾಡು ತಾನೇ ತಪ್ಪಿದ ಕುರುಡ ಕತ್ತಲಲಿ ತಡಕಾಡುತಿಹ<br />ನಿನಗೇನ ಅವ ಯಾವ ದಾರಿ ತೋರಿಸಿಯಾನ<br />ದೇವರಿಹನೆಂದು ಬಡಬಡಿಸುತಿರಲವನ ಬಿಟ್ಟು ಬಿಡಿ<br />ದೇವರಾಗಿಹೆನೆಂದು ಹೇಳುವ ತನಕ ಎಲ್ಲಿ ಎಲ್ಲಿ ಸಮಾಧಾನ!</p> 
<p> (ಗಾಯಬ್ ಹೋ ಜೋ ಖುದಾ ಸೇ, ಆಲಂ ಹೈ ಉಸ್ ಕೋ ಹೂ<sup>ಂ</sup>ಕ ಅನಾಮಿಯತ್ ಹೈ ಜಿಸ್ ಮೇ<sup>ಂ</sup>, ಮೌಕಾ ನಹೀ<sup>ಂ</sup>ಹೈ ತು ಕಾ। ಜಹೀದೇ ಗುಂ ರಾಃ ಕೇ ಮೈ<sup>ಂ</sup>ಕಿಸ್ ತರಾಃ ಹಮ್ ರಃ ಹೂ<sup>ಂ</sup>ಓ ಕಹೇ ಅಲ್ಲಾಃ ಹೈ, ಔ ಮೈ<sup>ಂ</sup>ಕಹೂಂ ಅಲ್ಲಾಃ ಹೂ<sup>ಂ</sup>-ಒಬ್ಬ ಸೂಫಿ ಸಂತ, ಭಗವಾನ್ ದಾಸ್, <em>ಸರ್ವಧರ್ಮಗಳ ಐಕ್ಯಸಾರ,</em> ಇಂಗ್ಲಿಷ್ ಪುಸ್ತಕದಲ್ಲಿ ಉಲ್ಲೇಖ ಪುಟ ೧೩೭)</p>
		</aside>
		<aside epub:type="footnote" id="id-015-127">
			<p>೧೨೭. <em>ಮೃತ್ಯು</em> ವಿನ ಪರವಾಗಿ ಮೂಲವನ್ನು ಅರ್ಥೈಸಿದರೆ, ಊಟಕ್ಕೊದಗಿದ ಉಪ್ಪಿನಕಾಯಿಯನ್ನು ಕಠೋಪನಿಷತ್ತಿನ ಋಷಿ ಹೀಗೆ ಚಪ್ಪರಿಸುತ್ತಾನೆ:</p>
<p class="verse">ಯಾರಿಗೆ ಎಲ್ಲರು, ಜೀವಿಗಳೆಲ್ಲರೂ<br />ತಿನ್ನುವ ಅನ್ನದ ಪರಿಯಲಿ ಇರುವರೋ,<br />ಅವನೇ ಮೃತ್ಯು, ಆ ಸಮವರ್ತಿ ಕಣಾ!<br />ಊಟಕೆ ಉಪ್ಪಿನಕಾಯಿಯ ಹಾಗೆ<br />ಯಾರಿಗೆ ಮೃತ್ಯುವು ಆಗಿದೆಯೋ,<br />ಅಂತಹ ಅಂತಕನೆಲ್ಲಿಹ ಎಂಬುದ<br />ಅರಿತವರಾರು, ಯಾರಣ್ಣಾ?!</p> 
<p>( <em>ಯಸ್ಯ ಬ್ರಹ್ಮ ಚ ಕ್ಷತ್ರಂ ಚ ಉಭೇ ಭವತ ಓದನಃ। ಮೃತ್ಯುರ್ ಯಸ್ಯ ಉಪಸೇಚನಂ ಕ ಇತ್ಥಾ ವೇದ ಯತ್ರ ಸಃ॥ -ಕಠ ಉಪನಿಷತ್ ೧:೨:೨೫॥</em> )</p> 
<p> ಇದೇ ಮೂಲಕ್ಕೆ <em>ಆತ್ಮ</em> ಪರವಾಗಿ ಅರ್ಥೈಸಿದರೆ, ಹೀಗೆಯೂ ಹೇಳಬಹುದು:</p>
<p class="verse">ಅವನೇ ಆತ್ಮನು, ಸಮವ್ಯಾಪಿ ಕಣಾ!<br />ಊಟಕೆ ಉಪ್ಪಿನಕಾಯಿಯ ಹಾಗೆ<br />ಯಾರಿಗೆ ಮೃತ್ಯುವು ಆಗಿದೆಯೋ,<br />ಅಂತಹ ಆತ್ಮನು ಎಲ್ಲಿಹ ಎಂಬುದ<br />ಅರಿತವರಾರು, ಓ ಜಾಣ!</p> 
		</aside>
		<aside epub:type="footnote" id="id-015-128">
			<p> ೧೨೮. ಈ ಮೇಲಿರುವ ಸಂಸ್ಕೃತ ಪದ್ಯ ಇದೇ ಲೇಖಕರ ಅನುವಾದ.</p>
<p>ಆತ್ಮ ಮತ್ತು ಪರಮಾತ್ಮನನ್ನು ಕುರಿತು ಯಹೂದಿಗಳು ಹೇಳುವುದನ್ನು ಗಮನಿಸಿ:</p> 
<p class="verse"><span class="en"><em>Just as the soul fills the body;</em><br /> <em>So God fills his world;</em> <br /> <em>As the soul sees, but is not seen,</em> <em>So God sees, but is not seen!</em></span></p>
<p> -ಜೆ ಎಬ್ಲಸನ್, <em>ಜ್ಯೂಯಿಷ್ ಮಿಸ್ಟಿಸಿಸಂ</em> , ಪುಟ ೧೫೫-೬; ಡಾ। ಭಗವಾನ್ ದಾಸ್ ಅವರ ಇಂಗ್ಲಿಷ್ ಗ್ರಂಥದಲ್ಲಿ ಉಲ್ಲೇಖ, ಪುಟ ೨೮೧-೨;</p> 
<p> ಈ ಜಗತ್ತನ್ನ ಆಳುವ ಯಾವುದೋ ಒಂದು ನಿಗೂಢ ಶಕ್ತಿ ಇದೆ- ಎಂಬ ನಂಬಿಕೆ ಉಳ್ಳವರಿಗೆ, ಆ <em>ಪರಮಾತ್ಮ</em> ಮತ್ತು ಈ<em>ಜೀವಾತ್ಮ</em>ಗಳ, <em>ಸ್ಥೂಲ-ಸೂಕ್ಷ್ಮ</em> (ಮ್ಯಾಕ್ರೋ ಕಾಸ್ಮ್ ಮತ್ತು ಮೈಕ್ರೋ ಕಾಸ್ಮ್)ಗಳ ಈ ಹೋಲಿಕೆ ರುಚಿಸಬಹುದು.</p> 
		</aside>
		<aside epub:type="footnote" id="id-015-129">
			 <p> ೧೨೯. ವೃತ್ತಿ ಬೇರೆ, ಪ್ರವೃತ್ತಿ ಬೇರೆ, ಆಗಬೇಕಾದ ನಿವೃತ್ತಿ ಬೇರೆ- ಎಂಬ ಮಾತುಗಳು ಸವಕಲು ನಾಣ್ಯಗಳು. ತಪ್ಪು ಮಾಡುವುದೇ ತಪ್ಪಲ್ಲ ಗೊತ್ತಿಲ್ಲದೇ ತಪ್ಪು ಮಾಡುವುದೂ ತಪ್ಪಲ್ಲ. ಗೊತ್ತು ಗೊತ್ತಿದ್ದೂ, ಮತ್ತೆ ಮತ್ತೆ ತಪ್ಪು ಮಾಡುವುದು ಮಾತ್ರ ಮಹಾತಪ್ಪು- ಎಂಬುದು ಎಲ್ಲರೂ ಸಾಮಾನ್ಯವಾಗಿ ಒಪ್ಪಿಕೊಂಡಿರುವ ವಿಚಾರ. ತಪ್ಪು ಕೆಲಸಗಳಿಗೆ ಸಮಜಾಯಿಷಿ ಕೊಡುವವರ ಪಾಡೂ ಸಹ ಶೋಚನೀಯವೇ.</p> 
<p> ಪ್ರಪಂಚ ಒಂದೇ ಆದರೂ, ತಮ್ಮ ತಮ್ಮ ಮನೋಭಾವಕ್ಕೆ ತಕ್ಕಂತೆ ಬೇರೆ ಬೇರೆ ರೀತಿಯಲ್ಲಿ ಅದು ಗೋಚರಿಸುತ್ತದೆ- ಎನ್ನುವುದಕ್ಕೆ ಈ ಕಥೆ ಕೇಳಿ:</p> 
<p> ವೈಮನಸ್ಯ ಕಾಳ್ಗಿಚ್ಚಾಗುವ ಬಹುದಿನಗಳ ಮುನ್ನಿನ ಮಾತು. ಶ್ರೀಕೃಷ್ಣನ ಬಳಿ ಯುಧಿಷ್ಠಿರ ಮತ್ತು ಸುಯೋಧನ ಇಬ್ಬರೂ ಕುಳಿತು ಸಮಾಲೋಚನೆ ಮಾಡುತ್ತಿದ್ದಾರೆ. ಮಾತಿಗೆ ಮಾತು ಬಂದು ಕೃಷ್ಣ ಇಬ್ಬರಿಗೂ ಒಂದೇ ಕೆಲಸ ವಹಿಸುತ್ತಾನೆ. ಹೊರಗೆ ಹೋಗಿ, ನಗರದಲ್ಲಿ ಎಷ್ಟು ಜನ ಒಳ್ಳೆಯವರಿದ್ದಾರೆ ಎಂಬ ಒಂದು ಅಂದಾಜು ಸಂಖ್ಯೆಯನ್ನ ತಿಳಿದುಕೊಂಡು ಬನ್ನಿ- ಎನ್ನುತ್ತಾನೆ. ಸುಯೋಧನ ಬಂದು ಒಳ್ಳೆಯವ ರೊಬ್ಬರೂ ನನ್ನ ಕಣ್ಣಿಗೆ ಬೀಳುತ್ತಿಲ್ಲ ಎನ್ನುತ್ತಾನೆ. ಯುಧಿಷ್ಠಿರನಾದರೋ ನಗರದ ತುಂಬ ಎಲ್ಲರೂ ಒಳ್ಳೆಯವರೆ ನನ್ನ ಕಣ್ಣಿಗೆ ಬಿದ್ದಿದ್ದಾರೆ ಎನ್ನುತ್ತಾನೆ. ಯಥಾ ಚಿತ್ತಂ ತಥಾ ಭಾವಃ!</p> 
		</aside>
		<aside epub:type="footnote" id="id-015-130">
			 <p> ೩೦. <em>ಸಂಸ್ಕೃತ ಲೋಕೋಕ್ತಿ ಮತ್ತು ಕವಿ ಸೂಕ್ತಿ</em> , ಪುಟ ೩೩೩</p> 
<p>ನಾನು ನನ್ನದು ಎಂಬ 'ಅಹಂಭಾವ'ಗಳು ಮನುಷ್ಯನಲ್ಲಿ ಸಹಜ ( <em>ನಾಹಂ ಮಮೇತಿ ಭಾವೋಯಂ ಪುರುಷೇ ವ್ಯವಧೀಯತೇ। ಯಾವದ್ಭುದ್ಧಿ ಮನೋಕ್ಷಾರ್ಥ ಗುಣವ್ಯೂಹೋ ಹ್ಯನಾದಿಮಾನ್॥</em> - <em>ಭಾಗವತ</em> ೪:೩೯:೭೦)</p> 
<p>'ಮಾಡುವವನು ಖಂಡಿತಾ ನಾನಲ್ಲ, ಮಾಡಿಸುವವನು ಬೇರೊಬ್ಬನಿದ್ದಾನೆ. ನನ್ನ ಮುಖಾಂತರ ಈ ಕೆಲಸ ನಡೆಯುತ್ತಿದೆ. ಎಲ್ಲಕ್ಕೂ ಅವನೇ ಕಾರಣ'- ಎಂಬ ಸಮರ್ಪಣಭಾವದ <em>'ನಾಹಂ ಕರ್ತಾ ಹರಿಃ ಕರ್ತಾ'</em> ಎಂಬ ಜನಪ್ರಿಯ ಉಕ್ತಿ ಇದೆ. <em>ಭಗವದ್ಗೀತೆ</em> ಯಲ್ಲಂತೂ ಹಲವೆಡೆಗಳಲ್ಲಿ 'ನಾನೇ ನಿನ್ನ ಮುಖಾಂತರ ಮಾಡಿಸು ವವನು'- ಎಂಬ ಶ್ರೀ ಕೃಷ್ಣನ ಘೋಷಣೆಗಳು ಅಲ್ಲಲ್ಲಿ ಇವೆ:</p> 
<p> ಎಲ್ಲ ಕೆಲಸಗಳು ಸ್ವಾಭಾವಿಕವಾಗಿ ಹೇಗೆ ಆಗಬೇಕೋ ಹಾಗೇ ಆಗಿಬಿಡುತ್ತವೆ; ಆದರೂ ಕೆಲವರು ತಾವೇ ಅದನ್ನು ಮಾಡಿದೆವು- ಎಂದು ಬಗೆಯುತ್ತಾ ಅಹಂಕಾರಪಡುತ್ತಾರೆ (<em>ಪ್ರಕೃತೇಃ ಕ್ರಿಯಮಾಣಾನಿ ಗುಣೈಃ ಕರ್ಮಾಣಿ ಸರ್ವಶಃ। ಅಹಂಕಾರ ವಿಮೂಢಾತ್ಮ ಕರ್ತಾಹಂ ಇತಿ ಮನ್ಯತೇ॥೩:೨೭॥</em>).</p> 
<p>ಹಾಗೆ ಮೇಲ್ನೋಟಕ್ಕೆ ಗೋಚರಿಸದಿದ್ದರೂ, ಅವುಗಳನ್ನು ಮಾಡಿಸುವವನು ನಾನೆಂದೇ ತಿಳಿದುಕೊ (<em>ತಸ್ಯ ಕರ್ತಾರಂ ಅಪಿ ಮಾಂ ವಿದ್ಧಿ, ಅಕರ್ತಾರಂ ಅವ್ಯಯಮ್ ॥೪:೧೩॥</em>)</p> 
<p>ಯಾರು 'ತಾನೇನೇ ಕರ್ತೃ'- ಎಂಬ ಭ್ರಮೆಯಲ್ಲಿ ಮುಳುಗಿರುವುದಿಲ್ಲವೋ, ಅವರಿಗೆ ಸಂಸಾರದ ಯಾವ ಬಂಧನವೂ ಇರುವುದಿಲ್ಲ. (<em>ಯಸ್ಯ ನ ಅಹಂಕೃತೋ ಭಾವೋ ಬುದ್ಧಿರ್ ಯಸ್ಯ ನ ಲಿಪ್ಯತೇ ಸಃ ನ ನಿಭದ್ಯತೇ ॥೧೮:೧೭</em>)</p> 
		</aside>
		<aside epub:type="footnote" id="id-015-131">
			<p> ೧೩೧. <em>ಸುರಭಾ</em> ೧೭೪:೯೦೫; <em>ಹಿತೋಪದೇಶ</em> ೮೭. ಪಾಠಾಂತರ: ತಪಃ; ವನೇಷು</p> 
<p>  <em>ರಘುವಂಶ</em> ದಲ್ಲಿ ಕಾಳಿದಾಸ ಆದರ್ಶ ಗೃಹಸ್ಥನ ಒಂದು ಲಕ್ಷಣ 'ಪ್ರಜಾಯೈ ಗೃಹಮೇಧಿನಾಂ' ಎನ್ನುವುದನ್ನು ಬಳಸುತ್ತಾನೆ. ಸಂತಾನಪ್ರಾಪ್ತಿಗಾಗಿ ವಂಶವನ್ನು ಮುಂದುವರಿಸಿಕೊಂಡು ಹೋಗುವುದಕ್ಕಾಗಿ ಮದುವೆ ಮತ್ತು ಗೃಹಸ್ಥಜೀವನ ಎನ್ನುವುದು ಈ ಒಕ್ಕಣೆಯ ಇಂಗಿತಾರ್ಥ.</p> 
<p> ಮನೆಯಲ್ಲೇ ಇರಲಿ, ಕಾಡಿನಲ್ಲೇ ಇರಲಿ ಸಂಯಮದಿಂದ ಇದ್ದು ಉನ್ನತ ಉದ್ದೇಶಗಳನ್ನು ಸಾಧಿಸಿಕೊಳ್ಳಬಹುದು. ಈ ನಿಟ್ಟಿನಲ್ಲಿ ಇಂದ್ರಿಯ ನಿಗ್ರಹದಿಂದ ಇಹಪರ ಸೌಖ್ಯ ಎಂಬುದಕ್ಕೆ ಸುಂದರಪಾಂಡ್ಯರ ಈ ಪದ್ಯ ನೋಡಿ: <em>ನ ಅತಃ ಕಲ್ಯಾಣಕರಂ, ಜಿತೇಂದ್ರಿಯತ್ವಂ ಚ ಯದಿ ಭವೇತ್ ಪುಂಸಃ। ಇಹ ಚ ಮನೋ ನಿರ್ವಿಣ್ಣಂ, ಪರತ್ರ ಚ ಅಪಿ ಅತಿಸುಖಂ ಭವತಿ॥೬೨॥</em> -<em>ನೀತಿದ್ವಿಷಷ್ಟಿಕಾ.</em></p> 
<p> ಕಾಡುಹರಟೆ, ಆಲಸ್ಯ, ಸೋಮಾರಿತನ, ಅಕಾಲ ನಿದ್ರೆ ಮುಂತಾದವು ಎಲ್ಲಿದ್ದರೂ ಹಾನಿಕಾರಕವೇ; ಅವು ಬೇಡ. ( <em>ತ್ರಾತಾರೋ ದೇವಾ ಅಧಿ ವೊಚತಾ ನೋ, ಮಾ ನೋ ನಿದ್ರಾ ಈಶತ ಮೋತ ಜಲ್ಪಿಃ। ವಯಂ ಸೋಮಸ್ಯ ವಿಶ್ವಹ ಪ್ರಿಯಾಸಃ, ಸುವೀರಾಸೋ ವಿದಥಂ ಆ ವದೇಮ॥</em> -<em>ಋಗ್ವೇದ</em>೮:೪೮:೧೪)</p> 
		</aside>
		<aside epub:type="footnote" id="id-016-132">
			<p> ೧೩೨. ಇದೇ ಪದ್ಯಕ್ಕೆ ತೀನಂಶ್ರೀ ಅವರ ಅನುವಾದ  <em>ಬಿಡಿಮುತ್ತು</em>  ವಿನಲ್ಲಿ ಹೀಗಿದೆ:</p> 
<p class="verse">ಇಲ್ಲ ರವಿ, ಇಲ್ಲ ತಮ, ಇಲ್ಲ ಚಂದಿರನು, ಇಲ್ಲ ಬೆಳಕಿಲ್ಲ,<br />ತಾರೆಗಳಿಲ್ಲ ಸಂಜೆ; ಏ ಬಗೆಯೊಳಾದಿಯಲಿ ಜನಸಿತೆನ್ನುವರೋ-<br />ಆ ಬಗೆಯ ಬೆಡಗನೇ ತಾಳಿದುದು ಜಗವು॥೧೩೭॥</p> 
<p> ಇದನ್ನೂ ನೋಡಿ:</p> 
<p> ಅಲ್ಲಿ ಸೂರ್ಯನಾಗಲಿ ಇನ್ನಿತರ ಗ್ರಹಗಳಾಗಲಿ, ಕತ್ತಲಾಗಲಿ, ಬೆಳಕಾಗಲಿ ಇರಲಿಲ್ಲ. ಎಲ್ಲಕ್ಕಿಂತ ಮೊದಲು ಏನಿತ್ತೆಂಬುದನ್ನು ಊಹಿಸಿಕೊಳ್ಳುತ್ತೇನೆ.  <em>(ನೋ ರವಿರ್ ನ ಚ ತಮೋ ನ ತಂ ಈಶೋ, ನ ದ್ಯುತಿರ್ ನ ಗ್ರಹಗಣೋ ನ ಚ ಸಂಧ್ಯಾ। ಯಾದೃಶಂ ಪ್ರಥಮತಃ ಕಿಲ ಸೃಷ್ಟೇಸ್, ತಾದೃಗ್ ಏವ ಭುವನಂ ಶ್ರಿಯಂ ಊಹೇ॥)- ಸೂಕ್ತಿಮುಕ್ತಾವಳಿ</em>  ೬೮:೨೦; <em>ಶಾರ್ಙ್ಗಧರ ಪದ್ಧತಿ</em> ೯೦, <em>ಸುರಭಾ</em> ೨೯೪:೧೦; ಇದನ್ನೂ ನೋಡಿ:</p> 
<p class="verse">ಎಲ್ಲ ಜೀವಿಗಳಲ್ಲಿ ಒಳಹೊರಗು ಅವನೇನೆ,<br />ಚರಾಚರಗಳಲಿ ನೆಲೆಗೊಂಡು ಅವನಿರುವನು;<br />ದೂರವೂ ಸನಿಹವೂ ಇರುವ ಆತನ ಇರವು<br />ಬಲು ಸೂಕ್ಷ್ಮ, ಸುಲಭದಲಿ ತಿಳಿಯಗೊಡದು.</p> 
<p>( <em>ಬಹಿರ್ ಅನ್ತಶ್ಚ ಭೂತಾನಾಂ, ಅಚರಂ ಚರಂ ಏವ ಚ। ಸೂಕ್ಷ್ಮತ್ವಾತ್ ತದ್ ಅವಿಜ್ಞೇಯಂ, ದೂರಸ್ಥಂ ಚ ಅನ್ತಿಕೇ ಚ ತತ್॥-ಗೀತಾ ೧೩:೧೫)</em></p> 

		</aside>
		<aside epub:type="footnote" id="id-016-133">
			<p> ೧೩೩. ಇದನ್ನು ವಿಷ್ಣುಪರವಾಗಿ ಅರ್ಥೈಸುವುದೂ ಉಂಟು. ವಿಷ್ಣು ಪೀತಾಂಬರ ಧಾರಿಯಷ್ಟೆ, ಬಿಳಿಯ ಬಟ್ಟೆ ಎಂದಿದೆಯಲ್ಲ- ಎನ್ನುತ್ತಾರೆ ಗಾಣಪತ್ಯರು. ಇಲ್ಲಿ ವಿಷ್ಣು ಎಂದರೆ ಸಕಲ ಲೋಕ ವ್ಯಾಪಕನು ಎಂದು ಭಾವ. 'ಬೆನಕ ಬೆನಕ ಏಕದಂತ ಪಚ್ಚೆಕಲ್ಲು ಪಾಣಿಪೀಠ, ಮುತ್ತಿನುಂಡೆ....'- ಎನ್ನುತ್ತಾ ಹಿಂದೆಲ್ಲಾ ಮಕ್ಕಳು ಇಪ್ಪತೊಂದು ನಮಸ್ಕಾರಗಳನ್ನ ಹಾಕುತ್ತಿದ್ದರು.</p> 
<p>ಬೌಧಾಯನ (ಕ್ರಿ. ಪೂರ್ವ ೫೯೯-೨೦ಂ)ನಪ್ರಕಾರ ಗಣೇಶನ ಹೆಸರುಗಳು: ವಿಘ್ನ, ವಿನಾಯಕ, ಸ್ಥೂಲ, ವರದ, ಹಸ್ತಿಮುಖ, ವಕ್ತ್ರತುಂಡ, ಏಕದನ್ತ ಮತ್ತು ಲಂಬೋದರ. (ಬೌಧಾಯನ ಧರ್ಮಸೂತ್ರ ೨:೫:೨೧);</p> 
<p><em>ಸುಮುಖಶ್ ಚ ಏಕದನ್ತಶ್ ಚ ಕಪಿಲೋ ಗಜಕರ್ಣಕಃ, ಲಂಬೋದರಶ್ ಚ ವಿಕಟೋ ವಿಘ್ನರಾಜೋ ಗಣಾಧಿಪಃ। ಧೂಮ್ರಕೇತುರ್ ಗಣಾಧ್ಯಕ್ಷೋ ಫಾಲಚಂದ್ರೋ ಗಜಾನನಃ। ವಕ್ರತುಣ್ಡ, ಶೂರ್ಪಕರ್ಣೋ ಹೇರಮ್ಬ; ಸ್ಕನ್ದಪೂರ್ವಜಃ॥</em> -ಎನ್ನುತ್ತಾ, ಈ ನಾಮಾವಳಿಯನ್ನು ಹೇಳಿದವರಿಗೂ ಕೇಳಿದವರಿಗೂ ಅಡೆತಡೆಗಳ ನಿವಾರಣೆ ಯಾಗಲಿ ಎಂದು ಭಕ್ತರು ಪ್ರಾರ್ಥಿಸುತ್ತಾರೆ. ವಿನಾಯಕನ ವಿಸ್ತೃತ ಚರ್ಚೆಗೆ ನೋಡಿ: <em>'ಗಣಪತಿಯೆಂದಾಗ ಆ ಗಣಗಳು ಯಾರು?'</em> ಎಂಬ ನನ್ನ ಲೇಖನ ( <em>ಮಾತಿನ ಚಪ್ಪರ,</em> ಪುಟ ೬೧-೯೨)</p> 
		</aside>
		<aside epub:type="footnote" id="id-016-134">
			<p> ೧೩೪. ಅವನು ಮುಕ್ಕಣ್ಣ ಆದುದಾದರೂ ಹೇಗೆ?: ಪರಶಿವನ ಮೂರು ಕಣ್ಣುಗಳ ಬಗ್ಗೆ </p>
<p><strong>ಅನೇಕ ವ್ಯಾಖ್ಯಾನಗಳಿವೆ:</strong></p> 
<p>'ರುದ್ರ'ನ ಇನ್ನೊಂದು ಹೆಸರು 'ತ್ರ್ಯಂಬಕ' ಅಥವಾ 'ತ್ರಿಯಂಬಕ'. ಜಗಜ್ಜನನಿ, ಮಹಾತಾಯಿ, ಶಿವೆ(ಶಕ್ತಿ)ಯೊಡನೆ ಕೂಡಿದ್ದನಾದ್ದರಿಂದ ಶಿವನು ಸ-ಅಂಬ, ಸಾಂಬಶಿವ. ಈ ಪರಶಿವ 'ತ್ರ್ಯಂಬಕ' ಆದುದಾದರೂ ಹೇಗೆ, ಗೊತ್ತೆ? ಮೂವರು ಅಂಬೆ (ಲೋಕಮಾತೆ)ಯರನ್ನು ರಕ್ಷಿಸುವನಾದ್ದರಿಂದ ಅವನು ತ್ರ್ಯಂಬಕ.</p> 
<p>ಯಾರು ಈ ಲೋಕಜನನಿಯರು? ಸಂಸ್ಕೃತದಲ್ಲಿ ದ್ಯೌ(=ಅನ್ತರಿಕ್ಷ), ಆಪ(=ನೀರು) ಮತ್ತು ಪೃಥಿವೀ(=ಭೂಮಿ) ಈ ಮೂರೂ ಶಬ್ದಗಳೂ ಸ್ತ್ರೀಲಿಂಗದಲ್ಲಿ ಇವೆ. ಈ ಮೂವರೂ ದೇವಿಯರನ್ನು, ಅಂಬೆಯರನ್ನು ಪಾಲಿಸುವವನೇ 'ತ್ರ್ಯಂಬಕ'! ( <em>ಮಹಾಭಾರತ</em> , ದ್ರೋಣಪರ್ವ, ೨೦೨.೩೦).</p> 
<p><strong>ಇದನ್ನೂ ನೋಡಿ:</strong></p> 
<p>ಶಿವೆಯೊಡನೆ ಕೂಡಿಯೇ ಇರುವ ಈ ಅರ್ಧ-ನಾರೀಶ್ವರನ ಒಂದು ಭಾಗ ಘೋರ ಶರೀರ, ಇನ್ನೊಂದು ಭಾಗ ಮಂಗಳಮಯ ಅಘೋರ ದೇಹ. ಈ ದೇಹದ ಶಿವನ ಭಾಗದ ಕಣ್ಣು ಸೂರ್ಯ, ಶಿವೆಯ ಭಾಗದ ಇನ್ನೊಂದು ಕಣ್ಣು ಚಂದ್ರ; ಮೂರನೆಯ ಹಣೆಗಣ್ಣು ಅಗ್ನಿ. ಹೀಗವನು ಮುಕ್ಕಣ್ಣನಾದ. ( <em>ಸ್ವೇ ತನೂ ತಸ್ಯ ದೇವಸ್ಯ ವೇದಜ್ಞಾ ಬ್ರಾಹ್ಮಾಣಾ ವಿದುಃ। ಘೋರಾ ಚ ಅನ್ಯಾ ಶಿವಾ ಚ ಅನ್ಯಾ ತೇ ತನೂ ಬಹುಧಾ ಪುನಃ॥</em> - <em>ಮಹಾಭಾರತ</em> , ದ್ರೋಣಪರ್ವ, ೨೦೨.೧೦೭). ಅದಕ್ಕೇನೇ ಈ ತ್ರ್ಯಂಬಕನನ್ನು 'ಸೂರ್ಯ-ಶಶಾಂಕ-ವಹ್ನಿ ನಯನಂ' ಎಂದು, ಏಕಾದಶ ರುದ್ರರಲ್ಲಿ ಒಬ್ಬನೆಂದು ಗುರುತಿಸುವುದು.</p> 
		</aside>
		<aside epub:type="footnote" id="id-016-135">
			<p> ೧೩೫. ಸಾವನ್ನು ಗೆಲ್ಲುವ ಹುಸಿ ಬಯಕೆಯ ಈ ಮಂತ್ರ <em>ಶುಕ್ಲ ಯಜುರ್ವೇದ, ವಾಜಸನೇಯೀ ಸಂಹಿತಾ</em> ೩:೬ದಲ್ಲೂ ಬರುತ್ತದೆ. <em>ಉರ್ವಾರುಕ</em> ಎಂದರೆ ಒಂದು ಬಗೆಯ ಮುಳ್ಳು ಸೌತೆಕಾಯಿ. ವೈದಿಕ ವಾಙ್ಮಯದಲ್ಲಿ ರುದ್ರ ದೇವತೆಯ ಕಲ್ಪನೆ ಹೇಗೆ ಮೂಡಿ ಬಂದಿರಬಹುದು? ಉತ್ತರ ಇಲ್ಲಿದೆ:</p> 
<p class="verse"> ಮೋಡ, ಅಬ್ಬರ ಗುಡುಗು, ಬಳ್ಳಿ ಮಿಂಚಿನ ಬೆಡಗು,<br />ಸಿಡಿಲ ಬೆರಗು; ಮಳೆ ನೀರು ಕೆರೆ ಕೊಳ ಬಾವಿ,<br />ತೊರೆ ಝರಿ ಹೊನಲು ಹೊಳೆ ನದಿ ಕಡಲು,<br />ಸುರಿವ ಹರಿಯುವ ನಿಂತ, ಹಬೆಯಾಗಿ ಮೇಲೇರಿ<br />ಕೆಳಗಿಳಿವ ಎಲ್ಲ ನೀರಿಗೆ ಹೀಗೆ ಕಾರಣನು, ನೀನೊಬ್ಬನೇ;</p>
<p class="verse">ನೀರಿನಲ್ಲಿಯೇ ಇದ್ದು ಪ್ರಾಣರಕ್ಷಣೆ ಮಾಡಿ,<br />ನೀರು ನೆಲ ನಭಗಳನ್ನು ಹೊತ್ತವನೂ ನೀನೆ ನೀನೇ;</p>
<p class="verse">ನೀರನೆರೆದರೆ ನಲಿವೆ, ಸುಲಭವಾಗಿಯೇ ಒಲಿವೆ,<br />ನಮಗಾಗಿ ನೀನಳುವೆ, ಅತ್ತವರ ಅಳುವಿಗೆ ಕರಗಿ,<br />ಒಳಿತಿಗೇ ಕುತ್ತಾದವರ ಬಿಡದೆ ಅಳಿಸಿ ಬಿಡುವೆ;</p>
<p class="verse">ಒಳಗೂ ಹೊರಗೂ ಇದ್ದೆಲ್ಲರನು, ಎಲ್ಲವನೂ ಆಳುವವನೆ,<br />ಕೊಟ್ಟ ಕೊನೆಗಂತೂ ಎಲ್ಲದನ್ನೂ <em>ಅಳಿಸಿ</em> ಹಾಕಿಬಿಡುವವನೆ,<br />ಶಂ-ಕರನೆ, ನೆಮ್ಮದಿಯ ಚಿಮ್ಮಿಸುವ ಇಂಗದ ಚಿಲುಮೆಯನೆ,<br />ಓ ರುದ್ರ, ಕರುಣಿಸೆಮಗೆ!</p> 
		</aside>
		<aside epub:type="footnote" id="id-016-136">
			<p> ೧೩೬. ಜಗತ್ತೇ ಕಣ್ಣಾದವನ ವಿಶ್ವಾಕ್ಷನ ದರ್ಶನ ದಿನನಿತ್ಯ ಮಾಡುವುದು, ಆ ಬೆಳಕೇ ಸದಾ ತನ್ನ ಕಣ್ಣಲ್ಲಿ ತುಂಬಿರಲೆಂದು ಆಶಿಸುವುದು, ಊಧ್ರ್ವಗಾಮಿಯಾದವನ ಆದರ್ಶವನ್ನು ತನ್ನದಾಗಿಸಿಕೊಳ್ಳುವುದು ಭಕ್ತನ ಹೆಬ್ಬಯಕೆ. ಪೂಜಿಸುವ ದೇವತಾ ಮೂರ್ತಿಯಲ್ಲಿ ಪ್ರಾಣತುಂಬುವ (ಕಲ್ಪನಾವಿಲಾಸದ) <em>ಪ್ರಾಣಪ್ರತಿಷ್ಠಾಪನ ವಿದಿ</em> üಯಲ್ಲಿ ಆಸ್ತಿಕರು <em>ಸೋಽಹಂ ಭಾವ</em> ದಿಂದ ಜಪಿಸುವ ಒಂದು ಮಂತ್ರ ಇದು.</p> 
<p> ಪ್ರೊ। ಎ.ಎನ್. ಮೂರ್ತಿರಾಯರೂ ಸೇರಿದಂತೆ ಅಸಂಖ್ಯಾತ ಬುದ್ಧಿಜೀವಿಗಳಲ್ಲಿ <em>ದೇವರು ಎಲ್ಲಿದ್ದಾನೆ?</em> - ಎಂಬ ಈ ಜಿಜ್ಞಾಸೆ ನಿರಂತರವಾಗಿ ಸಾಗಿದೆ.</p> 
<p> ದೇವರಲ್ಲಿದ್ದಾನೆಂದು ಬಗೆದು ತೀರ್ಥಕ್ಷೇತ್ರಗಳಿಗೆ ಮಹತ್ವ ಕೊಡುವ ಸಾಮಾನ್ಯ ಜನರಿದ್ದಾರೆ; ಮೇಲೆ ಎಲ್ಲೋ ಒಂದು ದಿವ್ಯಪ್ರಪಂಚದಲ್ಲಿ ತಾನು ಇದ್ದುಕೊಂಡು ನಮ್ಮನ್ನು ನೋಡಿಕೊಳ್ಳುತ್ತಿದ್ದಾನೆ- ಎಂದು ಪರಿಭಾವಿಸುವ ಬುದ್ಧಿವಂತರು ಇದ್ದಾರೆ; ಕಾಗದದ ಒಂದು ಚೂರು, ಮರದ ತುಂಡು, ಲೋಹದ ಗುಂಡು, ಮಣ್ಣಿನ ಹೆಂಟೆ-ಹೀಗೆ ಯಾವುದು ಲಭ್ಯವೋ ಅದಕ್ಕೊಂದು ಪ್ರತಿಮೆಯ ರೂಪ ಕೊಟ್ಟು ಅವನು ಅಲ್ಲಿ ಇದ್ದಾನೆಂದು ನಂಬುವ ಮಂದಮತಿಗಳೂ ಇದ್ದಾರೆ. ಆತ್ಮನಲ್ಲೇ, ತಮ್ಮ ಹೃದಯದಲ್ಲೇ ಪರಮಾತ್ಮನನ್ನು ಕಾಣುವ ಯುಕ್ತರೂ ಮುಕ್ತರೂ ಇಂಥವರ ಮಧ್ಯೆ ಇದ್ದಾರೆ- ಎನ್ನುತ್ತಾನೆ <em>ಶತಾತಪ.</em> ( <em>ಅಪ್ಸು ದೇವಾ ಮನುಷ್ಯಾಣಾಂ, ದಿವಿ ದೇವಾ ಮನೀಷಣಾಂ। ಕಾಷ್ಟ ಲೋಹೇಷು ಮೂರ್ಖಾಣಾಂ, ಯುಕ್ತಸ್ಯ ಆತ್ಮನಿ ದೇವತಾ॥</em> -ಶತಾತಪ, <em>ಆಹ್ನಿಕಪ್ರಕಾಶ</em> , ಪುಟ ೩೮೨)</p> 
		</aside>
		<aside epub:type="footnote" id="id-016-137">
			<p>೧೩೭. ಇದು ವೈದಿಕ ವಾಙ್ಮಯದ ಹಲವೆಡೆ ಬರುವ ಒಂದು ಸುಂದರ ಪ್ರತಿಮಾತ್ಮಕ ವರ್ಣನೆ. ಮಿತ್ರ, ವರುಣ, ಅಗ್ನಿ- ಇವೆಲ್ಲ ಅರ್ಥವೈಶಾಲ್ಯದಿಂದ ಕೂಡಿದ ಸಂಕೇತಗಳು, ಮಹರ್ಷಿ ಅರವಿಂದರ ಪ್ರಕಾರ ವೈದಿಕ ಪರಿಭಾಷೆಯ ಶಕ್ತಿರೂಪಗಳು.</p> 
<p>ಹಾಗೆ ನೋಡಿದರೆ, ಸೂರ್ಯನೇ ನಮಗೆಲ್ಲ (ಪ್ರತಿಽ ಅಕ್ಷ= ಪ್ರತ್ಯಕ್ಷ) ಕಣ್ಣೆದುರಿನ ದೇವರು. ನಮಗಷ್ಟೇ ಅಲ್ಲ, ನಾವಿರುವ ಈ ಸೌರಮಂಡಲ ಜಗತ್ತಿನ ಎಲ್ಲ ಶಕ್ತಿಸಂಪುಟಕ್ಕೂ ಅವನೇ ಕೇಂದ್ರ, ಅವನೇ ಕಣ್ಣು!</p> 
<p><em>ಕಠೋಪನಿಷತ್</em> ೫:೧೫, <em>ಶ್ವೇತಾ</em> ೬:೧೪, <em>ಮುಂಡಕ</em> ೨:೨:೧೦; <em>ಮೈತ್ರಿ</em> ೬:೨೪; <em>ಗೀತೆ</em> ೧೫:೬,೧೨; <em>ಏಕಂ ಸೂರ್ಯಃ ಸರ್ವ ಇದಂ ವಿಭಾತಿ॥</em> - <em>ಮಹಾಭಾರತ</em> ೩:೧೩೪:೮ ಇತ್ಯಾದಿ ಕಡೆಗಳೆಲ್ಲೆಲ್ಲ ಕವಿ ಹೇಳ ಹೊರಟಿರುವುದೇನೆಂದರೆ: ಭಗವಂತ ಪರಂಜ್ಯೋತಿ ಸ್ವರೂಪ; ಅವನಿಲ್ಲದೆ ಬೇರೆ ಬೆಳಕಿಲ್ಲ; ಎಲ್ಲ ಬಗೆಯ ಬೆಳಕೂ ಆ ಮಹಾಜ್ಯೋತಿಯ ಪ್ರಕ್ಷೇಪಣೆಗಳು ಅಷ್ಟೇ.</p> 
<p>ವೈದಿಕ ಋಷಿ ಸೂರ್ಯನನ್ನು 'ಮಿತ್ರ' ಎಂದು ಸಂಬೋಧಿಸಿ, ಸೂರ್ಯನನ್ನು ಜಗತ್ತಿನ ಆದರ್ಶಗೆಳೆಯನನ್ನಾಗಿ ಪರಿಗಣಿಸಿರುವುದು ಎಷ್ಟೊಂದು ಸೂಕ್ತವಾಗಿದೆ.</p> 
		</aside>
		<aside epub:type="footnote" id="id-016-138">
			<p> ೧೩೮. ಅಂತಹ ಪರಂಜ್ಯೋತಿಸ್ವರೂಪನಾದ ಲೋಕಪಾಲನ, ಸ್ವಾಮಿದೇವನ ತಲೆಯೆತ್ತಿ ನೋಡಿ, ದರ್ಶನ ಪಡೆದು, 'ನೀನೇ ಕಣಾ ನಮ್ಮ ಬಾಳ್ವೆ, ನಿನ್ನ ಮರೆಯಲಮ್ಮೆವು'- ಎನ್ನುತ್ತಾ, ಕೊನೆಗೆ ಅವನಲ್ಲೇ ಲೀನವಾಗೋಣ- ಎಂದು, <em>ತೈತ್ತಿರೀಯ ಸಂಹಿತಾ</em> ೪:೧:೭ಯ ಕವಿಯಂತೆ, ಭಕ್ತನು ಆಶಿಸುತ್ತಾನೆ.</p> 
<p>ದೇವರು ಎಲ್ಲಿದ್ದಾನೆ?-ಈ ಜಿಜ್ಞಾಸೆಯನ್ನು ಮುಂದುವರೆಸುತ್ತ, ಶತಾತಪನ ಪಟ್ಟಿಗೆ <em>ನೃಸಿಂಹಪುರಾಣ</em> ಹೋಮ ಹವನಗಳನ್ನು ಸೇರಿಸುತ್ತದೆ. <em>(ಅಗ್ನೌ ಕ್ರಿಯವತಾಂ ದೇವೋ, ದಿವಿ ದೇವೋ ಮನೀಷಿಣಾಂ। ಪ್ರತಿಮಾ ಅಲ್ಪ- ಬುದ್ಧೀನಾಂ ಯೋಗಿನಾಂ ಹೃದಯೇ ಹರಿ:॥</em> ಪಾಠಾಂತರ: <em>ಸರ್ವತ್ರ ವಿದಿತಾತ್ಮನಾಮ್।</em> - <em>ನೃಸಿಂಹ ಪುರಾಣ</em> ೬೨:೫)</p> 
<p>ಗಿಡ ಮರ ಬಳ್ಳಿ ಹೂವುಗಳಲ್ಲಿ ಅವನನ್ನು ಅರಸುವ ಅಕ್ಕಂದಿರನ್ನು ಗುರುತಿಸುತ್ತ, ಜಪತಪಧ್ಯಾನ ನಿರತ ಸೂರಿಗಳಿಗೆ ಕಣ್ಣೆದುರಿಗೇ ಗೋಚರಿಸುವ ಸೂರ್ಯನಿಗಿಂತ ಬೇರೆ ದೇವರು ಬೇಕೆ?-ಎನ್ನುತ್ತದೆ <em>ಸೂಕ್ತಮುಕ್ತಾವಳಿ.</em> ( <em>ಹವಿಷಾಗ್ನೌ ಜಲೇ ಪುಷ್ಪೈರ್ ಧ್ಯಾನೈರ್ ವಾ ಹೃದಯೇ ಹರಿಮ್। ಅರ್ಚನ್ತಿ ಸೂರಯೋ ನಿತ್ಯಂ, ಜಪೇನ ರವಿಮಂಡಲೇ॥</em> - <em>ಸ್ಮೃತಿಮುಕ್ತಾವಳೀ</em> , <em>ಆಹ್ನಿಕಪ್ರಕಾಶ</em> ಪುಟ ೩೮೪)</p> 
<p> ವೃದ್ಧಹಾರೀತ ತನ್ನ ಸ್ಮೃತಿ(೬:೧೨೮:೯)ಯಲ್ಲಿ ಕೊಡುವ ದೇವರಿರುವ ಎಡೆಗಳ ಪಟ್ಟಿಗೆ ( <em>ಹೃದಯ, ಪ್ರತಿಮೆ, ನೀರು, ಸೂರ್ಯ ಅಗ್ನಿ, ಮತ್ತು ಹೋಮಕುಂಡದಲ್ಲಿ ಎಳೆದ ಗೆರೆಗಳು)</em> , <em>ಭಾಗವತ</em> (೧೧:೨೭:೯) ತಮ್ಮ ತಮ್ಮ <em>ಗುರುಗಳನ್ನು</em> ಸೇರಿಸುತ್ತದೆ.</p> 
		</aside>
		<aside epub:type="footnote" id="id-016-139">
			<p> ೧೩೯. ವಿಶ್ವತೋಮುಖ, ಸರ್ವಸಾಕ್ಷಿ, ಭುವನವನ್ನೆಲ್ಲ ಸದಾ ನೋಡುತ್ತಿರುವ ಕಣ್ಣು (ಜಗಚ್ಚಕ್ಷು), ಅಣುವಿಗಿಂತ ಸಣ್ಣದು (ಅಣೋರ್ ಅಣೀಯ), ದೊಡ್ಡದಕ್ಕಿಂತ ಹಿರಿದಾದದ್ದು (ಮಹತೋ ಮಹೀಯ), 'ಜೀವ ಜಡರೂಪ ಪ್ರಪಂಚವನು ಆವರಿಸಿ ಕೊಂಡುಂ ಒಳನೆರೆದುಂ' ಇರುವ ( <em>ಶ್ವೇತಾ. ಉಪ ೩.೩</em> ) ಈ ರುದ್ರ 'ತಜ್ಜಲಾನ್' (ತತ್[ಅದು] ಜ[ಹುಟ್ಟು] ಲ[ವಿಲೀನ] ಅನ್[ರಕ್ಷಣೆ]) ಅವನೇ! (ಸರ್ವಂ ಖಲ್ವಿದಂ ಬ್ರಹ್ಮ, ತಜ್ಜಲಾನ್ ಇತಿ ಶಾಂತ ಉಪಾಸೀತ॥- <em>ಛಾಂದೋಗ್ಯ ಉಪನಿಷತ್</em> ೩:೧೪:೧)</p> 
<p> ರುದ್ರ! ಅಳಿಸುತ್ತಾನೆ, ಕಣ್ಣೀರು ಬರಿಸುತ್ತಾನೆ' <em>(ರೋದಯತಿ, ರುದಿರ್ ಅಶ್ರು ವಿಮೋಚನೇ, ಇತಿ ರುದ್ರಃ)</em> ಎಂದು ಕೆಲವರೂ, ತಾನೇ ಅಳುತ್ತಾನೆ' <em>(ರುದತಿ ಇತಿ ರುದ್ರಃ)</em> ಎಂದು ಇನ್ನು ಕೆಲವರೂ ಹೇಳುವುದುಂಟು. ರುದ್ರ ಆವಿರ್ಭವಿಸಿ ಅತ್ತಿದ್ದೇಕೆ, ಅಳುವುದೇಕೆ? ಸಂಸಾರಬಂಧನದ, ಈ ನಮ್ಮ ಬಿಟ್ಟೂ ಬಿಡಲಾರದ ಜಂಜಾಟವನ್ನು ಕಂಡು ಮನಕರಗಿ ಅವನಿಗೆ ಅಳು ಬಂದಿರಬೇಕು! ಅಳಿಸಿದ್ದೇಕೆ? ತಪ್ಪೆಂದು ಗೊತ್ತಾದ ಮೇಲೂ ಮಾಡುವವರು ಅದನ್ನು ಬಿಡದೆ, ಸರಿದಾರಿಗೂ ಹೋಗದೆ, ಹೋಗಲೊಲ್ಲ ದವರಿದ್ದಾರಲ್ಲ- ಅವರನ್ನು ಹೆದರಿಸಿ, ಬೆದರಿಸಿ, ಆವಶ್ಯಕತೆ ಬಿದ್ದರೆ ಶಿಕ್ಷಿಸಿ, ಹಿಂಸಿಸಿ ಅಳಿಸುತ್ತಾನೇನೋ! ಅಂತೂ, ಅಳಿಸುವ ಅಳುವ ಆಳುವ ದೇವರು, ನಮ್ಮ ರುದ್ರ! <em>ಯಜುರ್ವೇದದ ಸಂಹಿತಾ</em> ಭಾಗದಲ್ಲಿರುವ <em>ಶತರುದ್ರೀಯ</em> ನಿಜಕ್ಕೂ ಶಾಂತ ರುದ್ರೀಯ ಎನಿಸಿಕೊಳ್ಳಲು ತಕ್ಕುದಾದ ಸ್ತುತಿಪದ್ಯಮಂಜರಿ. ರುದ್ರಶಿವನು ಶಾಂತನಾಗಿ ಕರುಣಾಪೂರ್ಣನಾಗಿ ಅನುಗ್ರಹಿಸಲಿ- ಎಂಬುದು ಅಲ್ಲಿನ ಉದ್ದೇಶ.</p> 
		</aside>
		<aside epub:type="footnote" id="id-016-140">
		<p>೧೪೦. ದೇವರು ಒಬ್ಬನೇ. ಅವನು ಹೊರಗೆ ಕಾಣದೆ ಹೋದರೂ, ಎಲ್ಲ ಜೀವಿಗಳಲ್ಲೂ ಒಳಗೆ ಅಡಗಿ ಕುಳಿತಿದ್ದಾನೆ, ನಾವು ಮಾಡುವ, ಯೋಚಿಸುವ, ಯೋಜಿಸುವ ಎಲ್ಲಾ ಕರ್ಮಗಳಿಗೂ ಸಾಕ್ಷಿಯಾಗಿ ಹೃದಯದೊಳಗೆ ಆ ನಿರ್ಗುಣ ಇದ್ದಾನೆ- ಎಂಬುದು ದೇವರ ಬಗ್ಗೆ ಉಪನಿಷತ್ತಿನ ( <em>ಶ್ವೇತಾಶ್ವತರ ಉಪ.</em> ೬.೧೧) ವ್ಯಾಖ್ಯೆ.</p> 
<p> <em>ಶಿವಧರ್ಮೋತ್ತರ ಪುರಾಣ</em> ದಲ್ಲಿ, 'ಪ್ರತಿಮೆಯಲಿ ಪರಶಿವನ ಹುಡುಕುವಿರೇ'- ಎನ್ನುವರು, ಎದೆಯೊಳಗೆ ಕುಳಿತಿಹನ ಕಂಡವರು, ಬಲ್ಲವರು! <em>(ಶಿವಂ ಆತ್ಮನಿ ಪಶ್ಯನ್ತಿ, ಪ್ರತಿಮಾಸು ನ ಯೋಗಿನಃ॥)</em> -ಎಂದಿದ್ದಾರೆ. ಇದನ್ನೂ ನೋಡಿ:</p> 
<p class="verse">ಕಾಷ್ಠದಲಿ ಕಲ್ಲಿನಲಿ ಮಣ್ಣಿನಲಿ ಭಗವಂತನಿಲ್ಲ;<br />ದೇವನಿರುವುದು ಭಾವದಲಿ; ಭಾವ ಹೇತು ಸರ್ವತ್ರ॥೧॥</p> 
<p class="text-right"> -ಸಿಪಿಕೆ, <em>ಬೆಳಕಿನ ಹನಿಗಳು</em> , ೧೯೭೬</p> 
<p> ( <em>ನ ದೇವೋ ವಿದ್ಯತೇ ಕಾಷ್ಠೇ, ನ ಪಾಶಾಣೇ ನ ಮೃಣ್ಮಯೇ। ಭಾವೇಷು ವಿದ್ಯತೇ ದೇವಸ್ ತಸ್ಮಾದ್ ಭಾವೋ ಹಿ ಕಾರಣಂ</em> - <em>ಸುರಭಾ</em> ೧೬೬:೫೯೬)</p> 
<p>ಎಲ್ಲಾ ಪ್ರಾಣಿಗಳ ಹೃದಯದಲ್ಲಿ ಕುಳಿತು ದೇವರು ತನ್ನ ಶಕ್ತಿಯಿಂದ ಅವರೆಲ್ಲರ ಚಟುವಟಿಕೆಗಳನ್ನ ಯಂತ್ರದೋಪಾದಿಯಲ್ಲಿ ನಿಯಂತ್ರಿಸುತ್ತಾನೆ. <em>(ಈಶ್ವರಃ ಸರ್ವಭೂತಾನಾಂ ಹೃದ್ ದೇಶೇ, ಅರ್ಜುನ, ತಿಷ್ಠತಿ। ಭ್ರಾವಯನ್ ಸರ್ವಭೂತಾನಿ ಯಂತ್ರಾರೂಢಾನಿ ಮಾಯಯಾ॥ -ಗೀತಾ ೧೮:೯೧)</em></p> 	
		</aside>
		<aside epub:type="footnote" id="id-016-141">
	<p> ೧೪೧. ನಿರ್ಗುಣೋಪಾಸನೆಯ ಹಂತಕ್ಕೆ ಮುಟ್ಟುವ ಮುನ್ನ ಮೊದಲ ಮೆಟ್ಟಲು ಗಳಲ್ಲಿದ್ದಾಗ, 'ದೇವರು'ಗಳಿಗೆ ಕೈಮುಗಿದಾಗಲೆಲ್ಲ ಭಕ್ತನ ಒಳಮನ ಮಿಡಿಯುತ್ತಲೇ ಇರುತ್ತೆ: ಹೆಸರು ಯಾವುದಾದರೆ ಏನು, ನಾವು ಕರೆಯುತ್ತಿರುವುದು ಅವನೊಬ್ಬನನ್ನೇ! ಎಲ್ಲಾ ನೀರು ಕೊನೆಗೆ ಹೋಗಿ ಸಮುದ್ರವನ್ನೇ ಸೇರುವ ಹಾಗೆ.</p> 
<p>ಎಲ್ಲಾ ನೀರು ಸಮುದ್ರ ಸೇರುವುದಿಲ್ಲ; ಬಹುಭಾಗ ಇಂಗಿ ನೆಲದೊಳಕ್ಕೆ ಹೋಗಿ ಬಿಡುತ್ತೆ- ಎನ್ನುವಿರೇನು? ಎಷ್ಟೋ ಬಾರಿ ನಮ್ಮ ನಮಸ್ಕಾರಗಳೂ ಹಾಗೇನೇ ಅಲ್ಲವೇ; ಎಲ್ಲವನ್ನೂ ಮನಸಾರೆ ಎಲ್ಲಿ ಮಾಡುತ್ತೇವೆ? ಇರಲಿ, ಒಳಗಿರುವ ಬೆಳಕನ್ನು ಗುರುತಿಸಿಕೊಂಡವರೇ ಧನ್ಯರು!</p> 
<p>ಒಬ್ಬನಲ್ಲದೆ ಜಗಕೆ ಇಬ್ಬರುಂಟೇ ಮತ್ತೆ। ಒಬ್ಬ ಸರ್ವಜ್ಞ ಕರ್ತನೀ ಜಗಕೆಲ್ಲ। ಒಬ್ಬನೇ ದೈವ ಸರ್ವಜ್ಞ॥೧೮೯॥</p> 
<p>ದೇವರು ಒಬ್ಬನೇ, <em>ಅವರವರ ಭಾವಕ್ಕೆ ಅವರವರ ಅರಿವಿಗೆ ತಕ್ಕಂತೆ ಆ ಗುರು ಒಬ್ಬನೇ</em> - ಎಂಬುದನ್ನ ವೇದ ವಾಙ್ಮಯ ಸಾರಿ ಸಾರಿ ಹೇಳುತ್ತದೆ:</p> 
<p><em>ಅನೇಜದ್ ಏಕಂ ಮನಸೋ ಜವೀಯೋ॥</em> -ಈಶಾವಾಸ್ಯ ಉಪ ೪; <em>ಏಕ ಏವ ಅಗ್ನಿರ್ ಬಹುಧಾ॥</em> - <em>ಋಗ್ವೇದ</em> ೮:೫೮:೨; ಏಕೋ ದಧಾರ ಭುವನಾನಿ ವಿಶ್ವಾ॥ - <em>ಋಗ್ವೇದ</em> ೧೦:೧೫೪:೪; <em>ಏಕ ಏವ ರುದ್ರೋ ನ॥</em> - <em>ಅಥರ್ವಶಿರ ಉಪ.</em> ೫೫; <em>ಏಕಸ್ ತಥಾ ಸರ್ವಭೂತ॥</em> - <em>ಕಠ ಉಪ.</em> ೨:೨:೧೦; ಏಕ ಸನ್ ಬಹುಧಾ ವಿಚಾರಃ॥ - <em>ತೈತ್ತಿರೀಯ ಆರಣ್ಯಕ</em> ೩. ೧೧; <em>ಏಕಂ ಏವಂ ಅದ್ವಿತೀಯಂ॥</em> - <em>ಛಾಂದೋಗ್ಯ ಉಪ.</em> ೬:೨; <em>ಏಕೋ ದೇವಃ ಸರ್ವ ಭೂತೇಷು ಗೂಢಃ</em> - <em>ಶ್ವೇತ ಉಪ</em> ೬:೧೧ ;  <em>ಏಕಂ ಸತ್ ವಿಪ್ರಾಃ ಬಹುಧಾ ವದನ್ತಿ॥</em> - <em>ಋಗ್ವೇದ</em> ೧.೧೬೪.೪೬ ಇತ್ಯಾದಿ.</p> 
				
		</aside>
		<aside epub:type="footnote" id="id-016-142">
			<p> ೧೪೨. ಏಕೆ ರುದ್ರನಿಗೆ ನೀರಿನಿಂದಲೇ ಈ ಅಭಿಷೇಕ? ಎನ್ನುವುದಕ್ಕೆ, ಪರಶಿವನ ಮಹಾಮಜ್ಜನಕ್ಕೆ ಮೊದಲು ಒಂದು ಧ್ಯಾನಶ್ಲೋಕ-ದಿಂದ ವೈದಿಕರು ನ್ಯಾಸ ಮಾಡುತ್ತಾರಲ್ಲ, ಅದು ನಮಗೆ ಸಹಾಯ ಮಾಡುತ್ತದೆ (ನೋಡಿ: <em>ರುದ್ರಭಾಷ್ಯಪ್ರಕಾಶ,</em> ಪುಟ ೧-೨) ತನ್ನ ಸುತ್ತಮುತ್ತಣ ಚರ-ಅಚರ ಎಲ್ಲವನ್ನೂ ಒಂದೊಂದನ್ನೂ ಹೆಸರಿಸಿ, ನೀನಲ್ಲಿದ್ದೀಯ, ನೀನಿಲ್ಲಿದ್ದೀಯ, ನೀನೇ ಅದು, ಆ ನಿನಗೆ 'ನಮೋ, ನಮೋ'ಎಂದು ಹೇಳುವ ರುದ್ರನ ಸ್ತುತಿಯ ಒಂದು ಭಾಗ ನಮಕ'ವೆನಿಸಿಕೊಂಡಿತು; ಒಂದೊಂದಾಗಿ ಎಲ್ಲವನ್ನೂ ಹೆಸರಿಸುತ್ತಾ, ಅದು, ಇದು, ಮತ್ತದು, ಆ ಅದು, ಈ ಇದು - ಹೀಗೆ ಇವೆಲ್ಲಾ ನಿನಗಾಗಿ ನಾನು ಮಾಡುವ ಯಜ್ಞಕ್ಕೆ ಮೀಸಲಾಗಿರಲಿ ( <em>ಚ ಮೇ' ಯಜ್ಞೇನ ಕಲ್ಪನ್ತಾಮ್</em> ) ಎಂಬ ಪಲ್ಲವಿಯು ಇನ್ನೊಂದು ಭಾಗಕ್ಕೆ <em>'ಚಮಕ''</em> ವೆಂಬ ಹೆಸರನ್ನು ಕೊಟ್ಟಿತು. ಒಟ್ಟಾರೆ, <em>'ಶತರುದ್ರೀಯ'</em> ಚಿಂತಿಸಿದಷ್ಟೂ ಆಳವನ್ನು ಹೆಚ್ಚಿಸುವ ಮಹಾಸಾಗರದ ಒಂದು ಮಡುವಾಗಿ ನಿಗೂಢತೆಯಲ್ಲೇ ನಮ್ಮನ್ನು ಮುಳುಗೇಳಿ ಸುತ್ತದೆ, ಸೆಳೆದೊಯ್ಯುತ್ತದೆ!</p> 
	
		</aside>
		<aside epub:type="footnote" id="id-016-143">
		<p>೧೪೩. ಈ ನಮ್ಮ ಋಷಿಕವಿ ಬಾನಲ್ಲಿ ಬೆಳಗುವ ಸೂರ್ಯನೇ ಪ್ರತ್ಯಕ್ಷ ದೇವರು ಎಂಬ ಮಾತನ್ನು <em>ಶತರುದ್ರೀಯ</em> ದ ಮೊದಲ ಮಂತ್ರಗಳಲ್ಲೇ ಕಾವ್ಯಮಯವಾಗಿ ಹೇಳಿಬಿಡುತ್ತಾನೆ:</p> 
<p>ನೀನು (ಉದಯಿಸಿದಾಗ) ತಾಮ್ರದಂತೆ ಕೆಂಪಗೂ, (ಆಮೇಲೆ) ಹಳದಿಯ ಹೊಂಬಣ್ಣದವನೂ ಆಗಿ, ಕೊನೆಗೆ (ಮುಳುಗುವಾಗ) ನಸುಗೆಂಪು ವರ್ಣದವನೂ ಆಗಿ ತೋರುವ ಮಂಗಲಕರನು"-ಎಂದಾಗ ಅವನು ಬೊಟ್ಟು ಮಾಡಿ ತೋರಿಸುವುದು ಯಾರನ್ನು? ಆ ಸೂರ್ಯನನ್ನೇ.</p> 
<p>ಆವಾಗ ಹೇಳುತ್ತಾನೆ: ಸ್ವಾಮಿ ದೇವನೇ, ಲೋಕಪಾಲನೇ, ನೀನು ಸರ್ವ ಗೋಚರ! ಯಾರುತಾನೇ ನಿನ್ನನ್ನು ನೋಡಿಲ್ಲ? ದನ ಕಾಯುವ ಗೊಲ್ಲರೂ ನೋಡಿದ್ದಾರೆ; ಮುಂಜಾನೆ ಎದ್ದು, ಹೊಳೆಗೆ ಹೋಗಿ ಕೊಡಗಳಲ್ಲಿ ನೀರನ್ನುಹೊತ್ತು ತರುವ ಹಳ್ಳಿಯ ಹೆಂಗಸರೂ ಬಾನಲ್ಲಿ ಉದಯಿಸುತ್ತಿರುವ ನಿನ್ನನ್ನು ನೋಡಿ ದ್ದಾರಲ್ಲ!"( <em>'ನೋಡಿಲ್ಲ'</em> - ಎಂದರೆ ಅವರು ಕಣ್ಣಿದ್ದೂ, ಕುರುಡರಾಗಿರಬೇಕು!)</p> 	
		</aside>
		<aside epub:type="footnote" id="id-016-144">
<p>೧೪೪. ಶ್ರೇಷ್ಠ ವಸ್ತು, ವ್ಯಕ್ತಿಗಳಲ್ಲಿ ದೈವಾಂಶವನ್ನು ಕಾಣುವುದು ಭಾರತೀಯ ಸಹಜ ಮನೋಭಾವ. ಉತ್ತಮಿಕೆಯನ್ನು ಗೌರವಿಸುವುದು ಸಭ್ಯತೆಯ ಲಕ್ಷಣ. ಜೊತೆಗೆ, ಆ ಸಜ್ಜನಿಕೆಯನ್ನು ಉಳಿಸಲು ಬೆಳೆಸಲು ಆಗಾಗ್ಗೆ <em>ಅವನೇ</em> ಇಳಿದು ಬರುತ್ತಾನೆ.</p> 
<p class="verse">ಧರ್ಮದಿಳಿಜಾರು ತೋರಿ ಎಂದೆಂದು ಕೈಮೀರುವುದೋ,<br />ತಲೆಯೆತ್ತಿ ಮೇಲೆದ್ದು ತಪ್ಪುನಡೆ ಮೆರೆದಾಡುವುದೋ,<br />ಅಂದಂದು ಬರುವೆ ಸಜ್ಜನಿಕೆ ಸಲಹಲು ಮತ್ತೆ ನಾ ಹುಟ್ಟಿ,<br /> ಒಳಿತನುಳಿಸಲುತುಳಿದಾಡೆ ಕೆಟ್ಟದರ ತಲೆಯ ಮೆಟ್ಟಿ!</p> 
<p> <em>(ಯದಾ ಯದಾ ಹಿ ಧರ್ಮಸ್ಯ ಗ್ಲಾನಿರ್ ಭವತಿ, ಭಾರತ।<strong>ಅಭ್ಯುತ್ಥಾನಂ ಅಧರ್ಮಸ್ಯ, ತದಾ ಆತ್ಮಾನಂ ಸೃಜಾಮಿ ಅಹಮ್॥ ಪರಿತ್ರಾಣಾಯ ಸಾಧೂನಾಂ, ವಿನಾಶಾಯ ಚ ದುಷ್ಕೃತಾಂ, ಧರ್ಮ-ಸಂಸ್ಥಾಪನಾರ್ಥಾಯ, ಸಂಭವಾಮಿ ಯುಗೇ ಯುಗೇ॥</strong>-<strong>ಗೀತಾ ೪:೭-೮)</strong></em> </p>
					
		</aside>
		<aside epub:type="footnote" id="id-016-145">
		<p> ೧೪೫. ಲಕ್ಷ್ಮಿ ಚಂಚಲಳು ಎಂಬ ಮಾತು ಹೊಸದೇನಲ್ಲ. ಈಗ ಇದ್ದು, ಇನ್ನು ಕೆಲವೇ ಕ್ಷಣಗಳಲ್ಲಿ ಇಲ್ಲವಾಗುವ ನೀರ ಅಲೆಯಂತೆ <em>(ಲಕ್ಷ್ಮೀಸ್ ತೋಯ-ತರಂಗ-ಭಂಗ ಚಪಲಾ)</em> ಅಸ್ಥಿರ ಸ್ವಭಾವದವಳು ಎಂಬ ಎಚ್ಚರಿಕೆ ಎಲ್ಲರೂ ಕೊಡುತ್ತಾರೆ. ತಾಯಿ, ಈ ಮಾತನ್ನು ಸುಳ್ಳಾಗಿಸು, ಎಂದು ಚಮತ್ಕಾರವಾಗಿ ಹೇಳುತ್ತದೆ, ಶ್ರೀ ಪ್ರಸನ್ನ ತೀರ್ಥರ ಈ ಲಕ್ಷ್ಮೀಸ್ತುತಿ. ರನ್ನನೂ ಲಕ್ಷ್ಮಿಯನ್ನು ಮೂದಲಿಸುತ್ತಾನೆ:</p> 
<p class="verse">ನೀರ ಮೇಲಣ ಗುಳ್ಳೆ, ಅತಿ ಚಂಚಲದ ಮಿಂಚಿನ ಕಾಂತಿ,<br />ಈಗಿದ್ದು ಈಗಿಲ್ಲವಾಗುವ ಅಚಿರ ಕ್ಷಣ-ಭಂಗುರತೆಯನ್ನ<br />ನಿನಗೆ ಕಲಿಸಿದುವೇನು? ಇಲ್ಲ, ಅವು ನಿನ್ನ ನೋಡಿ ಕಲಿತವೋ?<br />ಯಾರು ಬಲ್ಲರು? ನಿನ್ನನೂ ಅವರನೂ ಮೆಚ್ಚುವರೇ ಬಲ್ಲರೋ!</p> 
<p>( <em>ಜಳಬುದ್ಬುದಂಗಳ್ ಅತಿ ಸಂ। ಚಳವಿದ್ಯುದ್ವಿಲಸಿತಂಗಳಚಿರತೆಯಂ ಮುಂ। ತಿಳಿಪಿದುವೊ ನಿನಗೆ ನಿನ್ನಿಂ। ತಿಳಿದುವೊ ಮೇಣಿವರೊಳ¾ôಪುಗುಂ ಕೂರ್ಪವರೊಳ್ ॥೧೨॥- ಗದಾಯುದ್ಧ,</em> ಆಶ್ವಾಸ ೯); ಬಾಣಭಟ್ಟನ ಸಂಸ್ಕೃತ <em>ಕಾದಂಬರಿ'</em> ಯನ್ನು ಕನ್ನಡಿಸಿದ ನಾಗವರ್ಮ ಸಹ ಲಕ್ಷ್ಮಿಯನ್ನು <em>'ಸ್ಥಿರೆಯಲ್ಲದವಳ್ ಅನತಿ ನಿಷ್ಠುರೆ'</em> ' ಎಂದು ವಿಡಂಬನೆ ಮಾಡುತ್ತಾನೆ: <em>ಎಂತೆಂತು ತೊಳಗಿ ಬೆಳಗುವಳ್ ಅಂತಂತ್ ಅತಿ ಮಲಿನ ಕಜ್ಜಳೋಪಮ ಕರ್ಮ ಭ್ರಾಂತಿಯ ಮಾಳ್ಪಳ್, ಲಕ್ಷ್ಮೀ ಕಾಂತೆ ಕರಂ ಚಪಳೆ, ಸೊಡರ ಕುಡಿಯಂ ಪೋಲ್ವಳ್॥</em> - ಎಂದು ದೀಪಶಿಖೆಗೆ ಹೋಲಿಸುತ್ತಾನೆ.</p> 
	
		</aside>
		<aside epub:type="footnote" id="id-016-146">
		<p> ೧೪೬. ಇದೊಂದು ಸುಂದರ ಭಾವಗೀತೆ. ಸುಮನಸ ವಂದಿತ ಪದ ಯುಗಳೆ, ಮನಸಿಜ ಜನಕನ ಕೋಮಲತಮ ಹೃತ್ಕಮಲದೊಳು ನೆಲಸಿದ ಈ ಶುಭಗೆ''ಲಕ್ಷ್ಮಿ' ಬೇರೆ ಬೇರೆಯವರಿಗೆ ಬೇರೆ ಬೇರೆ ರೂಪದಲ್ಲಿ ಇದ್ದು ಹೇಗೆ ಕಾಣಿಸಿಕೊಂಡಾಳು- ಎಂಬ ಭಾವವನ್ನು ಇಲ್ಲಿ ನೋಡುತ್ತೇವೆ.</p> 
<p> ದೇವರನ್ನು <em>ಬೆಳಕು</em> ಎಂದು ವಿಶ್ವದ ಎಲ್ಲ ನಾಗರಿಕ ಜನಾಂಗದಲ್ಲಿಯೂ ಕೊಂಡಾಡುವುದನ್ನ ನಾವು ಕಂಡಿದ್ದೇವೆ. ಇನ್ನೊಂದು ಹೆಜ್ಜೆ ಮುಂದೆ ಹೋಗಿ <em>ಕತ್ತಲೂ</em>   <em>ಸಹ ನೀನೇ</em> ಎಂದು ಆ ಶಕ್ತಿಯನ್ನು ಗೌರವಿಸುವ ವಿಶಿಷ್ಟ ಚಿಂತನೆ ನಮಗೆ ವೈದಿಕ ವಾಙ್ಮಯದಲ್ಲಿ ಮಾತ್ರ ಸಿಗುತ್ತದೆ; ಬೇರೆಲ್ಲೂ ಇಲ್ಲ.</p> 
<p> ಲಕ್ಷ್ಮಿಯನ್ನು <em>ವಿಕೃತಿ</em> ಎಂದು, <em>ವಿಭಾವರಿ</em> (ಕಾರ್ಗತ್ತಲ ರಾತ್ರಿ) ಎಂದು, <em>ಶಿವೇತರ ಶಕ್ತಿ</em> ಅದೆಂದೂ ಋಷಿ ಗುರುತಿಸುತ್ತಾನೆ. ಬೇರೆ ಧರ್ಮಗಳಲ್ಲಿ ದುಷ್ಟ ಶಕ್ತಿಗಳನ್ನು ಭಗವಂತನ <em>ಪ್ರತಿಶಕ್ತಿ</em> ಯಾಗಿ ಪರಿಗಣಿಸುವುದುಂಟು; ನಮ್ಮಲ್ಲಿ ಹಾಗಲ್ಲ. ಕೆಟ್ಟ ಮನಸಿನವರಲ್ಲಿ ದುಷ್ಟ ಶಕ್ತಿಯಾಗಿ ಮನೆಮಾಡಿಕೊಂಡಿರುವವನು ಬೇರೆ ಯಾರೂ ಅಲ್ಲ; ಆ ಸರ್ವಶಕ್ತ ಪರಮಾತ್ಮನೇ. <em>ಪಾಪಿಗಳಲ್ಲಿ ನೀನು ಅಲಕ್ಷ್ಮಿಯ ರೂಪದಲ್ಲಿ ಇರುವೆ</em> - ಎಂದಾಗ ಮೇಲೆ ಹೇಳಿದ ಅಭಿಪ್ರಾಯಕ್ಕೆ ಸಮರ್ಥನೆ ದೊರಕುತ್ತದೆ.</p> 
			
		</aside>
		<aside epub:type="footnote" id="id-016-147">
			<p> ೧೪೭. <em>ವ್ಯಾಸ ಭಾರತ</em> ದಲ್ಲಿ ( <em>ಮಹಾಭಾರತ</em> , ಅನುಶಾಸನ ಪರ್ವ ೧೧:೪) ಈ ಪ್ರಶ್ನೆ- ಲಕ್ಷ್ಮೀ. ನೀನು ಎಲ್ಲಿದ್ದೀಯೆ?- ಎಂಬುದು ಮರುಕಳಿಸುತ್ತದೆ. ಲಕ್ಷ್ಮಿಯನ್ನೇ ನೇರವಾಗಿ ಕೇಳುವ ಪ್ರಸಂಗ ಅದು. ಕೇಳಿದವರು ಬೇರೆ ಯಾರೂ ಅಲ್ಲ, ಅವಳ ಪ್ರತಿಬಿಂಬವಾದ ರುಕ್ಮಿಣಿಯೇ.</p> 
<p>ಇಲ್ಲದಿದ್ದಾಗ, ಅವಳು ಬಳಿಯಲ್ಲಿಲ್ಲ- ಎಂಬುದೊಂದೇ ಗಾಢ ಚಿಂತೆ; ಆದರೆ ಅವಳು ಜೊತೆಗಿದ್ದಾಗ ಆಡಿಸುವ ಆಟ ಬಲು ಮೋಜಿನದು. ಹಣ, ಹೆಂಡ ಮತ್ತು ಹೆಣ್ಣು ಯಾರನ್ನೇ ಆಗಲಿ ಹುಚ್ಚರನ್ನಾಗಿಸದೆ ಬಿಟ್ಟಿಲ್ಲ. ಅದಕ್ಕೇ ಹೇಳುತ್ತಾರೆ:</p> 
<p class="verse">ಜಾರಿಕೆಗೆ, ಕಲಕಿ ಮನ, ರಕ್ತದೊತ್ತಡ ಏರಿಕೆಗೆ, ನರಗೆ<br />ಇವೆ ಮೂರು ಬಗೆ ಕಳ್ಳುಗಳು: ಹಣ ಹೆಂಡ ಪ್ರಮದೆ;<br />ಅತಿ ಗಳಿಕೆ, ಕುಡಿತ ಚಟ ಬೇಕು ಬೀಳಿಸಲು ಖೆಡ್ಡಕ್ಕೆ,<br />ಕುಡಿನೋಟವೊಂದೇ ಸಾಕು ಹಣ್ಣು ಗಜನಿಂಬೆಗೆ.</p> 
<p>( <em>ಪ್ರಮದಾ ಮದಿರಾ ಲಕ್ಷ್ಮೀರ್ ವಿಜ್ಞೇಯಾ ತ್ರಿವಿಧಾ ಸುರಾ। ದೃಷ್ಟ್ವಾ ಉನ್ಮಾದಯತಿ ಏಕಾ, ಪೀತಾ ಚ ಅನ್ಯಾ ಅತಿ ಸಂಚಯಾತ್॥</em> - <em>ಸುರಭಾ</em> ೬೦:೩೨೫)</p> 
<p>[ಇನ್ನೊಂದು ಅನುವಾದ, ಹೋಲಿಕೆಗಾಗಿ:</p>
<p class="verse">ಪ್ರಮದೆ, ಮದಿರೆ, ಲಕ್ಷ್ಮಿಯೆಂದು ಕಳ್ಳು ಮೂರು ಬಗೆಯವು;<br />ನೋಟ, ಪಾನ ಗಳಿಕೆಯಿಂದ ಇವು ಹುಚ್ಚನು ತರುವುವು.</p>
<p class="text-right">-ಸಿಪಿಕೆ, <em>ಬೆಳಕಿನ ಹನಿಗಳು</em> ೧೭೭]</p>
		
		</aside>
		<aside epub:type="footnote" id="id-016-148">
		<p> ೧೪೮. ಲಕ್ಷ್ಮಿ ಎಲ್ಲಿ ಎಲ್ಲಿ ನೆಲಸಿ ಇದ್ದಾಳು? ಪುರಾಣಗಳಲ್ಲಿ ಹಲವೆಡೆ ಇಂದ್ರ, ಬೃಹಸ್ಪತಿ, ಪ್ರಹ್ಲಾದ ಮುಂತಾದವರು ಕೇಳಿದ ಪ್ರಶ್ನೆಯೇ ಇದು. ಸಿಗುವ ಸಾಮಾನ್ಯ ಉತ್ತರ: ''ಪುಣ್ಯ, ಧರ್ಮ ಮತ್ತು ಸತ್ಯ ಇದ್ದ ಕಡೆ ಲಕ್ಷ್ಮಿ ಸದಾ ಇರುತ್ತಾಳೆ''- ಎಂದು.</p> 
<p> ತಾನು ಎಲ್ಲಿ ಇರುತ್ತಾಳೆ, ಇರಬಹುದು, ಇರ ಬಯಸಳು -ಎಂಬುದನ್ನ ಲಕ್ಷ್ಮಿ ಪಟ್ಟಿಮಾಡಿ ಹೇಳುತ್ತಾಳೆ. ಸಾರಾಂಶಿಸಿ ಹೇಳುವುದಾದರೆ, ಹೀಗೆ ಹೇಳಬಹುದೇನೋ! ಇದಕ್ಕೆ ವ್ಯತಿರಿಕ್ತ ಗುಣ (ದೋಷ?) ವುಳ್ಳವರನ್ನ ಅವಳು ಬೇಗ ತೊರೆದು ಹೋಗಿ ಬಿಡುತ್ತಾಳಂತೆ! ಲಕ್ಷ್ಮಿಯನ್ನು ವಿಡಂಬಿಸಿ ಜರಿಯುವಾಗ, <em>ಸಾಹಸಭೀಮವಿಜಯ</em> ದ ಕವಿ ರನ್ನ ಮಾಡಿದಂತೆ, ಹೀಗೆ ಮೂದಲಿಸುವುದೂ ಉಂಟು:</p>
<p class="verse">ನಿನಗೇನು ಗೊತ್ತೆ ನರ ನರರ ಶೌರ್ಯದ ತಾರತಮ್ಯ?<br />ಸಾಹಸಿಯೋ ಕಪಟಿ ಹೇಡಿಯೋ, ನಿನಗೇನು ಪರಿವೆಯೇ?<br />ಕುಲಟನೋ ಸತ್ಕುಲ-ಪ್ರಸೂತನೋ ಚಿಂತೆಯೆನಿತೂ ಇಲ್ಲ-<br />ಯಾರಲ್ಲೂ ಹೋಗಿ ನೆಲಸುವೆ, ನೀಚೆ, ನಾಚಿಕೆಯೆ ಇಲ್ಲದವಳೇ!</p>
<p><em>(ಕಲಿ ಪಂದೆಯೆಂದು ಬಗೆಯದೆ। ಕುಲಜಂ ಕುಲಹೀನನೆಂದು ಬಗೆಯದೆ, ತರುಣಂ। ಸಲೆ ವೃದ್ಧನೆಂದು ಬಗೆಯದೆ। ನೆಲಸುವೆ ನಿನ್ನಿಂ ನಿಕೃಷ್ಟರೆಂಬರುಮೊಳರೇ -ರನ್ನ, ಗದಾಯುದ್ಧ ೯:೬)</em></p> 	
		</aside>
		<aside epub:type="footnote" id="id-016-149">
			<p> ೧೪೯. ನೀನು ಎಲ್ಲಿರುವೆ ಎಂದು ಕೇಳಿದರೆ ದೇವಿ ಹೀಗೆ ಹೇಳಿಯಾಳು. ಸದ್ಗುಣ, ಸಚ್ಚಾರಿತ್ರ್ಯ, ಸದುದ್ದೇಶಗಳನ್ನೇ ಬಾಳದೀವಿಗೆಯಾಗಿ ಉಳ್ಳವರ ಎದೆಯಲ್ಲಂತೂ ಅವಳು ನೆಮ್ಮದಿಯಿಂದ ಇರುತ್ತಾಳೆ- ಎಂಬುದು ಖಂಡಿತ.</p> 
<p><em>'ಶ್ರೀ ಸೂಕ್ತ'</em> ದಲ್ಲಿ ಭಕ್ತನೊಬ್ಬ ಕಳಕಳಿಯಿಂದ ಆಹ್ವಾನಿಸುವಂತೆ, ಕರೆಯೋಣ:</p> 
<p class="verse">ಓ ಅಗ್ನಿ, ನನಗಾಗಿ ಬರಮಾಡು ಲಕ್ಷ್ಮಿಯನು,<br />ಚಿನ್ನ ಬೆಳ್ಳಿಯ ಹೂವ ಮುಡಿದವಳನು;<br />ಹೊಂಬಣ್ಣದವಳನ್ನು, ಹೊನ್ನೆ ತಾನಾದವಳನ್ನು,<br />ಜಿಂಕೆಗಣ್ಣಿನ ಸೌಂದರ್ಯ ದೇವತೆಯನು॥೧॥</p> 
<p class="verse">ಪುಷ್ಟಿಗರೆಯುವ, ಹೊನ್ನ ಕೇಸರಿಯ ಬೆಡಗಿನ ಸಿರಿಯ,<br />ಕಮಲದೊಲು ಬಾಗಿ ಬಳುಕುವ ಚೆಲುವಿನೊಡಲವಳನು;<br />ಲಕ್ಷ್ಮಿಯನು ಬರಮಾಡು, ಓ ಅಗ್ನಿ, ನನಗಾಗಿ ಬೇಗ, ನೀ<br />ಮನಕರಗುವಕೆಯನು, ತಾವರೆ ಸರವ ಮುಡಿದವಳನು॥೧೩॥</p>
<p><em>(ಸುವರ್ಣವರ್ಣಾಂ ಹರಿಣೀಂ ಸುವರ್ಣ ರಜತಸ್ರಜಾಂ। ಚಂದ್ರಾಂ ಹಿರಣ್ಮಯೀಂ ಲಕ್ಷ್ಮೀಂ ಜಾತವೇದೋ ಮ ಆವಹ॥ ಆದ್ರ್ರಾಂ ಪುಷ್ಕರಿಣೀಂ ಯಷ್ಟಿಂ ಪಿಂಗಲಾಂ ಪದ್ಮಮಾಲಿನೀಂ। ಚಂದ್ರಾಂ ಹಿರಣ್ಮಯೀಂ ಲಕ್ಷ್ಮೀಂ ಜಾತವೇದೋ ಮ ಆವಹ॥- ಶ್ರೀ ಸೂಕ್ತ, ಋಗ್ವೇದ ಖಿಲ ಸೂಕ್ತ ೧೧ ಋಗ್ವೇದದ ಪಂಚಮ ಮಂಡಲದ ಕೊನೆ ಯಲ್ಲಿ)-</em> ಎಂದು ಕರೆಯೋಣ. ಬೇರೆಲ್ಲದಕೆ ಹೃದಯವನ್ನು ಬರಿದಾಗಿಸಿಕೊಂಡು, ಅಲ್ಲಿ ಅವಳನ್ನೇ ತುಂಬಿಕೊಂಡು, 'ಬಾ' ಎನ್ನೋಣ. ಎಲ್ಲಿದ್ದರೂ ಬಂದೇ ಬಂದಾಳು. ಅಗೋ ನೋಡಿ, ಬಂದಳು- ಅಂತ ಕಾಣುತ್ತೆ!</p> 
		
		</aside>
		<aside epub:type="footnote" id="id-016-150">
			<p> ೫೦. ಇದು ಪ್ರಸಿದ್ಧವಾದ ಗಣಪತಿಯನ್ನು ಸ್ತುತಿಸಲು ಬಳಸುವ ವೇದೋಕ್ತ ಮಂತ್ರ ( <em>ಋಗ್ವೇದ</em> ೨:೨೩:೧; <em>ಯಜುರ್ವೇದ</em> ೨೩:೧೯ನ್ನೂ ನೋಡಿ).</p> 
<p> ಋಗ್ವೇದದಲ್ಲಿ 'ಗಣಪತಿ' ಶಬ್ದ ಎರಡು ಕಡೆ ( <em>ಋಗ್ವೇದ</em> ೨:೨೩:೧ ಮತ್ತು ೧೦:೧೧೨:೯) ಬರುತ್ತದೆ. ಆದರೆ ಹೀಗೆ ಅಲ್ಲಿ 'ಗಣಪತಿ' ಎಂದಾಗಲೆಲ್ಲಾ ವೇದಕಾಲೀನ ಆರಾಧ್ಯ ದೇವತೆ 'ಬ್ರಹ್ಮಣಸ್ಪತಿ'ಯನ್ನು ಕುರಿತು ಋಷಿ ಸ್ತುತಿಸಿ ದ್ದಾನೆಂದು ವಿದ್ವಾಂಸರ ಅಭಿಪ್ರಾಯ.</p> 
<p> ಈ"ಮಂತ್ರದ ಋಷಿ ಗೃತ್ಸಮದ. ಬ್ರಹ್ಮಣಸ್ಪತಿಯೇ ಇಲ್ಲಿ ಗಣಗಳಿಗೆ ಒಡೆಯ <em>(ಗಣಾನಾಂ ಪತಿಃ)</em> . ಬ್ರಹ್ಮಣಸ್ಪತಿಯ ಉಲ್ಲೇಖ <em>ಋಗ್ವೇದ</em> ೧:೪೦:೧; ೧:೪೦:೩, ೧:೪೦:೫; ೨:೨೩:೧; ೨:೨೩:೫; ೧೦:೧೫೫:೨ ಗಳಲ್ಲಿ ಬರುತ್ತದೆ. <em>ಸಾಮವೇದ</em> ದಲ್ಲಿ ಆಗ್ನೇಯ ಪರ್ವ ೧:೫೬ರಲ್ಲಿ, <em>ಅಥರ್ವವೇದ</em> ದಲ್ಲಿ ೬:೪೦:೧ ರಲ್ಲಿ ಬರುತ್ತದೆ. ಸ್ಕಂದಸ್ವಾಮಿಯ <em>ಋಗ್ವೇದಭಾಷ್ಯ</em> ದಲ್ಲೂ ಬ್ರಹ್ಮಣಸ್ಪತಿಯ ಪ್ರಸ್ತಾಪವಿದೆ. ಈ ಮಂತ್ರ ಬ್ರಹ್ಮಣಸ್ಪತಿಗೇ ಮೀಸಲಾಗಿದೆ:</p> 
<p>ಗಣಗಳಿಗೆ ಒಡೆಯನಾದ ಗಣಪತಿಯೇ, ನಿನ್ನನ್ನು ಬರಮಾಡಿಕೊಳ್ಳುತ್ತಿದ್ದೇನೆ. ನಮ್ಮ ಪಾಲಿಗೆ ನೀನೆ ಬ್ರಹ್ಮಣಸ್ಪತಿ, ನೀನೇ ಬ್ರಹ್ಮ ಕೂಡ. <em>(ಗಣಾನಾಂ ತ್ವಾ ಗಣಪತಿಂ ಹವಾಮಹೇ- ಇತಿ ಬ್ರಾಹ್ಮಣಸ್ಪತ್ಯಂ ಬ್ರಹ್ಮ ವೈ ಬ್ರಹಸ್ಪತಿರ್ ಬ್ರಹ್ಮಣೈವ ಏನಂ ತದ್ ಭಿಷಜ್ಯತಿ</em> -ಎನ್ನುತ್ತದೆ, <em>ಐತ್ತರೇಯ ಬ್ರಾಹ್ಮಣ ೪:೪.</em> )</p> 
<p>ಗಣಪತಿಗೇ ಮೀಸಲಾದ <em>ಗಣಪತಿ ಅಥರ್ವಶಿರಉಪನಿಷತ್ತು</em> ಒಂದಿದೆ.</p> 
		</aside>
		<aside epub:type="footnote" id="id-016-151">
			<p> ೧೫೧. ಗುರುಕುಲವಾಸದಲ್ಲಿದ್ದು ಆಗಿನ್ನೂ ವಿದ್ಯಾಭ್ಯಾಸ ಮುಗಿಸಿ ಹೊರ ತೆರಳುತ್ತಿರುವ ಶಿಷ್ಯನಿಗೆ ( <em>ವೇದಂ ಅನೂಚ್ಯ, ಆಚಾರ್ಯಃ ಅನ್ತೇವಾಸಿನಂ</em> ), ತೈತ್ತಿರೀಯ ಉಪನಿಷತ್ತಿನ ಋಷಿ ಉಪದೇಶಿಸುತ್ತಾನೆ ( <em>ಅನುಶಾಸ್ತಿ</em> ),: ''ನಿನಗೆ ನಿನ್ನ ತಾಯಿಯೇ ದೇವರು, ತಂದೆಯನ್ನು ದೇವರಂತೆ ಕಾಣು, ಗುರುಗಳನ್ನು ತಂದೆಯಂತೆ ಗೌರವಿಸು, ಅತಿಥಿಗಳನ್ನು ಪೂಜ್ಯಭಾವನೆಯಿಂದ ಸತ್ಕರಿಸಿ, ಉಪಚರಿಸು'' ( <em>ಮಾತೃ ದೇವೋ ಭವ, ಪಿತೃದೇವೋ ಭವ, ಆಚಾರ್ಯದೇವೋ ಭವ, ಅತಿಥಿದೇವೋ ಭವ</em> ॥೧:೧೧:೨॥). ಇದು ವಿದ್ಯಾರ್ಥಿಗಳಿಗಷ್ಟಕ್ಕೇ ಸೀಮಿತವಾಗಿ ಉಳಿಯದೆ, ಎಲ್ಲರೂ ತಮ್ಮ ಜೀವನದಲ್ಲಿ ಅಳವಡಿಸಿ ಕೊಳ್ಳಬೇಕಾದ ಮಾತುಗಳಾಗಿ ಹೋದವು.</p> 
<p> ಇದನ್ನೇ, <em>ರಾಮಾಯಣ</em> ದಲ್ಲಿ ವಾಲ್ಮೀಕಿ, ಹೀಗೆ ಹೇಳಿದ್ದಾನೆ: ತಂದೆ ತಾಯಿಯ ಗುರುವ ಯಾರು ಅವಮಾನಿಪರೋ। ನರಕಯಾತನೆಯನ್ನವರು ಅನುಭವಿಸೇ ತೀರುವರು! ( <em>ಮಾತರಂ ಪಿತರಂ ಯೋ ಹಿ ಆಚಾರ್ಯಂ ಚ ಅವಮನ್ಯತೇ। ಸ ಪಶ್ಯತಿ ಫಲಂ ತಸ್ಯ ಪ್ರೇತರಾಜ ವಶಂ ಗತಃ</em> ॥೭:೧೫:೨೨)</p> 
<p>ತನ್ನ ಮಗನೊಡನೆ ವಾತ್ಸಲ್ಯದ ಮಾತುಗಳನ್ನಾಡುತ್ತ ''ನೀನೇ ನಾನು, ಹೆಸರಿಗಾಗಿ ಮಗ ಅಷ್ಟೆ'' ( <em>ಆತ್ಮಾ ವೈ, ಪುತ್ರ ನಾಮೋ ಅಸಿ</em> )- ಎನ್ನುತ್ತಾ; ''ತನ್ನ ಮಗ ಕಲ್ಲಿನಂತೆ ದೃಢನಾಗಿ, ಕೊಡಲಿಯಂತೆ ಚೂಪಾಗಿ, ಚಿನ್ನದಂತೆ ಸದಾ ಪ್ರಶಸ್ತ ಅಜೇಯ ಮೌಲ್ಯದ ವಸ್ತುವಿನಂತೆ, ತೇಜಃಪುಂಜನಾಗಿರಬೇಕು, ಜ್ಞಾನಸಂಪನ್ನನಾಗಿರಬೇಕು- ಅವನಲ್ಲಿ ತನ್ನನ್ನೇ ಕಾಣಲು ಯೋಗ್ಯನಾದ ಸಂತಾನವಾಗಿದ್ದು, ನೂರ್ಕಾಲ ಬಾಳಬೇಕು''- ಎಂಬುದೇ <em>ಕೌಶೀತಕೀ ಉಪನಿಷತ್</em> (೨:೧೧:೧), <em>ಆಶ್ವಲಾಯನ</em> (೧:೧೫:೩) ಮುಂತಾದ ಗೃಹ್ಯ ಸೂತ್ರಗಳಲ್ಲಿ ಬರುವ ತಂದೆಯೊಬ್ಬನ ಮಹದಾಶಯ.</p> 
		</aside>
		<aside epub:type="footnote" id="id-016-152">
			<p> ೧೫೨. ದೇವಿಯನ್ನು ಉದ್ದೇಶಿಸಿ ಹೇಳುವ ಮಂತ್ರ ಇದು. <em>ಭೋ ದೇವಿ</em> ಓ ದೇವಿಯೇ, <em>ತ್ವಂ</em> ನೀನು <em>ದೀಪ ರೂಪ:</em> ಈಗ ನಾವು ಹೊಚ್ಚಿಸಿ, ಉರಿಸುತ್ತಿರುವ ದೀಪದ ರೂಪದಲ್ಲಿ (ಇದ್ದೀಯೆ); <em>ತ್ವಂ</em> ನೀನು <em>ಕರ್ಮಸಾಕ್ಷೀ</em> ನಮ್ಮ ಈ ಪೂಜಾ ಕಾರ್ಯಕ್ಕೆ ಸಾಕ್ಷಿ ರೂಪದಲ್ಲಿ ಇದ್ದು <em>ಅವಿಘ್ನಕೃತ್ ಹಿ</em> ವಿಘ್ನಗಳನ್ನು ನಾಶಮಾಡುವವಳೂ ( <em>ಅಸಿ</em> ಆಗಿದ್ದೀಯೆ); (ನೀನು) <em>ಯಾವತ್</em> ಎಲ್ಲಿಯವರೆಗೆ <em>ಪೂಜಾ</em> ಈ ನಮ್ಮ ಪೂಜೆಯು <em>ಸಮಾಪ್ತಿ: ಸ್ಯಾತ್,</em> ಮುಗಿಯುವುದಿಲ್ಲವೋ <em>ತಾವತ್</em> ಅಲ್ಲಿಯವರೆಗೂ <em>ತ್ವಂ</em> ನೀನು <em>ಸುಸ್ಥಿರಾ</em> ಅಲುಗಾಡದೆ, ಆರಿಹೋಗದೆ, ಬೆಳಗುತ್ತಲೇ <em>ಭವ</em> ಇರು! ಪಾಠಾಂತರದಲ್ಲಿ, ದೀಪವನ್ನು ಉದ್ದೇಶಿಸಿದಾಗ: ಭೋ ದೀಪ, ದೇವಿರೂಪಸ್ ತ್ವಂ ಕರ್ಮಸಾಕ್ಷೀ ಹಿ ಅವಿಘ್ನಕೃತ್। ಯಾವತ್ ಪೂಜಾ ಸಮಾಪ್ತಿಸ್ ಸ್ಯಾತ್, ತಾವತ್ ತ್ವಂ ಸುಸ್ಥಿರೋ ಭವ॥ ಎಂದು ಹೇಳುತ್ತೇವೆ.</p> 
<p>ಇದರೊಂದಿಗೆ ಹೇಳುವ ಇನ್ನೊಂದು ದೀಪಸ್ತುತಿಯಿದೆ:</p>
<p class="verse">ತಲೆಯ ದಟ್ಟ ಕತ್ತಲೆಯ ಕತ್ತರಿಸಿ ಕೊಚ್ಚಿ ಬಿಡು,<br />ಕಳೆಕೊಳೆಯ ತೊಳೆದುಬಿಡು ಏನುಳಿಯದನಕ;<br />ಒಳಗಣ್ಣ ತೆರೆಸು ಬಾ, ತುಂಬು ಕರುಣೆಯ ಕಡಲೇ<br />ಕಾಣ ತವಕಿಸುತಿಹೆ ನಾ ತೋರು ನಿಜದ ಬೆಳಕ!</p> 
<p><em>(ವಿಚ್ಛಿದ್ಯ ಅಜ್ಞಾನತಿಮಿರಂ ಘೋರಂ ಅಂಧಕಾರಂ ಮಮ। ಉನ್ಮೀಲಯ ಅಂತಃಚಕ್ಷುಃ ಹೇ ದೀಪ ದಯಾನಿಧೇ॥- ಹರಿಹರೇಶ್ವರ)</em> </p> 
		</aside>
		<aside epub:type="footnote" id="id-016-153">
			<p>೧೫೩. ನೀರಾಜನದೀಪವನ್ನು, ಆರತಿ ಎತ್ತುವಾಗ, 'ದೇವನೊಬ್ಬ ನಾಮ ಹಲವು' ಎಂದರಿತ ನಾವು 'ಭವಾನೀಸಹಿತ ಭವ' ಶಿವನ ಹೆಸರನ್ನ ಹೇಳುತ್ತಲೇ ಎಲ್ಲಾ ದೇವರಿಗೂ ಈ ಸ್ತೋತ್ರ ಮಾಡುತ್ತಾ, ಕರ್ಪೂರದಾರತಿಯನ್ನೂ ಹಚ್ಚುತ್ತೇವೆ: ಇಲ್ಲಿ, <em>ಸದಾವಸಂತಂ</em> ಎಂಬುದನ್ನು <em>ಸದಾ ಅವಸಂತಮ್, ಸದಾ ವಸಂತಂ</em> - ಎಂದು ಎರಡು ಬಗೆಗಳಲ್ಲಿ ಅರ್ಥ ಮಾಡಿಕೊಳ್ಳಬಹುದು; ಇನ್ನೊಂದನ್ನ ಗಮನಿಸಿದ್ದೀರಾ? ನಾವು ಕನ್ನಡಿಗರು ಆರತಿಯನ್ನು <em>ಬೆಳಗುತ್ತೇವೆ</em> , ಇಲ್ಲವೇ ದೀಪದಾರತಿಯನ್ನು <em>ಎತ್ತುತ್ತೇವೆ</em> ; ಉತ್ತರದ ಭಾರತದ ಹಿಂದೀ ಜನ ಆರತಿಯನ್ನು <em>ಇಳಿಸುತ್ತಾರೆ</em> '(ಅವರು <em>ಆರತೀ ಉತಾರ್‍ನಾ</em> - ಎನ್ನುತ್ತಾರೆ!)</p> 
<p>ಮಂಗಳಾರತಿಗಾಗಿ ಹೇಳುವ ಇನ್ನೆರಡು ವೇದಮಂತ್ರಗಳ ಭಾವ ಹೀಗಿದೆ:</p>
<p class="verse">ತುಂಬಿ ತುಳುಕುತ್ತಲಿದೆ ಜೇನು ಚಿನ್ನದೀ ಬಟ್ಟಲಲಿ<br />ಆಯುರಾರೋಗ್ಯದ ಭಾಗ್ಯ ತೇಜ, ಸೋಮ, ಭರಿಸು;<br />ಮನೆಯ ಮಕ್ಕಳು ಧರ್ಮಭೀರುಗಳಾಗಿಹರಿಲ್ಲಿ<br />ಒಲವು ಗೆಲ್ಲುವ ಹಂಚಿ ಮೆಲ್ಲುವ ಮನವನುಳಿಸು<br />ಹಾಡು, ಅರ್ಚಿಸು, ಬಿಡದೆ ಹಾಡುತಿರು ಪ್ರಿಯಮೇಧ,<br />ಮಕ್ಕಳೂ ದನಿಗೂಡಿಸಲಿ ಗಾನದಲಿ ಜೊತೆಗೆ;<br />ಅವನ ಸ್ತುತಿಸುವ ಬನ್ನಿ ಶರಣಾದ ಪರಿಜನರ<br />ಭದ್ರಕೋಟೆಯೇ ಆಗಿ ರಕ್ಷಣೆಯ ಕೊಡುವ ಅವಗೆ</p> 
		</aside>
		<aside epub:type="footnote" id="id-016-154">
			<p>೧೫೪. ಹುಟ್ಟು, ಉಳಿವು ಮತ್ತು ಅಳಿವಿಗೆ ಕಾರಣವಾದ ಆ ಶಕ್ತಿ ಸಂಕೇತಗಳಾದ ಬ್ರಹ್ಮ, ವಿಷ್ಣು, ಮತ್ತು ಈಶ್ವರ ಸ್ವರೂಪಿಯಾದ ಓ ದೀಪವೇ, ನಾವು ತಿಳಿದೋ ತಿಳಿಯದೋ ಮಾಡಿದ ಮಾಡುವ ಮಾಡಬಹುದಾದ ತಪ್ಪುನೆಪ್ಪುಗಳನ್ನೆಲ್ಲಾ ಮನ್ನಿಸಿ ಕಾಪಾಡು- ಎಂದು ಈ ಪದ್ಯದ ಭಾವ.</p> 
<p>ದೀಪಸ್ತುತಿಯಲ್ಲಿ ಬರುವ ಈ ಶ್ಲೋಕದ ಅನಾಮಕ ಕವಿ, 'ಶಿವ''ಮತ್ತು 'ಕೊನೆಗಾಣಿಸು(ಹರತೇ)' ಎಂಬ ಎರಡು ಅರ್ಥಗಳೂ ಬರುವಂತೆ, ಚಮತ್ಕಾರವಾಗಿ 'ಹರ''ಪದವನ್ನು ಬಳಸಿರುವುದನ್ನು ಗಮನಿಸಿ! ಇದನ್ನೂ ನೋಡಿ:</p> 
<p> ''ಅಂಧಕಾರವ ಪೋಗಲಾಡಿಸಿ, ಜಗಕೆ ಬೆಳಕನು ನೀಡುವ। ಸೂರ್ಯಚಂದ್ರರ ಶಕ್ತಿದಾತ ದೀಪದಾರತಿ ಬೆಳಗುವೆ॥ ಕಣ್ಣ ಮುಚ್ಚಿ ಎತ್ತಿದಾರತಿ, ಜ್ಯೋತಿರೂಪಗೆ ಬೆಳಗುವೆ। ದಿವ್ಯಪ್ರಭೆಯ ರವಿಯ ಕಿರಣದ ಸಚ್ಚಿದಾನಂದ ಮೂರ್ತಿಗೆ॥''-ಸವ್ಯಸಾಚಿ ಮತ್ತು ಹಿರೇಮಗಳೂರು ಕಣ್ಣನ್, <em>'ಕನ್ನಡದಲ್ಲಿ ದೇವರ ಪೂಜೆ'</em> .)</p> 
<p> ನಿಜಗುಣ ಶಿವಯೋಗಿಗಳ ಈ ದೀಪಸ್ತುತಿ ತುಂಬಾ ಅರ್ಥಪೂರ್ಣ:</p> 
<p class="verse">ಜ್ಯೋತಿ ಬೆಳಗುತಿದೆ, ವಿಮಲ ಪರಂಜ್ಯೋತಿ ಬೆಳಗುತಿದೆ;<br />ಮಾತು ಮನಂಗಳಿಂದತ್ತತ್ತ ಮೀರಿದ<br />ಸಾತಿಶಯದ ನಿರುಪಾಧಿಕ ನಿರ್ಮಲ॥ಪ॥</p> 
<p class="verse">ಮುಸುಕಿದ ವಿಷಯಪತಂಗ ಬಿದ್ದುರುಳೆ ತಾ<br />ಮಸಬುದ್ಧಿಯೆಂಬ ಕತ್ತಲೆಯಳಿಯೆ<br />ಮಸಗಿ ಸುಜ್ಞಾನವೆಂತೆಂಬ ಮಹಾಪ್ರಭೆ<br />ಪಸರಿಸಿ ಮಾಯಾಕಾಳಿಕ ಪೊರ್ದದನುಪಮ॥೧॥</p> 
		</aside>
	</div>
</body>
</html>
