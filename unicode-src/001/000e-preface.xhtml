<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮುಕ್ತಕ ಕನ್ನಡ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000e.1">
		<h1 class="level1-title" epub:type="title">ಪ್ರಸ್ತಾವನೆ</h1>
		<p>ಆಡಿದ ಮಾತು ಬಹುಕಾಲ ನೆನಪಿನಲ್ಲಿ ಉಳಿಯಬೇಕು, ಅಂದರೆ ಅದನ್ನು ಚೆನ್ನಾಗಿ ಹೇಳಬೇಕು. 'ಚೆನ್ನಾಗಿ' ಎನ್ನುವುದು 'ದೇವರು' ಅಂದ ಹಾಗೆ, ವಿವರಿಸುವುದು ಬಲು ಕಷ್ಟ, ನೂರೆಂಟು ಅರ್ಥ ಬರುತ್ತದೆ. ಹೇಳಬೇಕಾದುದನ್ನ ಹೆಚ್ಚು ವಿವರಿಸುವ ಗೋಜಿಗೆ ಹೋಗದೆ, ಒಂದು ಹೋಲಿಕೆಯನ್ನು ಕೊಟ್ಟು, ಆ ಉಪಮೆಯಲ್ಲಿನ ದೀಪಕ ಅಥವಾ ರೂಪಕಾಂಶದಿಂದಲೇ ಎಲ್ಲಾ ಗುಣ ಲಕ್ಷಣಗಳನ್ನೂ ಸಾಧಿಸಬಹುದು- ಅನ್ನುವುದಾದರೆ, ಇದನ್ನೇ 'ಮಾತು ಮುತ್ತಿನಂತಿರಬೇಕು'- ಎನ್ನುತ್ತಾರೆ ಬಲ್ಲವರು. 'ಮುಕ್ತಾ' ಎಂದರೆ ಮುತ್ತು, 'ಮುಕ್ತಕ' ಅಂದರೂ ಮುತ್ತು.</p>
		<p>ವಚನಕಾರ ಬಸವಣ್ಣನವರು ಒಂದು ಕಡೆ ಹೇಳುತ್ತಾರೆ:</p>
		<p class="verse">ನುಡಿದಡೆ ಮುತ್ತಿನ ಹಾರದಂತಿರಬೇಕು<br />ನುಡಿದಡೆ ಮಾಣಿಕ್ಯದ ದೀಪ್ತಿಯಂತಿರಬೇಕು<br />ನುಡಿದಡೆ ಸ್ಫಟಿಕದ ಶಲಾಕೆಯಂತಿರಬೇಕು<br />ನುಡಿದಡೆ ಲಿಂಗ ಮೆಚ್ಚಿ ಅಹುದಹುದೆನಬೇಕು<br />ನುಡಿಯೊಳಗಾಗಿ ನಡೆಯದಿದ್ದಡೆ<br />ಕೂಡಲಸಂಗಮದೇವನೆಂತೊಲಿವನಯ್ಯಾ?</p>
		<p>ಇಲ್ಲಿ ಮಾತೇ ಮುತ್ತು ಅನ್ನುವುದು ಮುಖ್ಯ. ಇಂಥ ಮಾತಿನಲ್ಲಿ ಆನೆಯನ್ನ ಸಾಸಿವೆಯಲ್ಲಿ ಹುದುಗಿಸುವ ಪ್ರಯತ್ನವಿದೆ. ಕಡಲನ್ನ ಮಡಕೆಯಲ್ಲಿ ಅಡಗಿಸಿಡುವ ಹಂಬಲವಿದೆ. ಎಲ್ಲಾ ದೇಶಗಳ, ಜನಾಂಗಗಳ, ಭಾಷೆಗಳ ಆಡುನುಡಿಯಲ್ಲಿ ತಲ ತಲಾಂತರದಿಂದ ನಡೆದುಬಂದಿರುವ ಸೊಗಸು ಇದು. ವಿಸ್ತಾರವಾಗಿ ಹೇಳ ಬಹುದಾದುದನ್ನು ಸಂಗ್ರಾಹ್ಯವಾಗಿ ಹೇಳುವ ಸೂತ್ರ ರೂಪ ಏನಿದೆ, ಅದು ಬಗೆಬಗೆಯ ಬಣ್ಣಗಳಲ್ಲಿ ಎಲ್ಲಾ ಭಾಷೆಗಳಲ್ಲೂ ನಮಗೆ ಗೋಚರಿಸುತ್ತದೆ. ಕೆಲವು ಉದಾ ಹರಣೆಗಳನ್ನು ತೆಗೆದುಕೊಳ್ಳಿ ಸೂತ್ರಗಳು, ಗಾಥಾಗಳು, ಕುರುಳ್‍ಗಳು, ಶಾಸನಗಳ ದ್ವಿಪದಿ, ತ್ರಿಪದಿಗಳು, ದೋಹೆಗಳು, ವಾಕ್‍ಗಳು, ವಚನಗಳು, ಗಾದೆಗಳು, ಒಗಟುಗಳು, ಅಷ್ಟೇ ಏಕೆ, ದೇವರನಾಮಗಳ ಪಲ್ಲವಿ ಅನುಪಲ್ಲವಿಗಳೂ ಸಹ ಒಂದು ಬಗೆಯ ಈ ಮುಕ್ತಕದ ಬಾನಿನಲ್ಲಿ ಮಿನುಮಿನುಗುವ ಚುಕ್ಕಿಗಳೇ.</p>
		<p>ಕನ್ನಡದಲ್ಲಿ ಸರ್ವಜ್ಞ, ತೆಲುಗಿನಲ್ಲಿ ವೇಮನ, ತಮಿಳಿನಲ್ಲಿ ತಿರುವಳ್ಳುವರ್, ಹಿಂದಿಯಲ್ಲಿ ಕಬೀರ್, ಉರ್ದುವಿನಲ್ಲಿ ರಹೀಮ್, ಗುಜರಾತಿಯಲ್ಲಿ ಮೀರಾ,ಕಾಶ್ಮೀರಿಯಲ್ಲಿ ಲಲ್ಲೇಶ್ವರಿ, ಪಂಜಾಬಿಯಲ್ಲಿ ನಾನಕ್, ಬಂಗಾಳಿಯಲ್ಲಿ ಬಾವುಲ್‍ಗಳು, ಮರಾಠಿಯಲ್ಲಿ ತುಕಾರಾಂ, ಮಲೆಯಾಳಂನಲ್ಲಿ ಎಳುತ್ತಚ್ಚನ್- ಹೀಗೆ ಭಾರತದ ಎಲ್ಲಾ ಭಾಷೆಗಳಲ್ಲೂ ಮುಕ್ತಕ ಸಾಹಿತ್ಯದ ಮೆರವಣಿಗೆ ನಡೆದಿದೆ.</p>
		<p>ಮುತ್ತು ಸವಿ. ಅದರ ನೆನಪೂ ಸವಿಯೇ. ಆದರೆ ಇಲ್ಲಿ, ಹೇಳುವ ಮುತ್ತಿನಂತಹ ಸವಿ ಮಾತು ಬಹುಕಾಲ ನೆನಪಿನಲ್ಲಿ ಉಳಿಯ ಬೇಕು ಎಂದಾಗ ಅದರ ಆಶಯ ಸಾರ್ವಕಾಲಿಕವಾಗಿರಬೇಕು, ಸಾರ್ವಜನಿಕವಾಗಿರಬೇಕು, ನಿತ್ಯಸತ್ಯವಾಗಿರಬೇಕು. ಒಂದು ಉದಾಹರಣೆ: ಆಗಿನ್ನೂ ವಿದ್ಯಾಭ್ಯಾಸ ಮುಗಿಸಿ ಹೊರ ತೆರಳುತ್ತಿರುವ ಶಿಷ್ಯನಿಗೆ, ತೈತ್ತಿರೀಯ ಉಪನಿಷತ್ತಿನ ಋಷಿ 'ಮಾತೃದೇವೋ ಭವ, ಪಿತೃದೇವೋ ಭವ, ಆಚಾರ್ಯದೇವೋ ಭವ, ಅತಿಥಿದೇವೋ ಭವ'- ಎಂದು ಉಪದೇಶಿಸಿದಾಗ, ಈ ಮಾತುಗಳು ಅದು ಅವರಿಗಷ್ಟಕ್ಕೇ ಸೀಮಿತವಾಗಿ ಉಳಿಯದೆ, ಎಲ್ಲರೂ ಎಲ್ಲ ಕಾಲದಲ್ಲೂ ಬಳಸಬಹುದಾದ ಮಾತುಗಳಾಗಿ ಹೋದವು.</p>
		<p>ಇದು ಮುಕ್ತಕ. ಬಾಯ್‍ಬಿರಿದ ಚಿಪ್ಪಿನೊಳಗೆ ಸ್ವಾತಿ ಮಳೆಹನಿಯೊಂದು ಬಿದ್ದು, ಕಾಲಾನುಕಾಲಕ್ಕೆ ಅದು ಮುತ್ತಾಗುತ್ತೆ ಎನ್ನುತ್ತಾರಲ್ಲಾ, ಅದೇ ಇದು. 'ಹನಿಗವನ'ದಲ್ಲಿ ಇಂಗ್ಲಿಷಿನ 'ಹನಿ' ಇದ್ದರೇನೆ ಸೊಗಸು.</p>
		<p>ಸ್ವಲ್ಪ ಅಡ್ಡ ಮಾತು: ಮುತ್ತಿನ ನತ್ತು (ಮೂಗುತಿ) ನಿಮಗೆ ಗೊತ್ತು; ಮೂಗಿನ ಮೇಲೆ ಮುತ್ತನ್ನು ಇಟ್ಟುಕೊಳ್ಳುವುದನ್ನು ಕೇಳಿದ್ದೀರೇನು? 'ಮೌಕ್ತಿಕ' ಎಂದರೂ ಮುತ್ತೇ. 'ನಾಸಾಗ್ರೇ ನವಮೌಕ್ತಿಕಂ' ಎಂದು, ಕಸ್ತೂರೀ ತಿಲಕವನ್ನು ಲಲಾಟಫಲಕದಲ್ಲಿ ಇಟ್ಟುಕೊಂಡ ಗೋಪಾಲಚೂಡಾಮಣಿ ಬಾಲಕೃಷ್ಣನನ್ನು ಬಣ್ಣಿಸುತ್ತಾ ಶ್ರೀ ಕೃಷ್ಣಕರ್ಣಾಮೃತದಲ್ಲಿ (೨:1೧೦೮) ಕವಿ ಲೀಲಾಶುಕ ಹಾಗೆ ಮೂಗಿನ ಮೇಲಣ ಮುತ್ತಿನ ಬಗ್ಗೆ ಹೇಳುತ್ತಾನೆ.</p>
		<p>ಅದಿರಲಿ, ಬೃಹತ್ತಿನಿಂದ, ಮಹತ್ತಿನಿಂದ ಭಾರವಾದ ಆ ಭಾರತ 'ಬರೆದ, ಅನೇಕ ಪುರಾಣಗಳ ಗ್ರಂಥ(ಶ್ಲೋಕ)ರಾಶಿಗಳ ಕರ್ತೃ ಎನಿಸಿಕೊಂಡ ಮಹರ್ಷಿ ವ್ಯಾಸರೇ ಮಹಾಭಾರತದಲ್ಲಿ ಹೇಳುವ ಇದಕ್ಕೂ ಕಿವಿಗೊಡಿ:</p>
		<p class="verse">ಕೋಟಿ ಗ್ರಂಥಗಳಲ್ಲಿ ಹೇಳಿರುವ ಮಾತನ್ನೇ<br />ಒಂದರ್ಧ ಶ್ಲೋಕದಲ್ಲಿ ಹೇಳುವೆನು ಕೇಳಿ;<br />ಇತರರಿಗುಪಕರಿಸುವುದೇ ಪುಣ್ಯ, ನಿಜದ ನಿಜ;<br />ಪರರ ನೋಯಿಸುವುದೆಲ್ಲಾ ಪಾಪಕೇಳಿ! (ಪು. ೪೭)</p>
		<p>-ಎಂದು ಅವರು ಹೇಳಿದಾಗ, ಅದು ಅಂದಿನಿಂದ ಇಂದಿನವರೆಗೆ ವಿಶ್ವದ ಮೂಲೆ ಮೂಲೆಗಳಲ್ಲಿ ಅನುರಣನಗೊಳ್ಳುವ ಮುತ್ತಿನ ಮಾತಾಯಿತು. 'ಮುಕ್ತಕ' ಎಂದರೆ ಸಂಸ್ಕೃತದಲ್ಲಿ 'ಕ್ಷಿಪಣಿ' ಎಂಬ ಇನ್ನೊಂದರ್ಥವೂ ಇದೆಯಲ್ಲ, ಅದೀಗ ಸಾರ್ಥಕವಾಯಿತು.</p>
		<p>ಅತಿ ಗಹನವಾದ ವೇದಾಂತ ವಿಚಾರಗಳಲ್ಲಿ ಪ್ರಸಿದ್ಧ ಆಚಾರ್ಯರು ಅವರು ಆಗಿದ್ದಿರಬಹುದು. ಆದರೆ ಜನಸಾಮಾನ್ಯರ ನೆನಪಲ್ಲಿ, ಬಾಯಲ್ಲಿ ಶಂಕರಾಚಾರ್ಯರು ಉಳಿದಿರುವುದು ಅವರ ಸ್ತೋತ್ರಸಾಹಿತ್ಯದ ಮುಕ್ತಕಗಳಿಂದಲೇ. 'ಮೋಹಮುದ್ಗರ'ದ ಭಜಗೋವಿಂದಂ ಮಾಲಿಕೆಯ ಮುತ್ತಿನ ಹೂವುಗಳಿಂದಲೇ, ಒಂದು ಉದಾಹರಣೆ ಯನ್ನು ಕೇಳಿ:</p>
		<p class="verse">ಹಾಗಿದ್ದರೇ ಚೆನ್ನು; ಮಕ್ಕಳಾಡುತಿರಲೇಬೇಕು,<br />ಆಟಪಾಠಗಳಲ್ಲಿ ಬಾಲ್ಯದಲ್ಲವರು ಆಸಕ್ತರು;<br />ಯೌವನವು ಕಾಲಿಡಲು ಪ್ರಕೃತಿಸಹಜದ ಧರ್ಮ,<br />ತರುಣ-ತರುಣಿಯವರವರಿವರಲ್ಲಿ ಅನುರಕ್ತರು;<br />ದಿನ ಜಾರಿ ಸರಿದಂತೆ, ಮುಪ್ಪಡರಿ ಬಂದಂತೆ<br />ಏನೇನೋ ಚಿಂತೆಯಲಿ ಮುಳುಗಿ ಮಗ್ನಮನರು;<br />-ಹೀಗೆ ಆಯುಸ್ಸನು ಸವೆಸಿ, ಎಲ್ಲ ಕಳೆದಾಡಿದರೂ<br />ಆಗದೇ ಹೋದರೇ ಆ ದೇವರಲಾರೂ ತಲ್ಲೀನರು!(ಪು.೧೧೮)</p>
		<p>ಇಲ್ಲಿ ಪದಗಳು ಎಷ್ಟು ಸೂಕ್ತವಾದವು, ಎಷ್ಟು ಸಮಂಜಸವಾದವು, ಎಷ್ಟು ಅರ್ಥವತ್ತಾದವು, ಗಮನಿಸಿ. ''ಹುಡುಗ-ಹುಡುಗಿಯರು ಆಟದಲ್ಲಿ ಆಸಕ್ತರು, ತರುಣ-ತರುಣಿಯರು ಅನುರಾಗದ ಬಂಧದಲ್ಲಿ ಹೆಣೆದುಕೊಂಡಿದ್ದು, ಪರಸ್ಪರ ಅನುರಕ್ತರು. ಏನೇನೋ ಯೋಚನೆಯಲ್ಲಿ ಮುಳುಗಿ ಎದ್ದು ಮತ್ತೆ ಮುಳುಗುತ್ತಿರುವ ಮುದುಕರು ಚಿಂತೆಯಲ್ಲೇ ಮಗ್ನರು. ಪರಮಾತ್ಮನ ವಿಚಾರದಲ್ಲಿ ಯೋಚನೆ ಮಾಡುತ್ತಾ, ಅದರಲ್ಲೇ ಅಂಟಿಕೊಂಡು ತಲ್ಲೀನರಾಗಿರಲು ಈ ಮೂರು ಅವಸ್ಥೆಗಳಲ್ಲೂ ಯಾರಿಗೂ ವ್ಯವಧಾನ ಇಲ್ಲವಲ್ಲಾ''- ಎಂಬುದೇ ಆಚಾರ್ಯ ಶಂಕರರ ಕೊರಗು. ನೋಡಿ, ಇದನ್ನ ಮನಮುಟ್ಟುವಂತೆ ಎಷ್ಟು ಸುಂದರವಾಗಿ ಅವರು ಹೇಳಬಲ್ಲರು? ಇದು ಮುಕ್ತಕ.</p>
		<p class="verse">ಬೇಟೆಯಾಡಲು ನೀನು ಕಾಡುಪ್ರಾಣಿಗಳನ್ನು<br />ಬೇರೆಲ್ಲೋ ಅರಸುತ್ತ ಅಲೆಯುವುದು ಬೇಕಿಲ್ಲ!<br />ಈ ನನ್ನ ತಲೆಯೊಳಗೆ ಬೀಡುಬಿಟ್ಟಿರುವೆಲ್ಲ<br />ದುಷ್ಟಜಂತುಗಳನ್ನೆ ನೀ ಕೊಲ್ಲಬಹುದಲ್ಲ!<br />ಸತ್ತು ಹುಟ್ಟುವ ಕೆಟ್ಟದೆಲ್ಲವ ಥಟ್ಟನೆ ಕೊಲ್ಲು<br />ಈ ಅಡವಿಯಲಿ ಸಲ್ಲದೆಲ್ಲದರದ್ದ ಸೊಲ್ಲಡಗಿಸು<br />ಬಾ ಇಲ್ಲಿ, ಮನೆ ಮಾಡು,<br />ಹುಲ್ಲೆ ನವಿಲನೆ ಕುಣಿಸು</p>
		<p>ಶಿವನೆ, ನೀ ಸಾಕೆನುವೆ ನನಗೆ ಈ ದಟ್ಟ ಕಾಡು! (ಪು. 199)</p>
		<p>-ಎಂದು ಇನ್ನೊಂದೆಡೆ ಅವರೇ, ಅರ್ಜುನನಿಗೆ ಕಿರಾತನರೂಪದಲ್ಲಿ ದರ್ಶನವಿತ್ತ ಶಿವನಿಗೆ ಸಲಹೆಕೊಡುತ್ತಾರೆ. ಇದೂ ಅರ್ಥವತ್ತಾದ ಮುಕ್ತಕ.</p>
		<p>ಹೀಗೆ, ಸಂಸ್ಕೃತದ ಅನೇಕ ಸುಭಾಷಿತಗಳು, ಒಂದೊಂದೂ ಮುಕ್ತಕಗಳೇ. ಕನ್ನಡದಲ್ಲೂ ಸಹ ಪಂಪ, ಪೊನ್ನ, ರನ್ನ, ಜನ್ನ ಹರಿಹರ, ಕುಮಾರವ್ಯಾಸ ಮುಂತಾದ ಕವಿಕೋಗಿಲೆಗಳ ನೆನಪು ನಮಗೆ ಉಳಿದಿರುವುದು ಅವರೆಲ್ಲರ ಕೂಜನದಿಂದಲೇ, ಕಬ್ಬಿಗರು ಆಡಿದ ಆಣಿಮುತ್ತಿನ ಮಾತುಗಳಿಂದಲೇ. ಯಾರಿಗಾದರೂ ಏನಾದರೂ ನಾವು ಹೇಳಬೇಕಾದರೆ ನಾವು ಉಲ್ಲೇಖಿಸುವುದು ಸರ್ವಜ್ಞನ ತ್ರಿಪದಿಗಳನ್ನೇ, ಸೋಮೇಶ್ವರ ಶತಕದಂಥ, ಹೊನ್ನಮ್ಮನ ಹದಿಬದೆಯ ಧರ್ಮದಂಥ ಅನುಭವಾಮೃತ ಮಾಣಿಕ್ಯಗಳನ್ನೇ. ದಾಸವಾಣಿಯಲ್ಲಿ ಅಲ್ಲವೇ, ವಚನವಾಙ್ಮಯದಲ್ಲಿ ಅಲ್ಲವೇ ಈ ಕಲ್ಲುಸಕ್ಕರೆಯಂಥ ಸೂಳ್‍ನುಡಿಗಳಿಗೆ ಪಚ್ಚೆಯ ನೆಲಗಟ್ಟು, ಕನಕದ ತೋರಣ, ವಜ್ರದ ಕಂಭ, ಹವಳದ ಚಪ್ಪರ ಕಟ್ಟಿ ಅವನ್ನು ಕುಣಿಸಿರುವುದು? ನಮ್ಮನ್ನು ಅವು ತಣಿಸಿರುವುದು? ಅಂದಿನಿಂದ ಇಂದಿನವರೆಗೆ, ಮಂಕುತಿಮ್ಮನ ಕಗ್ಗದವರೆಗೆ; ಪರಮೇಶ್ವರ ಭಟ್ಟ, ಅಕ್ಬರ್ ಆಲಿ, ದಿನಕರ ದೇಸಾಯಿ, ದುಂಢಿರಾಜ್‍ಗಳವರೆಗೆ ಈ ವ್ಯವಸಾಯ ನಿರಂತರವಾಗಿ ನಡೆದುಬಂದಿದೆ. ಈ ಚುಟುಕಗಳು, ಚೌಪದಿಗಳು, ಹನಿಗವನಗಳು, ಶಾಯರಿಯ ಘಜ಼ಲ್‍ನ ಸಾಲುಗಳು ಮುಂತಾದವುಗಳೇ ನಾವು ಮೇಲಿಂದ ಮೇಲೆ ಉಲ್ಲೇಖಿಸುವ ರತ್ನಗಳು. ಆದರೆ, ನಮ್ಮ ಶಕ್ತ್ಯಾನುಸಾರ ತಿಳಿವನ್ನು ಹೊಳೆಯಿಸುವ ಈ ಸಾಣೆ ಹಿಡಿದ ವಜ್ರಗಳನ್ನ ನೋಡಿದಾಗ ನಮಗೆ ಗೋಚರಿಸುವ ಸಾಮಾನ್ಯ ಅಂಶಗಳು ಮೂರು. ಸಂಕ್ಷಿಪ್ತತೆ, ಆರಿಸಿ ಆರಿಸಿ ಜೋಡಿಸಿದಂಥ ಪದಪುಂಜಗಳು, ಮತ್ತು ದೃಷ್ಟಾಂತ ಅಲಂಕಾರ.</p>
		<p>ಒಂದು: 'ಮುಕ್ತಕ'ವು ಯಾವುದೋ ಒಂದೇ ಒಂದು ವಿಷಯವನ್ನು ಮಾತ್ರ ಸಂಗ್ರಾಹ್ಯವಾಗಿ, ಆ ಎರಡು ಮೂರು ನಾಲ್ಕು ಸಾಲುಗಳಲ್ಲಿಯೇ ಆ ಪದ್ಯದಲ್ಲಿಯೇ ಹೇಳಿಮುಗಿಸಬಿಡಬೇಕು. ಹೇಳಿದ ಮೇಲೆ, ಆ ವಿಷಯದ ಬಗ್ಗೆ ಇನ್ನೇನೂ ಉಳಿದಿಲ್ಲವೇನೋ ಅನ್ನಿಸಿಬಿಡಬೇಕು.</p>
		<p>ಎರಡನೆಯ ಲಕ್ಷಣ: ಪದಗಳ ಕುಣಿತ. ಇಲ್ಲಿ ಪ್ರಾಸ, ಅನುಪ್ರಾಸ, ಯಮಕಗಳ ವಿಜೃಂಭಣೆ ಎದ್ದು ತೋರುವ ಅಂಶ. ಕನ್ನಡದಲ್ಲಂತೂ ಪ್ರಾಸಗಳದ್ದೇ ಶೋಭೆ. ಕೆಲವರ ಹನಿಗವನಗಳಲ್ಲಿ ಅಂತ್ಯಾಕ್ಷರ ಪ್ರಾಸಕ್ಕೆ ಒಂದು ಥರ ಆದ್ಯತೆ.</p>
		<p>ಮೂರನೆಯ ಲಕ್ಷಣ: ಎರಡು ಬೇರೆ ಬೇರೆ ಸಂಗತಿಗಳು ಪರಸ್ಪರ ಅರ್ಥ ಸಾದೃಶ್ಯದಿಂದ ಒಂದನ್ನು ಇನ್ನೊಂದೆಂದು ಪ್ರತಿಬಿಂಬಿಸುವುದು.</p>
		<p>ಮುಕ್ತಕಕ್ಕೆ ಥಟ್ಟನೆ ಅರ್ಥವಾಗುವ, ಮೆಲುಕು ಹಾಕಿದಷ್ಟೂ ಅರ್ಥವಿಸ್ತಾರ ಗೊಳ್ಳುವ ಗುಣ ಮುಖ್ಯ. ಶ್ಲೇಷೆ, ಪ್ರಸಾದ, ಸಮತೆ, ಮಾಧುರ್ಯ, ಸೌಕುಮಾರ್ಯ, ಅರ್ಥವ್ಯಕ್ತಿ, ಉದಾರತ್ವ, ಓಜಸ್ಸು, ಕಾಂತಿ, ಸಮಾಧಿ- ಈ ಎಲ್ಲಾ ಕಾವ್ಯಗುಣಗಳಲ್ಲಿ ಕೆಲವೂ ಹಲವೋ ಇಲ್ಲಿ ಇದ್ದೀತೆಂದರೆ, ಅದು ಬೋನಸ್ಸು.</p>
		<p>ಕನ್ನಡ ನನ್ನ ಜೀವದುಸಿರು. ಕನ್ನಡವನ್ನು ವಿಧವಿಧವಾಗಿ ಶ್ರೀಮಂತಗೊಳಿಸಿದ ಸಂಸ್ಕೃತದ ಬಗ್ಗೆ ನನಗೆ ಅಪಾರ ಗೌರವ. ತನ್ನ ಅಂತಃಸ್ಸತ್ವದಿಂದ ಯಾರನ್ನಾದರೋ ಬೆರಗುಗೊಳಿಸುವ, ಯಾರ ಮೇಲಾದರೂ ಮೋಡಿಮಾಡಿಬಿಡುವ ಸಂಸ್ಕೃತ ಒಂದು ಭಾಷೆಯಾಗಿ ನನಗೆ ಬಲು ಮೆಚ್ಚು. ನಾನು ಸಂಸ್ಕೃತದ ನಿರಂತರ ವಿದ್ಯಾರ್ಥಿ.</p>
		<p>ಆಗ ಮಾಧ್ಯಮಿಕ ಶಾಲೆಯಿಂದಲೇ ಸಂಸ್ಕೃತ ಅಭ್ಯಾಸಕ್ಕೆ ಅವಕಾಶವಿತ್ತು, ಅದೃಷ್ಟವಶಾತ್ ನಾನದನ್ನು ಬಳಸಿಕೊಂಡೆ. ಸಂಸ್ಕೃತ ಮತ್ತು ಸಂಸ್ಕೃತ ಭೂಯಿಷ್ಠ ವಾದ ಜ್ಯೋತಿಷ್ಯದಲ್ಲಿ ನುರಿತಿದ್ದವರು ನಮ್ಮ ತಾಯಿಯ ತಂದೆ, ಸ್ವರ್ಗೀಯ ಶ್ರೀ ಶಾಮಭಟ್ಟರು. ಅವರೂ, ಸೋದರ ಮಾವ ಶ್ರೀ ಲಕ್ಷ್ಮೀನಾರಾಯಣ ಭಟ್ಟರೂ ನನ್ನ ಸಂಸ್ಕೃತ ಅಭ್ಯಾಸಕ್ಕೆ ಮೊದಲ ಗುರುಗಳು. ರೋಚಕವಾಗಿ ಪಾಠ ಹೇಳಿಕೊಡು ತ್ತಿದ್ದ ಮಾಧ್ಯಮಿಕ ಶಾಲೆಯ ಕನ್ನಡ ಮತ್ತು ಸಂಸ್ಕೃತ ಉಪಾಧ್ಯಾಯರ ಪ್ರಭಾವವೂ ನನ್ನ ಆಸಕ್ತಿಗೆ ಪೋಷಕವಾಯಿತು. ಪ್ರೌಢಶಾಲೆಯ ಸಂಸ್ಕೃತ ಅಧ್ಯಾಪಕರಂತೂ ನನ್ನನ್ನು ಮನೆಯ ಮಗನಂತೆ ಕಾಣುತ್ತ, ಸಂಸ್ಕೃತ ಪದಗಳನ್ನು ಹೆಚ್ಚು ಹೆಚ್ಚು ಬೇಗ ಬೇಗ ತಿಳಿದುಕೊಳ್ಳಬೇಕೆಂದ ನನ್ನ ಬಾಲಿಶ ದಾಹಕ್ಕೆ ನೀರೂಡುತ್ತಿದ್ದರು.</p>
		<p>ಎಸ್‍ಎಸ್‍ಎಲ್‍ಸಿಯಲ್ಲಿ ಗಣಿತದಲ್ಲಿ ನೂರಕ್ಕೆ ನೂರು ಗಳಿಸಿದ ನಾನು, ಸಂಸ್ಕೃತದಲ್ಲಿ ನಮ್ಮ ಜಿಲ್ಲೆಯಲ್ಲೇ ಹೆಚ್ಚು ಅಂಕ ಗಳಿಸಿದವನೆಂದು ಮೇಷ್ಟರುಗಳು ಹೇಳಿದ್ದನ್ನು ಕೇಳಿದ್ದೇನೆ. ಪ್ರೌಢಶಾಲೆಯಲ್ಲಿದ್ದಾಗ ಮಾಧ್ಯಮಿಕ ಶಾಲೆಯ ಹುಡುಗರಿಗೆ ಇಂಟರ್ ಮೀಡಿಯಟ್ ಕಾಲೇಜಿನಲ್ಲಿದ್ದಾಗ ಪ್ರೌಢಶಾಲೆಯ ಹುಡುಗರಿಗೆ ಸಣ್ಣ ಪ್ರಮಾಣದಲ್ಲಿ ನನಗೆ ಗೊತ್ತಾದಷ್ಟು ಸಂಸ್ಕೃತ ಬೋಧಿಸಿದ ಹುಚ್ಚು ಸಾಹಸ ನನ್ನದು. ಇಂಟರ್ ಮೀಡಿಯಟ್ ಕಾಲೇಜಿನಲ್ಲಿ ವಿಜ್ಞಾನ ವಿದ್ಯಾರ್ಥಿಯಾದ ನಾನು ಎರಡನೆಯ ಭಾಷೆಯಾಗಿ ಆರಿಸಿಕೊಂಡಿದ್ದು ಸಂಸ್ಕೃತ. ಅತ್ಯುತ್ತಮ ಅಂಕ ಗಳಿಸಿದವರಲ್ಲಿ ಕಾಲೇಜಿಗೇ ಎರಡನೆಯ ವಿದ್ಯಾರ್ಥಿಯಾಗಿದ್ದೆ. ಸತತವಾಗಿ ಸಂಸ್ಕೃತಾಭ್ಯಾಸಿಯಾಗಿದ್ದ ನಾನೇನು ಇಂಜಿನಿಯರಿಂಗ್ ಓದಲು ಇಷ್ಟಪಟ್ಟಿರಲಿಲ್ಲ. ಆಗ ನನಗೆ ಇದ್ದ ಮಹತ್ವಾ ಕಾಂಕ್ಷೆಯೆಂದರೆ ಮೈಸೂರಿಗೆ ಹೋಗಿ ಮಹಾರಾಜಾ ಕಾಲೇಜಿನಲ್ಲಿ ಬಿ.ಎ. ಸಂಸ್ಕೃತ ಆನರ್ಸ್ ಮಾಡಿ, ಮುಂದೆ ಸಂಸ್ಕೃತದಲ್ಲಿಯೇ ಎಂ.ಎ. ಮಾಡಿ ಹೈಸ್ಕೂಲಿನಲ್ಲೋ, ಕಾಲೇಜಿನಲ್ಲೋ ಸಂಸ್ಕೃತ ಮೇಷ್ಟರಾಗಿ ಪಾಠ ಹೇಳಿಕೊಡುವುದು ಅಂತ. ಪ್ರವೇಶಕ್ಕಾಗಿ ನಾನು ಗುಜರಾಯಿಸಿದ ಅಭ್ಯರ್ಥಿಪತ್ರ (ಅರ್ಜಿ) ಸಕಾಲಕ್ಕೆ ತಲುಪಿದರೂ, ಅದರೊಂದಿಗೆ ಕಳಿಸಿದ್ದ ಪ್ರವೇಶ ಶುಲ್ಕದ ಒಂದೂವರೆ ರೂಪಾಯಿಯ ಮನಿಯಾರ್ಡರ್ ಒಂದು ದಿನ ತಡವಾಗಿ ತಲುಪಿತು- ಎಂಬ ಮಹತ್ತರ ಕಾರಣಕ್ಕಾಗಿ ಉತ್ತಮ ಅಂಕಗಳಿಸಿದ್ದರೂ ನನ್ನ ಪ್ರವೇಶಪತ್ರ ನಿರಾಕರಿಸಲ್ಪಟ್ಟಿತು. ಹೀಗೆ, ಶಾಸ್ತ್ರೀಯವಾಗಿ ಸಂಸ್ಕೃತದಲ್ಲಿ ಶಿಕ್ಷಣ ಪಡೆಯುವ ಹುಡುಗನ ಆಸೆಯ ದೀಪ ನಂದಿಹೋಯಿತು.</p>
		<p>ಬೇತಾಳ ಕತೆಯಲ್ಲಿ ಬರುವ ಛಲ ಬಿಡದ ವಿಕ್ರಮನಂತೆ, ಇಂಜಿನಿಯರಿಂಗ್ ಓದುವುದರ ಜೊತೆಗೇ ನಾನು ಸಂಸ್ಕೃತದಲ್ಲಿ ಆಸಕ್ತಿಯನ್ನು ಉಳಿಸಿಕೊಂಡು, ನಂದಿ ಹೋದಂತಿದ್ದ ಆ ಆಸೆಯ ದೀಪದ ಬತ್ತಿಯ ಕಾವನ್ನ ಕಾಪಾಡಿಕೊಳ್ಳುತ್ತ ಬಂದೆ. ಸ್ವಯಂಬೋಧಿನಿಗಳು, ವ್ಯಾಕರಣಗ್ರಂಥಗಳು, ಭಾಷ್ಯಸಹಿತ ಕಾವ್ಯಗಳು, ವ್ಯಾಖ್ಯೋ ಪೇತ ಅಭಿಜಾತ ಕಾವ್ಯ ಕೃತಿಗಳನ್ನು ಸಂಗ್ರಹಿಸಿಕೊಂಡು ಬಿಡುವಾದಗಲೆಲ್ಲ ಓದುತ್ತಿದ್ದೆ. ಕನ್ನಡ ಹಿಂದಿ ಇಂಗ್ಲಿಷ್‍ನಲ್ಲಿ ಸ್ವಂತ ಬರೆಯುವಷ್ಟು ಎದೆಗಾರಿಕೆ ಬರುವ ವೇಳೆಗೆ ಈ ಭಾಷೆಗಳ ವ್ಯಾಖ್ಯಾನ ಭಾಷ್ಯಕಾರಿಕೆ ವೃತ್ತಿ ದೀಪಿಕೆಗಳನ್ನೊಳಗೊಂಡ ಸಂಸ್ಕೃತ ಗ್ರಂಥಗಳ ಒಂದು ಸಾಕಷ್ಟು ದೊಡ್ಡ ಪುಸ್ತಕ ಭಂಡಾರವೇ ನನ್ನ ವ್ಯಾಸಂಗಕ್ಕೆ ಓದಿಗೆ ಪೂರಕವಾಗಿ ಮನೆಯಲ್ಲಿರುವಂತಾಯ್ತು.</p>
		<p>ನಾನು ಮದುವೆಯಾದ ಮೇಲೆ ಅರ್ಥಶಾಸ್ತ್ರದಲ್ಲಿ ಉನ್ನತ ಶಿಕ್ಷಣಕ್ಕೆ ಹೊರಟು ನಿಂತ ಹೆಂಡತಿ ನಾಗಲಕ್ಷ್ಮಿ ನನ್ನ ಮಾತಿಗೆ ಮನ್ನಣೆಯಿತ್ತು ಕನ್ನಡ ಎಂಎಗೆ ಸೇರಿದಳು; ಅವಳಿಗಿಂತ ಹೆಚ್ಚು ಅನುಕೂಲವಾದದ್ದು ನನಗೇನೆ. ಅವಳ ಎಲ್ಲ ಪಠ್ಯ ಮತ್ತು ಪರಾಮರ್ಶನ ಗ್ರಂಥಗಳನ್ನ ವ್ಯಾಸಂಗಮಾಡಲು ನನಗೆ ಸುವರ್ಣಾವಕಾಶವಾಯಿತು. ಉದ್ದಾಮ ಪಂಡಿತರು ತರಗತಿಗಳಲ್ಲಿ ನೀಡುತ್ತಿದ್ದ ಉಪನ್ಯಾಸಸಾರ ಅವಳ ಕ್ಲಾಸ್ ನೋಟ್ಸ್‍ಗಳಲ್ಲಿ ಇರುತ್ತಿತ್ತು. ಏಕಲವ್ಯನ ತರಹ ಮನೆಯಲ್ಲಿಯೇ ಕುಳಿತು ಅವೆಲ್ಲವನ್ನು ಓದಲು ನನಗೆ ಅನುಕೂಲವಾಯಿತು. ಅವಳ ಸಹಪಾಠಿಗಳ ದಂಡೇ ನಮ್ಮ ಮನೆಗೆ ಬರುತ್ತಿತ್ತು. ಆಗ ನಡೆಯುತ್ತಿದ್ದ ಚರ್ಚೆ ಸಾಹಿತ್ಯಕ್ಷೇತ್ರದ ಸುತ್ತಮುತ್ತಲೇ ಗಿರಕಿ ಹೊಡೆಯುತ್ತಿತ್ತು. ಆ ಮೂಲಕ ನನಗಂತೂ ರಸಗವಳ ಅನಾಯಾಸ ದೊರಕುತ್ತಿತ್ತು. ಆಗ ನಾನು ಅಭ್ಯಸಿಸಿದ್ದ<em>ಕಾವ್ಯಾವಲೋಕನ</em>ಗಳನ್ನು,<em>ಶಬ್ದಮಣಿ ದರ್ಪಣ</em>ಗಳನ್ನು,<em>ಕಾವ್ಯಮೀಮಾಂಸೆ</em>,<em>ಭಾಷಾಶಾಸ್ತ್ರ</em>,<em>ದ್ರಾವಿಡ ಭಾಷಾ ವಿಜ್ಞಾನ,</em>ಗ್ರಂಥಸಂಪಾದನೆ ಹಾಗೂ ವಿಮರ್ಶೆಗೆ ಸಂಬಂಧಿಸಿದ ಮೌಲಿಕ ಗ್ರಂಥಗಳನ್ನ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಮೇಷ್ಟರಾಗಿದ್ದಾಗ ನನಗೆ ನಾಗಲಕ್ಷ್ಮಿಯೊಂದಿಗೆ ಓದಲು ಸಮಯವಿತ್ತು. ಸಂಸ್ಕೃತದಲ್ಲಿ ಪ್ರವೇಶವಿದ್ದ ನಾಗಲಕ್ಷ್ಮಿ ಈಗಾಗಲೇ ಹಲವಾರು ಸಂಸ್ಕೃತ ಪರೀಕ್ಷೆಗಳಲ್ಲಿ ಉತ್ತಮ ಅಂಕಗಳೊಂದಿಗೆ ಉತ್ತೀರ್ಣಳಾಗಿದ್ದಳು. ಎಂಎ ಓದುವಾಗ ಸಂಸ್ಕೃತವನ್ನು ಐಚ್ಛಿಕ ವಿಷಯವಾಗಿ ಅವಳು ಆರಿಸಿಕೊಂಡಾಗ, ಅವಳೊಂದಿಗೆ ಆ ವಿಷಯದಲ್ಲಿ ವ್ಯಾಸಂಗ ಮಾಡಲು ನನಗೂ ಅನುಕೂಲವಾಯಿತು.</p>
		<p>ಆಮೇಲೆ ಪ್ರಪಂಚ ಸುತ್ತಿ ಬಂದಿದ್ದಾಯಿತು. ಹೋದ ಹೋದೆಡೆಯೆಲ್ಲ ದೇಶವಿದೇಶಗಳಲ್ಲಿ ಸಮಯಸಿಕ್ಕಾಗಲೆಲ್ಲ ಅಲ್ಲಿನ ಗ್ರಂಥಭಂಡಾರಗಳಲ್ಲಿ ಕಾಲಕಳೆಯುತ್ತಿದ್ದ ನನಗೆ ಭಾಷೆಯೊಡನೆ ಆಡಲು ಸಾಕಷ್ಟು ಸಾಮಗ್ರಿ ಅನಾಯಾಸವಾಗಿ ದೊರಕುತ್ತಿತ್ತು.</p>
		<p>ಈ ಮುಕ್ತಕನ್ನಡದ ಪದ್ಯಗಳನ್ನು ನಾನು ಬೇರೆ ಬೇರೆ ಕಾಲಘಟ್ಟಗಳಲ್ಲಿ ನಾನು ಕನ್ನಡಿಸಿದ್ದೇನೆ. ವಿದೇಶಗಳಲ್ಲಿದ್ದಾಗ ಅನುವಾದ ಮಾಡಿದವು ಹಲವು. ಭಾರತಕ್ಕೆ ಮರಳಿದ ಮೇಲೆ ಈ ಆರೇಳು ವರ್ಷಗಳಲ್ಲಿ ಮಾಡಿದ ಪದ್ಯಾನುವಾದಗಳು ಇನ್ನೂ ಕೆಲವು. ವೇದೋಪನಿಷತ್ತುಗಳ ಭಾಗಗಳನ್ನು ಭಾಷಾಂತರಿಸುವ ಮುನ್ನ ನಾನು ಅದಕ್ಕೆ ಸಂಬಂಧಿಸಿದ ವಿವಿಧ ಭಾಷೆಗಳ, ವಿವಿಧ ದೃಷ್ಟಿಕೋನಗಳ ಭಾಷ್ಯ, ಕಾರಿಕೆ, ವೃತ್ತಿ, ದೀಪಿಕೆ, ವ್ಯಾಖ್ಯಾನಗಳನ್ನು ಅವಲೋಕಿಸಿದ್ದೇನೆ. ಮೂಲ ಋಷಿ ಕವಿಯ ಇಂಗಿತ ಏನಿದ್ದಿರಬಹುದೆಂದು ತಿಳಿಯಲು ಪ್ರಾಮಾಣಿಕವಾಗಿ ಪ್ರಯತ್ನಿಸಿದ್ದೇನೆ. ಈ ಸಂಶೋಧನೆಯ ಸಮರ್ಥನೆಯ ಸಂಕೇತವಾಗಿ ಅಡಿಟಿಪ್ಪಣಿಗಳಲ್ಲಿ ಸಂಬಂಧಪಟ್ಟ ಆ ಎಲ್ಲ ಮಾಹಿತಿಗಳ ಅಕರಗಳನ್ನು ಗುರುತಿಸಿ ದಾಖಲಿಸಿದ್ದೇನೆ.</p>
		<p>ಎಷ್ಟೋ ಬಾರಿ ಪದಗಳ ಅರ್ಥವ್ಯಾಪ್ತಿ ಮೂಲ ಕವನ ರಚನೆಯಾದ ಕಾಲದಲ್ಲಿ ಏನಿತ್ತೋ ಅದು ಆಮೇಲಾಮೇಲೆ ಬದಲಾವಣೆಗೊಂಡು ವಿಶೇಷಾರ್ಥ, ವಿರುದ್ಧಾರ್ಥ, ಅನ್ಯಾರ್ಥ, ಹೀನಾರ್ಥ, ಅಪಾರ್ಥ- ಹೀಗೆ ಹಲವು ರೂಪಗಳನ್ನು ತಳೆದು ಬಿಟ್ಟಿರಲೂಬಹುದು. ಇದೆಲ್ಲವನ್ನು ಗಮನಿಸಲು ಯಥಾಮತಿ ಪ್ರಯತ್ನಿಸುತ್ತಾ ನನ್ನ ಭಾವಾನುವಾದಗಳನ್ನು ಪರಿಷ್ಕರಿಸಿದ್ದೇನೆ. ಒಮ್ಮೊಮ್ಮೆ ನೋಡಿದಾಗಲೂ ಇನ್ನೂ ಪರಿಷ್ಕಾರ ಮಾಡಬಹುದೇನೋ, ಇನ್ನೂ ಉತ್ತಮಪಡಿಸಬಹುದೇನೋ ಎಂಬ ಹಂಬಲ ಮತ್ತೆ ಮತ್ತೆ ತುಡಿಯುತ್ತಲೇ ಇರುತ್ತದೆ. ಆದರೂ, ಕ್ಷೇತ್ರಜ್ಞ ಬಲ್ಲವರು, ಸಹೃದಯ ಓದುಗರು ಇಲ್ಲಿಯವರೆಗಿನ ಈ ನನ್ನ ಪ್ರಯತ್ನವನ್ನು ಮೆಚ್ಚುತ್ತಾರೆಂಬ ನಂಬಿಕೆಯೊಂದಿಗೆ ಈ ಹೊತ್ತಗೆಯನ್ನು ಅವರ ಕೈಯಲ್ಲಿಡುತ್ತಿದ್ದೇನೆ.</p>
		<p>ಸೋಮದೇವ ಭಟ್ಟನ<em> ಕಥಾಸರಿತ್ಸಾಗರ,</em> ಸುಂದರಪಾಂಡ್ಯನ<em> ನೀತಿದ್ವಿಷಷ್ಟಿಕಾ</em> , ವಿಷ್ಣುಶರ್ಮನ<em> ಪಂಚತಂತ್ರ</em> , ಶಾಙ್ರ್ಗಧರನ<em> ಶಾಙ್ರ್ಗಧರ ಪದ್ಧತಿ</em> - ಗಳು ನನ್ನ ಈ ಪುಸ್ತಕಕ್ಕೆ ಮುಖ್ಯ ಆಕರ ಗ್ರಂಥಗಳು.<em> ಸುಭಾಷಿತ ರತ್ನ ಭಾಂಡಾಗಾರ (ಸುರಭಾ)</em> , ಅಚ್ಚಪ್ಪ, ಎಚ್.ಎಸ್. ಅವರ<em> ಸಂಸ್ಕೃತ ಲೋಕೋಕ್ತಿ ಮತ್ತು ಕವಿಸೂಕ್ತಿಗಳು (ಸಂಲೋಕ)-ಗಳು</em> ಪ್ರಸ್ತುತ ಪುಸ್ತಕ ಬರೆಯುವಾಗ ಈ ಗ್ರಂಥ ನನಗೆ ತುಂಬಾ ಸಹಾಯ ಮಾಡಿದೆ; ನಾನಿದಕ್ಕೆ ಕೃತಜ್ಞ. ಅನಂತರಂಗಾಚಾರ್, ಎನ್.ಎಸ್. ಸಂಪಾದಿಸಿದ<em> ಸುಭಾಷಿತ ಮಂಜರೀ</em> , ರಾಘವನ್ ಅವರ<em> ಸುಭಾಷಿತಸಂಗ್ರಹ-ಭಾಗ ೧ ಮತ್ತು ೨</em> , ಶುದ್ಧಪಾಠ ಮತ್ತು ಪಾಠಾಂತರಗಳನ್ನು ಗುರುತಿಸುವಲ್ಲಿ ಇದು ನನಗೆ ಸಹಾಯ ಮಾಡಿದೆ; ನಾನಿವುಗಳಿಗೆ ಕೃತಜ್ಞ. ಬಹುಮುಖ ಪ್ರತಿಭೆಯ ಕ್ಷೇಮೇಂದ್ರನ ಹಲವು ಗ್ರಂಥಗಳ ಶ್ಲೋಕಗಳನ್ನು ನಾನು ಇಲ್ಲಿ ಭಾವಾನುವಾದ ಮಾಡಲೆತ್ನಿಸಿದ್ದೇನೆ; ನಾನವನಿಗೆ ಆಭಾರಿ. ಸಿಪಿಕೆ,<em> ಬೆಳಕಿನ ಹನಿಗಳು</em> , ಅನುವಾದಗಳ ತೌಲನಿಕ ಅಧ್ಯಯನಕ್ಕೆ ಇದು ತುಂಬಾ ಸಹಕಾರಿಯಾಗಿದೆ; ನಾನು ಇದಕ್ಕಾಗಿ ಕೃತಜ್ಞ. ಮಂಜಪ್ಪಶೆಟ್ಟಿ ಮಸಗಲಿ, ಎಂ.ಪಿ. ಡಾ। ಅವರ ಪಿ.ಎಚ್.ಡಿ. ಸಂಪ್ರಬಂಧ,<em> ಕನ್ನಡದಲ್ಲಿ ಮುಕ್ತಕ ಸಾಹಿತ್ಯ-</em> ಪ್ರಸ್ತುತ ಪುಸ್ತಕದ ವಿಷಯದಲ್ಲಿ ತೌಲನಿಕ ಅಧ್ಯಯನಕ್ಕಾಗಿ, ಆಕರಗ್ರಂಥಗಳನ್ನು ಗುರುತಿಸುವ ಸಲುವಾಗಿ ಬಹು ಉಪಯುಕ್ತ ಗ್ರಂಥ; ಇದರ ನೆರವಿಗೆ ನಾನು ಅಭಾರಿ.</p>
		<p>ತೀನಂಶ್ರೀ ಅವರ ಬಿಡಿಮುತ್ತು ನನ್ನೀ ಅನುವಾದಗುಚ್ಛಕ್ಕೆ ಸ್ಫೂರ್ತಿ ಮತ್ತು ಮಾದರಿ ಗ್ರಂಥ. ಅದು ನನಗೆ ತುಂಬಾ ಸಹಾಯ ಮಾಡಿದೆ; ನಾನದಕ್ಕೆ ತುಂಬಾ ಕೃತಜ್ಞ.</p>
		<p>ಈ ನನ್ನ ದ್ವಿಶತಕ ಹೊತ್ತಗೆಯಲ್ಲಿ 2ಂಂ ಪ್ರಧಾನ ಮುಕ್ತಕಗಳಿವೆ. ಅದಲ್ಲದೆ, ಅಡಿಟಿಪ್ಪಣಿಯಲ್ಲಿ 282, ಹೀಗೆ ಒಟ್ಟು 482 ಸಂಸ್ಕೃತ ಸುಭಾಷಿತಗಳು ಇವೆ. ಅವುಗಳ ಕನ್ನಡ ಪದ್ಯಾನುವಾದ ಇಲ್ಲವೆ ಗದ್ಯಾನುವಾದಗಳಿವೆ. ಪುಸ್ತಕದಲ್ಲಿ ನಾನೇ ಅನುವಾದಿಸಿದ 2ಂಂ ಪ್ರಧಾನ ಪದ್ಯಗಳೂ, ಅಡಿಟಿಪ್ಪಣಿಯ ನನ್ನ 83 ಪದ್ಯಗಳೂ ಮತ್ತು ಉಲ್ಲೇಖಿಸಿದ ಬೇರೆ ಕವಿಗಳ 8ಂ ಪದ್ಯಗಳು- ಹೀಗೆ ಒಟ್ಟು 363 ಕನ್ನಡ ಪದ್ಯಗಳು ಇವೆ. ಪ್ರಧಾನ ಮುಕ್ತಕದ ವ್ಯಾಖ್ಯಾನವನ್ನು ಅಡಿಟಿಪ್ಪಣಿಗಳು ಪೂರೈಸುತ್ತವೆ. ಓದುಗರ ಅನುಕೂಲಕ್ಕಾಗಿ ಇನ್ನೊಂದು ಸೌಲಭ್ಯವೂ ಇಲ್ಲಿದೆ: ಮುಕ್ತಕದ ಶೀರ್ಷಿಕೆಯ ಸಂಖ್ಯೆ, ಪುಟ ಸಂಖ್ಯೆ, ಶ್ಲೋಕ ಸಂಖ್ಯೆ, ಕನ್ನಡ ಪದ್ಯ ಸಂಖ್ಯೆ, ಮತ್ತು ಅಡಿಟಿಪ್ಪಣಿಯ ಸಂಖ್ಯೆ- ಎಲ್ಲವೂ<em>ಒಂದೇ</em> ಆಗಿರುತ್ತದೆ.</p>
		<p>ಅನುಬಂಧದಲ್ಲಿ ಆಕರಗ್ರಂಥಗಳ ವಿಭಾಗದಲ್ಲಿ ಸಂಸ್ಕೃತ ಸಾಹಿತ್ಯದಲ್ಲಿ ವಿಶಿಷ್ಟ ಪ್ರಕಾರವಾದ ಸುಭಾಷಿತ ಸಂಗ್ರಹಗಳ ಬಗ್ಗೆ ಮುಖ್ಯಗ್ರಂಥಗಳ ಸ್ಥೂಲ ಪರಿಚಯವನ್ನು ಕೊಡಲು ಪ್ರಯತ್ನಿಸಿದ್ದೇನೆ. ಅಂಕಿ ಅಂಶಗಳ ಮಾಹಿತಿಗಾಗಿ ಅಲ್ಲಿ ಹೆಸರಿಸಿರುವ ಕೆಲವು ಗ್ರಂಥಗಳನ್ನೇ ಆಧರಿಸಿದ್ದೇನೆ. ಆಸಕ್ತರಿಗೂ ಅಭ್ಯಾಸಿಗಳಿಗೂ ಇದು ಉಪಯುಕ್ತ ವಾಗಬಹುದು. ಅನುಬಂಧದಲ್ಲಿರುವ ವಿಶಿಷ್ಟ ವಿಷಯ ಪದಸೂಚಿ, ಶೀರ್ಷಿಕೆಗಳ ಅಕಾರಾದಿ, ಸಂಸ್ಕೃತ ಸುಭಾಷಿತಗಳ ಅಕಾರಾದಿ, ಕನ್ನಡ ಪದ್ಯಗಳ ಅಕಾರಾದಿಗಳು ನಮನಮಗೆ ಇಷ್ಟವಾದ ಮುಕ್ತಕಗಳನ್ನು ಆರಿಸಿಕೊಂಡು ಚಪ್ಪರಿಸಲು ಸಹಾಯವಾಗುವುದೆಂಬ ನಂಬಿಕೆ ನನಗಿದೆ.</p>
		<p>ಪ್ರೊ। ಸುಕುಮಾರ್ ಸೇನ್ ಅವರ ಪ್ರಕಾರ, (ಮೈಸೂರು ವಿಶ್ವವಿದ್ಯಾನಿಲಯದಲ್ಲಿ ೧೯೫೭ ರಲ್ಲಿ ಮಾಡಿದ ಭಾಷಣ ಲೇಖನದಲ್ಲಿ ಹೇಳಿರುವಂತೆ) ಭಾಷೆಗೆ<em>'ಸಂಸ್ಕೃತ'</em>ಎಂಬ ಹೆಸರನ್ನು ಪಾಣಿನಿ ಬಳಸಿಲ್ಲ; ಕಾಳಿದಾಸನೇ ಮೊಟ್ಟಮೊದಲು ಖಚಿತವಾಗಿ ಈ ಹೆಸರನ್ನು ಆ ಭಾಷೆಗೆ ಉಪಯೋಗಿಸಿದವನು. ವಾಲ್ಮೀಕಿ ರಾಮಾಯಣದ ಸುಂದರಕಾಂಡದಲ್ಲಿ ಹನುಮಂತನ ಮಾತು ಸಂಸ್ಕೃತವಾಗಿತ್ತು <em>(ಸಂಸ್ಕೃತಂ ವಾಚಂ)</em>ಎಂಬ ಪ್ರೊ। ಶಿವರಾಮಶಾಸ್ತ್ರಿಗಳ ಮಾತೂ ನಿಜವೇ.</p>
		<p>ಸಂಸ್ಕೃತ ಸುಭಾಷಿತಗಳ ಕನ್ನಡ ಪದ್ಯಾನುವಾದದ ಈ ಹೂಮಾಲೆಗೆ ನಾನು ಮೊದಲು <em> 'ಅದೇ ಇದು'</em>ಎಂಬ ಹೆಸರನ್ನಿಟ್ಟುಕೊಂಡಿದ್ದೆ. ಮೂಲದಲ್ಲಿ ಇರುವ <em> 'ಅದೇ'</em>ಇಲ್ಲಿ ಕನ್ನಡದಲ್ಲಿ <em> 'ಇದು'</em>ಆಗಿದೆ- ಎನ್ನುವುದನ್ನು ಶೀರ್ಷಿಕೆ ಹೇಳೀತು, ಎಂಬ ಅಭಿಪ್ರಾಯ ನನ್ನದಾಗಿತ್ತು. ಮುನ್ನುಡಿ ಬರೆದುಕೊಡಲು ಮಾನ್ಯ ಪ್ರೊ। ಸಿಪಿಕೆ ಅವರನ್ನು ಕೇಳಿಕೊಳ್ಳುತ್ತಾ, ಈ ಗ್ರಂಥದ ಕರಡುಪ್ರತಿಯನ್ನು ಅವರ ಕೈಯಲ್ಲಿಟ್ಟಾಗ ತಮ್ಮ ಮುನ್ನುಡಿಯೊಂದಿಗೆ ಮಾನ್ಯ ಸಿಪಿಕೆಯವರು ಒಂದು ಸಲಹೆಯನ್ನೂ ಮುಂದಿಟ್ಟರು. ''ಅಮೆರಿಕಾದಲ್ಲಿದ್ದು, ಅಲ್ಲಿ ಕನ್ನಡದ ಕೆಲಸ ಮಾಡಿ, ಹೇಗೂ ನೀವು 'ಅಮೆರಿ<strong>ಕ</strong>ನ್ನಡ' ಎಂಬ ವಿಶೇಷಾರ್ಥ ಸ್ಫುರಿಸುವ ಪತ್ರಿಕೆಯ ಶೀರ್ಷಿಕೆಯಿಂದ ಹೆಸರಾಗಿದ್ದೀರಿ; ಅದೇ ರೀತಿ ಈ ಗ್ರಂಥಕ್ಕೆ 'ಮುಕ್ತಕ ಕನ್ನಡ' ಎಂದೇಕೆ ಶೀರ್ಷಿಕೆ ಇಡಬಾರದು? ಕನ್ನಡದ ಮುಕ್ತಕಗಳು ಗ್ರಂಥದ ಮುಖ್ಯವಸ್ತು ಎಂದು ಮೇಲ್ನೋಟಕ್ಕೇ ಗೋಚರಿಸುವ ಆಕರ್ಷಕ ಶೀರ್ಷಿಕೆಯಾದೀತು''- ಎಂದು ಅವರು ಹಿತವಚನ ನುಡಿದರು. ಈ ಉತ್ತಮ ಸಲಹೆಯ ಫಲವಾಗಿ ಗ್ರಂಥಕ್ಕೆ ಹೊಸ ಹೆಸರೂ ಮತ್ತು ಶೋಭೆಯೂ ದೊರಕಿ ದಂತಾಯಿತು; ನಾನು ಪ್ರೊ। ಸಿಪಿಕೆಯವರಿಗೆ ಕೃತಜ್ಞ.</p>
		<p>ಕೊನೆಯಲ್ಲಿ, ಒಂದು ಮುಕ್ತಕವನ್ನು ಉಲ್ಲೇಖಿಸುತ್ತಲೇ ಈ ಪ್ರಸ್ತಾವನೆಗೆ ಮಂಗಳ ಹಾಡಲಿದ್ದೇನೆ. ಲೋಕದಲ್ಲಿ ಹೇಗಿರಬೇಕು? ಎಲ್ಲರೊಳಗೊಂದಾಗುವುದ ದೆಂತು? ಬಿಟ್ಟುಕೊಡದ ತನ್ನತನದ ಮಹತ್ವವೇನು?- ಕಬೀರನ ಈ <em>ದೋಹೆ</em>ಯನ್ನ ನೋಡಿ:</p>
		<p class="verse">ಎಲ್ಲರೊಂದಿಗೆ ಕೂಡು, ಎಲ್ಲರೊಂದಿಗೂ ಸೇರು;<br />ಎಲ್ಲರೆಲ್ಲರ ಹೆಸರ ಹೇಳುತ್ತ ಕೂರು!<br />'ಸ್ವಾಮಿ', 'ಅಯ್ಯಾ', 'ಬುದ್ದೀ' ಆಡುತಿರು ಜನರೆದುರು-<br />ನಿನ್ನ ಊರಲ್ಲೇನೇ ನೀ ಭದ್ರ ತಳ ಊರು! (ಪು. 36)</p>
		<p>''ಬೇರೆ ಬೇರೆಯವರ ಮುಕ್ತಕಗಳನ್ನು ಕೇಳಿ, ಓದಿ, ಆನಂದಿಸಿ. ಆದರೆ, ನೀವೂ ಬರೆಯಿರಿ. ಹಾಗೆ ಬರೆದಾಗ, ನಿಮ್ಮತನವನ್ನು ಬಿಟ್ಟುಕೊಡದ ಹಾಗೆ ಸ್ವಂತಿಕೆಯನ್ನು ಕಂಡುಕೊಳ್ಳಿ, ಬೆಳಸಿಕೊಳ್ಳಿ, ಉಳಿಸಿಕೊಳ್ಳಿ!''- ಎಂದು ಕಬೀರ್ ಇಲ್ಲಿ ಮುಕ್ತಕ ಕವಿಗಳಿಗೆ ಸೂಚನೆ ಕೊಡುತ್ತಿದ್ದಾನೆಂದು ಬೇಕಾದರೆ ಅಂದುಕೊಳ್ಳಿ! ಓದುಗ ಸಹೃದಯರೇ, ಸಂಸ್ಕೃತ ಸುಭಾಷಿತಗಳ ನನ್ನ ಭಾವಾನುವಾದ ಪದ್ಯಗಳು ನಿಮಗೆ ರುಚಿಸಿದರೆ ನನ್ನ ಶ್ರಮ ಸಾರ್ಥಕ. ನಿಮ್ಮ ಅಭಿಪ್ರಾಯಗಳನ್ನು ಬರೆದು, ತಿಳಿಸಿದರೆ ತುಂಬಾ ಸಂತೋಷ. ಇನ್ನೊಂದು ಮಾತು: ನಿಮ್ಮಲ್ಲಿ ಬರೆಯಬಲ್ಲವರು ಹಲವರಿರ ಬಹುದು; ನೀವೂ ಬರೆಯಿರಿ, ನೂರು ಹೂಗಳು ಅರಳಲಿ!</p>
		<p class="verse-author"><em><strong>-ಶಿಕಾರಿಪುರ ಹರಿಹರೇಶ್ವರ</strong></em><br />ಮೈಸೂರು</p>
	</section>
</body>
</html>
