<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಹರಿಯ ಕಾಣಿಕೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-p3">
		<h1 class="level1-title" epub:type="title">ವಂದನೆ</h1>
	</section>
	<section class="level1 numbered" epub:type="chapter" role="doc-chapter" id="id-p3.001">
		<p class="text-center"><strong>ಹಾಗಷ್ಟು ಓಡೋಡಿ ಗಾಳಿ ಹೋಗುತ್ತಿರುವುದು ಏಕೆ ?</strong></p>
		<p class="verse">ತೃಣಾಲ್ ಲಘುತರಸ್ ತೂಲಃ,<br />ತೂಲಾದ್ ಅಪಿ ಚ ಯಾಚಕಃ ।<br />ವಾಯುನಾ ಕಿಂ ನ ನೀತೋಽಸೌ,<br />ಮಾಂ ಅಯಂ ಪ್ರಾರ್ಥಯೇದ್ ಇತಿ । ।</p>
		<p class="verse-author"><strong><em>-ಸುಭಾಷಿತ ಸುಧಾನಿಧಿ</em></strong></p>
		<p class="myquote">ಒಣಹುಲ್ಲು ಅತಿ ಹಗುರ, ಹತ್ತಿ ಅದಕಿಂತಲು ಹಗುರ,<br />ದೈನ್ಯದಲಿ ಬೇಡುವವ ಇನ್ನೂ ತುಂಬ ಹಗುರ;<br />ಹುಲ್ಲು ಹತ್ತಿಯ ಹಾಗೆ ಏಕಿವನ ಗಾಳಿ ಕೊಂಡೊಯ್ದಿಲ್ಲ?-<br />ತನ್ನನೂ ಇವನಿನ್ನೇಲ್ಲಿ ಬೇಡಿ ಬಿಡುವನೋ ಅಂತ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em><br />ನಮ್ಮ ಕಾಶ್ಮೀರ</strong></p>
		<h1 class="level1-title" epub:type="title">ನಮ್ಮ ಕಾಶ್ಮೀರ</h1>
		<p>ಕಾಶ್ಮೀರದ ಹೆಸರು ಕೇಳಿದೊಡನೆ ಪ್ರತಿಯೊಬ್ಬ ಭಾರತೀಯನಿಗೂ ಮೈ ರೋಮಾಂಚನಗೊಳ್ಳುವುದು ಸಹಜವಾದದ್ದು. ಶಾಲೆಯಲ್ಲಿ ಓದುವಾಗ, ಭಾರತದ ಚರಿತ್ರೆಯಲ್ಲಿ ಭೂಗೋಳದ ಪಾಠಗಳಲ್ಲಿ ಬಂದು ಹೋಗುವ ಒಂದು ಪ್ರಮುಖ ಹೆಸರು, ಕಾಶ್ಮೀರ. ಚಿಕ್ಕವರಿಗೆ ಆಗ ಅದು ಮಂಜು, ಹಿಮ, ಹಿಮಾಲಯ ಇವುಗಳೊಂದಿಗೆ ಕೇಳಿಬರುವ ದೂರದ ಒಂದು ವಿಶೇಷ ಪ್ರದೇಶ. ಅತಿ ಸುಂದರವಾದ ಪ್ರದೇಶವಂತೆ; ಗಿರಿಗಳ, ಝರಿಗಳ, ಮನಸೆಳೆವ ಜಲಪಾತಗಳ, ಕಣಿವೆಗಳ, ಸರೋವರಗಳ, ಬಗೆ ಬಗೆ ಹೂಗಿಡಮರಬಳ್ಳಿಗಳ ಚಿತ್ತಾಕರ್ಷಕ ಕಾಡುಗಳ ಮನಮೋಹಕ ತಾಣವಂತೆ; ಈ ನಮ್ಮ ವಿಶ್ವದ ಮೇಲುಪ್ಪರಿಗೆಯೋ ಎಂಬಂತೆ ಬಲು ಎತ್ತರದಲ್ಲಿರುವ ಆ ಕಾಶ್ಮೀರ, ಎಲ್ಲ ಬಗೆಯ ಪ್ರಕೃತಿಸೌಂದರ್ಯಕ್ಕೆ ಕೇಂದ್ರವಂತೆ. ಭೂಮಿಯ ಮೇಲಣ ಸ್ವರ್ಗವೆಂದರೆ ಅದೇ ಅಂತೆ! ನಮ್ಮ ವಿದ್ಯಾಭಿಮಾನೀ ದೇವತೆ ಶಾರದೆ ಅದಕ್ಕೇನೇ ಆ ಪ್ರಶಾಂತ ರಮಣೀಯ ಕಾಶ್ಮೀರವನ್ನೇ ಆರಿಸಿಕೊಂಡು, ಅಲ್ಲಿ ನೆಲಸಿಬಿಟ್ಟಿದ್ದಾಳಂತೆ:<sup><a epub:type="noteref" href="999-aside.xhtml#id-003.01">*</a></sup> </p>
		<p class="verse">"ನಮಸ್ತೇ ಶಾರದಾದೇವಿ, ಕಾಶ್ಮೀರಪುರ-ವಾಸಿನಿ;<br />ತ್ವಾಂ ಅಹಂ ಪ್ರಾರ್ಥಯೇ ನಿತ್ಯಂ, ವಿದ್ಯಾ-ದಾನಂ ಚ ದೇಹಿ ಮೇ ॥ "</p>
		<p>-ಎಂದು ಅಡಿಗಡಿಗೆ ಬೇಡುವಾಗಲೆಲ್ಲಾ, ಅವಳು ಆ ಪ್ರದೇಶವನ್ನು ತನ್ನ ನಿವಾಸಸ್ಥಾನವನ್ನಾಗಿ ಆರಿಸಿಕೊಂಡಿರುವುದಕ್ಕೆ ಏನೋ ವಿಶೇಷ ಕಾರಣ ಇರಲೇ ಬೇಕು - ಎಂದು ಚಿಕ್ಕಂದಿನಲ್ಲಿ ನಾವೆಲ್ಲಾ ಯೋಚಿಸುತ್ತಿದ್ದುದು ನೆನಪಿದೆ!</p>
		<p>ನಮ್ಮದು ಸಾಂಸ್ಕೃತಿಕವಾಗಿ, ಭಾವನಾತ್ಮಕವಾಗಿ, ಒಂದು ಅಖಂಡ ರಾಷ್ಟ್ರ, ಆಚಾರ ವಿಚಾರ ವ್ಯವಹಾರ ಪದ್ಧತಿ ನಡವಳಿಕೆಗಳಲ್ಲಿ ನಾವೆಲ್ಲ ಒಂದೇ ಎನ್ನುವಾಗಲೆಲ್ಲ ನಮ್ಮ ಗುರು ಹಿರಿಯರೂ, ಅಮೇಲೆ ನಾವೂನೂ, ಕಾಶ್ಮೀರದಿಂದ ಕನ್ಯಾಕುಮಾರಿಯವರೆಗೆ- ಎಂದೇ ಹೇಳುತ್ತಿದ್ದೆವು, ಈಗಲೂ ಹೇಳುತ್ತೇವೆ.</p>
		<p>ಹಾಲುಗೆನ್ನೆಯ ಚೆಲುವೆಯರು, ಎತ್ತರದ ದೃಢಕಾಯದ ಆಕರ್ಷಕ ಕಾಂತಿಯುತ ಮುಖದ ಅಲ್ಲಿನ ಯುವಕರು, ಉಣ್ಣೆಯ ಬಣ್ಣಬಣ್ಣದ ಶಾಲುಗಳು, ಕಸೂತಿಯ ಕರವಸ್ತ್ರಗಳು, ವಿವಿಧ ವಿನ್ಯಾಸಗಳ ಚಿತ್ರಮಯ ರತ್ನಗಂಬಳಿಗಳು, ಸುಗಂಧ ಪಸರಿಸುವ ಕೇಸರಿ- ಇವೆಲ್ಲ ದಾಕ್ಷಿಣಾತ್ಯರಾದ ನಮ್ಮ ಮೇಲೆ ಕಾಶ್ಮೀರ ಹಾಕಿದ ಇನ್ನು ಕೆಲವು ಮೋಡಿಯ ಮಂತ್ರಗಳು!</p>
		<p>ಸೌಂದರ್ಯಾನುಭವವನ್ನು ಕವಿ ಅಭಿವ್ಯಕ್ತಿಸುವಾಗ ಕಾಶ್ಮೀರ ಸೊಗಸಾದ ಸಂಕೇತದ ಸಾಧನವಾಯಿತು; ಪ್ರೇಮ-ಕಾಶ್ಮೀರವಾಯಿತು. ನಿರಿ ನಿರಿ ಮೆರೆದುದು ನೀಲಿಯ ಸೀರೆ; ಶರಧಿಯನುಟ್ಟಳೆ ಭೂಮಿಯ ಸೀರೆ, ಧರೆ ಶಶಿವನೆಳೆವಂತೆ, ನಾನಿನ್ನ ಸೆಳೆವೆ; ರವಿ ಧರೆಯನೆಳೆವಂತೆ, ನೀನೆನ್ನನೆಳೆವೆ!, ಪ್ರಣಯ ರಸವನು ಎರೆದು ಕಾದಿಹೆನು ತುಟಿತೆರೆದು, ಪಾನಗೈ, ಓ ನನ್ನ ಭ್ರಮರಬಂಧು!<sup><a epub:type="noteref" href="999-aside.xhtml#id-003.02">*</a></sup> -ಮೊದಲಾದ ಜೇನ್ನುಡಿಯ ಉದ್ಗಾರಗಳ, ಪ್ರಣಯದ ಬಂಧುರ ಚಿತ್ರಣಕ್ಕೆ ಕಾಶ್ಮೀರ ರಮ್ಯಕವಿಗಳ ಕನಸುದಾಣವಾಯಿತು; ಚಿತ್ರಕಾರರಿಗೆ ರೂಪದರ್ಶಿಯಾಯಿತು; ಹಾಡುಗಾರರ ಕೂಜನವಾಯಿತು. ಕಾಲಕ್ರಮೇಣ, ದೃಶ್ಯಮಾಧ್ಯಮಕ್ಕೆ ಬೆಳ್ಳಿ ತೆರೆಗೆ ಸಾಧನ ಸಂಪತ್ತಾಯಿತು! ಜಗತ್ತೇ ಇದರತ್ತ ಹಸಿದ ಕಣ್ಣುಗಳಿಂದ ಮತ್ತೆ ಮತ್ತೆ ನೋಡುವಂತೆ ಆಯಿತು!</p>
		<p>ಭಾರತದ ಕಿರೀಟಪ್ರಾಯವಾದ ರಾಜ್ಯ ಜಮ್ಮು ಮತ್ತು ಕಾಶ್ಮೀರ.<sup><a epub:type="noteref" href="999-aside.xhtml#id-003.03">*</a></sup> ಈ ಪ್ರಾಂತ್ಯದ ರಾಜಧಾನಿ- ಶ್ರೀನಗರ. ಭಾರತ ಸಂವಿಧಾನದ ಎಂಟನೆಯ ಅನುಸೂಚಿಯಲ್ಲಿ ನಮೂದಿತವಾದ ರಾಷ್ಟ್ರಭಾಷೆಗಳಲ್ಲಿ ಕಾಶ್ಮೀರಿಯೂ ಒಂದು. ಇದೂ ಮತ್ತು ಜಮ್ಮುವಿನಲ್ಲಿ ಹೆಚ್ಚು ಪ್ರಚಲಿತವಿರುವ ಡೊಗ್ರಿ ಎಂಬ ಇನ್ನೊಂದು ಆಡುನುಡಿ, ಕೇಂದ್ರ ಸಾಹಿತ್ಯ ಅಕಾದೆಮಿಯ ಅನುಮೋದಿತ ಭಾಷೆ.</p>
		<p>ಹಿಂದೆ, ಸ್ವಾತಂತ್ರ್ಯಪೂರ್ವ ಭಾರತದಲ್ಲಿ ಪ್ರಾಂತ್ಯಗಳಿಗೆ, ರಾಜ್ಯಗಳಿಗೆ ದೇಶವೆಂದೇ ಕರೆಯುತ್ತಿದ್ದ ವಾಡಿಕೆಯಿತ್ತು. ಈ ಕಾರಣಕ್ಕಾಗಿ, ಪ್ರಾಚೀನ ಸಂಸ್ಕೃತ, ಕನ್ನಡ ಕಾವ್ಯಗಳಲ್ಲಿ ಕಾಶ್ಮೀರ ಒಂದು ದೇಶದ ಹೆಸರು. ಕಾಶ್ಮೀರ ಎಂಬುದಕ್ಕೆ ಬೇರೆ ಅರ್ಥಗಳನ್ನೂ<sup><a epub:type="noteref" href="999-aside.xhtml#id-003.04">*</a></sup> ಕೋಶಗಳು ಕೊಡುತ್ತವೆ. ಉದಾಹರಣೆಗೆ, ನೆಲದಾವರೆ ಗೆಡ್ಡೆ,<sup><a epub:type="noteref" href="999-aside.xhtml#id-003.05">*</a></sup> ಇತ್ಯಾದಿ. ಕುಂಕುಮ<sup><a epub:type="noteref" href="999-aside.xhtml#id-003.06">*</a></sup> ಎಂದು ಅದನ್ನು ಸೂಚಿಸುತ್ತಾ, ಜಯಲಕ್ಷ್ಮಿಗೆ ತದ್ಗಜ ವಕ್ತ್ರ ರಕ್ತ ಕಾಶ್ಮೀರ ವಿಲೇಪವಂ ನೆರಪಿ.-ಎನ್ನುವ ಶಿಲಾಶಾಸನ<sup><a epub:type="noteref" href="999-aside.xhtml#id-003.07">*</a></sup> ಇದೆ; ಕವಿ ಪ್ರಯೋಗಗಳು ಇವೆ.<sup><a epub:type="noteref" href="999-aside.xhtml#id-003.08">*</a></sup> `ಕುಂಕುಮ-ಕೇಸರಿ' ಎಂಬ ಅರ್ಥದಿಂದ, ಆಚಾರ್ಯ ಶ್ರೀ ಶಂಕರಾಚಾರ್ಯರು<sup><a epub:type="noteref" href="999-aside.xhtml#id-003.09">*</a></sup> `ಅನ್ನಪೂರ್ಣಾಷ್ಟಕ'ದಲ್ಲಿ ದೇವಿಯನ್ನು `ಕಾಶ್ಮೀರಾ'<sup><a epub:type="noteref" href="999-aside.xhtml#id-003.10">*</a></sup> -ಎಂದರೆ ಆ ಕುಂಕುಮ ಕೇಸರಿ ಬಣ್ಣದವಳು- ಎಂದು ಬಣ್ಣಿಸುತ್ತಾರೆ. "ಈಗ ಕುಂಕುಮ-ಕೇಸರಿ ಅಥವಾ ಕೇಶರ ಎಂದು ಕರೆಯುವ ಆ ಪರಿಮಳದ ಪುಷ್ಪ- ಕೇಶರ. ಕೇಶರಕ್ಕೆ ಇರುವ ಕಾಶ್ಮೀರವೆಂಬ ಹೆಸರು ಭಾರತ ದೇಶದಲ್ಲಿ ಆ ಪದಾರ್ಥ ಎಲ್ಲಿಂದ ಬರುತ್ತಿತ್ತೆಂಬುದಕ್ಕೆ ಖಚಿತವಾದ ಐತಿಹಾಸಿಕ ದಾಖಲೆಯಗುತ್ತದೆ-ಎನ್ನುತ್ತದೆ, ಪದಾರ್ಥ ಚಿಂತಾಮಣಿ<sup><a epub:type="noteref" href="999-aside.xhtml#id-003.11">*</a></sup> ಅದು ಕುಂಕುಮ<br />ಬಣ್ಣದ ಹೂವು ಎಂಬ ಅರ್ಥದಲ್ಲಿ. ಲಲನಾ ಮುಖೇಂದು ಲಾವಣ್ಯ ಲೀಲೆಯ ಪಡೆದ ಬಣ್ಣದಿಂ ಕಂಪಿಂದ, ಏನ್ ಅಲೆದುದೋ ಬಯ್ತುಗದಂತೆ ಇರೆ, ತಲೆಗೇರುವ ಕುಸುಮ-ನಿಚಯಮಂ ಕಾಶ್ಮೀರಂ-ಎನ್ನುತ್ತಾನೆ, ಒಂದೆಡೆ<sup><a epub:type="noteref" href="999-aside.xhtml#id-003.12">*</a></sup> ಮಹಾಕವಿ ಪಂಪ. ಅಗರು ಎಂದರೆ ಸುವಾಸನೆಯುಳ್ಳ ಒಂದು ವೃಕ್ಷವಿಶೇಷ ತಾನೆ; ಕಾಶ್ಮೀರಕ್ಕೆ ಈ ಅರ್ಥವೂ ಉಂಟು. ಅನ್ನಪೂರ್ಣಾಷ್ಟಕದಲ್ಲಿ ಕಾಶ್ಮೀರ-ಅಗರು-ವಾಸಿತಾ...- ಎಂಬ ಪದಪ್ರಯೋಗವಿದೆ.<sup><a epub:type="noteref" href="999-aside.xhtml#id-003.13">*</a></sup> </p>
		<p>ಕಾಶ್ಮೀರರಾಗವೆಂದರೆ ಕುಂಕುಮದ ಲೇಪ; ನೋಡಿ: ಪೂಸಿದ ಕಾಶ್ಮೀರರಾಗಮುಂ ಉಟ್ಟ, ಕೌಸುಂಭ-ಅಂಬರವಂ ತೊಟ್ಟ...<sup><a epub:type="noteref" href="999-aside.xhtml#id-003.14">*</a></sup> ದೇಶವಾಚಕ ಶಬ್ದಗಳಿಂದ ಪ್ರಸಿದ್ಧವಾಗಿರುವ ಪದಾರ್ಥಗಳ ಬಗ್ಗೆ ಹೇಳುವಾಗ ಈ ಕಾಶ್ಮೀರ ಇನ್ನೂ ವಿಜೃಂಭಿಸುತ್ತದೆ. ವಿದೇಶೀಯ ಭಾಷೆಗಳ ಶಬ್ದಕೋಶಗಳಲ್ಲಿ ಕಾಶ್ಮೀರವೆಂದರೆ, ಅಲ್ಲಿಯದೆಂದೇ ಪ್ರಖ್ಯಾತವಾಗಿರುವ, ಕಾಶ್ಮೀರದಲ್ಲಿ ನೇಯ್ದ ಉಣ್ಣೆಯ ಶಾಲು.<sup><a epub:type="noteref" href="999-aside.xhtml#id-003.15">*</a></sup> ಕೆಲವೊಮ್ಮೆ ಅಲ್ಲಿ ತಯಾರಾದ ರತ್ನಗಂಬಳಿಗಳಿಗೂ ಈ ಕಾಶ್ಮೀರದ ಹೆಸರು ಪರ್ಯಾಯವಾಗಿ ಬಳಕೆಯಾಗುವುದುಂಟು.</p>
		<p>ಕಾಶ್ಮಿರದ ಪ್ರಸ್ತಾಪ ವರಾಹಮಿಹಿರನ (ಕ್ರಿ.ಶ. ೬ನೇ ಶತಮಾನ) ವಿಶ್ವಕೋಶ ರೂಪದ ಬೃಹತ್‍ಸಂಹಿತೆಯಲ್ಲಿ<sup><a epub:type="noteref" href="999-aside.xhtml#id-003.16">*</a></sup> ಬರುತ್ತದೆ. ಸಾಮಾನ್ಯವಾಗಿ ಛಪ್ಪನ್ನೈವತ್ತಾರು ದೇಶಗಳು<sup><a epub:type="noteref" href="999-aside.xhtml#id-003.17">*</a></sup> ಎಂದು ಪ್ರಾಚೀನ ಭಾರತದ ರಾಜ್ಯಗಳನ್ನು ನಮ್ಮ ಕವಿಗಳು ಹೆಸರಿಸಿದಾಗ<sup><a epub:type="noteref" href="999-aside.xhtml#id-003.18">*</a></sup> ಅವುಗಳಲ್ಲಿ ಕಾಶ್ಮೀರವೂ ಒಂದು! ವ್ಯಾಸ ಮಹಾಭಾರತದ ಭೀಷ್ಮಪರ್ವದಲ್ಲಿ<sup><a epub:type="noteref" href="999-aside.xhtml#id-003.19">*</a></sup> ಭಾರತವರ್ಷದ ನದಿಗಳನ್ನ ಹಾಗೂ ರಾಜ್ಯಗಳನ್ನ ಪಟ್ಟಿ ಮಾಡುತ್ತಾ, ಮಧ್ಯದಲ್ಲಿ, ಸಂಜಯ ಧೃತರಾಷ್ಟ್ರನಿಗೆ ಅಲ್ಲಿ ಕಾಶ್ಮೀರ, ಸಿಂಧು, ಸೌವೀರ, ಗಾನ್ಧಾರ ಮತ್ತು ದರ್ಶಕ ದೇಶಗಳಿವೆ<sup><a epub:type="noteref" href="999-aside.xhtml#id-003.20">*</a></sup> -ಎಂದು ಹೇಳುತ್ತಾನೆ. ಸಭಾಪರ್ವದಲ್ಲಿ<sup><a epub:type="noteref" href="999-aside.xhtml#id-003.21">*</a></sup> ಅರ್ಜುನ ಹೋಗಿ ಗೆದ್ದ ಪ್ರದೇಶ ಇದು; ಆಮೇಲೆ, ಕಾಶ್ಮೀರದ ಸುತ್ತ ಮುತ್ತ ಇದ್ದ ಹತ್ತು ಮಂದಿ ಪಾಳೆಯಗಾರರನ್ನೂ ಮತ್ತು ಲೋಹಿತರನ್ನೂ ಸೋಲಿಸಿ ತನ್ನ ಆಶ್ರಿತರನ್ನಾಗಿ ಮಾಡಿಕೊಂಡನಂತೆ. ಕಾಶ್ಮೀರದ ಕವಿ ಕ್ಷೇಮೇಂದ್ರ (ಕ್ರಿ.ಶ. ೧೦೩೭) ತನ್ನ ಭಾರತ ಮಂಜರಿಯಲ್ಲಿ ಅದನ್ನು ಸಂಗ್ರಹಿಸಿ ಹೇಳುವುದು ಹೀಗೆ:</p>
		<p class="verse">ಕಾದು ಗೆಲಿದನು ಪಾಂಡುನಂದನ ಕುಲೂತಾಪತಿಯ ಸೆಣಸುತ<br />ಹತ್ತು ಮಂಡಲ ಸಹಿತ ಸಮರದಿ ಶೂರರ ಕಾಶ್ಮೀರರಾಜ್ಯವನು ॥<sup><a epub:type="noteref" href="999-aside.xhtml#id-003.22">*</a></sup> </p>
		<p>ವ್ಯಾಸಕೃತ ಮಹಾಭಾರತದಲ್ಲಿ, ಯುಧಿಷ್ಠಿರನ ರಾಜಸೂಯ ಯಾಗಕ್ಕೆ ಕಪ್ಪ ಕಾಣಿಕೆಗಳನ್ನೂ ಉಡುಗೊರೆಗಳನ್ನೂ ಈ ಕಾಶ್ಮೀರದ ದೇಶದ ಜನ ತಂದು ಕೊಟ್ಟರಂತೆ!<sup><a epub:type="noteref" href="999-aside.xhtml#id-003.23">*</a></sup> ಅದನ್ನೇ,</p>
		<p class="verse">ಚೋಳ ಸಿಂಹಳ ಪಾಂಡ್ಯ ಕೇರಳ<br />ಮಾಳವಾಂಧ್ರ ಕರೂಷ ಬರ್ಬರ<br />ಗೌಳ ಕೋಸಲ ಮಗಧ ಕೇಕಯ ಹೂಣ ಸೌವೀರ ।<br />ಲಾಳ ಜೋನೆಗ ಜೀನ ಕುರು ನೇ<br />ಪಾಳ ಶಿಖಿ ಕಾಶ್ಮೀರ ಬೋಟ ವ<br />ರಾಳ ವರ ದೇಶಾಧಿಪತಿಗಳು ಬಂದರೊಗ್ಗಿನಲಿ ॥</p>
		<p>-ಎನ್ನುತ್ತಾನೆ, ಗದುಗಿನ ನಾರಣಪ್ಪ<sup><a epub:type="noteref" href="999-aside.xhtml#id-003.24">*</a></sup> . ಶ್ರೀಕೃಷ್ಣ ದಂಡೆತ್ತಿ ಹೋಗಿ ಕಾಶ್ಮೀರದ ರಾಜನನ್ನು ಸೋಲಿಸಿದ ಪ್ರಸ್ತಾಪ ವ್ಯಾಸ ಭಾರತ, ದ್ರೋಣಪರ್ವದಲ್ಲಿ<sup><a epub:type="noteref" href="999-aside.xhtml#id-003.25">*</a></sup> ಬರುತ್ತದೆ. ಒಮ್ಮೆ ಪರಶುರಾಮನೂ ಇಲ್ಲಿನ ರಾಜನನ್ನು ಪರಾಭವಗೊಳಿಸಿದನೆಂದು ನಾವು ಅಲ್ಲಿ<sup><a epub:type="noteref" href="999-aside.xhtml#id-003.26">*</a></sup> ಓದುತ್ತೇವೆ.</p>
		<p>ಕಾಳಿದಾಸ<sup><a epub:type="noteref" href="999-aside.xhtml#id-003.27">*</a></sup> (ಕ್ರಿಸ್ತ ಪೂರ್ವ ೧ನೇ ಶತಮಾನ) ತನ್ನ ರಘುವಂಶದಲ್ಲಿ<sup><a epub:type="noteref" href="999-aside.xhtml#id-003.28">*</a></sup> ರಘು ಚಕ್ರವರ್ತಿಯ ದಿಗ್ವಿಜಯ ಯಾತ್ರೆಯ ಸಂದರ್ಭದಲ್ಲಿ ಅವನನ್ನು ಕಾಶ್ಮೀರಕ್ಕೆ ಕರೆತರುತ್ತಾನೆ. ಅಲ್ಲಿ ಸಿಂಧೂ ನದಿಯ ಪ್ರಸ್ತಾಪ ಬರುತ್ತದೆ; ಕುಂಕುಮಕೇಸರಗಳು ಕುದುರೆಗಳ ಹೆಗಲಿಗೆ ಹಚ್ಚಿದ ಮಾತು ಬರುತ್ತದೆ. ಹೇಳುತ್ತಾನೆ: ಮಾರ್ಗಮಧ್ಯೆ ಸಿಂಧೂನದಿಯ ದಂಡೆಯಮೇಲೆ ಹೋಗುತ್ತಿದ್ದಾಗ, ಯುದ್ಧದಲ್ಲಿ ಬಳಲಿದ ಕುದುರೆಗಳ ಕಟ್ಟುಗಳನ್ನು ಬಿಚ್ಚಿ, ಅವುಗಳನ್ನು ವಿಶ್ರಾಂತಿ ತೆಗೆದುಕೊಳ್ಳಲು ಬಿಟ್ಟಿದ್ದರಂತೆ; ಆಗ ಅವು ಆ ನದೀ ದಡದಲ್ಲಿ ಸೊಂಪಾಗಿ ಬೆಳೆದಿದ್ದ ಸಸ್ಯಗಳ ಮೇಲೆ ಬಿದ್ದು ಹೊರಳಾಡಿದ್ದವಂತೆ; ಹೀಗಾಗಿ ಕುದುರೆಗಳು ತಮ್ಮ ಬೆನ್ನುಗಳನ್ನು ಅಲ್ಲಾಡಿಸಿದಾಗ (ಅಲ್ಲದೆ, ಅವುಗಳ ಬೆನ್ನ ಮೇಲೆ ಹಾಕಿದ್ದ ಥಡಿಗಳನ್ನು ಕೊಡವಿದಾಗ), ಅವಕ್ಕೆ ಅಂಟಿದ್ದ ಕುಂಕುಮ ಕೇಸರದ ಹುಡಿಗಳು ಕೆಳಗೆ ಬೀಳತೊಡಗಿದವಂತೆ!<sup><a epub:type="noteref" href="999-aside.xhtml#id-003.29">*</a></sup> ಇಲ್ಲಿ ಮತ್ತು ವ್ಯಾಸ ಭಾರತದಲ್ಲಿ<sup><a epub:type="noteref" href="999-aside.xhtml#id-003.30">*</a></sup> ಬರುವ, ರಘು ನಿರಸ್ತ್ರ ಮಾಡಿ ಗೆದ್ದ, ಉತ್ಸವ-ಸಂಕೇತ ಪ್ರದೇಶವನ್ನು ಈಗಿನ ಲಡಾಖ್ ಎಂದು ವ್ಯಾಖ್ಯಾನಕಾರರು ಅಭಿಪ್ರಾಯ ಪಡುತ್ತಾರೆ. ಇದಕ್ಕೆ ಹಾಶಕ ಎಂಬ ಸಂಸ್ಕೃತದ ಹೆಸರೂ ಇದೆಯಂತೆ!</p>
		<p>ರಾಮಾಯಣದಲ್ಲಿ ಕಾಶ್ಮೀರದ ಪ್ರಸ್ತಾಪ ಬಂದಂತಿಲ್ಲ! ಕಾಶ್ಮೀರದ ಇನ್ನೂ ಆಚೆಯ ಪಶ್ಚಿಮದ ಗಾಂಧಾರದ (ಈಗಿನ ಆಫ್‍ಘಾನಿಸ್ತಾನದ ಕಾಂದಹಾರ್) ಪ್ರಸ್ತಾಪ ಛಾಂದೋಗ್ಯ ಉಪನಿಷತ್<sup><a epub:type="noteref" href="999-aside.xhtml#id-003.31">*</a></sup> , ಐತರೇಯ ಬ್ರಾಹ್ಮಣ<sup><a epub:type="noteref" href="999-aside.xhtml#id-003.32">*</a></sup> , ಶತಪಥ ಬ್ರಾಹ್ಮಣ<sup><a epub:type="noteref" href="999-aside.xhtml#id-003.33">*</a></sup> -ಗಳಲ್ಲಿ ಇವೆ. ವೇದವಾಙ್ಮಯದಲ್ಲಿ ಕಾಶ್ಮೀರದಲ್ಲಿ ಹರಿವ ನದಿಗಳು ಇವೆ, ಆದರೆ ಕಾಶ್ಮೀರದ ಉಲ್ಲೇಖ ಇಲ್ಲ! ನಿದರ್ಶನಕ್ಕೆ, ಸಾಮಾನ್ಯವಾಗಿ ಎಲ್ಲಾ ಪೂಜೆಗಳಿಗೂ ಪೂರ್ವಭಾವಿಯಾಗಿ, ಕಲಶೋದಕವನ್ನು ಪವಿತ್ರೀಕರಣ ಗೊಳಿಸುವ ವೇಳೆಯಲ್ಲಿ,</p>
		<p class="verse">ಓ ಗಂಗೆ ಯಮುನೆಯರೆ,<br />ಉತ್ತುಂಗ ಹಿಮಮುಕುಟದಿಂದಿಳಿದು ಬಂದವರೆ,<br />ಮುಂದೆ ಕೂಡುತ ಒಳಸುಳಿದ ಪಾವಕಳೆ,<br />ವಾಜಿನೀವತಿ ಸರಸ್ವತಿಯೆ,<br />ಗೋದೆ, ನರ್ಮದೆ, ಸಿಂಧು, ಕಾವೇರಿಗಳ ಹೊನಲಧಿಷ್ಠಾತ್ರಿ ದೇವಿಯರೆ,<br />ನಿಮ್ಮ ಒಲುಮೆಯ ಚಿಲುಮೆ ನೆಲೆಗೊಂಡು ಇಲ್ಲಿರಲಿ, ಈ ನೀರಲಿರಲಿ!<sup><a epub:type="noteref" href="999-aside.xhtml#id-003.34">*</a></sup> </p>
		<p>-ಎಂದು ಭಾರತದ ಕೆಲವು ಮುಖ್ಯ ಪುಣ್ಯ ನದಿಗಳನ್ನು ನೆನೆದ ತರುವಾಯ, ಋಗ್ವೇದದಲ್ಲಿ ಬರುವ,</p>
		<p class="verse">ಇದೊ ಕೇಳಿ, ಸ್ವೀಕರಿಸಿ, ನಿಮ್ಮ ಗುಣಗಾನಗಳ,<br />ಗಂಗೆ ಯಮುನೆಯೆ, ಸರಸ್ವತಿಯೆ, ಶತುದ್ರಿ ನದಿಯೆ,<br />ಇರಾವತಿಯೇ, ಮರುದ್‍ವೃಧಳೆ, ಅಸಿಕ್ನಿಯೇ, ವಿತಸ್ತಳೇ,<br />ವಿಪಾಶಳೇ, ಸಿಂಧುವೇ ಬಂದೆನ್ನ ಅನುಗ್ರಹಿಸಿ ಇಲ್ಲಿ ನೆಲಸಿ! ॥<sup><a epub:type="noteref" href="999-aside.xhtml#id-003.35">*</a></sup> </p>
		<p>ಇಲ್ಲಿ ಹೆಸರಿಸಿದ ಶುತುದ್ರಿ (ಸಟ್ಲೆಜ್), ಪರುಷ್ಣಿ (ಇರಾವತಿ, ರಾವಿ), ಅಸಿಕ್ನಿ (ಚೇನಾಬ್), ವಿತಸ್ತಾ (ಝೀಲಮ್), ಆರ್ಜಿಕೀಯಾ (ವಿಪಾಶಾ, ಬೀಸ್) ಮತ್ತು ಸುಷೋಮಾ (ಸಿಂಧು, ಇಂಡಸ್) ಎಂಬುವು ಆ ನದಿಗಳಿಗೆ ವೇದಕಾಲೀನ ಹೆಸರುಗಳು.<sup><a epub:type="noteref" href="999-aside.xhtml#id-003.36">*</a></sup> ಹೆಚ್ಚು ಪಂಜಾಬಿನಲ್ಲಿ; ಉಳಿದವು ಕಾಶ್ಮೀರದಲ್ಲಿ ಹರಿಯುವ ನದಿಗಳು! ಭಾರತದ ಐಕ್ಯತೆಯ ಘೋಷಣೆಗೆ ಇದಕ್ಕಿಂತ ಬೇರೆ ಉತ್ಕೃಷ್ಟ ನಿದರ್ಶನ ಬೇಕೆ?</p>
		<p class="vertical-delimiter"/>
		<p>ಕಾಶ್ಮೀರದ ಬಗ್ಗೆ ಚರ್ಚೆ ಈಗ ಗಾಳಿಯಲ್ಲಿ ದಟ್ಟವಾಗಿ ಹಬ್ಬಿರುವಾಗ, ಸಾಹಿತ್ಯದ ದೃಷ್ಟಿಯಿಂದ ಕಾಶ್ಮೀರವನ್ನು ಅಭ್ಯಸಿಸುವ ಒಂದು ಪ್ರಯತ್ನವನ್ನು ನಾನು ಮಾಡಹೊರಟಿದ್ದೇನೆ. ಕಾಶ್ಮೀರದಲ್ಲಿದ್ದ, ಕಾಶ್ಮೀರಕ್ಕೆ ಸಂಬಂಧಿಸಿದ, ಕಾಶ್ಮೀರದ ಬಗ್ಗೆ ಅಕ್ಕರೆ ತಳೆದ ಪೂರ್ವಸೂರಿಗಳನ್ನು ಅವರ ಕೃತಿಗಳ ವಿಹಂಗಮ ನೋಟದ ಮೂಲಕ ನೆನಸಿಕೊಳ್ಳುವುದು ಮುಖ್ಯ ಉದ್ದೇಶ. ಕನ್ನಡಕ್ಕೂ ಕಾಶ್ಮೀರಕ್ಕೂ ಅಪೂರ್ವವಾದ ಒಂದು ಸ್ವಲ್ಪ ನಂಟು ಉಂಟು;<sup><a epub:type="noteref" href="999-aside.xhtml#id-003.37">*</a></sup> ಉಲ್ಲೇಖ, ಸಾಮ್ಯ, ಸಾದೃಶ್ಯ, ವೈಷಮ್ಯಗಳ ಮೂಸೆಯಲ್ಲಿ ಸಮೀಕ್ಷಿಸಿ, ಅದನ್ನು ಸಾಧ್ಯವಾದಷ್ಟು ಮನಗಾಣುವುದೂ ಸಹ ಈ ಪ್ರಬಂಧ ಮಾಲಿಕೆಯ ಇನ್ನೊಂದು ಉದೇಶವಾಗಿರುತ್ತದೆ !</p>
	</section>
	<section class="level1 numbered" epub:type="chapter" role="doc-chapter" id="id-p3.002">
		<p class="text-center"><strong>ಹಾಗಷ್ಟು ಓಡೋಡಿ ಗಾಳಿ ಹೋಗುತ್ತಿರುವುದು ಏಕೆ ?</strong></p>
		<p class="verse">ನ ಅತಿ ಅರ್ಥಂ ಅರ್ಥಾರ್ಥಿತಯಾ<br />ಲುಬ್ಧಂ ಉದ್ವೇಜಯೇಜ್ ಜನಂ ।<br />ಅಬ್ದಿರ್ ದತ್ತ ಅಶ್ವ ರತ್ನ ಸ್ತ್ರೀರ್<br />ಮಥ್ಯಮಾನೋ ಅಸೃಜದ್ ವಿಷಮ್ । ।</p>
		<p class="verse-author"><strong><em>-ಕ್ಷೇಮೇಂದ್ರ, ಚಾರುಚರ್ಯಾ ೩೭</em></strong></p>
		<p class="myquote">ಕರೆದ ಕೆಚ್ಚಲನೆ ಮತ್ತೆ ಎಷ್ಟೆಷ್ಟು ಕರೆಯುತ್ತಲೆ ಇರುವುದಯ್ಯ?<br />ಕೊಟ್ಟವರನೇ ಕಾಡುತ್ತ, ಜಾಣ, ಪೀಡಿಸುವುದೇಕೆ?<br />ಬಿಳಿಗುದುರೆ ಕೌಸ್ತುಭವ ಲಕ್ಷ್ಮಿಯನೆ ಕೊಟ್ಟ ಕಡಲನು ಕಡೆಯೆ,<br />ಕೊನೆಗೆ ಬಂದುದದೇನು, ನಂಜಲ್ಲವೆ, ಮರೆತೆಯೇಕೆ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾಶ್ಮೀರದ ಹುಟ್ಟಿನ ಕತೆ</h1>
		<p class="verse">ಕಾಶ್ಮೀರದ ಭೂಮಿಯೆಂದರೆ ಸಾಕ್ಷಾತ್ ಪಾರ್ವತಿಯೇ!<br />(ಕಾಶ್ಮೀರಾಃ ಪಾರ್ವತೀ, ತತ್ರ ರಾಜಾ ಜ್ಞೇಯೋ ಹರಾಂಶಜಃ ॥<br />-ಕಲ್ಹಣ, ರಾಜತರಂಗಿಣೀ, ೧: ೭೨)</p>
		<p>ಎಲ್ಲಾ ಪ್ರದೇಶ, ದೇಶ, ನಗರ, ಊರು, ಹಳ್ಳಿಗಳಿಗೂ, ಬೆಟ್ಟಗುಡ್ಡಗಳಿಗೂ, ನದಿಯ ದಡದ ಕ್ಷೇತ್ರಗಳಿಗೂ ಒಂದೊಂದು ಪರಂಪರಾನುಗತ ಇತಿಹಾಸ, ಒಂದು `ಕತೆ' ಇರುವಂತೆ, ಕಾಶ್ಮೀರದ ಬಗ್ಗೆಯೂ ಅಲ್ಲಿರುವ ಜನರನ್ನು ಕೇಳಿದರೆ `ಕಾಶ್ಮೀರ' ಹೇಗೆ ಜನ್ಮ ತಾಳಿತು- ಎಂಬುದಕ್ಕೆ ಐತಿಹ್ಯವೊಂದನ್ನು ಹೇಳುತ್ತಾರೆ:</p>
		<p>ಬಹಳ ಬಹಳ ಹಿಂದೆ, ಒಂದಾನೊಂದು ಕಾಲದಲ್ಲಿ ನಮ್ಮ ಜಮ್ಮು-ಕಾಶ್ಮೀರದ ಈ ಭೂಭಾಗವೆಲ್ಲ ನೀರಿನಿಂದಲೇ ತುಂಬಿ ಹೋಗಿತ್ತಂತೆ. ಒಂದು ಸರೋವರದ ಮಾದರಿಯಲ್ಲಿ ಇತ್ತಂತೆ. ಅತಿ ದೊಡ್ಡ ಸರೋವರ. ಹೆಸರು, `ಸತೀಸರಸ್ (ಸತಿಸರ)'. ನಿರ್ಜನಪ್ರದೇಶ; ಅಂತಹ ಜಾಗಗಳಲ್ಲೇ ಅಲ್ಲವೇ, ದೈತ್ಯರೂ ಪಿಶಾಚಿಗಳು ಇರುವುದು? ಇದ್ದವು. ಅವುಗಳ ಮುಖಂಡನ ಹೆಸರು, ಜಲಧರ ಅಥವಾ ಜಲದೇವ. ದೈತ್ಯರು ಸರೋವರದ ಬಳಿ ಯಾರನ್ನೂ ಬರಲೂ ಬಿಡುತ್ತಿರಲಿಲ್ಲ, ದಡದಮೇಲೆ ನೆಲಸಲೂ ಬಿಡುತ್ತಿರಲಿಲ್ಲ. ತಪಸ್ಸಿಗೆ ಒಂದು ಒಳ್ಳೆಯ ಪ್ರದೇಶವೆಂದು ಬಗೆದು, ಸಾಧುಜನರು ಅಲ್ಲಿಗೆ ಬಂದರೆ ಆ ಸಂತರಿಗೆ ಅವನೂ ಅವನ ಕಡೆಯವರೂ ಕೊಡುತ್ತಿದ್ದ ಉಪಟಳಕ್ಕೆ ಇತಿ-ಮಿತಿಯೇ ಇರಲಿಲ್ಲ.</p>
		<p>ಇದನ್ನೆಲ್ಲಾ ಕೇಳಿ ಬಲ್ಲ ಕಾಶ್ಯಪ ಋಷಿ ಅತ್ತ ಬಂದನಂತೆ. (ಕಶ್ಯಪ, ಕಾಶ್ಯಪ- ಎರಡೂಹೆಸರಿನಲ್ಲಿ ಕರೆವುದುಂಟು!) ಅವನ ಮೂಲ ಉದ್ದೇಶ ಈ ದುಷ್ಟಶಕ್ತಿಗಳನ್ನು ಹೊಡೆದೋಡಿಸುವುದೇ ಆಗಿತ್ತು. ಅವನ ತಪಸ್ಸಿಗೆ ಮೆಚ್ಚಿ, ಅವನನ್ನು ಅನುಗ್ರಹಿಸಲು ಒಂದು ಮೈನಾ ಹಕ್ಕಿಯ ರೂಪದಲ್ಲಿ `ಶಾರಿಕಾ' ದೇವತೆ ಬಂದಳಂತೆ. ವಿಧಿ ಇಚ್ಛಿಸಿದರೆ ಒಂದು ಹುಲ್ಲುಕಡ್ಡಿಯೇ ಸಾಕಲ್ಲವೇ ಸರ್ವನಾಶಕ್ಕೆ. ಕೊಕ್ಕಿನಲ್ಲಿ ಒಂದು ಚಿಕ್ಕ ಕಲ್ಲನ್ನು ಕಚ್ಚಿಕೊಂಡು ಬಂದು ಆ ಪುಟ್ಟ ಹಕ್ಕಿ ಸರೋವರದೊಳಗೆ ಬಿಸುಡಿತಂತೆ! ಅದೇ ಕಲ್ಲು ದೊಡ್ಡ ಪರ್ವತವಾಗಿ ಬೆಳೆದು, ಅದರಡಿ ಸಿಕ್ಕಿ ಜಲಧರ ಮತ್ತು ಅವನ ಸಂಗಡಿಗ ದೈತ್ಯರೆಲ್ಲ ನುಚ್ಚುನೂರಾದರಂತೆ. ಅದೇ ಈಗ ಹರಿ-ಪರ್ವತ (ಹರಿ-ಪರ್ಬತ್) ವಾಗಿದೆ! ಸರೋವರದ ನೀರನ್ನೆಲ್ಲ ಕಾಶ್ಯಪ ಮುನಿ ಬಾರಾಮುಲಾದ ಮೂಲಕ ಹೊರದೂಡಿದನಂತೆ. ನೆಲೆಸಲು ತಕ್ಕದಾದ ನೆಲವನ್ನಾಗಿ ಸರೋವರವನ್ನು ಮಾಡಿದ ನೆನಪಿನಲ್ಲಿ, ಆ ಜಾಗಕ್ಕೆ ಕಾಶ್ಯಪಮಾರ್ ಎಂದು ಜನ ಕರೆದರು. ಕ್ರಮೇಣ ಅದು ಕಾಶ್ಯಪ್ ಪಾರ್ ಆಯಿತು. ಕೊನೆಗೆ, ಕಾಶ್ಮೀರ ಎಂಬ ಹೆಸರನ್ನು ತಾಳಿತು!</p>
		<p>ಇಷ್ಟು ರಮಣೀಯ ನಿಸರ್ಗ ಸೌಂದರ್ಯ ಯಾರನ್ನು ತಾನೇ ಆಕರ್ಷಿಸದಿರದು? ಸುದ್ದಿ ಕೇಳಿದ ಸುತ್ತ ಮುತ್ತಣ ಜನರೆಲ್ಲ ಬರತೊಡಗಿದರು. ಹೆಚ್ಚಾಗಿ ಬಂದವರು ಧ್ಯಾನಾಸಕ್ತ ಪಂಡಿತ ಜನಾಂಗ! ಆದರೆ, ಇವರು ಬೇಸಗೆಯಲ್ಲಿ ಇತ್ತ ಬಂದು, ಚಳಿಗಾಲದಲ್ಲಿ ಇಲ್ಲಿಂದ ಕಾಲ್ತೆಗೆಯುತ್ತಿದ್ದರು. ಕಾರಣ, ಇನ್ನೂ ಇದ್ದ ಮೂಲನಿವಾಸೀ ದೈತ್ಯರ ಕಾಟ, ಸಹಿಸಲಾರದ ಮೈ ಕೊರೆವ ಚಳಿ ಮತ್ತು ದುರ್ಭರ ಹಿಮಪಾತ!</p>
		<p>ಕಶ್ಯಪ ಋಷಿಗೆ ನೀಲನಾಗನೆಂಬ ಒಬ್ಬ ಬುದ್ಧಿವಂತ ಮಗ ಇದ್ದ. ಹೆಪ್ಪುಗಟ್ಟುವ ಚಳಿಯ ಹೊಡೆತಕ್ಕೆ ಚರ್ಮದ, ಉಣ್ಣೆಯ ಉಡುಪುಗಳ ತಡೆತ ಜನರಿಗೆ ಮನಗಾಣಿಸಿದ. ಜೊತೆಗೆ, ಈ ಮೂಲನಿವಾಸೀ ದೈತ್ಯರೊಂದಿಗೆ ಸಂಧಾನ ನಡೆಸಿ ಒಂದು ಒಪ್ಪಂದಕ್ಕೆ ಅವರನ್ನು ಒಡಂಬಡಿಸಿದ. ಮಹಾಭಾರತದಲ್ಲಿ, ಏಕಚಕ್ರನಗರದಲ್ಲಿ ತಲೆಮರೆಸಿ ಕೊಂಡು ಪಾಂಡವರಿದ್ದಾಗ ಬಕಾಸುರನಿಗೆ ದಿನವೂ ಗಾಡಿಯಲ್ಲಿ ತುಂಬಿ ಆಹಾರವನ್ನು ಕಳಿಸುತ್ತಿದ್ದರಲ್ಲ, ಹಾಗೆ, ವರ್ಷದ ಮೂರು-ನಾಲ್ಕು ಬೇರೆ ಬೇರೆ ದಿನ ಈ ದೈತ್ಯರಿಗಾಗಿಯೇ ವಿಶೇಷ ಭೋಜನವನ್ನೂ, ಅವರಿಷ್ಟಪಡುವ ಉಡುಗೊರೆಗಳನ್ನೂ ಕೊಟ್ಟು ತೃಪ್ತಿಪಡಿಸುವ ಪದ್ಧತಿಯನ್ನು ಜಾರಿಗೆ ತಂದ, ಈ ನೀಲ ನಾಗ. ಕಾಶ್ಮೀರದಲ್ಲಿ ಈಗಲೂ ಗಾಡಿಬಾಟಿ (ಅಥವಾ ಗಾಡ್ ಬತ್), ಖೇತ್ಸಿಮವಾಸ್, ಕಾವಿಪೂನಮ್ ಮುಂತಾದ ವರ್ಷದ ಕೆಲವು ವಿಶೇಷದಿನಗಳಲ್ಲಿ ಸಂಪ್ರದಾಯಸ್ಥರು ಈ ಪದ್ಧತಿಯನ್ನು ಆಚರಿಸುತ್ತಾರೆ!<sup><a epub:type="noteref" href="999-aside.xhtml#id-003.38">*</a></sup> </p>
		<p class="vertical-delimiter"/>
		<p>ಸುಮಾರು ಆರನೆಯ (ಅಥವಾ ಎಂಟನೆಯ) ಶತಮಾನದ ನೀಲಮತ ಪುರಾಣ ಎಂಬ ಒಂದು ಸಂಸ್ಕೃತ ಗ್ರಂಥಕ್ಕೆ ಕಾಶ್ಮೀರಿಗಳು ತುಂಬಾ ಗೌರವ ಸೂಚಿಸುತ್ತಾರೆ. ಅದು ಇನ್ನೂ ಹಳೆಯದೆಂಬ ಚರ್ಚೆಯೂ ಇದೆ. ಇದರ ಬಗ್ಗೆ ವಿವರವಾಗಿ ಮುಂದೆ ಒಂದು ಲೇಖನದಲ್ಲಿ ಬರೆಯುವೆ. ಕಾಶ್ಮೀರದ ಪ್ರಾಚೀನ ಇತಿಹಾಸಕ್ಕೆ ಬೆಳಕಿಂಡಿ ಯಾಗಿರುವ, ೧೪೫೩ ಶ್ಲೋಕಗಳ ಈ ಉದ್ಗ್ರಂಥ ಕಾಶ್ಮೀರದ ಹುಟ್ಟು ಬೆಳವಣಿಗೆ ಮಹತ್ವದ ಸ್ಥಳಗಳು ಜನಜೀವನ-ಇತ್ಯಾದಿಗಳನ್ನು ಪುರಾಣಗಳ ಮಾದರಿಯಲ್ಲಿ ವಿವರಿಸುತ್ತದೆ. ಮುಂದೆ ಬರೆದ ಚಾರಿತ್ರಿಕ ಗ್ರಂಥಗಳಿಗೆ<sup><a epub:type="noteref" href="999-aside.xhtml#id-003.39">*</a></sup> ಈ ನೀಲಮತವೂ ಒಂದು ಆಕರಗ್ರಂಥವಾಗಿದೆ. ಈ ನೀಲಮತ ಪುರಾಣದ ಪ್ರಕಾರ ಕಾಶ್ಮೀರದ ಮೊದಲಮೂಲನಿವಾಸಿಗಳು ನಾಗರು. ಆಮೇಲೆ ಬಂದವರು ಪಿಶಾಚರು. ಕೊನೆಗೆ ಬಂದು ನೆಲಸಿದವರು ನಾವು ಮಾನವರು! ನೀಲಮತ ಪುರಾಣದಲ್ಲೂ ಕಾಶ್ಮೀರ ಮೊದಲು ಒಂದು ನೀರಿನ ಬೋಗುಣಿಯಾಗಿತ್ತೆಂದೇ ಸೂಚನೆಯಿದೆ.<sup><a epub:type="noteref" href="999-aside.xhtml#id-003.40">*</a></sup> ಶಿವನ ಅರ್ಧಾಂಗಿ, ಸತಿ ದೇವಿ ನಾವೆಯ ರೂಪದ ದೇಹಧರಿಸಿ, ಭೂಮಿಯಾಗುತ್ತಾಳೆ, ಆ ಭೂಮಿಯ ಮೇಲೆ ತಿಳಿನೀರಿನ, ವಿಸ್ತಾರವಾದ ಸರೋವರ ಸೃಷ್ಟಿಸುತ್ತಾಳೆ. ಇದೇ ಸತೀದೇಶ, ಸತೀ ಸರೋವರ ಅಥವಾ ಸತಿಸರ.<sup><a epub:type="noteref" href="999-aside.xhtml#id-003.41">*</a></sup> ಗರುಡನಂಥ ಯಾರ ಬಾಧೆಯೂ ಇಲ್ಲದ, ಈ ಪವಿತ್ರ ಸಂಜೀವಿನಿಯಂಥ ಸತೀ ದೇಶದಲ್ಲಿ ನಿರಾತಂಕವಾಗಿ ಇರಲು ನಾಗರುಗಳಿಗೆ ವಿಷ್ಣುವೇ ಸೂಚಿಸುತ್ತಾನೆ.<sup><a epub:type="noteref" href="999-aside.xhtml#id-003.42">*</a></sup> ಈ ನಾಗರುಗಳ ಮುಖಂಡ ನೀಲ ಕಶ್ಯಪನ ಮಗ. ಮಾನವರೊಂದಿಗೆ ನಾವು ನಾಗರು ಇರಬಲ್ಲೆವಾದರೂ ದುಷ್ಟಬುದ್ಧಿಯ ಪಿಶಾಚ ದೈತ್ಯರೊಂದಿಗೆ ಬಾಳಲಾರೆವು- ಎಂದು ಬಿನ್ನವಿಸುವ ನೀಲನಿಗೆ ಸಹನೆಯಿಂದಿರಲು ಶ್ರೀ ವಿಷ್ಣುವು ಸಲಹೆ ಮಾಡುತ್ತಾನೆ.<sup><a epub:type="noteref" href="999-aside.xhtml#id-003.43">*</a></sup> ಮುಂದೆ, ಅವರನ್ನೆಲ್ಲಾ ಬದಿಗೊತ್ತಿ ಜನರು ಅಲ್ಲಿ ನೆಲಸಿದ ಮೇಲೆ ನಿಮ್ಮನ್ನು, ನಾಗರನ್ನು ಆ ಜನರೆಲ್ಲ ಶ್ರದ್ಧಾಭಕ್ತಿಗಳಿಂದ ಪೂಜಿಸಿ ಗೌರವಿಸುತ್ತಾರೆ; ನೆನೆಯುತ್ತಾರೆ<sup><a epub:type="noteref" href="999-aside.xhtml#id-003.44">*</a></sup> - ಎಂದೂ ವಿಷ್ಣು ಅಪ್ಪಣೆ ಕೊಡಿಸುತ್ತಾನೆ!</p>
		<p>ಕ ಎಂದರೆ ಪ್ರಜಾಪತಿ<sup><a epub:type="noteref" href="999-aside.xhtml#id-003.45">*</a></sup> ; ಹಾಗೆ ನೋಡಿದರೆ, ಎಲ್ಲ ದೇವ ದಾನವರೂ ಕಶ್ಯಪನ ಮಕ್ಕಳೇ; ಆ ಕಾರಣಕ್ಕೆ, ಕಶ್ಯಪ ಋಷಿಯೇ ಪ್ರಜಾಪತಿ. ಕ ಎಂಬುದು ಕಶ್ಯಪ ಎಂಬುದರ ಸಂಕೇತ ಬೀಜಾಕ್ಷರ. ಆ ಕಶ್ಯಪ ಋಷಿಯಿಂದ ನಿರ್ಮಿಸಲ್ಪಟ್ಟ ಈ ದೇಶಕ್ಕೆ ಕಾಶ್ಮೀರ ಎಂದು ಹೆಸರಾಗುತ್ತದೆ!<sup><a epub:type="noteref" href="999-aside.xhtml#id-003.46">*</a></sup> ಕ ಎಂದರೆ ನೀರು ಎಂದೂ ಸಹ ಅರ್ಥ; ಮೊದಲು ನೀರೇ ನೀರಾಗಿದ್ದ ಪ್ರದೇಶ (ಮುಂದೆ ನೇಗಿಲ-ಯೋಗಿ ಬಲರಾಮನು ಈ ಪ್ರದೇಶದಲ್ಲಿನ ನೀರನ್ನೆಲ್ಲಾ ಹೊರಚೆಲ್ಲಿ ಜನರಿಗೆ ಅನುಕೂಲ ಮಾಡಿಕೊಡುತ್ತಾನೆ!)<sup><a epub:type="noteref" href="999-aside.xhtml#id-003.47">*</a></sup> - ಈ ಎಲ್ಲ ಕಾರಣಗಳಿಗಾಗಿ, ಓ ನಾಗದೇವತೆ ನೀಲನೇ, ಈ ಪ್ರದೇಶವು ಕಾಶ್ಮೀರ ಎಂದು ಪ್ರಪಂಚದಲ್ಲೆಲ್ಲಾ ಪ್ರಖ್ಯಾತವಾಗುತ್ತದೆ! - ಎನ್ನುತ್ತದೆ, ನೀಲಮತ ಪುರಾಣ.</p>
		<p class="vertical-delimiter"/>
		<p>ಇನ್ನೊಂದು ಬಗೆಯಲ್ಲೂ ಕಾಶ್ಮೀರ ಪದದ ನಿಷ್ಪತ್ತಿಯನ್ನು ಹೇಳುತ್ತಾರೆ: ಕಾಶ್ಯಪ + ಮೀರ> ಕಾಶ್ಮೀರ -ಎಂದು ಆ ಭಾಷಾಶಾಸ್ತ್ರಜ್ಞರ ಅಭಿಪ್ರಾಯ. ಅಲ್ಲದೆ, ಅವರದೇ ಆದ ಕಾಶ್ಮೀರಿ ಭಾಷೆಯಲ್ಲಿ ಇದನ್ನು ಕಶೀರ್ ಎಂದು ಹೇಳುತ್ತಾರಲ್ಲ, ಅದಕ್ಕೂ ಒಂದು ಸಮಜಾಯಿಷಿ ಇದೆ. ಸಂಸ್ಕೃತದಿಂದ ಕಾಶ್ಮೀರಿ ಭಾಷೆಗೆ ತದ್ಭವವಾದಾಗ ಆ ಪದಗಳಲ್ಲಿ ಮಕಾರ ಮಾಯವಾಗಿ ಬಿಡುತ್ತಂತೆ! ಹೀಗೆಯೇ, ಸಂಸ್ಕೃತದ ಸಮುದ್ರವು ಮೊದಲು ಸಮುದರ್ ಆಗಿ, ಕೊನೆಗೆ ಕಾಶ್ಮೀರಿಯಲ್ಲಿ ಸದುರ್ ಆಗಿಬಿಡುತ್ತೆ!<sup><a epub:type="noteref" href="999-aside.xhtml#id-003.48">*</a></sup> </p>
		<p>ಕಾಶ್ಮೀರದಲ್ಲಿನ ಪುಣ್ಯಕ್ಷೇತ್ರಗಳ ಬಗ್ಗೆ ಬಹಳಷ್ಟು (ಸುಮಾರು ಐವತ್ತೊಂದು) ಮಹಾತ್ಮ್ಯ ಗ್ರಂಥಗಳು ಇದ್ದು, ಅವು ಬೇರೆ ಬೇರೆ ಭಾಷೆಗಳಲ್ಲಿ ಪ್ರಕಟಿತವಾಗಿವೆ. ಅವುಗಳಲ್ಲಿ ಸಹ ಕಾಶ್ಮೀರದ ಹುಟ್ಟಿನ ಬಗ್ಗೆ ಐತಿಹ್ಯಗಳಿವೆ. ಮೂವತ್ತೈದು ಪಟಲ (ಅಧ್ಯಾಯ) ಗಳಷ್ಟು ವಿಸ್ತಾರವಾದ ವಿತಸ್ತಾ ಮಹಾತ್ಮ್ಯವನ್ನು ಪಂಡಿತರು ಉಲ್ಲೇಖಿಸುವುದು ಸಾಮಾನ್ಯ. ಹೆಚ್ಚೂ ಕಡಿಮೆ ಕಾಶ್ಮೀರದ ಇದೇ ಕಥೆ ಎಲ್ಲ ಕಡೆಯೂ ಅಲ್ಪ ಸ್ವಲ್ಪ ಬದಲಾವಣೆಗಳೊಂದಿಗೆ ನೋಡುತ್ತೇವೆ.</p>
		<p>ಮೇಲೆ ಉಲ್ಲೇಖಿಸಿದ ಹನ್ನೆರಡನೆಯ ಶತಮಾನದ, ಕಾಶ್ಮೀರದ ಸಂಸ್ಕೃತ ಕವಿ ಕಲ್ಹಣನ ರಾಜತರಂಗಿಣಿಯಲ್ಲಿ ಕಾಶ್ಮೀರದ ಹುಟ್ಟು ಕೊಂಚ ಭಿನ್ನವಾಗಿದೆ.<sup><a epub:type="noteref" href="999-aside.xhtml#id-003.49">*</a></sup> ಕಲ್ಹಣ ಹೇಳುತ್ತಾನೆ:</p>
		<p>ಹಿಂದೆ, ಈ ಕಲ್ಪದ ಪ್ರಾರಂಭದಲ್ಲಿ, ಮೊದಲ ಆರು ಮನುಗಳ ಕಾಲದಲ್ಲಿ ಹಿಮಾಲಯದ ಗರ್ಭದಲ್ಲಿದ್ದ ಈ ನೆಲವೆಲ್ಲ ಜಲಮಯವಾಗಿತ್ತು ಮತ್ತು ಎಲ್ಲವೂ ಸತಿಯ ಸರೋವರವೇ (``ಸತೀಸರಸ್" ಎಂಬುದೇ) ಆಗಿತ್ತು. ಆಮೇಲೆ, ಈಗ ನಡೆಯುತ್ತಿರುವ ಏಳನೆಯ ವೈವಸ್ವತ ಮನ್ವಂತರ ಆರಂಭವಾದಾಗ, ದ್ರುಹಿಣ, ಉಪೇಂದ್ರ ಮತ್ತು ರುದ್ರರೇ ಮೊದಲಾದ ದೇವತೆಗಳು ಇಲ್ಲಿ ಅವತರಿಸಲು ಪ್ರಜಾಪತಿಯಾದ ಕಶ್ಯಪನು ಕಾರಣನಾದ. ಈ ಸರೋವರದಲ್ಲಿ ಇದ್ದ ಜಲೋದ್ಭವ ನೆಂಬ ರಾಕ್ಷಸನನ್ನು ಅವನು ಹೊಡೆದೋಡಿಸಿದನು. ಅಲ್ಲಿ ಕಶ್ಮೀರಾ ಎಂಬ ಭೂಮಿಯನ್ನು ನಿರ್ಮಿಸಿದನು.<sup><a epub:type="noteref" href="999-aside.xhtml#id-003.50">*</a></sup> </p>
		<p>ಈ ನೆಲ, ಕಾಶ್ಮೀರ, ನಾಗರೆಲ್ಲರ ಪ್ರಭು ನೀಲನ ರಕ್ಷಿತ ಪ್ರದೇಶ! ಈ ನೀಲಕುಂಡ ಒಂದು ವೃತ್ತಾಕಾರದ ಮಹಾ ಸರೋವರ, ಅವನ ರಾಜಲಾಂಛನ ಶ್ವೇತ ಛತ್ರ; ವಿತಸ್ತಾ ನದಿಯೆಂದರೆ ಆ ರಾಜಲಾಂಛನದ ದಂಡ!<sup><a epub:type="noteref" href="999-aside.xhtml#id-003.51">*</a></sup> </p>
		<p>ಇದಲ್ಲದೆ, ಬೌದ್ಧಗ್ರಂಥ, ಮೂಲ ಸರ್ವಾಸ್ತಿವಾದಿನ್ ಪಂಥದ ವಿನಯದ ಚೀನಿ ಭಾಷೆಯ ಆವೃತ್ತಿ ಮಹಾವಂಶದಲ್ಲೂ ಕಾಶ್ಮೀರದ ಆವಿರ್ಭಾವ ಬೇರೆಯೇ ಇದೆಯಂತೆ. ಪ್ರಖ್ಯಾತ ಪ್ರಯಾಣಿಕ ಹೂಯನ್‍ತ್ಸಾಂಗ್ ಅವನ ಪ್ರವಾಸಕಥನಗಳಲ್ಲೂ ಕಾಶ್ಮೀರದ ಜನನ ಸ್ವಲ್ಪ ಬದಲಾವಣೆಯೊಂದಿಗೆ ಬೇರೊಂದು ಬಗೆಯಲ್ಲೇ ಇದೆ- ಎನ್ನುತ್ತಾರೆ, ನೀಲಮತ ಪುರಾಣದ ಬಗ್ಗೆ ವಿಪುಲ ಅಧ್ಯಯನ ಮಾಡಿದ ಡಾ । ವೇದ ಕುಮಾರಿ ಘಾಯ್ ಅವರು. ಇವೆಲ್ಲ ಏನೇ ಇರಲಿ, ಇದು ಮೊಟ್ಟಮೊದಲು ನೀರಿನ ತಾಣವಾಗಿತ್ತೆಂಬುದು ವೈಜ್ಞಾನಿಕವಾಗಿಯೂ ಸಿದ್ಧವಾಗಿರುವ ಅಂಶ. ಸುತ್ತಲೂ ಎತ್ತರದ ಗಗನ ಚುಂಬೀ ಪರ್ವತದ ಗೋಡೆಗಳ ನಡುವಣ ಕಾಶ್ಮೀರದ ಕಣಿವೆಯಲ್ಲಿ ಅತಿ ತಗ್ಗಿನ ಕೆಳಗಿನ ಪ್ರದೇಶವೂ ಸಹ ಸಮುದ್ರಮಟ್ಟಕ್ಕಿಂತ ೫೨೦೦ ಅಡಿ ಎತ್ತರದಲ್ಲಿ ಇದೆ. ಹೊರವಲಯದಲ್ಲಿನ ತಗ್ಗು ಪ್ರದೇಶ ಸಮುದ್ರಮಟ್ಟಕ್ಕಿಂತ ಸುಮಾರು ಮೂರುಸಾವಿರ ಅಡಿಗಳಷ್ಟು. ನೀರು ಹರಿದು ಹೋಗಲಿರುವ ಒಂದೇ ದಾರಿಯೆಂದರೆ, ಬಾರಾಮೂಲಾ. ಸುಮಾರು ಅರ್ಧದಷ್ಟು ಜಾಗ ಒಂದು ಬೋಗುಣಿಯ ತರಹವೇ. ಅಲ್ಲಿನ ಮಣ್ಣು, ಭೂ ವಿಜ್ಞಾನಿ ಡಾ । ಡಿ. ಎನ್. ವಾಡಿಯಾ ಹೇಳುವಂತೆ, ಜೌಗುಮಣ್ಣು, ಜೇಡಿಮಣ್ಣು ಜೊತೆಗೆ ತೆಳುವಾದ ಪದರಗಳ ಹಸುರು ಮರಳು. ಒಂದು ಕಡೆಯಿಂದ ಇನ್ನೊಂದು ತುದಿಯವರೆಗೆ ಈ ಜಾಗ ಸರೋವರದ ತಳವಾಗಿತ್ತೆಂದು ನೆಲವೇ ತನ್ನ ಕತೆ ಹೇಳುತ್ತದೆ!</p>
	</section>
	<section class="level1 numbered" epub:type="chapter" role="doc-chapter" id="id-p3.003">
		<p class="text-center"><strong>ಯೋಗಕ್ಷೇಮದ ಬರವಸೆಗೇನಿಹುದು ಸಾಟಿ ?</strong></p>
		<p class="verse">ನ ಭೂಪ್ರದಾನಂ ನ ಸುವರ್ಣದಾನಂ,<br />ನ ಗೋಪ್ರದಾನಂ, ನ ತಥಾ ಅನ್ನದಾನಂ,<br />ಯಥಾ ವದನ್ತಿ ಇಹ ಮಹಾಪ್ರದಾನಂ-<br />ಸರ್ವೇಷು ದಾನೇಷು ಅಭಯಪ್ರದಾನಮ್!</p>
		<p class="verse-author"><strong><em>ಹಿತೋಪದೇಶ </em></strong></p>
		<p class="myquote">ನೆಲವ ನೀಡುವುದಲ್ಲ, ರನ್ನ ಚಿನ್ನದುಡುಗೊರೆಯಲ್ಲ,<br />ಹಸುವನೀಯುವುದಲ್ಲ, ಅನ್ನವಿಕ್ಕುವುದೂ ಅಲ್ಲ ಅಲ್ಲ;<br />ಎಲ್ಲ ದಾನಗಳಲ್ಲಿ, ಯಾವುದೆಲ್ಲಕಿಂತಲೂ ಮೇಲು?<br />ಅಭಯಪ್ರಧಾನದ ಮುಂದೆ ಯಾವುದೂ ಇನ್ನು ಇಲ್ಲ.</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾಶ್ಮೀರದ ಕವಿ ಬಿಲ್ಹಣ ಬರೆದ `ಚೌರ-ಪಂಚಾಶಿಕಾ'ದಿಂದ ಆಯ್ದ ಪದ್ಯಗಳು</h1>
		<p>ಹನ್ನೊಂದನೆಯ ಶತಮಾನದಲ್ಲಿ (ಸುಮಾರು ೧೦೪೧ ರಿಂದ ೧೦೮೮) ಕಾಶ್ಮೀರದಿಂದ ಕರ್ನಾಟಕಕ್ಕೆ ಬಂದು, ಕಲ್ಯಾಣದ ಚಾಳುಕ್ಯರ ಹೆಸರಾಂತ ದೊರೆ, ಆರನೆಯ ವಿಕ್ರಮಾದಿತ್ಯನ ಆಸ್ಥಾನದಲ್ಲಿ ರಾಜಪೂಜಿತನಾಗಿದ್ದ ಸಂಸ್ಕೃತ ಕವಿ ಬಿಲ್ಹಣ ತನ್ನ ಐತಿಹಾಸಿಕ ಕಾವ್ಯ ವಿಕ್ರಮಾಂಕದೇವ-ಚರಿತದಿಂದ ಹೆಸರು ಮಾಡಿರುವ ಕವಿ. ಹದಿನೆಂಟು ಸರ್ಗಗಳ ಆ ಮಹಾಕಾವ್ಯವಲ್ಲದೆ, ಕರ್ಣಸುಂದರಿ ಎಂಬ ನಾಲ್ಕಂಕಗಳ ನಾಟಕವೊಂದನ್ನೂ, ಬಿಲ್ಹಣ ಚರಿತ ಎಂಬ ಆತ್ಮಕಥನವೊಂದನ್ನೂ ಬರೆದಿರುವನೆಂಬ ಮಾತಿದೆ. ಇವೆಲ್ಲಕ್ಕೂ ಮಿಗಿಲಾಗಿ, ಬಿಲ್ಹಣನನ್ನು ದೇಶಿ-ವಿದೇಶೀಯರು ಅಂದಿನಿಂದ ಇಂದಿನವರೆಗೂ ಬೇರೆ ಬೇರೆ ವಿಧಗಳಲ್ಲಿ ನೆನೆಸಿ ಕೊಳ್ಳುವಂತೆ ಮಾಡಿರುವುದು ಅವನ ಹೆಸರಿನಲ್ಲಿ ಇನ್ನೊಂದು ಖಂಡಕಾವ್ಯವೊಂದಿದೆ: ಅದೇ ಚೌರ-ಪಂಚಾಶಿಕಾ ಎಂಬ ಶೃಂಗಾರಕಾವ್ಯ.</p>
		<p>ರಸಿಕರು ಕೇಳಿ, ಓದಿ, ಬಾಯಿ ಚಪ್ಪರಿಸುವ ಇದನ್ನು ಚೌರೀ-ಸುರತ-ಪಂಚಾಶಿಕಾ ಎನ್ನುವುದೂ ಉಂಟು. (ಸಂಸ್ಕೃತದಲ್ಲಿ ಪಂಚಾಶತ್ ಎಂದರೆ ಐವತ್ತು; ಪಂಚಾಶಿನ್ ಎಂದರೆ ಐವತ್ತರಿಂದ ಕೂಡಿರುವ- ಎಂಬ ಅರ್ಥ ಇದೆ.) ಐವತ್ತು ಪದ್ಯಗಳ ಈ ಬಿಲ್ಹಣ ಕಾವ್ಯಕ್ಕೆ ಕಾಶ್ಮೀರದ ಮತ್ತು ದಾಕ್ಷಿಣಾತ್ಯ ಎಂಬ ಎರಡು ಪಾಠಾಂತರಗಳಿವೆ; ಹೇರಳವಾಗಿ ಭಾಷ್ಯಗಳೂ ಇವೆ; ಇದು ದೇಶ-ವಿದೇಶದ ಹಲವಾರು ಭಾಷೆಗಳಿಗೆ ಅನುವಾದವಾಗಿದೆ; ಕಾವ್ಯದ ಬಗ್ಗೆ ಊಹಾಪೋಹೆಗೆ ಕಡಿವಾಣ ಕಾಣದೆ, ಹುಟ್ಟಿಕೊಂಡ ಹತ್ತಾರು ದಂತಕಥೆಗಳು ಇವೆ.</p>
		<p>ಈ ಕಾವ್ಯ, ಒಬ್ಬ ರಾಜಕುವರಿಯನ್ನು ಕವಿ ಮನಸಾರೆ ಪ್ರೀತಿಸಿ, ಒಳಮನೆಯಲ್ಲಿ ಅವಳೊಡನೆ ತಾನು ಕಳೆದ ರಸನಿಮಿಷಗಳನ್ನು ಓದುಗರ ಕಣ್ಣಿಗೆ ಕಟ್ಟುವಂತೆ ಸವಿವರ ಬಣ್ಣಿಸುವ ಸಾಕ್ಷ್ಯಚಿತ್ರ. ಸ್ವರ್ಗಕ್ಕೆ ಕಿಚ್ಚು ಹಚ್ಚುವ ಆ ಬೆಚ್ಚನೆಯ ಕ್ಷಣಗಳು ಕವಿಯ ಮನಸ್ಸಿನ ಮೇಲೆ ಅಚ್ಚೊತ್ತಿದಂತೆ ಇವೆಯಂತೆ; ಅವುಗಳನ್ನು ಇಂದಿಗೂ ಮರೆಯಲಾರೆ ಎನ್ನುತ್ತ ಮತ್ತೆ ಮತ್ತೆ ಮೆಲುಕು ಹಾಕುತ್ತಾನೆ, ಆದರೆ ಓದುಗರಿಗೆ ಕೇಳಿಸುವಂತೆ, ಸ್ವಲ್ಪ ಜೋರಾಗಿಯೇ! ವಾತ್ಸ್ಯಾಯನ ಹೇಳಿದ್ದೆಲ್ಲ ಓದದೇ ಮಾಡಿದೆ- ಎಂದ ಹಾಗೆ; `ಅಮರುಶತಕ'ದ ಅಮರು ಕವಿ, `ಶೃಂಗಾರಶತಕ'ದ ಭರ್ತೃಹರಿ, `ಗೀತಗೋವಿಂದ'ದ ಜಯದೇವ, `ಭಾಮಿನೀವಿಲಾಸ'ದ ಜಗನ್ನಾಥ ಪಂಡಿತರುಗಳೊಂದಿಗೆ ಸಹಪಂಕ್ತಿ ಭೂರಿ ಭೋಜನಕ್ಕೆ ಕುಳಿತ ಹಾಗೆ!</p>
		<p>ಕವಿಯ ಕಲ್ಪನಾ ವಿಲಾಸವೇ ಈ ಕಾವ್ಯದ ವಸ್ತು ಏಕೆ ಆಗಿರಬಾರದು- ಎಂಬ ಮಾತನ್ನು ಒಪ್ಪದ ಜನ, ಇಂಥ ಸೂಕ್ಷ್ಮಾತಿಸೂಕ್ಷ್ಮ ವಿವರ ತಿಳಿಸಲು, ಹಿನ್ನೆಲೆಯಾಗಿ ಕವಿಯ ಸ್ವ-ಅನುಭವವೇ ಇರಬೇಕು, ಹಾಗಲ್ಲದೇ ಬೇರೆ ಹೇಗೆ ಸಾಧ್ಯ- ಎಂದು ಅವರು ವಾದಿಸುತ್ತಾರೆ!</p>
		<p>ಕವಿ ರಾಜಪುತ್ರಿಯೊಬ್ಬಳನ್ನು ಕದ್ದು ಕದ್ದಾಗಿ ಪ್ರೇಮಿಸಿದ್ದ; ರಾಜನಿಗೆ ಅದು ತಿಳಿಯಿತು; ಕೋಪಗೊಂಡ ರಾಜ ಕವಿಯನ್ನು ಸೆರೆಮನೆಗೆ ತಳ್ಳಿದ; ಮರಣ ದಂಡನೆಯನ್ನೂ ವಿಧಿಸಿದ! ಪ್ರೇಯಸಿಯೊಂದಿಗೆ ತಾನು ಕಳೆದ ಸುರತಕ್ರೀಡೆಯ ಆ ಎಲ್ಲ ಕ್ಷಣಗಳನ್ನು ನೆನಸಿಕೊಂಡು, ಇಂದಿಗೂ (ಅದ್ಯಾಪಿ) ಮರೆಯಲಾರೆ, ಮರೆಯಲಾರೆ- ಎಂದು ಐವತ್ತು ಪದ್ಯಗಳನ್ನು ರಚಿಸಿ, ತನ್ನ ಕೊನೆಯ ನಿಮಿಷಗಳನ್ನು ಎದುರು ನೋಡುತ್ತಿರುತ್ತಾನೆ. ವಿಷಯ ತಿಳಿದು, ಪದ್ಯಗಳನ್ನು ಓದಿ, ರಾಜನ ಮನಃಪರಿವರ್ತನೆ ಆಗುತ್ತದೆ; ಬಿಡುಗಡೆಯಾಗುತ್ತದೆ; ಪ್ರಣಯಿಗಳು ಮತ್ತೆ ಕೂಡುತ್ತಾರೆ- ಇದು, ತಲತಲಾಂತರದಿಂದ ಊರುದ್ದಕ್ಕೂ ಪ್ರಚಲಿತವಾಗಿರುವ, ಬಿಲ್ಹಣನ ಈ ಕಳ್ಳನ ಪ್ರಣಯದ ಕಲ್ಪನಾವಿಲಾಸ ಗಾಥೆಯ ಸುತ್ತ ಹೆಣೆದ, ಜನಪ್ರಿಯ ದಂತಕತೆ!</p>
		<p>ಕಳ್ಳ ಪ್ರಣಯಿಯ ಕಲ್ಪನಾವಿಲಾಸ! ವಿಶ್ವವಿದ್ಯಾಲಯವೊಂದರಲ್ಲಿ ಪಠ್ಯ ಪುಸ್ತಕವಾಗಿರುವ, ಪ್ರೊಫೆಸರ್ ಬಾರ್ಬರಾ ಸ್ಟೋಲರ್ ಮಿಲ್ಲರ್ ಅವರ ಸಮರ್ಥ ಭಾವಾನುವಾದದ, ಉಪ-ಶೀರ್ಷಿಕೆಯೂ ಅದೇ:<sup><a epub:type="noteref" href="999-aside.xhtml#id-003.52">*</a></sup> ಫಾ಼್ಯನ್ಟಸೀಸ್ ಅಫ್ ಎ ಲವ್ ಥೀಫ್!<sup><a epub:type="noteref" href="999-aside.xhtml#id-003.53">*</a></sup> </p>
		<p>ಪ್ರೊಫೆ಼ಸರ್ ಎ. ಬೆರ್ರಿಡೇಲ್ ಕೀತ್ ಅವರ ಪ್ರಕಾರ<sup><a epub:type="noteref" href="999-aside.xhtml#id-003.54">*</a></sup> , ಕಾವ್ಯದ ಕಾಶ್ಮೀರದ ಪಾಠದಲ್ಲಿ ಮಹಿಲಾಪಟ್ಟಣದ ರಾಜ ವೀರಸಿಂಹನ ಮಗಳು ಚಂದ್ರಲೇಖೆ ಕಾವ್ಯದ ನಾಯಿಕೆ; ದಾಕ್ಷಿಣಾತ್ಯ ಪಾಠದಲ್ಲಿ ಪಂಚಾಲದ ರಾಜ ಮದನಾಭಿರಾಮನ ಮಗಳು ಯಾಮಿನೀಪೂರ್ಣತಿಲಕ ಎಂಬವಳು ಕವಿಯ ಪ್ರಣಿಯಿನಿ. ಹದಿನೆಂಟನೇ ಶತಮಾನದ ಭಾಷ್ಯಕಾರರು ರಾಮತರ್ಕವಾಗಿಕಾ ಮತ್ತು ಭಾರತಚಂದ್ರರ ಪ್ರಕಾರ ಕಾವ್ಯಕನ್ನಿಕೆಯ ಹೆಸರು ವಿದ್ಯಾ ಮತ್ತು ಕವಿಯ ಹೆಸರು ಚೌರ! ಬಿಲ್ಹಣನ ಈ ಕಾವ್ಯದಿಂದ ಪ್ರಭಾವಿತರಾಗಿ ಎಷ್ಟೋ ಜನ ಚಿತ್ರಕಾರರು ಕಾಗದ, ಬಟ್ಟೆಗಳಮೇಲೆ ತೈಲಚಿತ್ರಗಳನ್ನ ಆ ಪದ್ಯಗಳ ಸಂದರ್ಭಕ್ಕೆ ಅನುಗುಣವಾಗಿ ಕುಂಚವಾಡಿಸಿದ್ದಾರೆ!</p>
		<p>ಅನುಭವವು ಸವಿ; ಅದರ ನೆನಪೂ ಇನ್ನಷ್ಟು ಸವಿ ಎನ್ನುತ್ತ, ಕವಿ ಏನನ್ನು ಮೆಲುಕು ಹಾಕುತ್ತಿದ್ದಾನೆ ಎಂಬುದರ ಸ್ಥೂಲ ಪರಿಚಯಕ್ಕಾಗಿ, ಅವನ ಐವತ್ತರಲ್ಲಿ ಅಷ್ಟು ವಾಚ್ಯವಲ್ಲದ ಏಳು ಪದ್ಯಗಳನ್ನು ಇಲ್ಲಿ ಕನ್ನಡಿಸಲು ಪ್ರಯತ್ನಿಸುತ್ತಿದ್ದೇನೆ; ಮೂಲದ ಸೊಬಗನ್ನು ಸವಿಯಬೇಕೆನ್ನುವವರಿಗಾಗಿ ಸಂಸ್ಕೃತಮೂಲವನ್ನು ಅಡಿಟಿಪ್ಪಣಿಯಲ್ಲಿ ಇರಿಸಿದ್ದೇನೆ, ಪರಾಂಬರಿಸಿ:</p>
		<p class="text-center">ಬಿಲ್ಹಣನ ಚೌರ-ಪಂಚಾಶಿಕಾದಿಂದ ಆಯ್ದ ಪದ್ಯಗಳು:</p>
		<p class="verse">ಇಂದಿಗೂ ನಾನವಳಾಡಿದುದ ಮತ್ತೆ ಮತ್ತೆ ಜ್ಞಾಪಿಸಿಕೊಳುವೆ:<br />ನನ್ನದೇ ತಪ್ಪಾಯ್ತು, ಅದನೊಪ್ಪಿಕೊಳ್ಳೆನುತ್ತ, ಕಾಡುತ್ತ,<br />ಅವಳ ಪಾದದಡಿ ಬಿದ್ದು ಬೀಡಿದ್ದೆನು, ಅಂದು, ಮಂಡಿಯೂರಿ;<br />ಸೆರಗ ತುದಿಯಿಂದವಳು ನನ್ನ ಕೈಗಳನತ್ತ ದೂರಕೆ ತಳ್ಳಿ,<br />ಕಡು ಮುನಿದು, ಗುಡುಗಿದಳೆ: ಹೋಗಿ ಹೋಗಿರೆಂದು! ॥ ೧ ॥<sup><a epub:type="noteref" href="999-aside.xhtml#id-003.55">*</a></sup> </p>
		<p class="verse">ಇಂದಿಗೂ ನಾನವಳ ಇಲ್ಲಿಯೇ ಕಂಡು, ಕಾಣುತಲಿರುವೆ:<br />ಕದ್ದೇ ಕನ್ನಡಿಯಲ್ಲಿ ಇಣುಕಿಣುಕಿ ನೋಡುತ್ತಿದ್ದಳು ಅಂದು,<br />ನಾನಿದ್ದೆ ಮರೆಯಲ್ಲಿ ಅಡಗಿ ಅವಳ ಹಿಂದೆ ಹಿಂದೆ;<br />ನಾನದನು ಗಮನಿಸಿದೆ- ಎಂದು ತಿಳಿದಳು; ಆಗ ಒಡನೆ,<br />ನಸು ನಡುಗಿದಳು, ಗಡಿಬಿಡಿಗೊಂಡು ನಾಚಿದಳೆ, ಮದನೆ! ॥ ೨ ॥<sup><a epub:type="noteref" href="999-aside.xhtml#id-003.56">*</a></sup> </p>
		<p class="verse">ಇಂದಿಗೂ ನಾನವಳ ನನ್ನೆದುರೆ ನೋಡಿ, ನೋಡುತಲಿರುವೆ:<br />ನಾ ಬರುವ ದಾರಿಯನೆ ತನ್ನೆಲ್ಲ ಕಣ್ಣಾಗಿಸಿಕೊಂಡು,<br />ಆ ಕಣ್ಣುಗಳ ಮೇಲೇನೆ ಕೈಯಿರಿಸಿ, ಹಂಬಲಿಸಿ, ಕಾಯುತಿಹಳ;<br />ನನ್ನನೇಕೋ ಗಮನಿಸಲಿಲ್ಲ, ಬಾಗಿಲಾಚೆಯ ಮರೆಯಲೇ ಇದ್ದೆ!<br />ನನ್ನ ಹೆಸರಿನ ಹಾಡೊಂದ, ಆಹಾ, ಮೆಲ್ಲ ಮೆಲ್ಲ ಗುನುಗುತಿಹಳಲ್ಲ! ॥ ೩ ॥<sup><a epub:type="noteref" href="999-aside.xhtml#id-003.57">*</a></sup> </p>
		<p class="verse">ಇಂದಿಗೂ ನಾ ನೆನೆ ನೆನೆ ನೆನೆವೆ, ಆ ಮುತ್ತನಿತ್ತವಳನ್ನ:<br />ನನ್ನ ಕತ್ತನು ಬಳಸಿ ಸುತ್ತಿದ್ದ ಕೈಬಳ್ಳಿಯವಳನ್ನ,<br />ತಬ್ಬಿ, ಉಬ್ಬಿದ ಎದೆಗೆ ನನ್ನನಪ್ಪಿ ಮುದ್ದಾಗಿ ನಿಂದವಳನ್ನ,<br />ಅರೆ ಬಿರಿದ ಕಣ್ಣುಗಳಿಂದ ಆನಂದ ತುಳುಕಿಸುತ್ತಿದ್ದವಳನ್ನ,<br />ಹಸಿದ ತುಟಿಗೆ ತುಟಿರಸವಿತ್ತ ಆ ಮುಗುದೆಯನ್ನ! ॥ ೪ ॥<sup><a epub:type="noteref" href="999-aside.xhtml#id-003.58">*</a></sup> </p>
		<p>ಇಂದಿಗೂ ಮಾರ್ದನಿಗೊಳುತ ಎದೆಯ ಮೂಲೆ ಮೂಲೆಯಲ್ಲಿಹವು-</p>
		<p class="verse">ಸುಂದರಾಂಗಿಯ ಜೇನಿನ ಸವಿಯ ಆ ಮಧುರ ಸೊಲ್ಲು;<br />ಸ್ಪಷ್ಟ? ಯಾರಿಗೆ ಬೇಕು? ಎದೆ ಮಿಡಿತ ಎದೆಗೆ ತೀಡಿದರಾಯ್ತು;<br />ಒಂದಾಗಿ ಕೂಡಿರುವಾಗ, ಮನಸೆಲ್ಲೋ, ಕಣ್ಣರೆ ತೆರೆದಿರುವಾಗ,<br />ಉಸಿರೋ ಬಿಸಿ, ಮಾತು ಹಸಿ, ನುಡಿಗೆ ಅರ್ಥವೆಲ್ಲೋ! ॥ ೫ ॥<sup><a epub:type="noteref" href="999-aside.xhtml#id-003.59">*</a></sup> </p>
		<p class="verse">ಇಂದಿಗೂ ನಾನದ ಮನಸಲ್ಲೇ ಮೆಲು ಮೆಲುಕು ಹಾಕುತ್ತಿರುವೆ:<br />ಆ ರಾತ್ರಿ ಅವಳ ಜೊತೆಯಲಿ ಇದ್ದೆ, ನಾ ಸೀನಿದೆನು ಒಮ್ಮೆ;<br />" ಚಿರಕಾಲ ಬಾಳೆಂದು ಹರಸಿದಳೆ, ಆ ಅರಸುಗುವರಿ, ಚೆನ್ನೆ?<br />ಉಹ್ಞು, ಇಲ್ಲ, ಚಿನ್ನದೊಡವೆಯನೊಂದ ನನ್ನ ಕಿವಿಗಿರಿಸಿದಳಲ್ಲ!<br />ಹೊನ್ನು ಶಾಶ್ವತ ಬಾಳ್ವೆಯ ಕುರುಹು, ಸೂಚಿಸಿದಳದೇನು ಜಾಣೆ? ॥ ೬ ॥<sup><a epub:type="noteref" href="999-aside.xhtml#id-003.60">*</a></sup> </p>
		<p class="verse">ಇಂದಿಗೂ ನನಗವಳು, ನನ್ನವಳು, ಎಲ್ಲ ಎಲ್ಲಕ್ಕೂ ಮಿಗಿಲು!<br />ಜಿಂಕೆಮರಿಗಣ್ಣಿನ ಪ್ರಣಯಿ, ಓ ಎನ್ನ ಒಲವೆ, ಮನದನ್ನೆ!<br />ಹಾಲುಬಣ್ಣದ ಕೊಡಗಳ ಹೊತ್ತ ಎದೆಯ ಹೆಣ್ಣೆ,<br />ದಿನ ಕಳೆಯೆ, ಮತ್ತೊಮ್ಮೆ ನೀನೆನ್ನ ಬಳಿ ಸಾರಿ ಬರುವೆಯಾ ಮನ್ನೆ?<br />ಬೇಡ, ಮೂಲೋಕ ಸ್ವರ್ಗ-ಸುಖ, ಇನ್ನದೇತಕೆ? ಇರಲು ನೀನು ನೀನೆ! ॥ ೭ ॥<sup><a epub:type="noteref" href="999-aside.xhtml#id-003.61">*</a></sup> </p>
	</section>
	<section class="level1 numbered" epub:type="chapter" role="doc-chapter" id="id-p3.004">
		<p class="text-center"><strong>ಚಲುವೆ</strong></p>
		<p class="verse">ಪತ್ನೀಂ ಮನೋರಮಾಂ ದೇಹಿ, ಮನೋಚಿತ್ತಾನುಸಾರಿಣೀಂ ।<br />ತಾರಿಣೀಂ ದುರ್ಗಸಂಸಾರ-ಸಾಗರಸ್ಯ ಕುಲೋದ್ಭವಾಮ್ । ।</p>
		<p class="verse-author"><em>-ಮಾರ್ಕಂಡೇಯ ಪುರಾಣ, ದೇವಿಮಹಾತ್ಮ್ಯ</em></p>
		<p class="quote-author">ಮನಕೆ ಮುದವನು ಕೊಡುವ ಮಡದಿಯನೆ ನೀ ತೋರು,<br />ನನ್ನ ಇಂಗಿತವರಿತು ನಡೆವವಳು ಇರಲಿ ಅವಳು;<br />ನೋಡಿ ಕೇಳಿ ಕಲಿವ ಒಳಿತು ಪರಿಸರದಿ ಹುಟ್ಟಿ ಬೆಳದಿರಲಿ,<br />ಬಾಳಸಂಗಾತಿಗಳಾಗಿ ಜೊತೆ ನಡೆಯೆ ನಮಗೆ ದಡ ಕಾಣಲಿ.</p>
		<p class="myquote"><strong><em>-ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾಳಿದಾಸ ಕಾಶ್ಮೀರದಲ್ಲಿ ಹುಟ್ಟಿ ಬೆಳೆದವನೇ?</h1>
		<p>ಸಂಸ್ಕೃತದ ಮಹಾಕವಿ ಕಾಳಿದಾಸನ ಹೆಸರನ್ನು ಕೇಳದವರಾರು? ನಮ್ಮಲ್ಲಿ ಅನೇಕರು ಶಾಲಾಕಾಲೇಜುಗಳಲ್ಲಿ ಕಾಳಿದಾಸನನ್ನು ಒಂದಲ್ಲ ಒಂದು ರೀತಿಯಲ್ಲಿ ಪರಿಚಯ ಮಾಡಿಕೊಂಡಿರುತ್ತಾರೆ. ಅವನ ಬಗ್ಗೆ ದಂತ ಕಥೆಗಳನ್ನು ಕೇಳಿದ್ದೇವೆ; ಅವನನನ್ನು ಭಾರತದ ಉದ್ದಾಮ ಕವಿಯೆಂದು ನಮ್ಮವರೂ, ಹೊರಗಿನ ಬೇರೆ ಬೇರೆ ದೇಶಗಳ ವಿದ್ವಾಂಸರೂ ತಲೆತಲಾಂತರದಿಂದ ಹೊಗಳುತ್ತಿರುವುದನ್ನು ಭಾಷಣಗಳಲ್ಲಿ ಕೇಳಿ, ಓದಿ, ಸಾಮಾನ್ಯವಾಗಿ ಎಲ್ಲರಿಗೂ ಅವನು ಅಲ್ಪಸ್ವಲ್ಪವಾದರೂ ಪರಿಚಿತ. ಇನ್ನು ಕೆಲವರು ಸಂಸ್ಕೃತವನ್ನು ಪಠ್ಯವಿಷಯವನ್ನಾಗಿ ಆರಿಸಿಕೊಂಡವರು ಕಾಲೇಜುಗಳಲ್ಲಿ ಕಾಳಿದಾಸನ ಒಂದಲ್ಲ ಒಂದು ಕಾವ್ಯ ಅಥವಾ ನಾಟಕದ ಭಾಗವನ್ನು ಓದಿರಬಹುದು; ವ್ಯಾಸಂಗವನ್ನೂ ಮಾಡಿರಬಹುದು. ಇನ್ನು ಕೆಲವರು ಆಸಕ್ತರು, ಆಮೇಲೆ ಹವ್ಯಾಸಕ್ಕಾಗಿ ಕಾಳಿದಾಸನ ಗ್ರಂಥಗಳನ್ನು ಮೂಲದಲ್ಲೂ, ಅನುವಾದಗಳಲ್ಲೂ, ವ್ಯಾಖ್ಯಾನಗಳೊಂದಿಗೆ ಪರಾಮರ್ಶಿಸಿರಬಹುದು. ಸಂಸ್ಕೃತವನ್ನೇ ಉನ್ನತ ವ್ಯಾಸಂಗಕ್ಕಾಗಿ ಆರಿಸಿಕೊಂಡವರಂತೂ ಕಾಳಿದಾಸನನ್ನು ನೆನೆಯದ ದಿನಗಳು ಇರದು. ಹೀಗೆ, ಈ ಎಲ್ಲ ಭಿನ್ನ ರುಚಿಯ ಜನರಿಗೆ ಒಂದಲ್ಲ ಒಂದು ಬಗೆಯಲ್ಲಿ ಮಿಷ್ಟಾನ್ನ (ಅಥವಾ ಮೃಷ್ಟಾನ್ನ) ಸಮಾರಾಧನೆಗೆ ಆಹಾರವಾಗಿರುವ ನಮ್ಮ ಕಾಳಿದಾಸನ ಒಂದು ಪುಟ್ಟ ಅಧ್ಯಯನ ಮಾಡುವುದು, ಅದರಲ್ಲೂ ಅವನಿಗೂ ಕಾಶ್ಮೀರಕ್ಕೂ ಅಷ್ಟು ಗಟ್ಟಿಯಾಗಿಲ್ಲದ ಒಂದು ಕಾಗದದ ಕುಣಿಕೆ ಹಾಕುವ ಪ್ರಯತ್ನ ಈ ನನ್ನ <em>ಅಧ್ಯಾಯ</em> ದ ಉದ್ದೇಶ!</p>
		<p>ಮಹಾಕವಿ ಕಾಳಿದಾಸನದೇ ಎಂದು ವಿದ್ವಾಂಸರು ನಿರ್ಧರಿಸಿರುವ ಸಂಸ್ಕೃತ ಗ್ರಂಥಗಳು ಇವು: <em>ಅಭಿಜ್ಞಾನ ಶಾಕುಂತಲ, ವಿಕ್ರಮೋರ್ವಶೀಯ, ಮಾಲವಿಕಾಗ್ನಿಮಿತ್ರ</em> (ಮೂರು ನಾಟಕಗಳು); <em>ರಘುವಂಶ, ಕುಮಾರಸಂಭವ</em> (ಎರಡು ಮಹಾಕಾವ್ಯಗಳು); <em>ಮೇಘದೂತ ಮತ್ತು ಋತುಸಂಹಾರ</em> (ಎರಡು ಖಂಡ ಕಾವ್ಯಗಳು). ಇವಲ್ಲದೆ, ಇನ್ನೂ ಅನೇಕ ಗ್ರಂಥಗಳನ್ನು ಯಾರು ಯಾರೋ ಬೇರೆಯವರು ಬರೆದು, ಆಗಲೇ ಪ್ರಸಿದ್ಧನಾಗಿದ್ದ ಕಾಳಿದಾಸನ ಹೆಸರನ್ನು, ಇದನ್ನು ಬರೆದವನು ಅವನೇ ಎಂದು ಪ್ರಾರಂಭದಲ್ಲೊ ಕೊನೆಯಲ್ಲೋ, ಇನ್ನೆಲ್ಲೋ ಸೂಚಿಸಿ, ಜನರನ್ನು ತಬ್ಬಿಬ್ಬಾಗಿಸಿ ರುವುದೂ ಉಂಟು. (ನಲೋದಯ, ಘಟಕರ್ಪರ, ರಾಕ್ಷಸಕಾವ್ಯ, ಶೃಂಗಾರತಿಲಕ, ಸೇತುಬಂಧ, ಪುಷ್ಪಬಾಣವಿಲಾಸ, ಶ್ಯಾಮಲಾದಂಡಕ, ರತ್ನಕೋಶ, ಲಂಬೋದರ ಪ್ರಹಸನ, ಜ್ಯೋತಿರ್ವಿದಾಭರಣ- ಮುಂತಾದ ಮೂವತ್ತೇಳು ಕೃತಿಗಳನ್ನು ಕಾಳಿದಾಸನಿಗೆ ಅಂಕಿತಮಾಡಿ ಬರೆದಿದ್ದಾರೆ.<sup><a epub:type="noteref" href="999-aside.xhtml#id-003.62">*</a></sup> ಎಲ್ಲ ವಿದ್ವಾಂಸರೂ ಹೆಚ್ಚೂಕಡಿಮೆ ಒಮ್ಮತಕ್ಕೆ ಬಂದಿರುವ, ಕಾಳಿದಾಸನ ಈ ಏಳು ಕೃತಿಗಳ ಪರಿಶೀಲನೆಯನ್ನು ಮಾತ್ರ ಈ <em>ಅಧ್ಯಾಯ</em> ದ ವ್ಯಾಪ್ತಿಯಲ್ಲಿ ಇರಿಸಿಕೊಂಡಿದ್ದೇನೆ.</p>
		<p>ಸೂಕ್ತಿಮುಕ್ತಾವಳಿ ಗ್ರಂಥದಲ್ಲಿ ಜಲ್ಹಣ ಕವಿ ರಾಜಶೇಖ (ಕ್ರಿ.ಶ ೯೦೦)ನದು ಎಂದು ಹೇಳಿರುವ ಒಂದು ಮಾತನ್ನು ಕೆಲವರು ತುಂಬಾ ಎಳೆದೆಳೆದು, ಮೇಲಿನ ಏಳು ಹೆಸರಾಂತ ಕಾವ್ಯಗಳ ಬಗ್ಗೆಯೂ, ಏನೇನೋ ಊಹೆ ಮಾಡಿಯೂ ಇದ್ದಾರೆ. ಅದು: ಅಷ್ಟು ಸೊಗಸಾಗಿ ಶೃಂಗಾರರಸ, ಲಲಿತ ಶೈಲಿಯಲ್ಲಿ ಬಗೆ ಬಗೆಯಲ್ಲಿ ಕಾವ್ಯರಚನೆ ಮಾಡುವುದನ್ನ ನೋಡಿದರೆ, ಛೆ! ಒಬ್ಬ ಕಾಳಿದಾಸನೇ ಈ ಎಲ್ಲಾ ಕಾವ್ಯಗಳನ್ನೂ ಬರೆದಿರಲಾರ; ಕನಿಷ್ಠಪಕ್ಷ ಮೂವರಾದರೂ ಇದ್ದಿರಲೇಬೇಕು!<sup><a epub:type="noteref" href="999-aside.xhtml#id-003.63">*</a></sup> - ಎಂಬುದು ಆ ಹೇಳಿಕೆಯ ಭಾವಾರ್ಥ. ಹೊಗಳಿಕೆಯ ಸೂಚ್ಯಾರ್ಥವನ್ನು ವಾಚ್ಯವಾಗಿ ತೆಗೆದುಕೊಂಡರೆ ಆಗುವುದೇ ಹಾಗೆ. ಅವರ ಎಲ್ಲಾ ಕಾವ್ಯವನ್ನು ವ್ಯಾಸಂಗ ಮಾಡಿದಮೇಲೆ ನಮಗನಿಸುವುದು, <em>ಮೂವರು ಬೇಂದ್ರೆಯವರಾದರೂ</em> ಇದ್ದಿರಲೇಬೇಕು!- ಅಂದ ಹಾಗೆ ಅದು!</p>
		<p>ಕನ್ನಡಕ್ಕೆ ಒಬ್ಬನೇ ಕೈಲಾಸಂ-ಎಂದು ನಾವು ಆ ಕನ್ನಡ ಪ್ರಹಸನ ಪ್ರಪಿತಾಮಹನನ್ನು ನೆನೆಯುವುದಿಲ್ಲವೇ ಹಾಗೆಯೇ, ಒಬ್ಬನಲ್ಲದೆ ಜಗಕೆ ಇಬ್ಬರುಂಟೇ ಕಾಳಿದಾಸರು-ಎನ್ನುವ ರೀತಿ, ಸಂಸ್ಕೃತದಲ್ಲಿ ಒಂದು ಚಾಟುಪದ್ಯವಿದೆ:</p>
		<p class="verse">ಹಿಂದೊಮ್ಮೆ ಕವಿಗಳನು ಎಣಿಸ ಬಯಸುತ ಒಬ್ಬ,<br />ಬಲು ದೊಡ್ಡ ಕವಿಗಳನೇ ಗುರುತಿಸಲು ಕುಳಿತ;<br />ಎಡಗೈಯ್ಯ ಹೊರಚಾಚಿ ಬೆರಳ ಮಡಿಸಲು ತೊಡಗಿ,<br />ಕಾಳಿದಾಸನ ಹೆಸರ ಮೊದಲು ಕಿರಿಬೆರಳಿಗಿಟ್ಟ!<br />ಆಮೇಲೆ, ಸಿಗದಿರಲು ಅವನಷ್ಟೇ ಕವಿ ಯಾರೂ,<br />ಅದರ ಪಕ್ಕದ ಬೆರಳ ಮಡಿಸದೇ ಹೋದ!<br />ಉಂಗುರದ ಆ ಬೆರಳಿಗೀಪರಿಯಲ್ಲಿ ಸಾರ್ಥಕವೇ ಆಯ್ತಲ್ಲ-<br />ಹೆಸರಿಲ್ಲದಾ ಬೆರಳ್ ಎಂದು, ಅನಾಮಿಕದ ಕತೆಯೂ!<sup><a epub:type="noteref" href="999-aside.xhtml#id-003.64">*</a></sup> </p>
		<p>ಕಾಳಿದಾಸನ ಕಾಲವನ್ನು ಪತ್ತೆ ಹಚ್ಚಲು ಪಟ್ಟ ಪ್ರಯತ್ನಗಳೆಲ್ಲ ಸಫಲವಾಗಿಲ್ಲ. ಕ್ರಿಸ್ತಪೂರ್ವ ೫೬ರಿಂದ ಹಿಡಿದು, ಕ್ರಿಸ್ತಶಕ ಆರನೆಯ ಶತಮಾನದವರೆಗೂ ಅವನನ್ನ ಜೀವಂತ ಓಡಾಡಿಸುತ್ತಿದ್ದಾರೆ- ನಮ್ಮ ಸಂಶೋಧಕರು.<sup><a epub:type="noteref" href="999-aside.xhtml#id-003.65">*</a></sup> ಒಂದೇ ಒಂದು ವಿರೋದಾಭಾಸದ ಸಂಗತಿಯನ್ನು ನಿದರ್ಶನಕ್ಕಾಗಿ ಉಲ್ಲೇಖಿಸುವೆ; ಒಬ್ಬ ಅನಾಮಿಕ ಕವಿ ಇದನ್ನು ರಚಿಸಿ, ಚಿರಂಜೀವಿಯಾದ:</p>
		<p>ಧನ್ವಂತರಿ ಕ್ಷಪಣಕ ಅಮರಸಿಂಹ ಶಂಕು ವೇತಾಳಭಟ್ಟ ಘಟಕರ್ಪರ ಕಾಳಿದಾಸರೆಲ್ಲ । ವಿಕ್ರಮನ ಸಭೆಯ ನವರತ್ನ, ಹೆಸರಾಂತ ವರಾಹಮಿಹಿರನ ಜೊತೆಗೆ ವರರುಚಿಯು ಕೂಡ ॥<sup><a epub:type="noteref" href="999-aside.xhtml#id-003.66">*</a></sup> ವಿಕ್ರಮನ ಆಸ್ಥಾನದಲ್ಲಿ ಈ ನವಮಣಿಗಳು ಇದ್ದರು- ಎನ್ನುತ್ತದೆ ಈ ಪದ್ಯ. ಯಾರೀ ವಿಕ್ರಮ? ಶ್ರೀ ಎ.ಆರ್. ಕೃಷ್ಣಶಾಸ್ತ್ರಿಗಳು ತಮ್ಮ ಸಂಸ್ಕೃತ ನಾಟಕದಲ್ಲಿ ಇದನ್ನೇ ಕೇಳುತ್ತಾರೆ.<sup><a epub:type="noteref" href="999-aside.xhtml#id-003.67">*</a></sup> ಇವರೆಲ್ಲರನ್ನೂ ಸಮಕಾಲೀನರನ್ನಾಗಿ ಮಾಡಿದಾಗ ತುಂಬಾ ತೊಂದರೆಗೆ ಒಳಗಾಗುತ್ತೇವೆ. ವಿಕ್ರಮಾದಿತ್ಯ ಎಂಬ ಹೆಸರಿನ ರಾಜರೂ ಸಹ ಭರತಖಂಡದಲ್ಲಿ ಹಲವರು ಆಳಿ ಹೋಗಿದ್ದಾರೆ. ಕ್ರಿಸ್ತ ಪೂರ್ವ ೫೭ರಲ್ಲಿ ಶಕನನ್ನು ಗೆದ್ದ ವಿಕ್ರಮಾದಿತ್ಯನೇ?, ಹೂಣರನ್ನು ಗೆದ್ದ ಆರನೆಯ ಶತಮಾನದ ವಿಕ್ರಮಾದಿತ್ಯ ಬಿರುದಾಂಕಿತ ಯಶೋಧರ್ಮನೇ?, ಇಮ್ಮಡಿಯ ಚಂದ್ರಗುಪ್ತನೇ (೩೪೫-೪೧೪)?, ಇವನ ಮೊಮ್ಮಗ ಸ್ಕಂದಗುಪ್ತನೇ(೪೫೫-೪೮೦)?</p>
		<p>ಇವೆಲ್ಲ ಚರ್ಚೆ ನಡೆದು, ಬಹಳ ಹಿಂದೆ ಅಂದರೆ, ಕ್ರಿಸ್ತ ಪೂರ್ವ ಒಂದನೇ ಶತಮಾನಕ್ಕೆ ಹಿಂದಿನವನು ಇವನಲ್ಲ ಈ ಕಾಳಿದಾಸ- ಎಂದೂ, ಇತ್ತೀಚೆಗೆ ಎಂದರೆ, ಕ್ರಿಸ್ತಶಕ ೩೪೫ರಿಂದ ೪೧೪ರವರೆಗೆ ರಾಜ್ಯವಾಳಿದ ಗುಪ್ತರ ವಂಶದ ಇಮ್ಮಡಿ ವಿಕ್ರಮಾದಿತ್ಯನ ಕಾಲದಲ್ಲಿ ಜೀವಿಸಿದ್ದನೆಂದೂ ತಾತ್ಕಾಲಿಕವಾಗಿ ಬಹಳ ಜನ (ಡಾ । ರಾಧಾಕೃಷ್ಣನ್ ಮುಂತಾದವರು) ಒಪ್ಪಿಕೊಂಡಿದ್ದಾರೆ! ಅದನ್ನೇ ನಾವೂ ಇಲ್ಲಿ ತೆಗೆದುಕೊಳ್ಳೋಣ.</p>
		<p class="vertical-delimiter"/>
		<p>ಕವಿಕುಲ ಗುರು ಕಾಳಿದಾಸ ಎಂದೊಡನೆ ಕೆಲವು ದಂತಕತೆಗಳು ಥಟ್ಟನೆ ನೆನಪಿಗೆ ಬರುವುದು ಸಹಜ. ಓದು ಬರಹ ಬಾರದ ಕುರುಬನೊಬ್ಬ ಊರ ರಾಜನ ಮಂತ್ರಿಯ ಕುತಂತ್ರಕ್ಕೆ ಬಲಿಯಾಗಿ, ಆ ರಾಜನ ಮಗಳನ್ನು ಮದುವೆಯಾದದ್ದು; ಮದುವೆಯ ಮೊದಲ ರಾತ್ರೆ ಸೆಜ್ಜೆಮನೆಯಲ್ಲಿ ಇವನು ಬೆಬ್ಬೆಬ್ಬೆ ಎಂದಾಗ, ನೀನಾಡುವ ಮಾತಿಗೆ ಅರ್ಥವೇನಾದರೂ ಇದೆಯೇ? ಎನ್ನುತ್ತಾ, ಅಸ್ತಿ ಕಶ್ಚಿತ್ ವಾಗರ್ಥಃ- ಎಂದವಳು ಕೇಳಿದ್ದು; ಕಾಳಿಯ ವರಪ್ರಸಾದದಿಂದ ಅವನು ಜ್ಞಾನ ಸಂಪಾದಿಸಿ, ಕಾಳಿದಾಸನಾದದ್ದು; ಆ ರಾತ್ರೆ, ತನ್ನ ಹೆಂಡತಿ ಕೇಳಿದ ಪ್ರಶ್ನೆಯ ಮೂರು ಪದಗಳನ್ನೇ ತನ್ನ ಕಾವ್ಯದ ಮೊದಲ ಪದಗಳನ್ನಾಗಿಸಿಕೊಂಡು, ಮೂರು ಕಾವ್ಯಗಳನ್ನು ರಚಿಸಿದ್ದು<sup><a epub:type="noteref" href="999-aside.xhtml#id-003.68">*</a></sup> ಮುಂದೆ ಧಾರಾ ನಗರದ ಭೋಜರಾಜನ ಆಸ್ಥಾನದಲ್ಲಿ ಇವನು ಕವಿಯಾದದ್ದು; ಅಲ್ಲಿ ಇತರ ಕವಿಗಳನ್ನು ಮೀರಿಸಿ, ರಾಜನ ಪ್ರೀತಿ ಸಂಪಾದಿಸಿ, ಆ ಕವಿಗಳ ಈಷ್ರ್ಯೆಗೆ ಗುರಿಯಾದದ್ದು; ಸಮಯ ಸ್ಫೂರ್ತಿಯಿಂದ, ತನ್ನ ಪ್ರತಿಭೆಯಿಂದ ಪಂಡಿತರುಗಳು ಒಡ್ಡಿದ ಪಣಗಳನ್ನೂ ಗೆಲ್ಲುತ್ತಿದ್ದುದು; ಸಮಸ್ಯಾಪೂರಣ ಶ್ಲೋಕ ರಚನೆಗಳಿಂದ ಚಮತ್ಕಾರ ಕವಿತ್ವ ಮಾಡಿ ರಾಜನನ್ನೂ ಜನರನ್ನೂ ರಂಜಿಸುತ್ತಿದ್ದುದು; ಬೇಡಿ ಬಂದ ಪಂಡಿತರಲ್ಲದವರನ್ನು ಪಂಡಿತಮಾನ್ಯರನ್ನಾಗಿ ಪರಿವರ್ತಿಸುತ್ತಿದ್ದುದು- ಇವೆಲ್ಲಾ ಬಹುತೇಕ ಬಲ್ಲಾಳಸೇನನ ಭೋಜಪ್ರಬಂಧದ ಅಣಿಮುತ್ತುಗಳು.<sup><a epub:type="noteref" href="999-aside.xhtml#id-003.69">*</a></sup> ಎಷ್ಟೇ ರೋಚಕವಾಗಿದ್ದರೂ ಕಾಶ್ಮೀರಕ್ಕೂ ಕಾಳಿದಾಸನಿಗೂ ಕುಣಿಕೆಹಾಕುವ ಕಿರುಪ್ರಯತ್ನಕ್ಕೆ ಕೊಂಚವೂ ಸಹಕಾರಿಯಾಗಿಲ್ಲವಾದುದರಿಂದ ಅವುಗಳನ್ನು ಇನ್ನು ಹೆಚ್ಚು ಒಡೆದು ನೋಡಬೇಕಿಲ್ಲ!</p>
		<p class="vertical-delimiter"/>
		<p>ಕಾಳಿದಾಸ ತನ್ನ ಕುಮಾರಸಂಭವ ಮಹಾಕಾವ್ಯವನ್ನು ಪ್ರಾರಂಭಿಸುವುದೇ ಅಗಾಧವಾದ ಹಿಮಾಲಯವನ್ನು ಹೆಸರಿಸಿ, ವರ್ಣಿಸುವುದರ ಮೂಲಕ. ಹೇಳುತ್ತಾನೆ:</p>
		<p class="verse">ಉತ್ತರದ ದಿಕ್ಕಲ್ಲಿ ಇಹನೊಬ್ಬ ದೇವತಾತ್ಮ;<br />ಉತ್ತುಂಗ ಪರ್ವತಗಳೊಡೆಯ ಸಾರ್ವಭೌಮ!<br />ಪೂರ್ವದಿಂ ಪಶ್ಚಿಮಕೆ ಹರಡಿ, ಸಮುದ್ರವನು ಹೊಕ್ಕ<br />ಪೃಥಿವಿಗೇ ಮಾನದಂಡ ಆ ಹಿಮಾಲಯನು ನಿಸ್ಸೀಮ!<sup><a epub:type="noteref" href="999-aside.xhtml#id-003.70">*</a></sup> </p>
		<p>ಇದ್ದರೆ ಹೀಗಿರಬೇಕು (=ಮಾನದಂಡ) ಎನಿಸಿಕೊಂಡ, ಭವ್ಯ, ದಿವ್ಯ ಹಿಮಾಲಯವು ಕಾಶ್ಮೀರವನ್ನು ಆವರಿಸಿಕೊಂಡು ಇರುವ ಪರ್ವತಶ್ರೇಣಿ. ಮಂಜೇ ಮಂಜಾಗಿ ಆಕಾಶದವರೆಗೂ ತಲೆ ಚಾಚಿ ನಿಂತ ಈ ಹಿಮಾಲಯವನ್ನು ಹೆಸರಿಸುವ ಶ್ಲೋಕವೇ ಕವಿ ತನ್ನೀ ಕೃತಿಯನ್ನು ಪ್ರಾರಂಭಿಸುವ ಪ್ರಾರ್ಥನಾಪದ್ಯ! ಇಲ್ಲಿಂದ ಮುಂದೆ ಎಡೆಬಿಡದೆ, ಹದಿನೆಂಟು ಶ್ಲೋಕಗಳಲ್ಲಿ ಈ ಹಿಮಾಲಯವನ್ನು ಭೌಗೋಳಿಕವಾಗಿ, ಸಾಂಪ್ರದಾಯಿಕವಾಗಿ, ಪೌರಾಣಿಕವಾಗಿ, ಸಾಮಾಜಿಕವಾಗಿ, ಜಾನಪದಿಕವಾಗಿ, ಸಾಂಸ್ಕೃತಿಕವಾಗಿ, ಕಲಾತ್ಮಕವಾಗಿ- ಬಗೆ ಬಗೆಯಾಗಿ ಬಣ್ಣಿಸುತ್ತಾನೆ. ಕೊನೆಗೆ, ಸೃಷ್ಟಿಕರ್ತನೇ ಪರ್ವತಗಳ ಕುಲದ ಸಾರ್ವಭೌಮತ್ವವನ್ನ ಹಿಮಾಲಯನಿಗೆ ಕೊಡುವುದಲ್ಲದೆ, ಯಜ್ಞಯಾಗಾದಿಗಳಲ್ಲಿ ಹಿಮಾಲಯವನ್ನೂ ದೇವರಸಮಾನವಾಗಿ ಪರಿಗಣಿಸಬೇಕೆಂದು ಆಣತಿಯಿತ್ತಿಹನೋ ಏನೋ ಎಂಬ ಪರಮೋಚ್ಚ ಗೌರವಕ್ಕೆ ಇವನು ಪಾತ್ರನು- ಎನ್ನುತ್ತಾನೆ.<sup><a epub:type="noteref" href="999-aside.xhtml#id-003.71">*</a></sup> </p>
		<p>ಅಷ್ಟು ಪರಮಪ್ರೀತಿ ಕವಿಗೆ ಹಿಮಾಲಯದ ಮೇಲೆ! ಮೇಘದೂತದ ಉತ್ತರಾರ್ಧದಲ್ಲಿ, ಶಾಕುಂತಲದ ಏಳನೆಯ ಅಂಕದ ಭಾಗಗಳಲ್ಲಿ, ವಿಕ್ರಮೋರ್ವಶೀಯದ ನಾಲ್ಕನೆಯ ಅಂಕದಲ್ಲಿ, ರಘುವಂಶದ ಎರಡನೆಯ ಮತ್ತು ನಾಲ್ಕನೆಯ ಸರ್ಗಗಳಲ್ಲಿ ಮತ್ತು ಕುಮಾರಸಂಭದ ಆದ್ಯಂತವಾಗಿ ತನ್ನ ಓದುಗರನ್ನು ಓಡಾಡಿಸುವುದು ಕಾಶ್ಮೀರದ ಬೆನ್ನಿನ ಹಿಮಾಲಯದ ತಪ್ಪಲುಗಳಲ್ಲೇ- ಎಂದು ಹೇಳುವವರಿದ್ದಾರೆ. ವಿಮರ್ಶಕರು ಹೇಳುತ್ತಾರೆ: ಇಷ್ಟು ಹೃದಯಂಗಮವಾಗಿ ಬಣ್ಣಿಸುತ್ತಾನೆಂದರೆ, ಕವಿ ಇಲ್ಲೇ ಎಲ್ಲೋ ಆಸುಪಾಸಿನಲ್ಲೇ ಹುಟ್ಟಿ ಬೆಳೆದಿರಬೇಕು!</p>
		<p>ಕೆಲವೊಮ್ಮೆ ತಾವು ಕಾಣದ ವಸ್ತುವಿಶೇಷವನ್ನು ಅಷ್ಟು ಕರಾರುವಾಕ್ಕಾಗಿ ವರ್ಣಿಸುವುದು ಕಷ್ಟವೇ. `ಬೆಳ್ಳಗಿರುವುದೆಲ್ಲ ಹಾಲಲ್ಲ'- ಎಂಬ ಕನ್ನಡ ಗಾದೆಯನ್ನೇ ತೆಗೆದುಕೊಳ್ಳಿ. ನಸು ಅರಿಶಿನ ಬಣ್ಣ ಮಿಶ್ರಿತ ಬಿಳಿಪು ಬಣ್ಣ ಹಾಲಿನದು. ಹಾಲು ಬಿಳುಪು ಎಂದ ಕನ್ನಡನಾಡಿನ ಕವಿ `ತುಷಾರ' ಹಿಮವನ್ನು ನೋಡಿದ್ದರೆ, ಹಾಲು ಬಿಳುಪು ಎನ್ನುತ್ತಿರಲಿಲ್ಲವೇನೋ. ಈ ಕಾರಣಕ್ಕೇ ಸ್ಮೃತಿಶಕ್ತಿ, ಜ್ಞಾನಶಕ್ತಿ, ಬುದ್ಧಿಶಕ್ತಿ ಸ್ವರೂಪಿಣಿಯಾದ ಕಾಶ್ಮೀರ ಪುರವಾಸಿನಿ `ಸರ್ವ ಶುಕ್ಲಾ' ಸರಸ್ವತಿಯನ್ನು `ತುಷಾರಹಾರ-ಧವಳಾ' ಎಂದು ಬಣ್ಣಿಸಿದ ಕವಿ ಹಿಮಾಲಯವನ್ನು ಕಂಡವನೇ ಇರಬೇಕು!<sup><a epub:type="noteref" href="999-aside.xhtml#id-003.72">*</a></sup> ಇರಲಿ, ಕಾಳಿದಾಸನ ವಿಚಾರಕ್ಕೆ ಬರೋಣ.</p>
		<p>ಸಂಶೋಧಿಸುತ್ತಿದ್ದಾರೆ: ಕಾಳಿದಾಸ ಬಣ್ಣಿಸುವ ಮಾಧವಿ ಬಳ್ಳಿ,<sup><a epub:type="noteref" href="999-aside.xhtml#id-003.73">*</a></sup> ಅಶೋಕ,<sup><a epub:type="noteref" href="999-aside.xhtml#id-003.74">*</a></sup> ಕದಂಬ,<sup><a epub:type="noteref" href="999-aside.xhtml#id-003.75">*</a></sup> ಅರ್ಜುನ<sup><a epub:type="noteref" href="999-aside.xhtml#id-003.76">*</a></sup> (ಕನ್ನಡದಲ್ಲಿ ಮತ್ತಿ, ಬಿಳಿಮತ್ತಿ), ಬಕುಲ<sup><a epub:type="noteref" href="999-aside.xhtml#id-003.77">*</a></sup> (ಕನ್ನಡದಲ್ಲಿ ರೆಂಜೆ), ಪಲಾಶ<sup><a epub:type="noteref" href="999-aside.xhtml#id-003.78">*</a></sup> (ಕನ್ನಡದಲ್ಲಿ ಮುತ್ತುಗ), ಪಾರಿಜಾತ,<sup><a epub:type="noteref" href="999-aside.xhtml#id-003.79">*</a></sup> ಕೊವಿದಾರ<sup><a epub:type="noteref" href="999-aside.xhtml#id-003.80">*</a></sup> (ಕನ್ನಡದಲ್ಲಿ ಕೆಂಪು ಮಂದಾರ)- ಮುಂತಾದವುಗಳು ಹೆಚ್ಚು ಹೆಚ್ಚು ಎಲ್ಲಿ ಬೆಳೆಯುತ್ತಿದ್ದವು?</p>
		<p>ಇಷ್ಟು ಮನಮುಟ್ಟುವಂತೆ, ತನ್ನ ಕೃತಿಗಳಲ್ಲಿಯೂ. ಸಮಯಸಿಕ್ಕಿದಾಗಲೆಲ್ಲಾ, ಮಂಜುಮುಸುಕಿದ ಗಗನಚುಂಬಿ ಗಿರಿಶಿಖರಗಳನ್ನ, ತಪ್ಪಲುಗಳನ್ನ, ಅಲ್ಲಿ ಹರಿವ ಝರಿ, ನದಿ, ಜಲಪಾತ, ಸರೋವರ, ಕಾಡು, ಅಲ್ಲಿನ ವಿಶಿಷ್ಟ ಗಿಡ ಮರ ಬಳ್ಳಿ ಹೂ ಜಲಚರ ವನಚರ ಪ್ರಾಣಿ ಪಕ್ಷಿಗಳನ್ನು ವರ್ಣಿಸುತ್ತಾನೆಂದರೆ, ಇವೆಲ್ಲ ಅಲ್ಲಿನವೇ ಎಂದು ತೋರಿಬರುವ ಕಾರಣ, ಕವಿಯು ತನ್ನ ಪ್ರಭಾವಗ್ರಾಹೀ ಎಳೆಯ ವಯಸ್ಸಿನಲ್ಲಿ ಕಾಶ್ಮೀರದಲ್ಲೇ ವಾಸಿಸಿದ್ದವನು ಇರಬೇಕು- ಎನ್ನುತ್ತಾರೆ.</p>
		<p>ಚರ ಏವ ಇತಿ, ಚರೈವೇತಿ, ಚರೈವೇತಿ<sup><a epub:type="noteref" href="999-aside.xhtml#id-003.81">*</a></sup> - ಎಂಬ ವೇದೋಕ್ತ ಆದೇಶದ ಒಳತಿರುಳನ್ನು ಗ್ರಹಿಸಿ, ಕೈಕಾಲು ಗಟ್ಟಿಯಾಗಿ ಇರುವವರೆಗೂ ಊರೂರು, ಕಾಡು ಮೇಡು ಸುತ್ತಿ ಬಂದ ಸಂಚಾರಪ್ರೇಮಿ ಇವನಿರಬೇಕು! ರಘುವಂಶದ ರಾಜರುಗಳ ದಿಗ್ವಿಜಯ, ಮೇಘದೂತದ ಆಕಾಶಸಂಚಾರ- ಮುಂತಾದುವುಗಳಲ್ಲಿ ಆಗಿನ ಭಾರತವರ್ಷ ದೇಶದ ಅನ್ಯಾನ್ಯ ಭಾಗಗಳನ್ನು ಅಷ್ಟು ಸವಿವರವಾಗಿ ವರ್ಣಿಸುವುದನ್ನು ನೋಡಿದಾಗ, ಈ ಕವಿ ಹಾಗೆ ದೇಶ ಸುತ್ತುತ್ತಿದ್ದಾಗಲೆಲ್ಲ, ದಿನಚರಿಯನ್ನ ನೆನಪಿನ ಹೊತ್ತಗೆಯಲ್ಲಿ ಅಚ್ಚಳಿಯದೆ ಉಳಿಸಿಕೊಂಡ ಪ್ರಚಂಡ- ಎನಿಸುವುದು ಸಹಜವೇ.</p>
		<p>ಹಾಗೆಯೇ, ಹುಟ್ಟಿದೂರನ್ನು ಬಿಟ್ಟರೆ, ಬೇರೆಲ್ಲೂ ಇಷ್ಟು ಅಸದೃಶ ನಿಸರ್ಗ ಸೌಂದರ್ಯ ಇರಲಾರದು- ಎಂದು ಕವಿ ಉತ್ಪ್ರೇಕ್ಷಿಸಿ ಹೇಳುವುದೂ ಅವನಿಗೆ ಸಹಜವಾದ ಕಾವ್ಯಧರ್ಮ! ಅದೇ ಜಾಡಿನಲ್ಲಿ, ತನ್ನ ಕಾವ್ಯಕನ್ನಿಕೆಯರನ್ನು ಬಣ್ಣಿಸುವಾಗಲೂ ಸಹ. ಒಂದು ಪ್ರಶ್ನೆ: ಸರೋವರದ ದಡದ ಮೇಲೆ, ಕಟ್ಟೆಯ ಮೇಲೆ, ನವಿಲಿನ ಪಕ್ಕದಲ್ಲಿ, ಕಾಲಮೇಲೆ ಕಾಲನ್ನಿಟ್ಟುಕೊಂಡು, ಕುಳಿತಿರುವ ಹಸನ್ಮುಖಿ, ನಲಿದೊಲಿದು ಜಿಹ್ವೆಯಲಿ ನರ್ತಿಸುವಂತೆ ನಾವೆಲ್ಲ ಬೇಡಿಕೊಳ್ಳುವ ಆ ತಾಯಿ ಶಾರದೆ, ಅವಳ ಚಿತ್ರವನ್ನು ನೀವೆಲ್ಲ ನೋಡಿದ್ದೀರಲ್ಲ, ಸರಸ್ವತಿ ಎಂದೊಡನೆ ನಮ್ಮ ಚಿತ್ತಭಿತ್ತಿಯಮೇಲೆ ಮೂಡಿ ಬರುವವಳು ಅವಳೇ ಅಷ್ಟೆ? ಕಲಾವಿದ ರವಿವರ್ಮನ ನೆನಪಿನಲ್ಲಿ ಅಚ್ಚಳಿಯದೆ ಉಳಿದಿದ್ದ, ಹುಟ್ಟೂರಿನ ಯಾವ ಸಾತ್ವಿಕ ಲಾವಣ್ಯವತಿ ಸುಂದರಿ ಕುಂಚವಾಡಿಸುವಾಗ ಅವನ ಮನದಲ್ಲಿ ಸುಳಿದು ಚಿತ್ರಾರ್ಪಿತವಾಗಿರಬಹುದು?</p>
		<p>ಭಾವುಕ ಕಲಾಕಾರರ ಗೋತ್ರಕ್ಕೆ ಸೇರುವ ಎಲ್ಲ ಪ್ರತಿಭಾವಂತ ಕವಿಗಳೂ ಹೀಗೆಯೇ ಅಲ್ಲವೇ?. ನಮ್ಮ ಕಾಳಿದಾಸನ ಶಕುಂತಲೆ, ಮಾಳವಿಕೆ, ಊರ್ವಶಿ, ಇಂದುಮತಿ, ಸೀತೆ, ಉಮೆಯರು. ಸಂಚಾರಿಣೀ ಪಲ್ಲವಿನೀ ಲತೇವ<sup><a epub:type="noteref" href="999-aside.xhtml#id-003.82">*</a></sup> ಎನ್ನುತ್ತಾ, ಚೆಂದಳಿರುಗಳಿಂದ ತುಂಬಿದ ಹೂಗೊಂಚಲುಗಳ ಭಾರದಿಂದ ನಸು ಬಗ್ಗಿರುತ್ತದಲ್ಲ ಅಂಥ ಬಳ್ಳಿಯೊಂದು ನಡೆದು ಬರುತ್ತಿದೆಯೇನೋ ಎನ್ನುವ ಹಾಗೆ ಆ ಹೈಮವತಿ ನಡೆದು ಬಂದಳು- ಎಂದು ಬಗೆ ಬಗೆಯಲ್ಲಿ ಲಜ್ಜಾ ವಿಭ್ರಾಂತ ನೇತ್ರೆಯನ್ನು ಕಾಳಿದಾಸ ಬಣ್ಣಿಸುತ್ತಾನಲ್ಲ<sup><a epub:type="noteref" href="999-aside.xhtml#id-003.83">*</a></sup> ಆಗ, ನೋಡಿ ಬಲ್ಲವರು ಕಾಶ್ಮೀರದ ಸ್ಫುರದ್ರೂಪವತಿ ಪ್ರಮದೆಯ ಅಂಗಸೌಷ್ಟವವನ್ನು ಹಾವ ಭಾವಗಳನ್ನು ಅಲ್ಲಿ ಕಾಣುತ್ತಾರೆ.</p>
		<p>ಕಾಳ್ಗಿಚ್ಚನ್ನು ನೋಡಿಯೇ ಕಾಳಿದಾಸ ಉದ್ಗರಿಸಿರಬೇಕು: ಬೆಂಕಿಗೆ ನೀನು ಉರಿಯಲು ಪ್ರೇರೇಪಿಸು-ಎಂದು ಗಾಳಿಗೆ ಯಾರೂ ಆಜ್ಞೆ ಮಾಡಬೇಕಾಗಿಲ್ಲ!<sup><a epub:type="noteref" href="999-aside.xhtml#id-003.84">*</a></sup> ಇದನ್ನೇ ನೇರವಾಗಿ ಹೇಳುವ, "ಕಾಡುಗಿಚ್ಚು ಅರಣ್ಯದ ಅಂಚಿನಲ್ಲಿ ಹೊತ್ತಿಕೊಂಡು, ಪರ್ವತದ ತಪ್ಪಲುಗಳಲ್ಲಿ ಜ್ವಾಲೆಯಾಗಿ, ಒಣಗಿದ ಬಿದಿರು ಮೆಳೆಗಳು ಛಟಛಟಿಸುತ್ತ, ವನ್ಯಮೃಗಗಳು ದಿಕ್ಕಪಾಲಾಗಿ ಓಡುವ ವರ್ಣನೆಯೂ ಋತುಸಂಹಾರದಲ್ಲಿ<sup><a epub:type="noteref" href="999-aside.xhtml#id-003.85">*</a></sup> ಇದೆ. ಚಳಿಯಕೊರೆತವನ್ನು ತಡೆಗಟ್ಟಲು ಶೈತ್ಯನಿವಾರಕ ಉಡುಗೆ ತೊಡುಗೆ ಧರಿಸುವ ಬೆಳೆದ ಹುಡುಗಿಯರನ್ನ, ಮೈಗೆ ಕುಂಕುಮ ಕೇಸರಿಯ ಗಂಧವನ್ನು ಲೇಪಿಸಿಕೊಳ್ಳುವ, ಬೆಳಗಿನ ವೇಳೆಯಲ್ಲಿ ಚಳಿಯನ್ನು ಸಹಿಸಲಾರದೆ ಎಳೆಬಿಸಿಲಲ್ಲಿ ನಿಂತವಳನ್ನ ತೋರಿಸಿ<sup>೨೫</sup> ನೇತ್ರೋತ್ಸವ ಮಾಡಿಸುವ ಕವಿ, ಎಲ್ಲಿಯವನು ಇರಬಹುದು? ತರುಣನಾಗಿದ್ದಾಗ ಬರೆದಿರಬೇಕೆಂಬ ಊಹೆಗೆ ಪುಷ್ಟಿಕೊಡುವ ಮಾತುಗಳು ಇಲ್ಲಿ, ಶಿಶಿರ ಋತುವಿನ ರಸಿಕರಂಜಕ ವರ್ಣನೆಯಲ್ಲಿ ಹೇರಳ. ವಸಂತ ಎಲ್ಲೆಡೆಯೂ ಮನೋಹರವಾಗಿದ್ದರೂ, ನಿತ್ಯಸುಂದರವಾದ ಕಾಶ್ಮೀರದಲ್ಲಿ ಅದು ಇನ್ನೂ ಚೇತೋಹಾರಿ; ಅಲ್ಲೇ ಹುಟ್ಟಿ ಬೆಳೆದವನೇ ಹೇಳಿದಂತಿದೆ: ಸುಗ್ಗಿ ಬಂದಿದೆ ನೋಡು, ಓ ನಲ್ಲೆ, ಎಲ್ಲದರ ಸೊಬಗನ್ನೂ ಹಿಗ್ಗಿ ಮಿಗಿಲಾಗಿಸಿದೆ, ಇಲ್ಲೇ!<sup><a epub:type="noteref" href="999-aside.xhtml#id-003.86">*</a></sup> </p>
		<p>ಕಾಳಿದಾಸನು ಹುಟ್ಟಿ ಬೆಳೆದದ್ದು ಕಾಶ್ಮೀರವೇ ಎಂದು ಹೇಳುವವರು ಕೊಡುವ, ಶ್ರೀ ಸಿ.ಕೆ. ವೆಂಕಟರಾಮಯ್ಯನವರು ತಮ್ಮ <em>ಕಾಳಿದಾಸ ಮಹಾಕವಿ</em> ಉದ್‍ಗ್ರಂಥದಲ್ಲಿ ಪಟ್ಟಿ ಮಾಡಿರುವ ಕಾರಣಗಳನ್ನು<sup><a epub:type="noteref" href="999-aside.xhtml#id-003.87">*</a></sup> ಒಂದೊಂದಾಗಿ ಪರಿಶೀಲಿಸೋಣ: ಕಾಳಿದಾಸನು ತನ್ನ ಕೃತಿಗಳಲ್ಲಿ ಕಾಶ್ಮೀರವನ್ನಾವರಿಸಿರುವ ಹಿಮಾಲಯವನ್ನು ಹೃದಯಂಗಮವಾಗಿ ವರ್ಣಿಸಿರುವುದು (ಇದನ್ನು ಮೇಲೆ ನೋಡಿದೆವು); ಅವನು ವರ್ಣಿಸಿರುವ ಶಚೀತೀರ್ಥ, ವಸಿಷ್ಠಾಶ್ರಮ, ಗಂಗಾಪ್ರಪಾತ, ಭೂತೇಶ್ವರ ತೀರ್ಥ- ಮುಂತಾದ ಆಗ ಕಾಶ್ಮೀರದಲ್ಲಿದ್ದ ಅವಶೇಷಗಳು, ಐತಿಹ್ಯಮಯ ಪ್ರದೇಶಗಳು ಇಂದಿಗೂ ಕಂಡು ಬರುವುವು. ಇವು ಎಲ್ಲಿವೆ?</p>
		<p>ಮಹಾತ್ಮರು ಇದ್ದ ಸ್ಥಳವೇ ಪವಿತ್ರಸ್ಥಾನ, ಒಂದು ತೀರ್ಥಕ್ಷೇತ್ರ<sup><a epub:type="noteref" href="999-aside.xhtml#id-003.88">*</a></sup> - ಎನ್ನುವ ಮನೋಭಾವ ಕಾಳಿದಾಸನದು. ಕಾಳಿದಾಸನ ವಸಿಷ್ಠಾಶ್ರಮ ಕಾಶ್ಮೀರದ ಜ್ಯೇಷ್ಠೇಶ್ವರದ ಬಳಿ ಇದೆ. ಕಲ್ಹಣನ <em>ರಾಜತರಂಗಿಣಿ</em> ಯಲ್ಲಿ<sup><a epub:type="noteref" href="999-aside.xhtml#id-003.89">*</a></sup> ಮತ್ತು <em>ನೀಲಮತ ಪುರಾಣ</em><sup><a epub:type="noteref" href="999-aside.xhtml#id-003.90">*</a></sup> -ಗಳಲ್ಲಿ ಇದರ ಪ್ರಸ್ತಾಪವಿದೆ. ಅರ್ಬುದ ಪರ್ವತದ ಮೇಲೆ ಇದೆಯೆಂದು <em>ಮಹಾಭಾರತ<sup><a epub:type="noteref" href="999-aside.xhtml#id-003.91">*</a></sup> </em> ಹೇಳಿದರೂ, ಜಾಗ ಅನಿರ್ಧಾರಿತವೆಂದು ಮಹಾ ಮಹೋಪಾಧ್ಯಾಯ ಪಿ.ವಿ. ಕಾಣೆಯವರ<sup><a epub:type="noteref" href="999-aside.xhtml#id-003.92">*</a></sup> ಧರ್ಮಶಾಸ್ತ್ರದ ಇತಿಹಾಸ ಹೇಳಿದರೂ, ಡಾ । ಎಂ.ಎ. ಸ್ಟೈನ್ ಅವರು ಹೀಗೆ ಹೇಳುತ್ತಾರೆ:</p>
		<p>``ಖುದ್ದಾಗಿ ಸರ್ವೇಕ್ಷಣೆ ಮಾಡಿಬಂದೆವು; ಈಗಿನ ಬುತಿಸರ್‍ನಲ್ಲಿ ಕಾಂಕನೈ ಕಣಿವೆಯಲ್ಲಿ ಈ ಭೂತೇಶ್ವರ ಮತ್ತು ಜ್ಯೇಷ್ಠರುದ್ರ ದೇವಸ್ಥಾನಗಳ ಅವಶೇಷಗಳು ಇವೆ. ಹರಮುಕ್ತ ಮಹಾಹಿಮರಾಶಿ(ಗ್ಲೇಶಿಯರ್)ಯ ಕೆಳಗಣ ಪ್ರದೇಶದಲ್ಲಿರುವ ನಂದಿಕ್ಷೇತ್ರದ ತೀರ್ಥಗಳೊಂದಿಗೆ ನಿಕಟ ಸಂಬಂಧ ಇವಕ್ಕಿವೆ. ಈ ಕಣಿವೆಯಲ್ಲೇ ಅತಿ ಹೆಚ್ಚು ಜನರು ಶಾಶ್ವತವಾಗಿ ವಾಸಿಸುತ್ತಿರುವ ವಾನ್ಗಾತ್ ಎಂಬ ಹಳ್ಳಿ ಬುತಿಸರ್ ನಿಂದ ಕೆಳಗೆ ಎರಡು ಮೈಲಿ ದೂರದಲ್ಲಿದೆ. ಮಾಹಾತ್ಮ್ಯಗಳಲ್ಲಿ ವಿವರಿಸುವ, ವಸಿಷ್ಠ ಋಷಿ ವಾಸಿಸಿದ್ದನೆಂದು ಜನ ನಂಬಿರುವ ಸ್ಥಳ ಇದೇ ವಸಿಷ್ಠಾಶ್ರಮ.<sup><a epub:type="noteref" href="999-aside.xhtml#id-003.93">*</a></sup> </p>
		<p><em>ಭೂತೇಶ್ವರತೀರ್ಥ</em> ಎನ್ನುವುದು ಕಾಶ್ಮೀರದಲ್ಲಿ ಈಗಿನ ಬುತಿಸೆರ್.<sup><a epub:type="noteref" href="999-aside.xhtml#id-003.94">*</a></sup> ಇದು ಶ್ರೀನಗರದಿಂದ ಸುಮಾರು ಮೂವತ್ತೆರಡು ಮೈಲಿ ದೂರದಲ್ಲಿ ಇದೆ.<sup><a epub:type="noteref" href="999-aside.xhtml#id-003.95">*</a></sup> ರಾಜತರಂಗಿಣಿಯಲ್ಲಿ<sup><a epub:type="noteref" href="999-aside.xhtml#id-003.96">*</a></sup> , ನೀಲಮತಪುರಾಣದಲ್ಲಿ<sup><a epub:type="noteref" href="999-aside.xhtml#id-003.97">*</a></sup> ಮತ್ತು ಜಯದ್ರಥನ ಹರಚರಿತಚಿಂತಾಮಣಿಯಲ್ಲೂ<sup><a epub:type="noteref" href="999-aside.xhtml#id-003.98">*</a></sup> ಇದರ ಪ್ರಸ್ತಾಪವಿದೆ. ನಂದೀಕ್ಷೇತ್ರದಲ್ಲಿ ಸೇರಿದ ಇದು, ಹರಮುಖಪರ್ವತಶ್ರೇಣಿಯಿಂದ ನೈಋತ್ಯ ದಿಕ್ಕಿನಲ್ಲಿ ಹರಡಿರುವ ಕೋಡಿನ ಮೇಲೆ ಇದೆ; ಭೂತೇಶ ಶಿವನ ಆವಾಸಸ್ಥಾನ ಎಂದು ಹೇಳಿಕೆ. ಅಬುಲ್ ಫ಼ಜ಼ಲ್ ಬರೆದ <em>ಐನ್-ಇ-ಅಕ್ಬರಿ</em> ಯಲ್ಲಿ ಇದರ ಉಲ್ಲೇಖವಿದೆ.<sup><a epub:type="noteref" href="999-aside.xhtml#id-003.99">*</a></sup> </p>
		<p class="vertical-delimiter"/>
		<p>ಕುಂಕುಮಕೇಸರಿ: ಕಾಶ್ಮೀರದಲ್ಲಿ ಮಾತ್ರಾ ಬೆಳೆಯುವ ಕುಂಕುಮ ಕೇಸರಿಯ ಗಿಡಗಳನ್ನು ಕಾಳಿದಾಸ ವರ್ಣಿಸಿದ್ದಾನೆ; ಕುಂಕುಮ ಕೇಸರಿಯ ಬೆಳೆಯ ವಿಷಯವಾಗಿ ತನಗೆ ನಿಷ್ಕೃಷ್ಟವಾಗಿ ತಿಳಿದುದನ್ನು ಅವನು ತನ್ನ ಕಾವ್ಯದಲ್ಲಿ ತೋರಿಸಿಕೊಂಡಿದ್ದಾನೆ.</p>
		<p>`ನೀಪಂ ದೃಷ್ಟ್ವಾ ಹರಿತಕಪಿಶಂ ಕೇಸರೈರ್ ಅರ್ಧರೂಢೈಃ..<sup><a epub:type="noteref" href="999-aside.xhtml#id-003.100">*</a></sup> ವಿನೀತ ಅಧ್ವ ಶ್ರಮಾಸ್.... ದುಧುವುರ್ ವಾಜಿನಃ ಸ್ಕಂಧಾಲ್ ಲಗ್ನ ಕುಂಕುಮ ಕೇಸರಾನ್ ॥<sup><a epub:type="noteref" href="999-aside.xhtml#id-003.101">*</a></sup> ಶಾಕುಂತಲಾದಲ್ಲೂ, ಮಾಳವಿಕಾಗ್ನಿಮಿತ್ರದಲ್ಲೂ ಕೇಸರಿಯ ಪ್ರಸ್ತಾಪ ಬರುತ್ತದೆ. ಪ್ರೊ. ಬಿ.ಜಿ.ಎಲ್ ಸ್ವಾಮಿ ಅವರ ಫಲಶ್ರುತಿ<sup><a epub:type="noteref" href="999-aside.xhtml#id-003.102">*</a></sup> ಮತ್ತು ಪಿ.ಎನ್. ನಂದಾಜ್ಯೋತಿ ಅವರ ಸಂಭಾರ ಸೌರಭ<sup><a epub:type="noteref" href="999-aside.xhtml#id-003.103">*</a></sup> ಪುಸ್ತಕಗಳು ಕೇಸರಿಯ ಬಗ್ಗೆ ಹೆಚ್ಚು ತಿಳಿದುಕೊಳ್ಳಲು ಸಹಾಯ ಮಾಡುತ್ತವೆ. ಕಾಶ್ಮೀರದಲ್ಲಿ ಅನೇಕ ಶತಮಾನಗಳಿಂದಲೂ ಕೃಷಿ ಮಾಡುವ ಈ ಕೇಸರಿಯು ಸಿರಿಯಾ, ಅರ್ಮೀನಿಯಾ, ಪರ್ಶಿಯಾ ದೇಶಗಳಲ್ಲಿ ಇದು ಸ್ವಾಭಾವಿಕ ಬೆಳೆ. ಪ್ರೊ । ಸ್ವಾಮಿ ಹೇಳುತ್ತಾರೆ: ಬೇಸಗೆಯ ಮೊದಲನೇ ಮಳೆಹನಿ ಭೂಮಿಯೊಳಕ್ಕೆ ಇಂಗಿದ ದಿನಗಳೊಳಗಾಗಿ, ನೆಲದೊಳಗಿನ ಗಡ್ಡೆಯಿಂದ ಮೇಲೇಳುವುದು ಕೇಸರಿ ಹೂವು. ಗಿಡ ಬೆಳೆಯುವ ಪ್ರದೇಶ ಊದಾಬಣ್ಣದ ಕೇಸರಿ ಹೂವಿನ ಸೀರೆಯನ್ನು ಉಡುತ್ತದೆ. ಇದು ನಯನ ಮನೋಹರ ದೃಶ್ಯ.... ಕೇಸರಿಯ ಹೂವಿನ ಅಂಡಾಶಯದ ಪರಾಗಸ್ಪರ್ಶ ಶಲಾ (ಸ್ಟೈಲ್)ವೇ ಕೇಸರಿ. ಒಂದು ಹೂವಿನಲ್ಲಿ ಸಿಗುವುದು ಒಂದೇ ಶಲಾಕ. ಒಂದು ಔನ್ಸ್ ಕೇಸರಿಯನ್ನ ಶೇಖರಿಸಬೇಕಾದರೆ, ಸುಮಾರು ನಾಲ್ಕುಸಾವಿರದ ಐದುನೂರು ಹೂಗಳನ್ನು ಕೊಲೆ ಮಾಡಬೇಕಾಗುತ್ತೆ. ಹೀಗಾಗಿ, ಕೇಸರಿಯ ಬೆಲೆ ಯಾವಾಗಲೂ ಆಕಾಶದಲ್ಲೇ ಇರುತ್ತದೆ!"</p>
		<p>ನಂದಾಜ್ಯೋತಿಯವರು ಕೇಸರಿಯ ಕೃಷಿಯ ಏಕಸ್ವಾಮ್ಯವನ್ನು ಕಾಶ್ಮೀರರಾಜ್ಯವು ಬಹಳ ಕಾಲದಿಂದಲೂ ಹೊಂದಿರುವುದನ್ನು ಪ್ರಸ್ತಾಪಿಸುತ್ತಾ, ಕಾಶ್ಮೀರದ ಜನ ಹೇಳುವ ಒಂದು ಸ್ವಾರಸ್ಯವಾದ ಕತೆಯನ್ನು ತಿಳಿಸುತ್ತಾರೆ<sup><a epub:type="noteref" href="999-aside.xhtml#id-003.104">*</a></sup> ; ಡಾ । ಬ್ರಜ್ ಬಿ ಕಚ್ರು ಅವರ ಪುಸ್ತಕದಲ್ಲೂ<sup><a epub:type="noteref" href="999-aside.xhtml#id-003.105">*</a></sup> ಸ್ವಲ್ಪ ವಿವರಗಳಿವೆ: ಕೇಸರಿ ಬೆಳೆ ಕಾಶ್ಮೀರವನ್ನು ಪ್ರವೇಶಿಸಿದ್ದುದು ಒಂದು ಆಶ್ಚರ್ಯಕರವಾದ ರೀತಿಯಲ್ಲಿ. ಕಾಶ್ಮೀರದಲ್ಲಿ ಶ್ರೀನಗರಕ್ಕೆ ಸುಮಾರು ಒಂಬತ್ತು ಮೈಲಿ ದೂರದಲ್ಲಿ ಪಾಂಪುರ್ ಎಂಬ ಪ್ರದೇಶ ಇದೆ. ಹತ್ತಿರದಲ್ಲಿ ವಿತಸ್ತಾ(ಝೇಲಂ) ನದಿ ಹರಿಯುತ್ತಿದೆ. ವಾಗ್ಭಟ ಎಂಬ ಪ್ರಖ್ಯಾತ ವೈದ್ಯ ಅಲ್ಲಿ ಇದ್ದ. ತಕ್ಷಕ ರಾಜನಿಗೆ ಒಮ್ಮೆ ಕಣ್ಣು ಬೇನೆ ಬಂತು. ಚಿಕಿತ್ಸೆ ಮಾಡಿಸಿಕೊಳ್ಳಲು ಅವನು ಮಾರುವೇಷದಿಂದ ವೈದ್ಯ ವಾಗ್ಭಟನ ಬಳಿಗೆ ಹೋಗುತ್ತಾನೆ. ಸಾಧಾರಣ ರೀತಿಯಲ್ಲಿ ಚಿಕಿತ್ಸೆ ಮಾಡಿದಾಗ ಕಣ್ಣಿನ ಬೇನೆ ಗುಣವಾಗದೇ ಹೋಗುತ್ತದೆ. ರೋಗಿಯು ತನ್ನ ನಿಜರೂಪವನ್ನು ಬಹಿರಂಗ ಪಡಿಸಿ, ತನ್ನ ಪೂರ್ವಜರು ಸರ್ಪವಂಶದವರು, ನೀಡಿದ ಮದ್ದು ಕೆಲಸ ಮಾಡದೆ, ರೋಗ ಉಲ್ಬಣವಾಗಲು ತೊಡಗಿದೆ- ಎಂದು ತಿಳಿಸುತ್ತಾನೆ. ವಾಗ್ಭಟನು ಕಾರಣ ಊಹಿಸಿ, ಬೇರೆ ರೀತಿ ಚಿಕಿತ್ಸೆ ಮಾಡಿ, ಮುಲಾಮು ಹಚ್ಚಿದ ಕೂಡಲೇ, ಕಣ್ಣಿಗೆ ಬಟ್ಟೆಯನ್ನು ಕಟ್ಟಿ, ಬಾಯಿಂದ ಹೊರಹೊಮ್ಮುತ್ತಿದ್ದ ವಿಷಪೂರಿತ ಹಬೆ ಕಣ್ಣಿಗೆ ಹೋಗದಂತೆ ತಡೆಗಟ್ಟುತ್ತಾನೆ. ಕೆಲವು ದಿನಗಳ ಅನಂತರ ತಕ್ಷಕನ ಕಣ್ಣುಗಳು ಪೂರ್ಣವಾಗಿ ಗುಣಹೊಂದುತ್ತವೆ. ಸಂತೋಷದಿಂದ, ತಕ್ಷಕ ರಾಜನು ಅಮೂಲ್ಯವಾದ ಕೇಸರಿಗಡ್ಡೆಯನ್ನು ವಾಗ್ಭಟನಿಗೆ ಉಡುಗೊರೆಯಾಗಿ ಕೊಡುತ್ತಾನೆ. ಇದರ ಸುಗಂಧದಿಂದ, ಇದರ ವೈದ್ಯಕೀಯ ಗುಣವಿಶೇಷಗಳನ್ನು ವಾಗ್ಭಟನಿಂದ ತಿಳಿದು, ಕಾಶ್ಮೀರದ ಆ ಪಾಂಪುರ್ ಪ್ರದೇಶದಲ್ಲಿ ಅಂದಿನಿಂದ ಕೇಸರಿ ಬೆಳೆಯಲು ಜನ ತೊಡಗುತ್ತಾರೆ.</p>
		<p>ಕಾಶ್ಮೀರದ ಕಣಿವೆಗಳ ಇಕ್ಕೆಲಗಳಲ್ಲೂ, ಕ್ಯರೆವಾಸ್, ವಿಹ್(ಪಾಂಪುರ್) ಮತ್ತು ದಕ್ಷಿಣಪೂರ್ವದ ಶ್ರೀನಗರದಲ್ಲೂ, ಜಮ್ಮುವಿನ ಕಿಸ್ತಾವರ್ ಪ್ರದೇಶದಲ್ಲೂ ಈಗ ಕೇಸರಿಯನ್ನು ಬೆಳೆಯುತ್ತಾರೆ. ಕೇಸರಿಯ ಹೊಲಗಳನ್ನು ಚಿನ್ನದ ಬುಟ್ಟಿಗಳು ಎಂದು ಕರೆಯುವುದರಲ್ಲಿ ಅರ್ಥವಿದೆ! ಈ ಅಪೂರ್ವ ಕೇಸರಿಯನ್ನೇ ನಮ್ಮ ಕಾಳಿದಾಸ ಅಲ್ಲಲ್ಲಿ ಹೆಸರಿಸುವುದು!</p>
		<p>ಕಾಶ್ಮೀರಿಗಳ ವಿವಾಹ ಪದ್ಧತಿ ಮತ್ತು ಇತರ ಸಾಮಾಜಿಕ ಪದ್ಧತಿಗಳು: ವಧುವು ವರನಿಗೆ ತಾನೇ ಪುಷ್ಪಮಾಲಿಕೆಯನ್ನು ಹಾಕದೆ, ಸೋದರತ್ತೆಯಿಂದ ಅಥವಾ ಸಖಿಯಿಂದ ಅದನ್ನು ಅವನ ಕೊರಳಿಗೆ ಮೊದಲು ಹಾಕಿಸುವ ಮಂಗಲಮಾಲಾ ಎಂಬ ವಿಧಿ ಕಾಶ್ಮೀರದಲ್ಲಿ ಇದೆಯಂತೆ.<sup><a epub:type="noteref" href="999-aside.xhtml#id-003.106">*</a></sup> ವಿವಾಹಹೋಮ ಕಾಲದಲ್ಲಿ ವಧುವು ಲಾಜಾಂಜಲಿ ಯನ್ನು ಅಗ್ನಿಗೆ ಸಮರ್ಪಿಸಿ, ಅದರ ಧೂಮವನ್ನು ಆಘ್ರಾಣಿಸುವ ವಿಧಿಯೂ ಕಾಶ್ಮೀರಕ್ಕೆ ವಿಶಿಷ್ಟವಾದುದಂತೆ. ಇವನ್ನು ಕಾಲಿದಾಸ ಹೇಳುತ್ತಾನೆ ಎನ್ನುತ್ತಾರೆ, ಸಿ.ಕೆ. ವೆಂಕಟರಾಮಯ್ಯನವರು.<sup><a epub:type="noteref" href="999-aside.xhtml#id-003.107">*</a></sup> ಕಾಶ್ಮೀರದಲ್ಲಿ ಇದ್ದಿರಬಹುದಾದ ಮದುವೆಯ ಎಲ್ಲ ವಿಧಿಗಳನ್ನು ಕಾಳಿದಾಸನ ರಘುವಂಶದ ಏಳನೆಯ ಸರ್ಗ ವಿವರಿಸುತ್ತೆ.<sup><a epub:type="noteref" href="999-aside.xhtml#id-003.108">*</a></sup> ತೀರಿ ಹೋದ ಗಂಡನ ಎಲ್ಲ ಆಸ್ತಿಗೆ ಮಕ್ಕಳಿಲ್ಲದ ವಿಧವೆ ಹಕ್ಕುದಾರಳಲ್ಲ ಎಂಬ ಕಾಶ್ಮೀರದಲ್ಲಿ ಪ್ರಚಲಿತ ಪದ್ಧತಿಯನ್ನು ಕಾಳಿದಾಸ ಶಾಕುಂತಲದಲ್ಲಿ ಸೂಚಿಸುತ್ತಾನೆ;<sup><a epub:type="noteref" href="999-aside.xhtml#id-003.109">*</a></sup> ಪಟ್ಟಾಭಿಷೇಕದ ದಿನ ಕಾಶ್ಮೀರದ ರಾಜರು ಸಾಮಾನ್ಯವಾಗಿ ಸೆರೆಮನೆಯಲ್ಲಿನ ಕೈದಿಗಳನ್ನು ಬಿಡುಗಡೆಮಾಡುತ್ತಿದ್ದರಂತೆ. ಇದೂ ರಘುವಂಶದಲ್ಲಿ ಇದೆ.<sup><a epub:type="noteref" href="999-aside.xhtml#id-003.110">*</a></sup> </p>
		<p class="vertical-delimiter"/>
		<p><strong>ನೀರಾಜನ ವಿಧಿ:</strong> ಭಾರತದ ಎಲ್ಲ ಪ್ರದೇಶಗಳಲ್ಲೂ ರಾಜನೊಬ್ಬನು ವಿಜಯಯಾತ್ರೆಯಿಂದ ತನ್ನ ರಾಜಧಾನಿಗೆ ಮರಳಿ ಬಂದಾಗ, ವೈಭವದಿಂದ ಅವನನ್ನು ನಾಗರಿಕರು ಬರಮಾಡಿಕೊಳ್ಳುವ ಒಂದು ಪದ್ಧತಿ ರೂಢಿಯಲ್ಲಿತ್ತು; ಅದೇ ನೀರಾಜನ ವಿಧಿ.<sup><a epub:type="noteref" href="999-aside.xhtml#id-003.111">*</a></sup> ಕಾಳಿದಾಸನು ನೀರಾಜನ ವಿಧಿಯ ಒಂದು ಬಗೆಯನ್ನು ತನ್ನ <em>ರಘುವಂಶ</em> ದಲ್ಲಿ ವರ್ಣಿಸುತ್ತಾನೆ.<sup><a epub:type="noteref" href="999-aside.xhtml#id-003.112">*</a></sup> ಇದು ಮೂಲದಲ್ಲಿ ಕಾಶ್ಮೀರದ ಪದ್ಧತಿ ಇರಬಹುದೇ ಎಂಬ ಅನುಮಾನವಿದೆ.</p>
		<p>ಹೀಗೆ, ಆ ಪ್ರದೇಶಕ್ಕೇ ವಿಶಿಷ್ಟವಾದ ಕೆಲವು ಸಾಮಾಜಿಕ ಪದ್ಧತಿಗಳನ್ನು ಕಾಳಿದಾಸ ತನ್ನ ಕೃತಿಗಳಲ್ಲಿ ಅಲ್ಲಲ್ಲಿ ಅಳವಡಿಸಿರುವುದರಿಂದ ಅವನ ಜನ್ಮಭೂಮಿ ಕಾಶ್ಮೀರವೇ ಆಗಿರಬಹುದೆಂಬ ಅಭಿಪ್ರಾಯವನ್ನು ಕೆಲವರು ತಳೆದಿದ್ದಾರೆ.<sup><a epub:type="noteref" href="999-aside.xhtml#id-003.113">*</a></sup> ಕಾಶ್ಮೀರದಲ್ಲೋ ಬಂಗಾಳದಲ್ಲೋ ಅವನು ಹುಟ್ಟಿರಬಹುದು; ಕೊನೆಗೆ ಉಜ್ಜಯಿನಿಯಲ್ಲಿ ಬಂದು ತಂಗಿರಬಹುದು- ಎಂದು ಪ್ರೊಫೆಸರ್ ಆರ್.ಡಿ. ಕರಮರ್‍ಕರ್ ಅವರು ಅಭಿಪ್ರಾಯಪಡುತ್ತಾರೆ.<sup><a epub:type="noteref" href="999-aside.xhtml#id-003.114">*</a></sup> </p>
		<p class="vertical-delimiter"/>
		<p><strong>ಆಷಾಡ್ ಕಾ ಏಕ್ ದಿನ್:</strong> ಕಾಳಿದಾಸ ಕಾಶ್ಮೀರದಲ್ಲಿಯೇ ಹುಟ್ಟಿರಬೇಕೆಂಬ ದೃಢ ಅಭಿಪ್ರಾಯ- ಈ ಬಗ್ಗೆ ಸಂಶೋಧನೆ ನಡೆಸಿರುವ ಡಾ । ಭಗವತ್ ಶರಣ ಉಪಾಧ್ಯಾಯರದು. ಹೆಸರಾಂತ ಹಿಂದೀ ನಾಟಕಕಾರ ಶ್ರೀ ಜಯಶಂಕರಪ್ರಸಾದ ಅವರಿಂದ ಸ್ಫೂರ್ತಿಪಡೆದು ಶ್ರೀ ಮೋಹನ ರಾಕೇಶ್ ಎನ್ನುವ ಇನ್ನೊಬ್ಬ ಜನಪ್ರಿಯ ನಾಟಕಕಾರರು ಆಷಾಡ್ ಕಾ ಏಕ್ ದಿನ್ ಎಂಬ ನಾಟಕ ಬರೆದರು. ರಾಕೇಶ್ ಅವರ ಕಲ್ಪನೆಯ ಪ್ರಕಾರ, ಕಾಳಿದಾಸ ಹುಟ್ಟಿದ್ದು ಕಾಶ್ಮೀರದಲ್ಲಿ. ಬೆಳೆದಿದ್ದು, ಅಲ್ಲಿಯೇ. ಮಲ್ಲಿಕಾ ಎಂಬ ಗೆಳತಿಯೊಡನೆ ತಾರುಣ್ಯದಲ್ಲಿ ಸಖ್ಯ ಬೆಳೆಸಿದ್ದುದು ಅಲ್ಲಿಯೇ, ಕಾಶ್ಮೀರದಲ್ಲಿಯೇ. ಆಗ ವಿಕ್ರಮಾದಿತ್ಯ ಚಕ್ರವರ್ತಿ ಉಜ್ಜಯಿನಿಯನ್ನು ರಾಜಧಾನಿಯಾಗಿ ಮಾಡಿಕೊಂಡು ಆಳುತ್ತಿದ್ದ ಕಾಲ. ಕಾಳಿದಾಸನ ಪ್ರತಿಭೆಗೆ ತಕ್ಕ ಅಂಗೀಕಾರ, ಅವಕಾಶ, ಪುರಸ್ಕಾರಗಳು ಸಿಗಬೇಕಾದರೆ, ಆಗ ಬಗೆ ಬಗೆಯ ಕಲೆಗಳಿಗೆ ಕೇಂದ್ರವಾಗಿದ್ದುದು ಉಜ್ಜಯಿನಿಯತ್ತ ಹೋಗಲೆಂದು ಬಯಸಿ, ಈ ವಿಕ್ರಮಾದಿತ್ಯನ ರಾಜಾಶ್ರಯಕ್ಕೆ ಕಾಳಿದಾಸನನ್ನು ತಳ್ಳಿದವಳೂ ಅವಳೇ. ಕಾಳಿದಾಸನ ಎಲ್ಲ ಮುಖ್ಯಕಾವ್ಯಗಳಿಗೂ ಸ್ಫೂರ್ತಿದಾತಳೂ, ಈ ಕಾಶ್ಮೀರದ ಬಾಲ್ಯದ ಗೆಳತಿಯೇ; ಕೊನೆಗಾಲದಲ್ಲಿ ಕವಿ ಮರಳುವುದು ಈ ಪ್ರೇಯಸಿಯ ಮಡಿಲಿಗೇನೇ- ಎಂಬುದು ನಾಟಕಕಾರರ ಒಂದು ಸುಂದರ ಕಲ್ಪನಾವಿಲಾಸದ ಹೊಂಗನಸು!</p>
		<p><em>ಆಷಾಢದ ಒಂದು ದಿನ</em> ತುಂಬಾ ಹೆಸರು ಮಾಡಿದ ನಾಟಕ. ವಿವಿಧ ಭಾಷೆಗಳಲ್ಲಿ ಅನುವಾದಗೊಂಡು, ಪ್ರಪಂಚಾದ್ಯಂತ ಅನೇಕ ರಂಗಕರ್ಮಿಗಳು ತಮ್ಮ ತಮ್ಮದೇ ಆದ ನಿರ್ದೇಶನದ ಹೊಸ ಹೊಸ ಆಯಾಮಗಳಲ್ಲಿ ಕಾಳಿದಾಸನ ಈ ಕಾಶ್ಮೀರ ಪ್ರಣಯ ಪ್ರಸಂಗಕ್ಕೆ ಬಣ್ಣ, ಬೆಳಕು ಚೆಲ್ಲಿದರು. ಆಮೇಲೆ ನಾಟಕ ಚಲನ ಚಿತ್ರವೂ ಆಯಿತು. ನಮಗೆಲ್ಲ ಸಂತೋಷ ತರುವ ಸಂಗತಿಯೆಂದರೆ, ಅಮೆರಿಕಾದ ಹೆಸರಾಂತ ರಂಗನಿರ್ದೇಶಕ ಶ್ರೀ ಮನೋಹರ ಕುಲಕರ್ಣಿಯವರು, ಮೇರೀಲ್ಯಾಂಡ್‍ನ ತಮ್ಮ <em>ಭೂಮಿಕಾ</em> ಅಶ್ರಯದಲ್ಲಿ, ಹಿಂದಿಯಲ್ಲಿ <em>ಆಷಾಡ್ ಕಾ ಏಕ್ ದಿನ್</em> ವನ್ನು ನಿರ್ದೇಶಿಸಿ, ಯಶಸ್ವಿಯಾಗಿ ೧೯೯೮ರಲ್ಲಿ ಮೂರುಬಾರಿ ಪ್ರದರ್ಶಿಸಿದರು. ಸರ್ವಶ್ರೀ ಮಂಜುಳಾ ಕುಮಾರ್(ಅಂಬಿಕಾ), ಮೀರಾ ನರಸಿಂಹನ್(ಮಲ್ಲಿಕಾ), ವಂದನಾ ಗ್ಯಾನ್ಧಾರ್(ಪ್ರಿಯಂಗು ಮಂಜರಿ), ಮನೋಜ್ ತ್ರಿಪಾಠಿ(ವಿಲೋಮ್) ಮತ್ತು ಶುಭಂಕರ ಬ್ಯಾನರ್ಜಿ (ಕಾಳಿದಾಸ)- ಅವರುಗಳು ನಾಟಕದಲ್ಲಿ ಪಾಲುಗೊಂಡಿದ್ದರು. ನಾಟಕದಲ್ಲಿ ಸನ್ನಿವೇಶಗಳಿಗೆ ಸಮಯೋಚಿತವಾಗಿ ಶ್ಯಾಮಲಾದಂಡಕ, ಮೇಘದೂತ ಮತ್ತು ಶಾಕುಂತಲಾಗಳಿಂದ ಆಯ್ದ ಶ್ಲೋಕಗಳನ್ನು ರಾಗಸಂಯೋಜನೆ ಮಾಡಿ ಅಳವಡಿಸಿದವರು <em>ಭೂಮಿಕಾ</em> ದ ಡಾ । ವಿಜಯಾ ಮನೋಹರ್ ಅವರು; ನಾಟಕ ಜಯಭೇರಿ ಹೊಡೆಯಿತು.</p>
		<p>ಕಾಶ್ಮೀರದ ಕವಿ ಕಲ್ಹಣ ಬರೆದ ಚಾರಿತ್ರಿಕ ಕಾವ್ಯ <em>ರಾಜತರಂಗಿಣಿ</em> ಯಲ್ಲಿ ಪ್ರವರಸೇನನ, ಹಿರಣ್ಯ ತೋರಮಾನನ ಆಖ್ಯಾನದ ನಂತರ ಮಾತೃಗುಪ್ತ ಎಂಬ ರಾಜನ ಕತೆ ಬರುತ್ತದೆ(೩: ೧೨೫-೩೨೩). ಆಗ ಉಜ್ಜಯಿನಿಯಲ್ಲಿ ಹರ್ಷ ಎಂಬ ಇನ್ನೊಂದು ಹೆಸರಿದ್ದ ವಿಕ್ರಮಾದಿತ್ಯ ಎಂಬ ಸಾರ್ವಭೌಮ ಇದ್ದ- ಎಂದು ಪ್ರಾರಂಭವಾಗುವ ಈ ಕಥಾನಕದಲ್ಲಿ, ವಿಕ್ರಮಾದಿತ್ಯನ ಆಣತಿಯ ಮೇರೆಗೆ ಅವನ ಆಸ್ಥಾನ ಕವಿಯಾಗಿದ್ದ ಮಾತೃಗುಪ್ತನು ಕಾಶ್ಮೀರಕ್ಕೆ ಬರುತ್ತಾನೆ. ಅಲ್ಲಿ ಅವನನ್ನು ಸ್ವಾಗತಿಸಿದ. ಕಾಶ್ಮೀರ ರಾಜ್ಯದ ಮಂತ್ರಿಗಳು ವಿಕ್ರಮಾದಿತ್ಯ ಕಳಿಸಿದ ಕಾಗದವನ್ನು ಓದಿ, ಒಡನೆಯೇ ಆ ರಾಜ್ಯದ ರಾಜನನ್ನಾಗಿ ಮಾತೃಗುಪ್ತನಿಗೆ ಪಟ್ಟಾಭಿಷೇಕ ಮಾಡುತ್ತಾರೆ.<sup><a epub:type="noteref" href="999-aside.xhtml#id-003.115">*</a></sup> ದೊರೆಯಾಗಿ ಮಾತೃಗುಪ್ತ ಸ್ವಲ್ಪಕಾಲ ಚೆನ್ನಾಗಿಯೇ ರಾಜ್ಯವಾಳುತ್ತಾನೆ. ಇಮ್ಮಡಿ ಪ್ರವರಸೇನ ಬಂದಮೇಲೆ ಮಾತೃಗುಪ್ತ ರಾಜ್ಯತ್ಯಾಗ ಮಾಡಿ, ಸನ್ಯಾಸಿಯಗಿ ವಾರಣಾಸಿಗೆ ಹೋಗಿಬಿಡುತ್ತಾನೆ.</p>
		<p>ಸಂಶೋಧಕ ಡಾ । ಭಾವು ದಾಜಿ ಅವರು, ಹ್ಯುಎನ್‍ತ್ಸಾಂಗ್ ತನ್ನ ಪ್ರವಾಸ ಕಥನದಲ್ಲಿ ಹೇಳುವ, ಶಿಲಾದಿತ್ಯನ ಮೊದಲು ರಾಜ್ಯವಾಳಿದ ಆರನೆಯ ಶತಮಾನದ ವಿಕ್ರಮಾದಿತ್ಯ ಈ ವಿಕ್ರಮಾದಿತ್ಯನೇ ಎಂದು ಹೇಳುತ್ತಾರೆ. ಜೊತೆಗೆ, ಈ ಮಾತೃಗುಪ್ತನೇ ನಮ್ಮ ಕಾಳಿದಾಸ ಎನ್ನುವ ವಾದವನ್ನು ಮುಂದಿಡುತ್ತಾರೆ. ಇದನ್ನು ಫ಼ರ್ಗುಸನ್ ಅವರೂ ಪ್ರೊ । ಎಂ. ಮ್ಯುಲ್ಲರ್ ಅವರೂ ಸಮರ್ಥಿಸಿ, ವಿಕ್ರಮಾದಿತ್ಯನ ಆಸ್ಥಾನದ ಆ ನವಮಣಿಗಳಲ್ಲಿ ಈ ಕಾಳಿದಾಸ ಇದ್ದಿರಬೇಕು- ಎನ್ನುತ್ತರೆ. ಮಾತೃ ಎನ್ನುವುದು ಕಾಳಿ ಎನ್ನುವುದಕ್ಕೂ, ಗುಪ್ತ ಎನ್ನುವುದು ದಾಸ ಎನ್ನುವುದಕ್ಕೂ ಸಮಾನಾರ್ಥಕಗಳು ಎನ್ನುವುದೂ ಸಹ ಅವರ ಅಭಿಪ್ರಾಯ. ಈ ಮಾತೃಗುಪ್ತನಿಗೇ ಅಂಕಿತಮಾಡಿರುವ ಪದ್ಯಗಳು ಕಾಶ್ಮೀರದ ಇನ್ನೊಬ್ಬ ಕವಿ ಕ್ಷೇಮೇಂದ್ರನ ಔಚಿತ್ಯ-ವಿಚಾರ-ಚರ್ಚಾದಲ್ಲೂ, ವಲ್ಲಭದೇವ ಕವಿಯ ಸುಭಾಷಿತಾವಳಿಯಲ್ಲೂ ಸಿಗುತ್ತವೆ. ಈ ಮಾತೃಗುಪ್ತ ಅಲಂಕಾರದ ಮತ್ತು ನಾಟ್ಯಶಾಸ್ತ್ರದ ಬಗ್ಗೆ ಪುಸ್ತಕ ಬರೆದಿದ್ದನೆಂಬ ಮಾತು ಅಲ್ಲಲ್ಲಿ ಕೇಳಿಬರುತ್ತದೆ.</p>
		<p>ಮೂರುಜನ ಕಾಳಿದಾಸರು ಏಕೆ ಇದ್ದಿರಬಾರದು?- ಎಂಬ ಒಂದು ಶಂಕೆಯ ಒಡಕುಧ್ವನಿಯನ್ನು ಆಗಲೇ ಕೇಳಿದೆವಲ್ಲ; ಆ ಅಪಸ್ವರದ ಹಿನ್ನೆಲೆಯಲ್ಲಿ ಇದನ್ನು ಗಮನಿಸಿ: ಮೂರುನಾಟಕಗಳನ್ನು ಬರೆದವನು ಆ ಮೂವರಲ್ಲಿ ಒಬ್ಬ; ಅವನ ನಿಜನಾಮ ಮಾತೃಗುಪ್ತ, ಕಾವ್ಯನಾಮ <em>ಕಾಳಿದಾಸ</em> - ಅಂತೆ!</p>
		<p class="vertical-delimiter"/>
		<p>ಇಷ್ಟೆಲ್ಲಾ ವಿಷಯಗಳನ್ನು ಮಥನಮಾಡಿದಮೇಲೂ ನಾವು ಮೊದಲಿದ್ದ ಜಾಗಕ್ಕೇ ಮರಳಿದಂತೆ ಆಯ್ತು ಎಂದಾದರೆ ಸೋಜಿಗಪಡಬೇಕಾಗಿಲ್ಲ. ಭಾರತದ ಬಹುತೇಕ ಹಿಂದಿನ ಎಲ್ಲ ಮಹಾಕವಿಗಳ ಬಗ್ಗೆಯೂ ಇದೇ ದೊಡ್ಡ ಸಮಸ್ಯೆ: ಸಾಮಾನ್ಯವಾಗಿ, ಅವರು ತಾವು ಎಲ್ಲಿಯವರು, ಯಾವಾಗಿನವರು, ಏನೇನು ಬರೆದರು- ಎಂದು ತಾವೇ ಹೇಳರು; ಇದಂ ಇತ್ಥಂ ಎಂದು ನಿರ್ಧರಿಸಲು ನಮಗೂ ಆಗದು!</p>
	</section>
	<section class="level1 numbered" epub:type="chapter" role="doc-chapter" id="id-p3.005">
		<p class="text-center"><strong>ತುಂಬಿದ ಕೊಡದು ಬೆಡಗಿ, ತುಡುಗಿ !</strong></p>
		<p class="verse">ಇಯಂ ಸುಸ್ತನೀ ಮಸ್ತಕ-ನ್ಯಸ್ತ-ಕುಂಭಾ!<br />ಕುಸುಂಭಾರುಣಂ ಚಾರು ಚೈಲಂ ವಸಾನಾ ।<br />ಸಮಸ್ತಸ್ಯ ಲೋಕಸ್ಯ ಚೇತಃ ಪ್ರವೃತ್ತಿಂ ।<br />ಗೃಹೀತ್ವಾ ಘಟೇ ನ್ಯಸ್ತ ಯಾತೀವ ಭಾತಿ । ।</p>
		<p class="verse-author"><strong><em>-ಜಗನ್ನಾಥ, ಭಾಮಿನೀ ವಿಲಾಸ</em></strong></p>
		<p class="myquote">ತುಂಬಿದೆದೆಯ <em>ಲವಂಗಿ</em> ನಸುಗೆಂಪು ಪತ್ತಲವ<br />ಉಟ್ಟು ಹೊರಟಿಹಳೊಂದು ಕೊಡವ ಹೊತ್ತು;<br />ಜಗದ ಮನಸನ್ನೆಲ್ಲ ಸೆಳೆದು ಕೊಡದಲಿ ತುಂಬಿ<br />ಕೊಂಡೊಯ್ಯುತಿಹಳೇನೋ ಎನಿಸಿತೀ ಹೊತ್ತು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕನ್ನಡ ನಾಡಿಗೆ ವಲಸೆ ಬಂದು ಇಲ್ಲಿಯೇ ಉಳಿದ<br />ಕಾಶ್ಮೀರದ ಶಿವಶರಣರು</h1>
		<p>ಬನವಾಸಿಯಲ್ಲಿ ಮಧುಕೇಶ್ವರ ದೇವಾಲಯವೊಂದಿದೆ. ಅಲ್ಲಿ ಶಿವೋತ್ಸವ ನಾಗಲಿಂಗ ಶಿಲಾಮಂಟಪದ ಗಗ್ಗರಿಗಲ್ಲಿನಲ್ಲಿ ಹನ್ನೆರಡನೆಯ ಶತಮಾನದ ಕೆಲವು ಶಿವ-ಶರಣರ ವಿಗ್ರಹಗಳನ್ನು ಕೆತ್ತಿದ್ದಾರೆ. ಬಹಳ ಹಿಂದಿನ ಕಾಲದ ಸ್ವಾದಿ ವಂಶದ ವೀರಶೈವ ಅರಸು ಮನೆತನದವರು ಈ ಶಿಲಾಮಂಟಪವನ್ನು ಕಲ್ಲುಮಂಚವನ್ನೂ ಮಧುಕೇಶ್ವರ ದೇವರ ಸೇವೆಗೆಂದು ಕೊಟ್ಟಿದ್ದರೆಂದು ಸಂಶೋಧಕರು ಆಭಿಪ್ರಾಯ ಪಡುತ್ತಾರೆ. ಆ ದಿನಗಳಲ್ಲಿ ವೀರಶೈವ ಚಳವಳಿಯ ಮುಂಚೂಣಿಯಲ್ಲಿದ್ದ ಕೆಲವರನ್ನು- ಉದಾಹರಣೆಗೆ ನುಲಿಯ ಚೆಂದಯ್ಯ, ಅಯ್ದಕ್ಕಿ ಮಾರಯ್ಯ, ಇಕ್ಕದ ಮಾರಯ್ಯ, ಹಡಪದ ಅಪ್ಪಣ್ಣ, ಹಾಳಿನ ಹಂಪಣ್ಣ, ಅಗ್ಗವಣಿ ಹೊನ್ನಯ್ಯ, ಗುಂಡ ಬ್ರಹ್ಮಯ್ಯ ಮುಂತಾದವರುಗಳನ್ನು ಆ ವಿಗ್ರಹಗಳ ಸಾಲಿನಲ್ಲಿ ಬಲ್ಲವರು ಗುರುತಿಸುತ್ತಾರೆ. ಅವರುಗಳ ಜೊತೆ ಇರುವ ಒಂದು ವಿಗ್ರಹವನ್ನು ಇದು ಮೋಳಿಗೆ ಮಾರಯ್ಯ- ಎನ್ನುತ್ತಾರೆ. ಯಾರು ಈ ಮೋಳಿಗೆ ಮಾರಯ್ಯ? ಕಾಶ್ಮೀರಕ್ಕೂ ಇವನಿಗೂ ಏನು ಸಂಬಂಧ?</p>
		<p>ಕಲ್ಯಾಣದಿಂದ ಹುಮನಾಬಾದಿಗೆ ಹೋಗುವ ಹಾದಿಯಲ್ಲಿ, ಸುಮಾರು ಹನ್ನೆರಡು ಮೈಲಿ ದೂರದಲ್ಲಿ ಮೋಳಕೇರಿ ಎಂಬ ಗ್ರಾಮವೊಂದಿದೆ. ಮೋಳಿಗೆಯವರ ಕೇರಿ, <em>ಮೊಳಕೇರಿ</em> ಅಯಿತು ಎಂದೂ, ಅಲ್ಲಿರುವ ಗವಿಗೆ ಇದು ಮೋಳಿಗೆ ಮಾರಯ್ಯನ ಗವಿ-ಎಂದೂ ಸ್ಥಳೀಕರು ಹೇಳುತ್ತಾರೆ. ಆ ಗವಿಯಲ್ಲಿ ಒಂದು ಲಿಂಗವೂ ಇದೆ; ಅವರು ಲಿಂಗೈಕ್ಯರಾದುದು ಇಲ್ಲೇ- ಎನ್ನುವವರೂ ಇದ್ದಾರೆ. ಆ ಗವಿಯ ಸನಿಹದಲ್ಲೇ ಒಂದು ಮರ ಇದೆ; ಅದನ್ನು ಹೆಸರಿಲ್ಲದ ಮರ- ಎಂದು ಕರೆಯುತ್ತಾರೆ; ಮತ್ತೂ ಹೇಳುತ್ತಾರೆ: ಈ ಮರದಲ್ಲೇ ಒಂದು ದೊಡ್ಡ ಪವಾಡ ಮಾಡಿದರು, ಮಾರಯ್ಯನವರು! ಯಾರು ಈ ಮಾರಯ್ಯನವರು? ಏನದು ಜನ ನಂಬಿ ಹೊಗಳುವ ಪವಾಡ?</p>
		<p>ಪವಾಡಕ್ಕಿಂತ ಮಿಗಿಲಾಗಿ ಜನಮನ ಸೂರೆಗೊಂಡ ಏನಾದರೂ ಹೆಚ್ಚುಗಾರಿಕೆಯ ಕೆಲಸ, ವಿಶೇಷ ಸಾಧನೆ ಮಾಡಿ, ಬೋಧನೆ ಮಾಡಿದರಾ ಇವರು? ಬೇರೆ ಬೇರೆಯವರು ಬೇರೆ ಬೇರೆ ಕಾಲಗಳಲ್ಲಿ (ಕ್ರಿ.ಶ. ೧೪೦೦-೧೬೦೦) ಒಂದುಗೂಡಿಸಿದ ನಾಲ್ಕು `ಶೂನ್ಯಸಂಪಾದನೆ' ಸಂಪುಟಗಳಲ್ಲೂ ಒಂದು ಗಣನೀಯ ಭಾಗವನ್ನೇ ಪಡೆದುಕೊಳ್ಳುವ ಅಸಾಧಾರಣ ಮಟ್ಟಕ್ಕೆ ಮುಟ್ಟಿದವರೆಂದರೆ ಇವರು ಸಾಮಾನ್ಯರಿರಲಿಕ್ಕಿಲ್ಲ, ಅಲ್ಲವೆ? ಹೊನ್ನವಳ್ಳಿಯ ಗೌರಾಂಕರ (ಕ್ರಿ.ಶ. ೧೫೨೫) ಒಂದು ಸುದೀರ್ಘ `ಪುರಾಣ'ಕ್ಕೇ ವಸ್ತುವಾಗುವಷ್ಟರ ಮಟ್ಟಿಗೆ `ಅನುಭವಮಂಟಪ'ದ ಇನ್ನಿತರ ಶಿವಾನುಭಾವಿಗಳ ಉನ್ನತ ಶ್ರೇಣಿಯಲ್ಲಿ ನಿಂತವರೆಂದರೆ ಇವರು ಯಾರು? ಇವರ ಪೂರ್ವೋತ್ತರಗಳೇನು?</p>
		<p>ಹಲವು ಪ್ರಸಿದ್ಧ ವೀರಶೈವ ಪುರಾಣಗಳಲ್ಲಿ, ಚಾರಿತ್ರ್ಯಗಳಲ್ಲಿ ಮತ್ತು ಕಾವ್ಯಗಳಲ್ಲಿ, ತೆಲುಗಿನಲ್ಲಿಯೂ ಸಹ, ತಾನಿದ್ದ ಕಾಲದಿಂದ ಆರುನೂರು ವರುಷಗಳವರೆಗೂ (೧೧೬೦ ರಿಂದ ೧೭೬೩) ಜೀವಂತ ಪಾತ್ರವಾಗಿದ್ದವರೆಂದರೆ ಈ ಮಾರಯ್ಯನವರದು ಏನೋ ಅಗ್ಗಳಿಕೆಯಿದ್ದೇ ಇರಬೇಕು!</p>
		<p>ಸಮಾಜ ಸುಧಾರಣೆಯ ಬಿರುಗಾಳಿಯೆದ್ದ ಆ ದಿನಗಳಲ್ಲಿ ಅದನ್ನೆಬ್ಬಿಸಿದ ಬಸವಣ್ಣನವರು ಚೆನ್ನಬಸವಣ್ಣನವರು ಮುಂತಾದ ಪ್ರಮಥರಿಂದ ಮೋಳಿಗೆಯ ಮಾರಿ-ತಂದೆ ಎಂದು ಕರೆಯಿಸಿಕೊಂಡ, ಸಿದ್ಧರಾಮಣ್ಣನವರಿಂದ ಮೋಳಿಗೆಯ ಮಾರವಿಭು ಎಂದು ಮನ್ನಣೆಗಳಿಸಿದ ಈ ಮಾರಯ್ಯನವರಾರು? ವೀರಶೈವ ವಚನ ವಾಙ್ಮಯದಲ್ಲಿ ಮಾರಯ್ಯ ಎಂಬವರು ಹಲವರು ಬಂದು ಇದ್ದು ಹೋಗುತ್ತಾರೆ. ಅಷ್ಟು ಸೊಗಸಾಗಿ ಶೃಂಗಾರ ರಸ, ಲಲಿತ ಶೈಲಿಯಲ್ಲಿ ಬಗೆ ಬಗೆಯಲ್ಲಿ ಕಾವ್ಯರಚನೆ ಮಾಡುವುದನ್ನ ನೋಡಿದರೆ, ಛೆ! ಒಬ್ಬ ಕಾಳಿದಾಸನೇ ಈ ಎಲ್ಲ ಕಾವ್ಯಗಳನ್ನೂ ಬರೆದಿರಲಾರ, ಕನಿಷ್ಠ ಮೂವರಾದರೂ ಇದ್ದಿರಲೇ ಬೇಕು!<sup><a epub:type="noteref" href="999-aside.xhtml#id-003.116">*</a></sup> - ಎಂಬುದು ಭಾವಾರ್ಥ!- ಎಂಬುದನ್ನು ಕೇಳಿದ್ದೀರಲ್ಲ? ಹಾಗೆಯೇ, ಮಾರಯ್ಯ ನಾಮಾಂಕಿತ ಶಿವಶರಣರು ಹಲವರಿದ್ದಾರೆ!<sup><a epub:type="noteref" href="999-aside.xhtml#id-003.117">*</a></sup> ಮೋಳಿಗೆ ಮಾರಯ್ಯನವರ ಹೆಸರಿನ ಪ್ರಭಾವದಿಂದಲೇ ಹಲವಾರು ಮಾರಯ್ಯನವರೂ ಮಾರಿತಂದೆಗಳೂ<sup><a epub:type="noteref" href="999-aside.xhtml#id-003.118">*</a></sup> ನಮ್ಮನ್ನು ಅನುಭವಮಂಟಪದ ಸುತ್ತ ಮುತ್ತ ಭೇಟಿಮಾಡುತ್ತಿದ್ದರೇನೋ ಎಂದು ಸಂಶೋಧಕರು ಶಂಕೆ ಪಟ್ಟಿದ್ದಾರೆ! ಅನುಕರಣೆಯೂ ಒಂದು ಬಗೆಯ ಹೊಗಳಿಕೆಯ ಲಕ್ಷಣವೇ! ಇರಲಿ, ಇಷ್ಟು ಪ್ರಭಾವ ಬೀರಿದ್ದವರೇ ಅವರಾಗಿದ್ದರೆ ಯಾರವರು?</p>
		<p>ಬೋಧನೆಯ ವಿಚಾರವೆತ್ತಿದೆನೇ? ಅವರ ಸೂಳ್ನುಡಿ ಅಷ್ಟು ಸೊಗಸಾಗಿ ಜನಮನವನ್ನಾಕರ್ಷಿಸಿತೇ? ಅವರ ವಚನಗಳಲ್ಲಿ ಕನ್ನಡದ ಸೊಗಡು, ನಿರೂಪಣೆಯ ಶೈಲಿ ಅಷ್ಟು ರೋಚಕವಾಗಿದ್ದು, ಆಳವನ್ನೂ ಅಗಲವನ್ನೂ ಸಮೀಕರಿಸಿತ್ತೇ?</p>
		<p>ಮತ್ತೆ, ಅದೇ ಪ್ರಶ್ನೆ? ಕಾಶ್ಮೀರಕ್ಕೂ ಈ ಕನ್ನಡದವರಿಗೂ ಏನು ಸಂಬಂಧ? ಕಾಶ್ಮೀರದವರೆಗೂ ಕನ್ನಡದ ಕಂಪು ಹರಡಿತ್ತೇ? ಕಾಶ್ಮೀರದಲ್ಲೂ ಆ ಕಾಲದಲ್ಲಿ ಕನ್ನಡ ಮಾತನಾಡುತ್ತಿದ್ದರೇನು? ಅಥವಾ.. ಅಥವಾ...ತಡೆಯಿರಿ. ನಿಮ್ಮ ಪ್ರಶೆಗಳಿಗೆ ಒಂದೊಂದಾಗಿ ಕತೆ ಹೇಳಿ ಉತ್ತರಿಸುವೆ:<sup><a epub:type="noteref" href="999-aside.xhtml#id-003.119">*</a></sup> </p>
		<p class="vertical-delimiter"/>
		<p>ಹಿಮಾಲಯದ ದಕ್ಷಿಣದಿಕ್ಕಿನಲ್ಲಿರುವ ಬೆಟ್ಟಗಳ ಸಾಲಿನಲ್ಲಿ ಇತ್ತು ಸವಾಲಾಖ್ ಎಂಬ ಅಡ್ಡಹೆಸರಿನ ಒಂದು ಪ್ರದೇಶ. ಅದು, ಒಂದೂ ಕಾಲು ಲಕ್ಷ ಎಂದು ಅರ್ಥವಾಗುವ, ಕಾಶ್ಮೀರದ ಒಂದು ಮಂಡಲವೆನಿಸಿಕೊಂಡ ರಾಜ್ಯ. ಹಿಂದೆ, ನಮ್ಮ ಕನ್ನಡ ನಾಡಿನ ಶಿಲಾಶಾಸನಗಳಲ್ಲಿ ಗಂಗೇವಾಡಿ ೯೬೦೦೦, ಬನವಾಸಿ ೧೨೦೦೦- ಎಂದು ಕರೆಯುತ್ತಿದ್ದಂತೆ, ಚೌಬೀಸ್ ಫರ್‍ಗಣ ಎಂದು ಈಗಲೂ ಬಂಗಾಲದಲ್ಲಿ ಇರುವಂತೆ ಈ ಸಪಾದಲಕ್ಷ ಅಥವಾ ಸವಾಲಕ್ಷ ದೇಶಕ್ಕೆ ಮಾಂಡವ್ಯಪುರವೆಂದೂ ಇನ್ನೊಂದು ಹೆಸರಿತ್ತಂತೆ. (ಶಂಕರಾಚಾರ್ಯರು ವಾದದಲ್ಲಿ ಗೆದ್ದ ಮಂಡನಮಿಶ್ರರ ನೆನಪಿನಲ್ಲಿ, ಅಥವಾ ಮಾಂಡವ್ಯ ಋಷಿಯ ಸ್ಮರಣಾರ್ಥ ಕಟ್ಟಿ ಬೆಳಸಿದ ಊರು ಎಂದು ಕತೆ ಕಟ್ಟಿದರೂ ಸರಿಯೇ!) ಇರಲಿ, ಈ ಸವಾಲಕ್ಷದ ಅಧಿಪತಿ ಮಹಾದೇವ ಭೂಪಾಲನೆಂಬ ರಾಜ ಇದ್ದ. ಅವನ ಹೆಂಡತಿ ಗಂಗಾದೇವಿ. ಅವನ ತಂಗಿಯ ಹೆಸರು ನಿಜದೇವಿ. ತಂದೆಯ ಹೆಸರು ಭಾಳಲೋಚನ; ಮಗ ಲಿಂಗರತಿ. ಏನಿದು ರಾಜನ ಮನೆಯವರಿಗೆಲ್ಲ ಈ ಶಿವ-ಪರವಾದ ಹೆಸರುಗಳು- ಎಂದು ಸೋಜಿಗಪಡುವಿರಾ? ಕೇಳಿ.</p>
		<p>ಕಾಶ್ಮೀರದಲ್ಲಿ ಆ ಹನ್ನೆರಡನೆಯ ಶತಮಾನದ ಉತ್ತರಾರ್ಧದಲ್ಲಿ ಶೈವಮತ ಬಿರುಸಿನಲ್ಲಿ ಪ್ರಚಾರದಲ್ಲಿ ಇತ್ತು. ಕಾಶ್ಮೀರ-ಶೈವಮತ ಪ್ರತ್ಯಭಿಜ್ಞಾ ಎಂಬ ಸಿದ್ಧಾಂತಕ್ಕೆ ಸೇರಿದ್ದು.<sup><a epub:type="noteref" href="999-aside.xhtml#id-003.120">*</a></sup> ಕರ್ನಾಟಕದಿಂದ ಪ್ರಸಿದ್ಧ ವಿದ್ವಾಂಸರು ಶೈವಮತ ಪ್ರಚಾರಕ್ಕಾಗಿ ದೇಶಸಂಚಾರ ಮಾಡುತ್ತಿದಾಗ ಕಾಶ್ಮೀರಕ್ಕೂ ಹೋಗಿ ಬಂದ ದಾಖಲೆಗಳಿವೆ. ಅಲ್ಲಮಪ್ರಭುಗಳು ಹಿಮಾಲಯ, ಕಾಶ್ಮೀರ, ಗುಜರಾತ ಪ್ರಾಂತಗಳಲ್ಲಿ ಸಂಚರಿಸಿ, ಕಾಶ್ಮೀರದ ಸವಾಲಕ್ಷ ಪ್ರದೇಶದಲ್ಲಿ ಇರುವ ಗುಹೆಗಳಲ್ಲಿ ತಪಸ್ಸು ಮಾಡಿಬಂದ ವಿಚಾರಕ್ಕೆ ಆಧಾರವಿದೆ.<sup><a epub:type="noteref" href="999-aside.xhtml#id-003.121">*</a></sup> ಶಿವಮೊಗ್ಗ ಜಿಲ್ಲೆಯ ಶಿಕಾರಿಪುರ ತಾಲ್ಲೂಕಿನ ಬಳ್ಳಿಗಾವೆಯಲ್ಲಿ ಹುಟ್ಟಿದ ಪ್ರಭುದೇವರ ವಚನ ಮುದ್ರಿಕೆ ಗುಹೇಶ್ವರ!</p>
		<p>ಶಾಸನಗಳ ಆಧಾರದಮೇಲೆ ಹೇಳುವ ಮಾತು: ಬಹಳ ಹಿಂದಿನಕಾಲದಿಂದಲೂ ಕರ್ನಾಟಕಕ್ಕೂ ಕಾಶ್ಮೀರಕ್ಕೂ ವಾಣಿಜ್ಯ, ಸಾಂಸ್ಕೃತಿಕ ಹಾಗೂ ಆಧ್ಯಾತ್ಮಿಕ ವಿಚಾರ ವಿನಿಮಯದ ಸಂಬಂಧವಿತ್ತು. ಕಲ್ಹಣನ <em>ರಾಜತರಂಗಿಣಿ</em> ಯಲ್ಲಿಯೂ ಕರ್ನಾಟಕದ ಪ್ರಸ್ತಾಪ, ಹೊಗಳಿಕೆಯ ಮಾತುಗಳು ಬರಲು ಈ ಸಂಪರ್ಕವೇ ಕಾರಣ. ಬಳ್ಳಿಗಾವೆ, ಐಹೊಳೆ ಪಟ್ಟದಕಲ್ಲುಗಳ ಮತ್ತು ಕಲ್ಯಾಣದ ವೀರ ಬಣಂಜುಗಳು ಕಾಶ್ಮೀರ ನೇಪಾಳ ಮೊದಲಾದ ದೂರದ ದೇಶಗಳಿಗೂ ವ್ಯಾಪಾರಕ್ಕಾಗಿ ಹೋಗಿಬರುತ್ತಿದ್ದರು.<sup><a epub:type="noteref" href="999-aside.xhtml#id-003.122">*</a></sup> ಕಾಶ್ಮೀರದ ಶೈವ ಸಿದ್ಧಾಂತ, ಕಾಳಾಮುಖ, ಲಾಕುಳ, ಕೌಲ, ಪಾಶುಪತ, ಮಾಹೇಶ್ವರ ಪಂಥಗಳು ಉಚ್ಛ್ರಾಯಸ್ಥಿತಿಯಲ್ಲಿದ್ದ ಕಾಲ ಅದು. ಹಾಗಾಗಿ ನಮ್ಮ ಮಹಾದೇವ ಭೂಪಾಲ ಪರಮ ಶಿವ ಭಕ್ತ. ಮನೆಯವರ ಹೆಸರುಗಳೇ<sup><a epub:type="noteref" href="999-aside.xhtml#id-003.123">*</a></sup> ಅದಕ್ಕೆ ಸಾಕ್ಷಿ.</p>
		<p>ದೂರ ದೂರ ದೇಶಗಳಿಗೆ ಹೋಗಿ ತತ್ತ್ವ ಪ್ರಚಾರ ಮಾಡುತ್ತಿದ್ದ ಪುರಾತನರ ಗದ್ಯ ಪದ್ಯ ವಚನಗಳನ್ನು ಕೇಳಿ, ಈ ವಿಶಿಷ್ಟ ಆಂದೋಳನದ ಕಂಪನಕೇಂದ್ರ (ಎಪಿಸೆಂಟರ್) ಎಲ್ಲಿದೆಯೆಂದು ಅರಸುತ್ತ, ನಾವೀಗ ಹಲವರು ಕಾಶಿಗೆ, ಕೆಲವರು ಕಾಶ್ಮೀರದ ಅಮರನಾಥ ದರ್ಶನಕ್ಕೆ ಯಾತ್ರೆ ಹೋದಂತೆ, ಕಲ್ಯಾಣಕ್ಕೆ ಬಂದ ದೂರದೇಶದ ಪ್ರವಾಸಿಗರೆಷ್ಟೋ ಮಂದಿ. ತಾವಿದ್ದ ಕಡೆ ಯುದ್ಧ ಆಕ್ರಮಣ ಅಶಾಂತಿ ಅವಕಾಶಗಳ ಕೊರತೆ ತಲೆದೋರಿದಾಗ ಈಗಿನಂತೆ ಆಗಲೂ ಸಾಹಸಿಗಳು ಹೊಸ ಕ್ಷಿತಿಜಗಳನ್ನು ಹುಡುಕಿಕೊಂಡು ಹೊರಡುತ್ತಿದ್ದರು. ಏನೇನೋ ಬಣ್ಣ ಬಣ್ಣದ ಕತೆ ಕೇಳಿ, ಸುಭಿಕ್ಷದ ಸ್ವರ್ಗವನ್ನು, ಶಾಂತಿಯ ನೆಲವೀಡನ್ನು, ಸಾಂಸ್ಕೃತಿಕ ಅಮರಾವತಿಯನ್ನ ಒಮ್ಮೆ ನೋಡಿ ಬರುವ ಅಭೀಪ್ಸೆಯಿಂದ ಬಂದು, ಈಗ ಅಮೆರಿಕಾಕ್ಕೆ ಹೋಗಿಬರುವ ಉನ್ನತವ್ಯಾಸಂಗಾರ್ಥಿಗಳು ಹಲವರು ಅಲ್ಲಿಯೇ ನೆಲಸಿ ಬಿಟ್ಟಂತೆ, ದೂರದೇಶಗಳಿಂದ ಕಾಶ್ಮೀರದತ್ತ ವಲಸೆ ಬಂದವರೂ ಇದ್ದರು.</p>
		<p>ಹತ್ತನೆಯ ಶತಮಾನಕ್ಕೆ ಮುನ್ನವೇ ಹೀಗೆ ವಲಸೆ ಬರುತ್ತಿದ್ದರೆಂಬುದಕ್ಕೆ ಶಾಸನಗಳ ಆಧಾರಗಳಿವೆ. ಅಲ್ಲಿ ಬರುವ ಅಹಿಚ್ಛತ್ರ ಎಂಬ ಪದ ಕಾಶ್ಮೀರ ಸೂಚಿಸುತ್ತದೆ ಎಂದು ಸಂಶೋಧಕರ ಅಭಿಪ್ರಾಯ. ಕದಂಬ ರಾಜವಂಶದ ಮುಕ್ಕಣ್ಣನು ಅಹಿಚ್ಛತ್ರದಿಂದ ಬ್ರಾಹ್ಮಣರನ್ನು ಕರೆಸಿ, ಸ್ಥಾನಕುಂದೂರು (ಈಗ ತಾಳಗುಂದ) ಗ್ರಾಮದಲ್ಲಿ ಅವರಿಗೆ ಅಗ್ರಹಾರಗಳನ್ನು ಕೊಟ್ಟ ವಿಷಯ ಸಾಬೀತಾಗಿದೆ.<sup><a epub:type="noteref" href="999-aside.xhtml#id-003.124">*</a></sup> ಬೇಲೂರು ಶಾಸನದಲ್ಲಿ (ಕ್ರಿ.ಶ. ೧೧೩೯)<sup><a epub:type="noteref" href="999-aside.xhtml#id-003.125">*</a></sup> ಕಾಶ್ಮೀರ ಶಾರದಾದೇವಿ ಲಬ್ದವರಪ್ರಸಾದರುಂ ಸಹವಾಸ ಸಂತೋಷ ಅಹಿಚ್ಛತ್ರ ವಿನಿರ್ಗಕರುಮ್-ಎಂದಿದೆ.</p>
		<p>ಈಗಿನ ಗುಜರಾತಿನ ಪ್ರದೇಶದಿಂದ ಬಂದವರಲ್ಲಿ ಆದಯ್ಯ, ಉದ್ಭಟ, ಓಹಿಲ, ನಾವದಿಗೆಯ ಗುಡ್ಡವ್ವೆ, ಸೊಡ್ಡಳ ಬಾಚರಸ ಮುಂತದವರ ಹೆಸರನ್ನು ಶಿವಶರಣಚರಿತಗಳಲ್ಲಿ<sup><a epub:type="noteref" href="999-aside.xhtml#id-003.126">*</a></sup> ನೋಡುತ್ತೇವೆ. ಸೌರಾಷ್ಟ್ರದಿಂದ ಬಂದು ಕಲ್ಯಾಣದಲ್ಲಿ ನೆಲಸಿದ ಶಿವಶರಣರು ಬಹು ಮಂದಿ. ವಚನಕಾರರ ಅಂಕಿತದಿಂದ ಊಹಿಸಿದಾಗ, ತಮ್ಮ ಮೆಚ್ಚುಗೆಯ ಸೌರಾಷ್ಟ್ರದ ಸೋಮನಾಥಲಿಂಗವನ್ನು ಒಂದಲ್ಲ ಒಂದು ಅಭಿದಾನದಲ್ಲಿ ನೆನೆಯುವ ಶಿವಶರಣರ ಪಟ್ಟಿಯನ್ನು ನೋಡಿ (ಅವರವರ <em>ವಚನಮುದ್ರಿಕೆ</em> ಕಂಸದಲ್ಲಿದೆ): ಅಮುಗಿ ದೇವಯ್ಯ <em>(ಸಿದ್ಧಸೋಮೇಶ್ವರ ಲಿಂಗ</em>); ಆದಯ್ಯ <em>(ಸೌರಾಷ್ಟ್ರ ಸೋಮೇಶ್ವರ ಲಿಂಗ</em>); ಪುಷ್ಪದ ಸೋಮಯ್ಯ <em>(ಸೋಮೇಶ್ವರ ಲಿಂಗ</em>); ಶಂಕರ ಸೋಮಯ್ಯ <em>(ಸಾಂಬ ಸೋಮೇಶ್ವರ ಲಿಂಗ</em>) ಮುಂತಾದವರು.</p>
		<p>ಕಾಶ್ಮೀರದಂತಹ ದೂರದೇಶಗಳಿಂದ ಇತ್ತ ವಲಸೆ ಬಂದವರೂ ಇದ್ದರು. ಇದ್ದ ಬದ್ದದ್ದನ್ನೆಲ್ಲಾ ಬಿಟ್ಟುಬಂದ ಗೌತಮ ಬುದ್ಧರಿಗೂ ಕೊರತೆಯೇನಿರಲಿಲ್ಲ. ನಮ್ಮ ಮಹದೇವ ಮಹಾರಾಜ ಅಂಥವರಲ್ಲೊಬ್ಬ.</p>
		<p>ಒಂದು ಐತಿಹ್ಯದ ಪ್ರಕಾರ<sup><a epub:type="noteref" href="999-aside.xhtml#id-003.127">*</a></sup> ಕಾಶ್ಮೀರದಲ್ಲಿದ್ದಾಗಲೇ ಆರುಸಾವಿರ ಜಂಗಮರನ್ನು ತಮ್ಮಲ್ಲಿ ಇಟ್ಟುಕೊಂಡಿದ್ದು, ಅವರನ್ನು ಸೇವೆಮಾಡುತ್ತಿದ್ದನಂತೆ. ವ್ಯಾಪಾರಕ್ಕಾಗಿ ಹೋಗಿಬರುತ್ತಿದ್ದ ಕನ್ನಡಿಗರೊಡನೆ ಬಸವಣ್ಣನವರೂ ಕಾಶ್ಮೀರಕ್ಕೆ ಹೋಗಿ ಹಿಂತಿರುಗಿದಾಗ, ಅವರೆಲ್ಲಾ ಬಸವಣ್ಣನವರನ್ನು ಹಿಂಬಾಲಿಸಿ ಬಂದರೆಂಬ ಸೂಚನೆ ವೀರಶೈವ ಪುರಾಣಗಳಲ್ಲಿ ಇದೆ. ಅವರ ಜೊತೆಗೇ ಬಂದಿರಬೇಕು ಈ ಮಹಾದೇವ ಭೂಪಾಲ, ಎಲ್ಲವನ್ನೂ ತ್ಯಾಗ ಮಾಡಿ. (ಇನ್ನು ಮುಂದೆ ಈ ಅಧ್ಯಾಯದಲ್ಲಿ ಬರುವ <em>ವಚನ</em> ಎಂದರೆ ಮೋಳಿಗೆ ಮಾರಯ್ಯನವರ ವಚನ ಎಂದು ಪರಿಗಣಿಸಬೇಕು.<sup><a epub:type="noteref" href="999-aside.xhtml#id-003.128">*</a></sup> )</p>
		<p class="verse">ಸವ್ವಾಲಕ್ಷದಲ್ಲಿ ಹುಟ್ಟಿ, ಸಕಲಕ್ರಮಂಗಳಲ್ಲಿದ್ದು ಭೋಗಿಸಿ,...<br />ಅಂದು ಬಂದ ಕಥನ, ಬಸವೇಶ್ವರನಿಂದ ಬಂದ ಮಥನ...<br />ಹಿಂದೆ ನೀ ಬಂದೆ ನಾನಾ ಭವಂಗಳಲ್ಲಿ<br />ನಾನಾ ವ್ಯಾಪಾರಕ್ಕೆ ನೀನೊಡೆಯನಾಗಿ;<br />ಮತ್ರ್ಯದ ಸುಖದು:ಖ ನಿನಗೆ ನಿಶ್ಚಿಂತವಾಗಿರ್ಪುದು;<br />ಹಿಂದೆ ನಿನ್ನಂತೆ ನಾನು ಬಂದು,<br />ನೊಂದುದಿಲ್ಲ. ಬಂದೆ ನಾ ಬಸವಣ್ಣನ ಕಥನದಿಂದೆ........</p>
		<p class="verse-author">-ವಚನ, ೬೧, ೨೪೯</p>
		<p class="verse">ಧರಣಿಪನು ಆ ಅವಸರದೊಳಗೆ ಏಳುತ ಈಶ್ವರ ಪೂಜೆ ಮಾಡಿ, ಕಾಶ್ಮೀರ<br />ಧರೆಯ ಸುಸ್ಥಿರದಿ ಪಾಲಿಪುದು- ಎಂದು ತನ್ನ ಕುವರ ಲಿಂಗರತಿ ಎಂಬುವನಿಗೆ...<br />ಪಟ್ಟವ ಕಟ್ಟಿ, ಕೆಲವು ದೇಶ ಕೋಶವ ಕೊಟ್ಟು ಭಕ್ತರಿಗೆ ಸಂತಸದಿ...</p>
		<p class="verse-author">-ಮೋಳಿಗೆಯ್ಯನ ಪುರಾಣ, ೩: ೨೪೨-೨೪೩<sup><a epub:type="noteref" href="999-aside.xhtml#id-003.129">*</a></sup> </p>
		<p>ಕೆಲವರು ಹೇಳುತ್ತಾರೆ: ಬಸವಣ್ಣನವರು ಕಾಶ್ಮೀರಕ್ಕೆ ಬಂದು ತತ್ತ್ವ ಪ್ರಚಾರಮಾಡಿ, ಹಿಂತಿರುಗಿದಾಗ ಸಾವಿರಾರು ಜನ ಜಂಗಮರು ಅವರನ್ನು ಹಿಂಬಾಲಿಸಿ ಹೋದರಲ್ಲ, ಅದನ್ನು ಕಂಡು, ಆ ಜಂಗಮರನ್ನೆಲ್ಲ ಹಿಂದಕ್ಕೆ ಕರೆತರಲು ತನ್ನ ನೆಚ್ಚಿನ ಭಂಟನೊಬ್ಬನನ್ನು ಮಹಾದೇವ ಭೂಪಾಲ ಕಳಿಸಿಕೊಟ್ಟ. ಆ ಭಂಟ ಕುಟಿಲೋಪಾಯದಿಂದ ಕಾರ್ಯ ಸಾಧಿಸಬೇಕೆಂದು ಬಂದವನು, ಶಿವ ಶರಣನ ಮಾರುವೇಷದಲ್ಲಿ ಬಸವಣ್ಣನವರ ಶಿಷ್ಯ ಸಮೂಹದಲ್ಲಿ ಬೆರೆತು ಇರತೊಡಗಿದ. ಶಾಂತಿ, ಸಹನೆ, ಅಹಿಂಸೆ, ಧರ್ಮದ ಮೂಲವಾದ ದಯೆಯ ವಿದ್ಯುತ್-ಪ್ಲಾವಿತ ವಾತಾವರಣದಲ್ಲಿ ಇರತೊಡಗಿ, ಬುದ್ಧನ ಬಗ್ಗೆ ಹೇಳುತ್ತಾರಲ್ಲ ಹಾಗೆ, ಅಲ್ಲಿ ಕೊಲ್ಲ ಬಂದ ಕಳ್ಳನೂ ಶರಣಾಗತನಾದನಲ್ಲ ಹಾಗೆ, ಈ ಕಾಶ್ಮೀರಿಯೂ ಶಿಷ್ಯವೃಂದದಲ್ಲೇ ಉಳಿದು ಬಿಟ್ಟ. ಮೊದಲ ಹೆಸರೇನಿತ್ತೋ ತಿಳಿಯದು; ಈಗ `ನಿಜಲಿಂಗ ಚಿಕ್ಕಯ್ಯ'ನಾಗಿ ಹೊಸತು ಜನ್ಮ ಪಡೆದ, ಹೊಸತನುವ ತಳೆದ, `ಉಳಿಯುಮೇಶ್ವರ'ನ ಹೊಸ ಹೆಸರಲ್ಲಿ ವಚನಕಾರನೂ ಆದ! ಎಷ್ಟು ವರ್ಷಗಳಾದರೂ ತಾನು ಕಳಿಸಿದ ನೆಚ್ಚಿನ ಭಂಟ ಬಾರದಿರುವುದನ್ನ ಕಂಡು, ಸೋಜಿಗ ಪಟ್ಟು, ಏನು ಕಾರಣ ಖುದ್ದಾಗಿ ನೋಡಿ ಬರಲು ಮಹಾದೇವ ಭೂಪಾಲನೇ ಇತ್ತ ಬಂದ. ಇರಲಿ, ಇದೋ ಅದೋ ಕಾರಣ ಆಮೇಲೆ ಹುಡುಕೋಣ, ರಾಜನೇ ಸಕುಟುಂಬ ಸಪರಿವಾರ ಕಲ್ಯಾಣದತ್ತ ಬಿಜಯಂಗೈದನು.</p>
		<p>ದೂರದೇಶದ ಅರಸರೇ ಬಂದುದು ದೊಡ್ಡ ಸುದ್ದಿಯಾಗಿರಬೇಕು. ಅದಕ್ಕಿಂತ ಹೆಚ್ಚಾಗಿ ಈ ಮಹದೇವ ರಾಜರ ಪರಿವಾರಕ್ಕೆ ಬಸವಣ್ಣನವರಲ್ಲಿ ಇದ್ದ ಗೌರವಾತಿಶಯ ಜನರನ್ನು ಇನ್ನೂ ಬೆರೆಗು ಗೊಳಿಸಿರಬೇಕು; ಅರಸನಿಗೆ ಬಸವೇಶ್ವರರೇ ಶಿವನ ಸಮಾನ. ಹೇಳುತ್ತಿದ್ದಾರೆ:</p>
		<p class="verse">ಎನ್ನ ಚಿತ್ತಕ್ಕೆ ನಕಾರವಾಗಿ ಬಂದೆಯಯ್ಯ ಬಸವಣ್ಣ!<br />ಎನ್ನ ಬುದ್ಧಿಗೆ ಮ ಕಾರವಾಗಿ ಬಂದೆಯಲ್ಲ ಬಸವಣ್ಣ!<br />ಎನ್ನ ಅಹಂಕಾರಕ್ಕೆ ಶಿಕಾರವಾಗಿ ಬಂದೆಯಲ್ಲ ಬಸವಣ್ಣ!...."</p>
		<p class="verse-author">-ವಚನ ೮೦</p>
		<p>ಹೀಗೆ ನಮಶ್ಶಿವಾಯದ ಶಿವ ಪಂಚಾಕ್ಷರಿಯನ್ನ ಬಸವಣ್ಣನವರಿಗೆ ಸಮೀಕರಿಸುತ್ತ, ಚಿತ್ತ ಬುದ್ಧಿ ಅಹಂಕಾರಾದಿಗಳನ್ನು ರಾಜ ನೆನೆಯುವುದಕ್ಕೆ ಕಾರಣವುಂಟು. ವೀರಶೈವ ಮತದಲ್ಲಿದ್ದಂತೆ, ಕಾಶ್ಮೀರ-ಶೈವ ಸಿದ್ಧಾಂತವೂ ಮೂವತ್ತಾರು ತತ್ತ್ವಗಳನ್ನು ಒಪ್ಪಿಕೊಳ್ಳುತ್ತದೆ. ಅದರ ಸೂಚನೆ ಇಲ್ಲಿದೆ. ಬಂದ ಕೆಲದಿನಗಳಲ್ಲೇ ಅರಸನ ಪಟ್ಟದಿಂದಿಳಿದು ಸಾಮಾನ್ಯ ಶರಣನಂತೆ ಇರ ಬಯಸಿದರೂ, ಜನರ ಕಣ್ಣಿಗೆ ಇವರು ಮಹಾರಾಜರೇ. ದಿನ ಕಳೆದಂತೆ, ಮಹಾರಾಜ ಹೋಗಿ ಮಹಾರಾಯವಾಯಿತು. ಶ್ರೀ ಸಾಮಾನ್ಯರ ಬಾಯಲ್ಲಿ ಮಹಾರಾಯ ಹೋಗಿ ಮಾರಾಯ ವಾಯಿತು. ಸುತ್ತ ಮುತ್ತ ಇದ್ದ ನುಲಿಯ ಚೆಂದಯ್ಯ, ಅಯ್ದಕ್ಕಿ ಮಾರಯ್ಯ, ಇಕ್ಕದ ಮಾರಯ್ಯ, ಅಗ್ಗವಣಿ ಹೊನ್ನಯ್ಯ, ಗುಂಡ ಬ್ರಹ್ಮಯ್ಯ, ಮಡಿವಾಳ ಮಾಚಯ್ಯ, ಏಕಾಂತದ ರಾಮಯ್ಯ, ಕಿನ್ನರಿ ಬ್ರಹ್ಮಯ್ಯ, ಘಟ್ಟವಾಳಯ್ಯ, ಶರಣ ಆದಯ್ಯ, ಅಮುಗಿ ದೇವಯ್ಯ, ಬಹುರೂಪಿ ಚೌಡಯ್ಯ, ಅಂಬಿಗರ ಚೌಡಯ್ಯ, ಶಿವ ನಾಗಮಯ್ಯ, ಹವಿನ ಹಾಳ ಕಲ್ಲಯ್ಯ, ಮೇದರ ಕೇತಯ್ಯ- ಹೀಗೆ ಶಿವಶರಣರನೇಕರನ್ನ ಅಯ್ಯ ಎಂದು ಗೌರವ ಪೂರ್ವಕವಾಗಿ ಜನ ಕರೆಯುತ್ತಿದ್ದುದು ವಾಡಿಕೆಯಾಗಿತ್ತು. (ಅಯ್ಯಾ ಎಂದಡೆ ಸ್ವರ್ಗ!) ಹೀಗೆ ಮಹಾದೇವ ಮಹಾರಾಜರು ಮಾರಯ್ಯನವರಾದರು! ಕಲ್ಯಾಣದಲ್ಲಿ ಊರ ಹೊರಗೆ ಚಿಕ್ಕ ಗುಡಿಸಲೊಂದನ್ನು ಕಟ್ಟಿಕೊಂಡು, ಕಾಡಿನಿಂದ ಸೌದೆಯನ್ನು ಕಡಿದು ತಂದು, ಊರಲ್ಲಿ ಮಾರಿ, ಮೋಳಿಗೆ (=ಸೌದೆ, ಕಡಿದ ಮರದ ತುಂಡುಗಳ ಕಟ್ಟು, ಕಟ್ಟಿಗೆಯ ಹೊರೆ) ಯ ಕಾಯಕ ನಡೆಸಿಕೊಂಡು ಮೋಳಿಗೆ ಮಾರಯ್ಯ ಜೀವಿಸ ತೊಡಗಿದರು!</p>
		<p>ಕರ್ನಾಟಕದ ಇನ್ನೊಂದು ಮೂಲೆಯಲ್ಲಿ ಇದೇ ರೀತಿ (ಕ್ರಿ.ಶ. ೧೪೮೦ರಲ್ಲಿ ಹುಟ್ಟಿ), ಇನ್ನೊಬ್ಬ ನವಕೋಟಿ ನಾರಾಯಣರೆನಿಸಿದ ಆಗರ್ಭ ಶ್ರೀಮಂತರೊಬ್ಬರು, ಒಂದು ದಿನ ತಮ್ಮಲಿದ್ದುದನೆಲ್ಲ ದಾನಮಾಡಿ, ಆದದ್ದೆಲ್ಲ ಒಳಿತೇ ಅಯಿತು; ನಮ್ಮ ಶ್ರೀಧರನ ಸೇವೆಗೆ ಸಂಪತ್ತು ಸಾಧನವಾಯಿತು!- ಎಂದು ಹಾಡಿಕೊಳ್ಳುತ್ತ, ದಂಡಿಗೆ ಬೆತ್ತ ಕೈಯಲಿ ಹಿಡಿದು, ಮಧುಕರಿವೃತ್ತಿಯನ್ನವಲಂಬಿಸಿ, ಭಗವನ್ನಾಮ ಸಂಕೀರ್ತನೆ ಯಲ್ಲಿ ಇರತೊಡಗಿದ್ದುದು ನೆನಪಾಗುತ್ತದೆಯೇ? ತೇನ ತ್ಯಕ್ತೇನ ಭುಂಜೀಥಾ- ಎಂದು ಈಶಾವಾಸ್ಯ ಉಪನಿಷತ್ತು ಮೊದಲ ಶ್ಲೋಕದಲ್ಲೇ ಹೇಳುವುದು,<sup><a epub:type="noteref" href="999-aside.xhtml#id-003.130">*</a></sup> ಇಂಥವರನ್ನು ಉದಾಹರಣೆಯಾಗಿ ಇಟ್ಟುಕೊಂಡೇನೇ!</p>
		<p>ಇಲ್ಲಿ ಮಾರಯ್ಯನವರು ಬೇಗ, ಬೇಗ ಕನ್ನಡ ಕಲಿತರು; ಕ್ರಿಯಾ-ಜ್ಞಾನಸಮಾಯುಕ್ತವಾದ ಈ ವೀರಶೈವ ಮತದ ಪಾರಿಭಾಷಿಕಪದಗಳನ್ನು (ಪಂಚಾಚಾರ, ಅಷ್ಟಾವರಣ, ಷಟ್‍ಸ್ಥಲಯೋಗ ಇತ್ಯಾದಿ) ಕರತಲಾಮಲಕ ಮಾಡಿಕೊಂಡರು. ಈ ಶಿವಾದ್ವೈತದ ಪ್ರಾಚೀನ ಆಚಾರ್ಯರನ್ನೆಲ್ಲ ಅಭ್ಯಸಿಸಿದರು. ಈ ಮೊದಲು ತಾವು ಕಾಶ್ಮೀರದಲ್ಲಿದ್ದಾಗಲೇ ವ್ಯಾಸಂಗಮಾಡಿದ್ದ ಶಿವಸೂತ್ರ, ಸ್ಪಂದಕಾರಿಕೆ ಇತ್ಯಾದಿ ಶಿವಾನುಭವ ಶಾಸ್ತ್ರಗ್ರಂಥಗಳ, ಅಲ್ಲಿಯೂ ಇಲ್ಲಿಯೂ ಕೇಳಿ ತಿಳಿದ ಮಾಹೇಶ್ವರ ಶಿವಾಚಾರ ಮತದ ತತ್ತ್ವೋಪದೇಶಗಳನ್ನು, ತಮ್ಮ ಚಿಂತನ-ಮಂಥನದಿಂದ ಹೊಮ್ಮಿದ ಈ ಎಲ್ಲ ವಿಚಾರ ಲಹರಿಗಳನ್ನೂ ಕಾವ್ಯಮಯವಾಗಿ ಹೇಳತೊಡಗಿದರು.</p>
		<p class="vertical-delimiter"/>
		<p>ಕಾವ್ಯಮಯವಾಗಿ ಹೀಗೆ ಹೇಳತೊಡಗಿದಾಗ ಮೋಳಿಗೆ ಮಾರಯ್ಯನವರೇ ಹೇಳಿರಬಹುದಾದ ಒಂದು ಕತೆ ಮಲುಹಣನ ವೃತ್ತಾಂತ. ಕಾಶ್ಮೀರದ ಮಲುಹಣ ನಮ್ಮ ಮಲ್ಲಣ್ಣನಿದ್ದಂತೆ. ಇವನ ಬಗ್ಗೆ ಇನ್ನೊಂದು ಅಧ್ಯಾಯದಲ್ಲಿ<sup><a epub:type="noteref" href="999-aside.xhtml#id-003.131">*</a></sup> ವಿವರಿಸಿದ್ದೇನೆ.</p>
		<p class="vertical-delimiter"/>
		<p>ಮೋಳಿಗೆ ಮಾರಯ್ಯನವರ ಇತಿವೃತ್ತದ ಕಡೆ ಮರಳೋಣ: ಹಿಂದೆ ಅಷ್ಟೈಶ್ವರ್ಯಗಳ ನಡುವೆ ಸುಖವಾಗಿ ಬಾಳುತ್ತಿದ್ದ ಮಾರಯ್ಯನವರು, ಈಗ ಕಡು ಬಡತನದಲ್ಲಿ ಮೋಳಿಗೆಯ ಕಾಯಕಮಾಡಿಕೊಂಡು ಜೀವಿಸುತ್ತಿದ್ದರಷ್ಟೆ; ಹೀಗಿರುವುದನ್ನು ಕಂಡು, ಅವರ ಶ್ರೇಷ್ಠ ಚಿಂತನ, ಸರಳ ಜೀವನದ ಆದರ್ಶವನ್ನು ಮೆಚ್ಚಿದರೂ, ಏನಾದರೂ ಸ್ವಲ್ಪ ಹಣ ಸಹಾಯ ಮಾಡಿದರೆ ಮಾರಯ್ಯನವರಿಗೆ ಅನುಕೂಲವಾದೀತೇನೋ ಎಂಬ ಒಳ್ಳೆಯ ಉದ್ದೇಶದಿಂದ, ಕನಿಕರದಿಂದ ಬಸವಣ್ಣನವರು ಒಮ್ಮೆ ಹೀಗೆ ಮಾಡಿದರು. ಬಡಪೆಟ್ಟಿಗೆಗೆ ಮಾರಯ್ಯನವರು ತಮ್ಮಿಂದ ಏನೂ ಹಣದ ಸಹಾಯವನ್ನು ಸ್ವೀಕರಿಸುವುದಿಲ್ಲ ಎಂಬುದನ್ನ ತಿಳಿದಿದ್ದ ಅವರು, ಮಾರಯ್ಯನವರು ಮನೆಯಲ್ಲಿ ಇರದೆ, ಸೌದೆ ತರಲು ಕಾಡಿಗೆ ಹೋಗಿದ್ದ ಸಮಯದಲ್ಲಿ, ಅವರ ಮನೆಗೆ ಹೋದರು. ಮಾರಯ್ಯನವರ ಹೆಂಡತಿ (ರಾಣಿ ಗಂಗಾದೇವಿಯಾಗಿದ್ದವಳ ಈಗಿನ ಹೆಸರು ಮಹಾದೇವಮ್ಮ) ಅವರನ್ನು ಆದರಿಸಿ ಸತ್ಕರಿಸಿದಳು. ಅಲ್ಲಿ ಶಿವ ಪೂಜೆ ಮಾಡಿ, ಪ್ರಸಾದ ತೆಗೆದುಕೊಂಡು ಮನೆಗೆ ಹಿಂತಿರುಗುವ ಮುನ್ನ, ಬಸವಣ್ಣನವರು ಒಂದು ಉಪಾಯ ಮಾಡಿದರು. ತಾವು ಅಲ್ಲಿಗೆ ಹೋಗುವಾಗ ಮೊದಲೇ ಎರಡು ಕೈಚೀಲಗಳಲ್ಲಿ ಚಿನ್ನದ ನಾಣ್ಯಗಳನ್ನು ತುಂಬಿಸಿ ತೆಗೆದುಕೊಂಡು ಹೋಗಿದ್ದರು; ಅವುಗಳನ್ನ ಶಿವ ಪೂಜೆಯ ಅಭಿಷೇಕದ ಪಾತ್ರೆಯ ಮರೆಯಲ್ಲಿ ಇರಿಸಿ ಬಂದುಬಿಟ್ಟರು. ಇದು ಮನೆಯಾಕೆಗೂ ತಿಳಿಯಲಿಲ್ಲ. ಕಾಡಿನಿಂದ ಮನೆಗೆ ಬಂದು ಮಾರಯ್ಯನವರು ಪೂಜೆಗೆ ಕುಳಿತಾಗ ನೋಡುತ್ತಾರೆ, ಚಿನ್ನದ ಹಣದ ಗಂಟು! ಇದು ತಾವಿಲ್ಲದಿದ್ದಾಗ ಈಗತಾನೇ ಬಂದು ಹೋದ ಬಸವಣ್ಣನವರ ಕೈವಾಡವೇ ಎಂದು ಊಹಿಸಿದರು.</p>
		<p>ಬಸವಣ್ಣನವರನ್ನು ಕಂಡರೆ ಮಾರಯ್ಯನವರಿಗೆ ತುಂಬ ಗೌರವ, ಅತಿಯಾದ ಭಕ್ತಿ. ಕಾಶ್ಮೀರದಲ್ಲಿದ್ದಾಗ ಮಹದೇವರಾಯನಿಗೆ ಸರಿಯಾದ ಗುರು ಸಿಕ್ಕಿರಲಿಲ್ಲ; ಗುರೂಪದೇಶ ಲಭ್ಯವಾಗಿರಲಿಲ್ಲ. ಅದಕ್ಕಾಗಿ ತಹತಹಿಸಿ ಅವರು ಕಾತುರಪಟ್ಟಿದ್ದುಂಟು (ಇಲ್ಲಿ ಬಟ್ಟೆಯೆಂದರೆ, ದಾರಿ, ಮಾರ್ಗ ಎಂದು ಅರ್ಥ):</p>
		<p class="verse">``... ಎನಗೆ ಇಷ್ಟವ ಕೊಟ್ಟ ಗುರುವು ಬಟ್ಟೆಯ ಹೇಳಿದುದಿಲ್ಲ;<br />ಇದು ಪೃಥ್ವಿಯೊಳಗಣ ಮುಕ್ತರದ ಅಚ್ಛಿಗವು, ಇದ ಬಿಡಿಸಾ...<br />ಲಿಂಗಕ್ಕೆ ಮಜ್ಜನ ಮಾಡುವಲ್ಲಿ ಮಂಡೆಯ ಕುರುಹನರಿಯೆ;<br />ಲಿಂಗಕ್ಕೆ ಬಡಿಸಬಲ್ಲಡೆ ಬಾಯ ನೆಪ್ಪ ಕಾಣೆ; ಇದಕಿನ್ನೇವೇ?<br />ಇನ್ನಾರಿಗೆ ಹೇಳುವೆ? ಕೊಟ್ಟ ಗುರುವು ಬಟ್ಟೆಯ ಹೇಳಿದುದಿಲ್ಲ!....</p>
		<p class="verse-author">-ವಚನಗಳು ೬೨೫, ೬೧೫</p>
		<p>ಕಲ್ಯಾಣಕ್ಕೆ ಬಂದಮೇಲೆ ಒಬ್ಬರಿಗಿಂತ ಒಬ್ಬರು ಮಹಾ ಜ್ಞಾನಿಗಳೂ, ಭಕ್ತಿಯೇ ಮೈವೆತ್ತಿ ಬಂದಂಥವರೂ, ಆಡುವುದನ್ನ ನಿಜ ಜೀವನದಲ್ಲಿ ಅಳವಡಿಸಿಕೊಂಡು ಬಾಳುತ್ತಿರುವವರನ್ನೂ ಕಂಡು, ಅವರೊಂದಿಗೆ ಇರುವ ಭಾಗ್ಯವ ನೆನೆದು, ಮಾರಯ್ಯನವರಿಗೆ ಆಗುತ್ತಿದ್ದ ಸಂತೋಷ ಅಪರಿಮಿತ. ಆಗಾಗ್ಗೆ ಭಾವೋದ್ರೇಕದಿಂದ ನುಡಿಯುತ್ತಿದ್ದುದೂ ಉಂಟು:</p>
		<p class="verse">`.`...ಜಗ ಹಿತಾರ್ಥವಾಗಿ ಭಕ್ತನಾದೆ.<br />ಭಕ್ತಿ ತದರ್ಥವಾಗಿ ಮಹೇಶ್ವರನಾದೆ;<br />ಮಹೇಶ್ವರ ತದರ್ಥವಾಗಿ ಪ್ರಸಾದಿಯಾದೆ;<br />ಪ್ರಸಾದಿ ತದರ್ಥವಾಗಿ ಪ್ರಾಣಲಿಂಗಿಯಾದೆ;<br />ಪ್ರಾಣಲಿಂಗಿ ತದರ್ಥವಾಗಿ ಶರಣನಾದೆ;<br />ಶರಣ ತದರ್ಥವಾಗಿ ಐಕ್ಯನಾದೆ;<br />ಇಂತೀ ಷಡುಸ್ಥಲ ಮೂರ್ತಿಯಾಗಿ ಸಂಗನ ಬಸವಣ್ಣ, ಚೆನ್ನ ಬಸವಣ್ಣ!<br />ನಿಮ್ಮ ಸುಖ ದುಃಖದ ಪ್ರಮಥರು ಸಹಿತವಾಗಿ<br />ಏಳನೂರ ಎಪ್ಪತ್ತು ಅಮರಗಣಂಗಳು<br />ಗಂಗೆ ವಾಳುಕಸಮಾರುದ್ರರು<br />ಮತ್ತೆ ಅವಧಿಗಳಗೊಲ್ಲದ ಸಕಲ ಪ್ರಮಥರು ಬಂದರಲ್ಲ-<br />ಬಂದುದ ಕಂಡು, ಎನ್ನ ಸಿರಿ ಉರಿಯೊಳಿಗಾಯಿತ್ತು;<br />ಎನ್ನ ಭಾವದ ಉರಿಯ ಬಿಡಿಸು, ನಿಃಕಳಂಕ ಮಲ್ಲಿಕಾರ್ಜುನಾ!</p>
		<p class="verse-author">-ವಚನ ೪೪೫</p>
		<p>ಹೀಗೆ, ಯಾವ ಗುರುವು ತನ್ನ ಜ್ಞಾನಾಂಜನ ಶಲಾಕೆಯಿಂದ ಅಜ್ಞಾನ ತಿಮಿರಾಂಧದಿಂದ ಅವೃತವಾದ ಕಣ್ಣುಗಳನ್ನು ಬಿಡಿಸಿದರೋ, ಆ ಗುರುಗಳೇ ತನ್ನ ಶಿಷ್ಯ ಸಮಾನನಾದ ಈ ಮಾರಯ್ಯನ ಮನದಿಂಗಿತವನ್ನು, ಕಾಂಚನವನ್ನು ಕಾಷ್ಟಸಮವಾಗಿ ಕಾಣುವ ಮನೋಭಾವವನ್ನು ಅರಿಯದೇ ಹೋದರಲ್ಲಾ- ಎಂಬ ವ್ಯಥೆ ಕಾಡಿತು; ದುಃಖ ಉಮ್ಮಳಿಸಿತು. ಹೇಳಿಕೊಂಡರು:</p>
		<p class="verse">ಇನ್ನು ಲಿಂಗಯ್ಯನಿತ್ತ ಕಾಯಕ ನಮಗಿರಲು<br />ಈ ಹೊಲೆ ಹೆನ್ನು, ಹಣಹದ್ದು ನಮಗೇಕೆ?<br />ಅಣ್ಣನವರಿಗೆ ಇಷ್ಟೂ ತಿಳಿಯಬಾರದೆ?<br />ಬಡತನ, ಒಡೆತನಗಳ ಭ್ರಾಂತಿ ಬಸವಣ್ಣನವರಿಗೂ ಬಿಡಬಾರದೆ?<br />ಯಾರು ಬಡವರು? ಯಾರು ಒಡೆಯರು?<br />ದುಡಿಯಲಾಗದವರು, ಒಡೆಯರಾಗಿದ್ದರೂ ಬಡವರೇ!<br />ದುಡಿಯುವವರು<br />ಬಡವರಾಗಿದ್ದರೂ ಒಡೆಯರೇ!<br />ಇದು ಕಾಯಕತತ್ವ!<sup><a epub:type="noteref" href="999-aside.xhtml#id-003.132">*</a></sup> </p>
		<p>ತಿಳಿದೂ ತಿಳಿದೂ ಗುರು ಸಮಾನರೇ ಹೀಗೆ ಮಾಡಿದರೆ ಹೇಗೆ? (ಮಹಾಲಿಂಗಲೀಲೆಯಲ್ಲಿ ಹೇಳಿದಂತೆ)<sup><a epub:type="noteref" href="999-aside.xhtml#id-003.133">*</a></sup> ಅಸಮ ಕಾಶ್ಮೀರ ದೇಶವನೆಲ್ಲ ಜಂಗಮ ವಿರಸಕ್ಕೆ ಕೊಟ್ಟು, [ಈ] ಮಾರವಿಭು ಬಸವನಂಘ್ರಿದರ್ಶನವಾಂತು ಕಲ್ಯಾಣ ನಗರದೊಳು ಸಂತಸದೊಳು ನಾನಿದ್ದೆ; ನಾನೇಕೆ ಬಂದೆ [ಆ ಎಲ್ಲ] ಸುಖವ ಬಿಟ್ಟು? [ಹಾಗೆ] ಬಂದುದಕ್ಕೆ ಒಂದೂ ಆದುದಿಲ್ಲ; ಸಂಸಾರದಲ್ಲಿ ಸುಖಿಯಲ್ಲ...<sup><a epub:type="noteref" href="999-aside.xhtml#id-003.134">*</a></sup> ಅಲ್ಲಿಂದ ಹೊತ್ತು ತಂದಿದ್ದ ಎಲ್ಲಾ ಧನಕನಕವಸ್ತು ವಾಹನಗಳನ್ನೂ ದಾನ ಮಾಡಿ ಬರಿಗೈ ಮಾಡಿಕೊಂಡಿದ್ದೇಕೆ?...ಬಂದೆ, ನಾ ಬಸವಣ್ಣನ ಕಥನದಿಂದ ನಾ ತಂದ ಪದಾರ್ಥವನೆಲ್ಲ ನಿಮಗಿತ್ತೆ...<sup><a epub:type="noteref" href="999-aside.xhtml#id-003.135">*</a></sup> `ಕಾಯಕವೇ ಕೈಲಾಸ'ವೆಂದು ಬಗೆದು, ಈ ಮೋಳಿಗೆಯ ಕಾಯಕದಲ್ಲೇ ಸುಖಿಯಾಗಿರುವವನಿಗೆ ಏಕೀ ಸತ್ವ ಪರೀಕ್ಷೆ? - ಎನಿಸಿತು, ಮಾರಯ್ಯನವರಿಗೆ. ಯೋಚಿಸಿದರು:</p>
		<p class="verse">ಬಯಲು ಬತ್ತಲೆಯಾದಡೆ<br />ಹೊದ್ದಿಸುವವರು ಇನ್ನಾರೋ?<br />ಏರಿ ನೀರು ಕುಡಿದರೆ,<br />ಬಿಡಿಸುವವರಿನ್ನಾರೋ?<br />ಮಹಾಮೇರು ನಡೆವಡೆ,<br />ಪಥಕ್ಕೆ ಇಂಬುಗೊಡುವವರಿನ್ನಾರೋ?<br />ಅರಿದವ ಮೆರೆದವನಾದರೆ<br />ಅರಿವ ಹೇಳುವವನಿನ್ನಾರೋ?<br />ನಿಮ್ಮ ನಿಜವ ನೀವೇ ಬಲ್ಲಿರಿ-<br />ನಿಃಕಳಂಕ ಮಲ್ಲಿಕಾರ್ಜುನ!<sup><a epub:type="noteref" href="999-aside.xhtml#id-003.136">*</a></sup> </p>
		<p>ಮರುದಿನ ತನ್ನ ಮನೆಗೆ ಆ ಊರಲ್ಲಿದ್ದ ಜಂಗಮರನ್ನೆಲ್ಲ ದಾಸೋಹಕ್ಕಾಗಿ ಮಾರಯ್ಯನವರು ಅಹ್ವಾನಿಸಿದರು. ಅವರೆಲ್ಲ ಬರುವ ಮುನ್ನ, ಆ ಹೆಸರಿಲ್ಲದ ಮರದ ಬಳಿ ಹೋಗಿ, ಆ ಮರದ ರೆಂಬೆಗಳನ್ನು ಕಡಿದು ತುಂಡು ತುಂಡು ಮಾಡಿ ಕಟ್ಟು ಕಟ್ಟಿಕೊಂಡು ಮನೆಗೆ ತಂದರು. ಜಂಗಮರೆಲ್ಲ ತಾವು ಉಣಬಡಿಸಿದ ಅಂಬಲಿಯನ್ನು ಸ್ವೀಕರಿಸಿದ ಮೇಲೆ, ಒಂದೊಂದು ಕಟ್ಟಿಗೆಯ ತುಂಡನ್ನು ಆ ಜಂಗಮರ ಕೈಯಲ್ಲಿ ಇಡಲು ಪ್ರಾರಂಭಿಸಿದರು. ಏನಾಶ್ಚರ್ಯ!, ಮಾರಯ್ಯನವರು ಜಂಗಮರ ಕೈಯಲ್ಲಿ ಇಡುತ್ತಿದ್ದಂತೇ ಆ ಮರದ ತುಂಡುಗಳೆಲ್ಲ ಚಿನ್ನದ ತುಂಡುಗಳಾಗ ತೊಡಗಿದವು! ಸಂತಸದಿಂದ ಮನೆಗೆ ಹಿಂತಿರುಗಿದ ಜಂಗಮರು ಈ ಪವಾಡವನ್ನು ಬಸವಣ್ಣನವರಿಗೆ ಅರುಹಿದರು. ಕೇಳಿ, ಬಸವಣ್ಣನವರಿಗೆ ತಾವು ಹಾಗೆ ಮಾಡಿದ್ದಕ್ಕೆ ನಾಚಿಕೆಯಾಯಿತು, ಮಾರಯ್ಯನವರಲ್ಲಿ ಬಂದು ಕ್ಷಮಾಪಣೆ ಬೇಡುತ್ತಾರೆ. ಗುರು ಈ ಕಾರಣಕ್ಕಾಗಿಯದರೂ ಮತ್ತೆ ತನ್ನ ಮನೆಗೆ ಬಂದರಲ್ಲ ಎಂದು ಮಹಾದೇವಮ್ಮನಿಗೆ ಸಂತೋಷವೋ ಸಂತೋಷ. ಎದುರುಗೊಂಡಾಗ, ಅವರ ಪಾದಪದ್ಮಗಳಲ್ಲಿ ತಲೆ ಬಾಗಿ, ತನ್ನ ಗಂಡನನ್ನೂ ಅವನಿಗೆ ಬೆಳಕಿತ್ತವರನ್ನೂ ಒಟ್ಟಿಗೇ ಉದ್ದೇಶಿಸಿ ನುಡಿದಿರಬೇಕು:</p>
		<p class="verse">ಅದೇಕಯ್ಯ ಶಿವನೊಳಗೆ ಕೂಠಸ್ಥನಾದಹೆನೆಂಬ ಹಲುಬಾಟ?<br />ಇದು ಭಕ್ತಿ ಸತ್ಯದ ಆಟವಲ್ಲ;<br />ಇನ್ನಾರ ಕೇಳಿ, ಮತ್ತಿನ್ನಾರಿಗೆ ಹೇಳಿ ಮಾಡುವ ಮಾಟ?<br />ಮುನ್ನ ನೀನಾರೆಂದಿದ್ದೆ ಹೇಳ?<br />ಆ ಭಾವವನರಿದು ನಿನ್ನ ನೀನೇ ತಿಳಿ<br />ಎನ್ನಯ್ಯ ಪ್ರಿಯ ಇಮ್ಮಡಿ ನಿಃಕಳಂಕ ಮಲ್ಲಿಕಾರ್ಜುನಾ!...</p>
		<p class="verse">ಕಾಯವಿದ್ದಂತೆ ತಲೆ ನಡೆದುದುಂಟೆ, ಅಯ್ಯಾ?<br />ಕಣ್ಣಿದ್ದಂತೆ ಕರ್ಣ ನೋಡಿದುದುಂಟೇ, ಅಯ್ಯಾ?<br />ಬಾಯಿ ಇದ್ದಂತೆ ನಾಸಿಕ ಉಂಡುದುಂಟೆ, ಅಯ್ಯಾ?<br />ತಾಯಿಲ್ಲದೆ ಮಕ್ಕಳು ಬಂದ ತೆರನ ಹೇಳಯ್ಯಾ!<br />ನಿಮ್ಮ ಸೇವೆಯ ತೊತ್ತಿನ ಭಾವವ ಕೇಳಲೇತಕ್ಕೆ?<br />ಪಟದೊಳಗಣ ಬಾಲಸರಕ್ಕೆ ಪ್ರತಿ ಸೂತ್ರ ನೇಣುಂಟೆ?<br />ನಿಮ್ಮಲ್ಲಿ ಎನ್ನ ಭಾವ ಲೇಪ,.<br />ಎನ್ನಯ್ಯ ಪ್ರಿಯ ಇಮ್ಮಡಿ ನಿಃಕಳಂಕ ಮಲ್ಲಿಕಾರ್ಜುನನಲ್ಲಿಯೆ!</p>
		<p class="verse-author">-ಮಹಾದೇವಮ್ಮನ ವಚನ<sup><a epub:type="noteref" href="999-aside.xhtml#id-003.137">*</a></sup> </p>
		<p>ಮಾರಯ್ಯನವರೂ ಗುರುವಿಗೆ ಅಡ್ಡಬೀಳುತ್ತಾರೆ. ಮೂವರೂ ಕಣ್ಣೀರ್ಗರೆ ಯುತ್ತಾರೆ; ಬಸವಣ್ಣನವರು ಇತ್ತ ಬಂದ ಸುದ್ದಿ ಕೇಳಿ, ಅಭಿಮಾನಿಗಳು ದಂಡೆ ದಂಡೆಯಾಗಿ ಬಂದು ಸೇರತೊಡಗುತ್ತಾರೆ. ತಂಗಿ(ಕಾಶ್ಮೀರದಲ್ಲಿ ನಿಜದೇವಿ ಯಾಗಿದ್ದವಳು ಈಗ ಬೊಂತಾದೇವಿ)ಯೂ ಬಂದು ಜೊತೆಗೂಡುತ್ತಾಳೆ. ಅರಿವರತು ಕುರುಹಿಲ್ಲದಾತ ನೀನೇ ಬೀಡಾಡಿ (ಅರಿವು ಎಂಬುದನ್ನೇ ಕಳೆದುಕೊಂಡು, ಗುರುತು ಎಂಬುದೇ ಬೇಡವಾದಾಗ, ನಾಮ-ರೂಪ ವಿವರ್ಜಿತ ಅನಿರ್ವಚನೀಯನೇ ಪರಮ ಶಿವ)- ಎನ್ನುವ ಬೊಂತಾಯಕ್ಕನಿಗೆ ಈ ಸಮ್ಮಿಳನದಲ್ಲಿ ಪಾಲುಗೊಳ್ಳುವ ಮನಸ್ಸು. ಇಲ್ಲಿ ಮನಸ್ಸು ಸ್ಪಂದಿಸುತ್ತಿರುವಾಗ ಮಾತು ಹೊಲ್ಲ, ಸಲ್ಲ; ಅದರೂ ತಡೆಯಲಾರದೆ ಮಾರಯ್ಯನವರು ನುಡಿದಿರಬೇಕು:</p>
		<p class="verse">ಎನಗೆ ಮತ್ರ್ಯದ ಮಣಿಹ ಕೃತ್ಯವಿನ್ನೆಷ್ಟು ದಿನ ಹೇಳಾ!<br />ಎನಗೆ ಕಟ್ಟುಗುತ್ತಿಗೆಯೇ?<br />ನಾ ಕಟ್ಟಿಗೆಯ ಹೊತ್ತು<br />ಶಿವಭಕ್ತರ ಮನೆಗೆ ನೀವು ಕೊಟ್ಟ ಕಾಯಕದ ಕೃತ್ಯ<br />ಇನ್ನೆಷ್ಟು ದಿನ ಹೇಳಾ,<br />ನಿಃಕಳಂಕ ಮಲ್ಲಿಕಾರ್ಜುನಾ!...<br />ಆತ್ಮ-ತೇಜವ ಬಿಟ್ಟಾತನೆ ಗುರುವನರಿದವ<br />ಮನವಿಕಾರವ ಬಿಟ್ಟಾತನೇ ಲಿಂಗವನರಿದವ<br />ಧನವಿಕಾರವ ಬಿಟ್ಟಾತನೇ ಜಂಗಮವನೈದವ<br />ಇಂತೀ ತ್ರಿವಿಧ ನಾಸ್ತಿಯಾದಂಗಲ್ಲದೆ<br />ನಿಃಕಳಂಕ ಮಲ್ಲಿಕಾರ್ಜುನನಲ್ಲಿ ಸಹಜ ಭಕ್ತನಲ್ಲ!...</p>
		<p class="verse">ಹಲವು ಬಹುರೂಪ ಬರೆವ ಕರದ ಕಡ್ಡಿಯ ಭೇದದಂತೆ,<br />ಮನವರಿದು ಕಣ್ಣು ನೋಡಿ ಕೈಯ್ಯ ಕಡ್ಡಿಯ ಹಿಡಿದು ಲಕ್ಷಿಸುವಂತೆ,<br />ಸ್ಥಲದಲಿ ನಿಂದು,<br />ಅರಿವಿನಲ್ಲಿ ಆಶ್ರಯಿಸಿ,<br />ಇದ್ದ ವಿನ್ಯಾಸ ಭಕ್ತಿಯೊಳಡಗಿ,<br />ಭಕ್ತಿ ವಸ್ತುವಿನಲ್ಲಿ ಲೇಪವಾದಲ್ಲಿ-<br />ನಿಃಕಳಂಕ ಮಲ್ಲಿಕಾರ್ಜುನನ ಲಿಂಗವು ನಿರ್ಲೇಪವಯೊತ್ತು!<sup><a epub:type="noteref" href="999-aside.xhtml#id-003.138">*</a></sup> </p>
		<p>ಕಾಶ್ಮೀರದ ಕೇಸರಿಯ ಕಂಪು ಹೀಗೆ ಕನ್ನಡದ ಗಾಳಿಯಲ್ಲಿ ದಟ್ಟವಾಗಿ ಹರಡಿ, ಚಿರ ಕಾಲ ಉಳಿಯುತ್ತದೆ!</p>
		<p class="vertical-delimiter" />
		<p>ಮಲ್ಹಣನ ಉಪಕತೆ:</p>
		<p>ದೂರ ದೇಶಗಳಿಂದ ಜನ ಬಂದು ಹೋಗುತ್ತಿದ್ದಾಗ, ಇಲ್ಲಿನ ಸುದ್ದಿ ಅಲ್ಲಿಗೂ ಅಲ್ಲಿನ ಸುದ್ದಿ ಇಲ್ಲಿಗೂ ಹರಡುತ್ತಿತ್ತಲ್ಲ, ಅವಾಗಿನ ಮಾತು: ಶಿವಶರಣರ ಕಥೆಯೆಂದಮೇಲೆ, ಅದು ಎಲ್ಲಿ ಎಲ್ಲಿನದಾಗಲೀ, ಉದ್‍ಬೋಧಕವಾಗಿದ್ದಲ್ಲಿ ಜನರಿಗೆ ಅದನ್ನು ತಿಳಿ ಹೇಳುವುದರಲ್ಲಿ ಒಂದು ಪ್ರಯೋಜನವಿದೆ, ಎಂದು ಪ್ರವಚನಕಾರರು ಮನಗಂಡಿದ್ದರು. ಕಾಶ್ಮೀರದ ಶಿವಶರಣ 'ಮಲ್ಹಣ'ನ ಕತೆಯನ್ನ ಕಲ್ಯಾಣದ ಶ್ರೋತೃಗಳಿಗೆ ಇನ್ನು ಯಾರುತಾನೇ ಹೇಳಿರಬಹುದು? ನನ್ನ ಊಹೆಯ ಪ್ರಕಾರ, ಅದೇ ದೇಶದಿಂದ ಬಂದ ಈ ನಮ್ಮ 'ಮೋಳಿಗೆ ಮಾರಯ್ಯ'ನವರೇ ಹೇಳಿರಬೇಕು. ಹಂಪೆಯ ಕವಿ ಹರಿಹರ ಆಮೇಲೆ(ಕ್ರಿ.ಶ. ೧೧೬೫), ತನ್ನ 'ಮಲುಹಣನ ರಗಳೆ'<sup><a epub:type="noteref" href="999-aside.xhtml#id-003.139">*</a></sup> ಯಲ್ಲಿ ಇದನ್ನು ಸುಂದರವಾಗಿ ಬಣ್ಣಿಸುತ್ತಾನೆ; ಸಾರಾಂಶ ಇಷ್ಟು:</p>
		<p>ಕಾಶ್ಮೀರದಲ್ಲಿ ಪ್ರವರಸೇನ ರಾಜನಿಗೆ ಮಂತ್ರಿಯಾಗಿ ಸುವರ್ಣಭಟ್ಟನೆಂಬ ಬ್ರಾಹ್ಮಣ ಇದ್ದ. ಇವನ ಮಗ ಮಲ್ಹಣ. ಮುದ್ದಿಗೆ ಕರೆಯುತ್ತಿದ್ದುದು 'ಮಲುಹಣ'- ಎಂದು. ಸುಖಲೋಲುಪನಾಗಿ ಬೆಳೆದ ಈ ಬುದ್ಧಿವಂತ ಮಗನಿಗೆ ತಾರುಣ್ಯದಲ್ಲೇ ಗಂಟುಬಿದ್ದಳು ಒಬ್ಬ ಪ್ರೇಯಸಿ. ಪದ್ಮಾವತಿಯೆಂಬ ವೇಶ್ಯೆಯ ಮಗಳಾದ ಇವಳ ಮೊದಲ ನಿಜವಾದ ಹೆಸರೇನೋ ತಿಳಿಯದು, ಮಲುಹಣ ಇವಳನ್ನು ಕೊಂಚ ಕಾಲವೂ ಬಿಡದೇ ಜೊತೆಗಿದ್ದು, ಇದ್ದು, ಈ ಅಪ್ರತಿಮ ಸುಂದರಿ 'ಮಲುಹಣಿ'ಯೆಂದೇ ಎಲ್ಲರ ಬಾಯಲ್ಲೂ, ರಸಿಕ ಯುವಕರ ಮನಸಿನಲ್ಲೂ ಕನಸಿನಲ್ಲೂ ಸುಳಿದಾಡುತ್ತಿದ್ದ ಪ್ರಸಿದ್ಧಳು.</p>
		<p>ದಿನ ಕಳೆದಂತೆ, ಇದ್ದ ಹಣವೆಲ್ಲ ಕರಗಿದರೂ, ನಲ್ಲೆ 'ಒಲ್ಲೆ' ಎಂದು ನಿರಾಕರಿಸುತ್ತಿದ್ದರೂ ಅವಳ ಮೇಲಣ ವ್ಯಾಮೋಹ ಇವನಿಗೆ ಕಿಂಚಿತ್ತೂ ಇಳಿಯಲಿಲ್ಲ. ಕೇಳಿದ್ದನ್ನ ತರದೆ ಬರಿಗೈಲಿ ಮನೆಗೆ ಬಂದಾಗ ಬಾಗಿಲು ತೆರೆಯದೆ ತಿರಸ್ಕರಿಸಿದರೂ ಹಿಂತಿರುಗದೆ, ಬಾಗಿಲಲ್ಲೇ ಅಂಗಲಾಚುತ್ತ ರಾತ್ರೆಯೆಲ್ಲ ನಿಂತು, ಹಾಡಿ, ಹೊಗಳಿ, ಕಾಡಿ, ಬೇಡಿ ಬಾಗಿಲು ತೆರೆಯುವವರೆಗೂ ಅಥವಾ ಬೆಳಗಾಗುವವವರೆಗೂ ಅಲ್ಲೇ ಹೊರಗೇ ಇರುತ್ತಿದ್ದ ರಾತ್ರೆಗಳೆಷ್ಟೋ.</p>
		<p>ಒಮ್ಮೆ ಹೀಗೇ ಆಯಿತು. ಚಳಿಗಾಲದ ಒಂದು ರಾತ್ರಿ. ಅದು ಕಾಶ್ಮೀರ ತಾನೆ. ಭಾರೀ ಹಿಮಪಾತ. ಬಾಗಿಲು ಎಷ್ಟು ತಟ್ಟಿದರೂ ಒಳಗಿದ್ದ ಅವಳು ಬಾಗಿಲು ತೆರೆಯಲು ತಾಯಿ ಬಿಡಲಿಲ್ಲ. ಹೊರಗೇ ನಿಂತ ಮಲುಹಣ ಮೈ ಕೊರೆವ ಚಳಿಗೆ ನಡು ನಡುಗಿ ಕುಸಿದು ಬಿದ್ದ; ಮೇಲೆ ಧಾರಾಕಾರವಾಗಿ ಮಂಜು ಬಿದ್ದು ಮೂರ್ಛೆ ಹೋದ, ಮಂಜಿನಲ್ಲಿ ಮುಚ್ಚಿಯೂ ಹೋದ. ಬೆಳಗ್ಗೆ ಎದ್ದು ಬಾಗಿಲು ತೆಗೆದಾಗ, ಮುಂದೆ ಬಿದ್ದಿದ್ದ ಹಿಮದ ಬೆಟ್ಟದೊಳಗಿಂದ ಏನೋ ಅಲ್ಲಾಡಿದುದನ್ನ ಕಂಡು, ಹಿಮ ಬಗೆದು ತೆಗೆದರೆ, ಇನ್ನೂ ಜೀವಂತ ಇದ್ದ, ಹಿಮದಿಂದ ಜರ್ಝರಿತ ದೇಹದ ಮಲುಹಣ ಕಣ್ಣಿಗೆ ಬಿದ್ದ. ಒಳತಂದು ಶುಶ್ರೂಷೆ ಮಾಡಿದರು. ಕಣ್‍ತೆರೆದು ಮೈತಿಳಿದಾಗ ಹರಿಹರನ ವೈಯಾರಿ ಮಲುಹಣಿ ಹೇಳುತ್ತಾಳೆ: ''ಎನ್ನ ಮೇಲಿಕ್ಕಿದ ಚಿತ್ತವನು ಪನ್ನಗಾಭರಣ ಶಿವನ ಮೇಲಿಕ್ಕಿದರೆ ನಿನ್ನಾಸೆ ಈಡೇರೀತು!'' (ಸಂತ ತುಳಸೀದಾಸರ ಜೀವನದಲ್ಲೂ ಇಂಥದೇ ಘಟನೆ ನಡೆಯುತ್ತದೆ; ಆದರೆ ಅಲ್ಲಿ ಬುದ್ಧಿ ಹೇಳಿ, ರಸಿಕ ಶಿಖಾಮಣಿಯ ದಿಕ್ಕನ್ನು ಬದಲಿಸಿಬಿಡುವವಳು ಅವನ ಹೆಂಡತಿಯೇ!)</p>
		<p>ಇಲ್ಲಿ, ಅವಳ ಈ ಮಾತೇ ಮಲುಹಣನ ಕಿವಿಯಲ್ಲಿ ಅನುರಣನಗೊಳ್ಳುತ್ತಿರುತ್ತದೆ. ಚೇತರಿಸಿಕೊಂಡಮೇಲೆ, ಹತ್ತಿರದಲ್ಲಿದ್ದ 'ವಿಜಯೇಶ್ವರ' ದೇವಾಲಯಕ್ಕೆ ನೇರ ಹೋಗಿ, ಅಲ್ಲಿ ಶಿವನ ಪೂಜೆಗೆ ತೊಡಗುತ್ತಾನೆ. ಅನನ್ಯ ಭಕ್ತಿಯಿಂದ, ತುಂಬು ಶ್ರದ್ಧೆಯಿಂದ ಹಲಕಾಲ ಪೂಜಿಸಿ, ಶಿವನನ್ನು ಒಲಿಸಿಕೊಳ್ಳುತ್ತಾನೆ. ಶಿವ ಪ್ರತ್ಯಕ್ಷನಾಗಿ 'ಏನು ಬೇಡುವೆ, ಮಗನೆ? ಕೇಳಿದ್ದ ನಾ ಕೊಡುವೆ' ಎಂದು ಒಲಿದುಲಿದಾಗ, 'ತಾನು ಮಲುಹಣಿಯೊಡನೆ ಚಿರಕಾಲ ಇರುವ' ವರ ಕೇಳಿಕೊಳ್ಳುತ್ತಾನೆ. ಶಿವ ನಸು ನಕ್ಕು, ಅದನ್ನೇ ಕರುಣಿಸುತ್ತಾನೆ! ಇದು ಹರಿಹರ ಹೇಳುವ ಕಾಶ್ಮೀರದ ಶರಣ 'ಮಲುಹಣನ ರಗಳೆ'ಯ ಕತೆ.</p>
		<p>ಮಲುಹಣನ ಕತೆ ಇನ್ನಿತರ ಗ್ರಂಥಗಳಲ್ಲೂ<sup><a epub:type="noteref" href="999-aside.xhtml#id-003.140">*</a></sup> ಸ್ವಲ್ಪ ಬದಲಾವಣೆಗಳೊಂದಿಗೆ ನಮಗೆ ಕಂಡುಬರುತ್ತದೆ. ಶಿವಶರಣ ಕಥಾರತ್ನಕೋಶದಲ್ಲಿ<sup><a epub:type="noteref" href="999-aside.xhtml#id-003.141">*</a></sup> ಅವೆಲ್ಲದರ ಸಾರ ಹೀಗಿದೆ: ಕಾಳಿದೇಶದ ಭಾರತಿ ಪೀಠವೆಂಬ.... ಕೃಪೆ ಪಡೆದ.</p>
	</section>
	<section class="level1 numbered" epub:type="chapter" role="doc-chapter" id="id-p3.006">
		<p class="text-center"><strong>ಜಿಂಕೆಗಣ್ಣಿನ ಹುಡಿಗಿ</strong></p>
		<p class="verse">ನ ಯಾಚೇ ಗಜಾಲೀಂ, ನ ವಾ ವಾಜಿರಾಜಿಂ,<br />ನ ವಿತ್ತೇಷು ಚಿತ್ತಂ ಮದೀಯೇ ಕದಾಚಿತ್ ।<br />ಇಯಂ ಸುಸ್ತನೀ ಮಸ್ತಕ-ನ್ಯಸ್ತ-ಕುಂಭಾ ।<br />ಲವಂಗೀ ಕುರಂಗೀ-ದೃಗ್ ಅಂಗೀಕರೋತು । ।</p>
		<p class="verse-author"><strong><em>-ಜಗನ್ನಾಥ, ಭಾಮಿನೀ ವಿಲಾಸ'</em></strong></p>
		<p class="myquote">ಆನೆಗಳ ಪಡೆ ಬೇಡ, ಕುದುರೆಗಳ ದಂಡೂ ಬೇಡ;<br />ಧನಕನಕದತ್ತ ಸ್ವಲ್ಪವೂ ನನ್ನ ಮನ ಹರಿಯದು.<br />ತನ್ನದೇ ಕಲಶಗಳ ತುಂಬು ಭಾರವ ಮರೆತು,<br />ತಲೆಯ ಮೇಲಿನ್ನೊಂದು ಕೊಡವ ಹೊತ್ತು,<br />(ಕಂಕುಳಲಿ ಮತ್ತೊಂದಿಟ್ಟು, ಬಳುಕಿ ನಡೆವ ಲತಾಂಗಿ)<br />ಕುರಂಗನಯನೆ ಲವಂಗಿಯ ಸಂಗ ನಾ ಬಯಸುವೆ;<br />(ಆ ಅನಂಗನ ರಾಣಿ) ನನ್ನನಂಗೀಕರಿಸಲಿ'!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಮುಸ್ಲಿಂ ಋಷಿ ಅಲ್-ಬಿರೂನಿ ಕಂಡ ಕಾಶ್ಮೀರ</h1>
		<p class="text-center"><strong>(ಹಿಂದೂ-ಮುಸ್ಲಿಂ ಸೌಹಾರ್ದ ಸೇತುವಿನ ಒಂದು ಮಿಂಚು ನೋಟ)<sup><a epub:type="noteref" href="999-aside.xhtml#id-003.142">*</a></sup> </strong></p>
		<p>ಪ್ರಾಚೀನ ಭಾರತದ ಚರಿತ್ರೆಗೆ ಒಂದು ಮಹತ್ವದ ಕಾಣಿಕೆ ಎನಿಸಿಕೊಳ್ಳುವ ಒಂದು ಪುಸ್ತಕವಿದೆ. ''ನನ್ನ ಈ ಪುಸ್ತಕವು ನಿಜವಾದ ಮಾಹಿತಿಗಳ ಒಂದು ಚಾರಿತ್ರಿಕ ಕಡತ.... ಓದುಗರ ಮುಂದೆ ಹಿಂದೂಗಳ ಸಿದ್ಧಾಂತಗಳನ್ನು, ಅವು ಹೇಗೆ ಇವೆಯೋ ಹಾಗೇಯೇ, ಇಡುತ್ತಿದ್ದೇನೆ; ಪರಸ್ಪರ ಸಂಬಂಧವನ್ನು ತೋರಿಸುವ ಉದ್ದೇಶದಿಂದ, ಅವುಗಳ ಜೊತೆ ಜೊತೆಗೆ ಅವನ್ನು ಹೋಲುವ ಗ್ರೀಕರ ತತ್ತ್ವಗಳನ್ನೂ ಇಲ್ಲಿ ಪ್ರಸ್ತುತಪಡಿಸುವೆ. ಪ್ರಾರಂಭದಲ್ಲೇ ಇದನ್ನು ಹೇಳಿಬಿಡಬೇಕು: ಭಾರತೀಯ ವಿಚಾರಧಾರೆಯ ಮುಖ್ಯ ಲಕ್ಷಣಗಳನ್ನು ಒಳಹೊಕ್ಕು ನೋಡುವ ವಿಷಯದಲ್ಲಿ ಎಷ್ಟು ಕಷ್ಟ ಅನುಭವಿಸಬೇಕು ಎಂಬುದರ ಬಗ್ಗೆ ಸಾಕಷ್ಟು ಅರಿವಿರಬೇಕು. ಈ ಕಷ್ಟದ ಬಗ್ಗೆ ಇರುವ ತಿಳಿವಳಿಕೆ ನಮ್ಮ ಕೆಲಸವನ್ನು ಸುಗಮಗೊಳಿಸುವುದಲ್ಲದೆ, ನಾವೇನಾದರೂ ತಪ್ಪಿದರೆ ಕ್ಷಮೆ ಯಾಚಿಸಲೂ ಅನುಕೂಲ ಮಾಡಿಕೊಡುತ್ತೆ.... ಮೊದಲಿಗೆ, ಭಾರತೀಯರದು ಬೇರೆಲ್ಲ ರಾಷ್ಟ್ರಗಳದಕ್ಕಿಂತ ಭಿನ್ನವಾದದ್ದು. ಅವರ ಗ್ರಂಥಗಳ ಭಾಷೆ ಸಂಸ್ಕೃತ ಬಹಳ ಸಂಕೀರ್ಣ.... ಎರಡನೆಯದು: ಅವರ ಧರ್ಮ ನಮ್ಮದಕ್ಕಿಂತ ಸಂಪೂರ್ಣ ವಿಭಿನ್ನ!... ಮೂರನೆಯದು: ನಡವಳಿಕೆ, ರೀತಿನೀತಿಗಳಲ್ಲಿ ಅವರು ನಮ್ಮ ಹಾಗೆ ಇಲ್ಲ; ಅವರದು ಬೇರೆ ರೀತಿಯ ಉಡುಗೆ ತೊಡುಗೆ, ಆಚಾರ ವಿಚಾರ ವ್ಯವಹಾರಗಳು... ಅವರ ರಾಷ್ಟ್ರೀಯ ಗುಣಲಕ್ಷಣಗಳ ವೈಶಿಷ್ಟ್ಯ, ಹೀಗೆ ಇನ್ನೂ ಅನೇಕ ಕಾರಣಗಳೂ ಇವೆ...'', ಈ ರೀತಿ ಪ್ರಾರಂಭಮಾಡಿ, ಕೊನೆಯಲ್ಲಿ, ''ಇದುವರೆಗೆ ಈ ಪುಸ್ತಕದಲ್ಲಿ ನಾವು ಹೇಳಿರುವುದು ಏನಿದೆ, ಅದು ಹಿಂದೂಗಳ ಜೊತೆ, ಅವರ ಧರ್ಮ, ವಿಜ್ಞಾನ, ಅವರ ಸಾಹಿತ್ಯ, ಅವರ ನಾಗರಿಕತೆ - ಇವೆಲ್ಲದರ ಬಗ್ಗೆ ಚರ್ಚಿಸಲು ಸಾಕಷ್ಟು ಮಾಹಿತಿಯನ್ನು ಒದಗಿಸುತ್ತದೆ... ನಾವು ಹೇಳಿದುದರಲ್ಲಿ ಏನಾದರೂ ತಪ್ಪಿದ್ದರೆ ಕ್ಷಮಿಸುವಂತೆ ದೇವರಲ್ಲಿ ಬೇಡಿಕೊಳ್ಳುತ್ತೇವೆ...''- ಎಂದು ವಿನಮ್ರವಾಗಿ ಮುಗಿಸುವ ಗ್ರಂಥ ನೆನ್ನೆ ಮೊನ್ನೆ ಬರೆದ ವಿದೇಶೀಯನೊಬ್ಬನ ಪ್ರವಾಸ ಕಥನವಲ್ಲ. ಇದು ತನ್ನ ಭಾರತ ಸಂಚಾರದ ದೀರ್ಘಾವಧಿಯಲ್ಲಿ ಕಾಶ್ಮೀರಕ್ಕೆ ಬಂದು, ಇದ್ದು ಹೋದ, ಹತ್ತನೆಯ ಶತಮಾನದ (ಕ್ರಿ.ಶ. ೧೦೩೦) ಪ್ರಖ್ಯಾತ ಮುಸ್ಲಿಂ ಚರಿತ್ರಕಾರ, 'ಅಲ್-ಬಿರೂನಿ'ಯ 'ಕಿತಾಬುಲ್ ಹಿಂದ್' ಗ್ರಂಥದ ಮಾತುಗಳು!<sup><a epub:type="noteref" href="999-aside.xhtml#id-003.143">*</a></sup> </p>
		<p>ಇರಾನಿನ ಮೂಲದ ಮುಸ್ಲಿಮನಾದ ಬಹುಭಾಷಾ ತಜ್ಞ ಅಲ್-ಬಿರೂನಿ (ಅವನನ್ನು ಆಲ್-ಬರೂನಿ, ಅಲ್-ಬಿರೂನಿ, ಅಲ್-ಬೆರುನಿ ಎಂದು ಕರೆಯುವುದೂ ಉಂಟು)ಯ ಹೆಸರು ಅದಲ್ಲ! 'ಅಬು ರೈಹನ್ ಮುಹಮ್ಮದ್ ಇಬ್ನ್ ಅಹ್‍ಮದ್' ಎಂದು.<sup><a epub:type="noteref" href="999-aside.xhtml#id-003.144">*</a></sup> ಪರ್ಶಿಯನ್ ಭಾಷೆಯಲ್ಲಿ 'ಬಿರೂನಿ' ಎಂದರೆ, 'ಹೊರಗಡೆಯವನು' ಎಂದು (ಒಂದು ಥರ, 'ಬೇರೆಕಡೆಯಿಂದ ಇಲ್ಲಿಗೆ ಬಂದದ್ದು' ಎಂಬ) ಅರ್ಥ. ಇವನು ಹುಟ್ಟಿದ್ದು (ಕ್ರಿ.ಶ.೯೭೩) ಖ್ವಾರಿಜ಼್ಮ್ ಎಂಬ ಪ್ರದೇಶದಲ್ಲಿ, ಅದೇ ಹೆಸರಿನ ನಗರದ ಹೊರಗಡೆಯ ಒಂದು ಊರಲ್ಲಿ.<sup><a epub:type="noteref" href="999-aside.xhtml#id-003.145">*</a></sup> ಆ ಪ್ರದೇಶ ಆವಾಗ ಪರ್ಶಿಯಾದ ಸಮಾನಿದ್ ವಂಶದ ಸುಲ್ತಾನರ ಆಳ್ವಿಕೆಗೆ ಒಳಗಾಗಿತ್ತು. ಸ್ವಲ್ಪಕಾಲ ಕ್ಯಾಸ್ಪಿಯನ್ ಸಮುದ್ರದ ಬಳಿ ಶಂಷುಲ್ ವಶಂಗಿರ್ ಸುಲ್ತಾನನ ಆಸ್ಥಾನದಲ್ಲಿ ಇದ್ದ; ಆಮೇಲೆ ಹುಟ್ಟೂರು ಖ್ವಾರಿಜ಼್ಮ್‍ಗೆ ಹಿಂತಿರುಗಿದ; ಘಜಿ಼್ನಯ ಸುಲ್ತಾನ ಮಹಮುದನು ಆ ದೇಶದ ಮೇಲೆ ಧಾಳಿ ಮಾಡಿ ಗೆದ್ದ ಮೇಲೆ (ಕ್ರಿ. ಶ. ೯೯೯-೧೦೩೦), ಅವನೊಡನೆ ಘಜ್ನಿ಼ನಗೆ ಬಂದ.</p>
		<p>ಒಂದು ಹೇಳಿಕೆಯ ಪ್ರಕಾರ, ಗೆದ್ದಮೇಲೆ, ಖ್ವಾರಿಜ಼್ಮ್ ನಿಂದ ಸೆರೆಹಿಡಿಯಲ್ಪಟ್ಟು ಕರೆತಂದ ಮೇಧಾವಿಗಳಲ್ಲಿ ಇವನು ಪ್ರಮುಖ. ಕೊನೆಯುಸಿರೆಳೆದ ತನ್ನ ೭೫ನೆಯ ವಯಸ್ಸಿನವರೆಗೂ<sup><a epub:type="noteref" href="999-aside.xhtml#id-003.146">*</a></sup> ಸುಲ್ತಾನನ ರಾಜಧಾನಿ ಘಜಿ಼್ನಯಲ್ಲೇ ಇದ್ದ. ಹಲವಾರು ಸಂಸ್ಕೃತ ಗ್ರಂಥಗಳನ್ನು ಅರಬ್ಬೀ ಭಾಷೆಗಳಿಗೆ ಅನುವಾದಿಸಿದ ವಿಶಾಲ ಮನೋಭಾವದ, ಉದ್ದಹೆಸರಿನ ಈ ಉದ್ದಾಮ ಪಂಡಿತನಿಗೆ 'ಹೊರಗಿನವನು' ಎಂಬ ಅಡ್ಡ ಹೆಸರೇ ಉಳಿದುಹೋಯಿತು!</p>
		<p>ಅಲ್-ಬಿರೂನಿಗೆ ಮುಪ್ಪಿನ ವಯಸ್ಸಿನಲ್ಲೂ ಜ್ಞಾನ ದಾಹ ಇಂಗಿರಲಿಲ್ಲ. ಹೇಳುತ್ತಾರೆ: ಸಾಯುವ ದಿನ ಅವನ ಬಳಿ ಅವನ ಆರೋಗ್ಯ ವಿಚಾರಿಸಲು, ಅವನ ಆಪ್ತ ಸ್ನೇಹಿತನೊಬ್ಬ ಬಂದನಂತೆ. ಹಿಂದೊಮ್ಮೆ ಯಾವುದೋ ಒಂದು ಗಣಿತಶಾಸ್ತ್ರದ ಕಠಿಣ ಸಮಸ್ಯೆಯೊಂದನ್ನು ಆ ಸ್ನೇಹಿತ ಅಲ್-ಬಿರೂನಿಯೊಂದಿಗೆ ಚರ್ಚಿಸಿದ್ದುದನ್ನು ನೆನಪಿಸಿಕೊಂಡು, ಆ ಸಮಸ್ಯೆಗೆ ಪರಿಹಾರ ಏನಾದರೂ ಸಿಕ್ಕಿತೇ?- ಎಂದು, ಸ್ನೇಹಿತನಿಗೆ ಅಲ್-ಬಿರೂನಿ ಕೇಳಿದನಂತೆ. ''ಇದೇನಯ್ಯಾ ಈಗಲೋ ಆಗಲೋ ಎಂದು, ಕೊನೆಯುಸಿರು ಎಳೆಯೋ ಕಾಲದಲ್ಲೂ, ದೇವರ ಧ್ಯಾನ ಮಾಡುವುದನ್ನು ಬಿಟ್ಟು, ಯಾವುದೋ ಗಣಿತದ ಪ್ರಶ್ನೆ ಕೇಳುತ್ತಿದ್ದೀಯಲ್ಲಾ?''- ಎಂದ ಆ ಸ್ನೇಹಿತ ಕೇಳಿದನಂತೆ. ಅದಕ್ಕೆ, ಅಲ್-ಬಿರೂನಿ ಹೇಳಿದನಂತೆ: ''ಸರಿ, ಈ ಗಣಿತದ ಸಮಸ್ಯೆಗೆ ಪರಿಹಾರವೇ ಇಲ್ಲ ಎನ್ನೋ ಸುಳ್ಳು ಭಾವನೆಯಿಂದ ನಾನು ಸಾಯಬೇಕೂ ಅಂತ ನಿನ್ನ ಅಪೇಕ್ಷೆಯೇನು?'' ಸಮಸ್ಯೆಯನ್ನ ಬಿಡಿಸಿ, ತನಗೆ ಗೊತ್ತಿದ್ದ ಪರಿಹಾರವನ್ನು ಸ್ನೇಹಿತ ವಿವರಿಸಿದ ಮೇಲೆ ಅಲ್-ಬಿರೂನಿಗೆ ಬಹಳ ಖುಷಿ ಆಯಿತಂತೆ. ಸ್ನೇಹಿತ ಮನೆಯಿಂದ ಹೊರಬಂದನಂತೆ; ಒಳಗಿನಿಂದ 'ಅಯ್ಯೋ ದೇವರೇ!'- ಅಂತ ಮನೆಯವರ ಅಳುವಿನ ಕೂಗು ಕೇಳಿ ಬಂತಂತೆ!</p>
		<p>ಈ ವೇಳೆಗಾಗಲೇ ಅರಬ್ಬೀ ಭಾಷೆಗೆ ಹಲವಾರು ಸಂಸ್ಕೃತಗ್ರಂಥಗಳು ಅನುವಾದಿತವಾಗಿದ್ದವು. ಗಣಿತಶಾಸ್ತ್ರ, ಖಗೋಳಶಾಸ್ತ ಮತ್ತು ವೈದ್ಯಕೀಯ ಶಾಸ್ತ್ರದ ಉದ್ಗ್ರಂಥಗಳು ಸಂಸ್ಕೃತದಿಂದ ಅರಬ್ಬೀ ಭಾಷೆಗೆ, 'ಅಬ್ಬಾಸಿದ'ರ ಕಾಲ ಎನ್ನುವ ಕ್ರಿಸ್ತ ಶಕ ಸುಮಾರು ೭೫೦ ಕ್ಕೆ ಮುನ್ನವೇ ಅನುವಾದಿತವಾಗಿದ್ದವು. ಉದಾಹರಣೆಗೆ, ಅರೇಬಿಯಾದ ಗಣಿತಜ್ಞ ಅಲ್-ಖ್ವಾರಿಜಿ಼್ಮೀ ಮಹಮದ್ ಇಬ್ನ ಮೂಸಾ (ಕ್ರಿ.ಶ. ೭೮೦-೮೫೦) ಎಂಬ ಗಣಿತಜ್ಞನು ರಚಿಸಿದ 'ಅಲ್-ಜಬರ್ ವಾಲ್ ಮುಕಾಬಲ್ 'ಸ್ಥಾನ ಪಲ್ಲಟ ಮತ್ತು ನಿರ್ಮೂಲ ಶಾಸ್ತ್ರ' ಎಂಬ ಗಣಿತ ಗ್ರಂಥ, ಲ್ಯಾಟಿನ್ ಭಾಷೆಗೆ ಹೋದಾಗ, 'ಆಲ್-ಜೀಬ್ರ' ಆಗಿ ಪರಿವರ್ತಿತವಾಯಿತು. ಅಲ್-ಖ್ವಾರಿಜ್ಮೀಯು ಭರತಖಂಡದ ಮೂಲಗಳಿಂದಲೂ, ಗ್ರೀಕ್ ಮೂಲಗಳಿಂದಲೂ ವಿಪುಲವಾಗಿ ಹೊಸ ಹೊಸ ಗಣಿತ ಭಾವನೆಗಳನ್ನು ಸ್ವೀಕರಿಸಿದ, ಸಂಗ್ರಹಿಸಿದ, ವಿಶ್ಲೇಷಿಸಿದ- ಎನ್ನುವುದು ಸಂಶೋಧಕರ ಮತ. ಅವರು ಹೇಳುತ್ತಾರೆ<sup><a epub:type="noteref" href="999-aside.xhtml#id-003.147">*</a></sup> ಸೊನ್ನೆಯೂ ಸೇರಿದಂತೆ, ಭಾರತೀಯ ದಾಶಮಿಕ ಅಂಕೆಯ ಪದ್ಧತಿಯನ್ನು ಸ್ವೀಕರಿಸಿ, ತನ್ನ ಬರಹಗಳಲ್ಲಿ ಬಳಸಿಕೊಂಡ. ಮುಂದೆ ಈತನ ಕೃತಿಗಳನ್ನು ಲ್ಯಾಟಿನ್‍ಗೆ ಅನುವಾದಿಸಿದಾಗ, ಇವನ್ನು 'ಅರಾಬಿಕ್ ಅಂಕೆ'ಗಳೆಂದು ತಪ್ಪಾಗಿ ಭ್ರಮಿಸಿದರು. ಹೀಗೆ ಭಾರತೀಯ 'ಹಿಂದೂ' ಅಂಕೆಗಳು 'ಇಂಡೋ-ಅರಾಬಿಕ್' ಅಂಕೆಗಳಾದವು! ''ಅಂಕೆಗಳಿಗೆ 'ನಾವು' ಈಗ ಉಪಯೋಗಿಸುವ ಸಂಜ್ಞೆ, ಸಂಕೇತಗಳು ಈಗ ಏನಿವೆ<br />ಅವು, ತುಂಬಾ ಸೊಗಸಾದ ರೂಪದ ಹಿಂದೂ ಸಂಕೇತಗಳಿಂದ ಸಾಧಿಸಲ್ಪಟ್ಟಂಥವು!''- ಎಂದು ಆಲ್-ಬಿರೂನಿ ತನ್ನ 'ಕಿತಾಬುಲ್ ಹಿಂದ್'ನಲ್ಲಿ<sup><a epub:type="noteref" href="999-aside.xhtml#id-003.148">*</a></sup> ಸ್ಪಷ್ಟವಾಗಿ ಹೇಳುತ್ತಾನೆ!</p>
		<p>ಅಲ್-ಬಿರೂನಿ ಘಜ಼ನಿಯ ಸುಲ್ತಾನ ಮಹಮೂದನ ಆಸ್ಥಾನದಲ್ಲಿ ಇದ್ದಾಗ ತನ್ನ ಪುಸ್ತಕಗಳನ್ನು ಬರೆದರೂ, ಆ ಸುಲ್ತಾನನ ಹೆಸರನ್ನು 'ಕಿತಾಬುಲ್ ಹಿಂದ್'ನಲ್ಲಿ ಒಂದೆರಡು ಕಡೆ ಮಾತ್ರಾ ಪ್ರಸ್ತಾಪಿಸುತ್ತಾನೆ,<sup><a epub:type="noteref" href="999-aside.xhtml#id-003.149">*</a></sup> ಹೊಗಳುವುದಿಲ್ಲ. ಆದರೆ, ಅವನ ಮಗ ಸುಲ್ತಾನ್ ಮಸೂದನಿಗೆ ತನ್ನ ಇನ್ನೊಂದು ಗ್ರಂಥವನ್ನು ಅರ್ಪಣೆ ಮಾಡಿದ್ದಾನೆ, ಹೊಗಳಿಯೂ ಇದ್ದಾನೆ. ಈ ಮಗನ ರಾಜ್ಯಭಾರದಲ್ಲಿ ದೇಶ ಸಮೃದ್ಧಿಯಿಂದ ಇತ್ತು, ಶಾಂತಿ ಇತ್ತು ಎನ್ನುತ್ತಾರೆ. ಇದರಿಂದ ಚರಿತ್ರಕಾರ ಸಂಶೋಧಕರು ಊಹಿಸುವುದು ಹೀಗೆ: ಅಪ್ಪನ ಎಲ್ಲಾ ದೌರ್ಜನ್ಯಕ್ಕೆ ಇವನ ಒಪ್ಪಿಗೆ ಸುತರಾಂ ಇರಲಿಲ್ಲ; ಬಲವಂತಕ್ಕೆ ಅವನ ಆಸ್ಥಾನದಲ್ಲಿ ಇರಬೇಕಾಗಿ ಬಂತು; ತನ್ನ ವಿದ್ವತ್ತು ಪ್ರತಿಭೆಯಿಂದ ದುಷ್ಟನೂ ತನ್ನನ್ನು ಗೌರವಿಸುವಂತೆ ಮಾಡಿಕೊಂಡಿದ್ದ, ತನಗೆ ಬೇಕಾದ ಸವಲತ್ತುಗಳನ್ನು ಪಡೆದು ಕೊಂಡಿದ್ದ- ಅಂತ!</p>
		<p>ಅಲ್-ಬಿರೂನಿಯ 'ಕಿತಾಬುಲ್ ಹಿಂದ್' ಪ್ರಪಂಚಾದ್ಯಂತ ಜನರ ಕೈಗೆ ಸಿಗುವಂತೆ ಮಾಡಿದ ಕೀರ್ತಿ ಪ್ರೊಫೆಸರ್ ಎಡ್‍ವರ್ಡ್ ಸಿ. ಸಾಚೌ ಎಂಬ ಬಹುಭಾಷಾ ತಜ್ಞನ ಜರ್ಮನ್ ಮತ್ತು ಇಂಗ್ಲಿಷ್ ಅನುವಾದದಿಂದ. ಸಾಚೌ ಅವರು ಸಂಪಾದಿಸಿ, ಸುದೀರ್ಘ ಪ್ರಸ್ತಾವನೆ, ಸಮೃದ್ಧ ಟಿಪ್ಪಣಿಗಳೊಂದಿಗೆ ಪ್ರಕಟಿಸಿದ ಇಂಗ್ಲಿಷ್ ಅನುವಾದ ಹೊರ ಬಿದ್ದಮೇಲೆ (ಲಂಡನ್, ೧೮೭೯) ಈ ಸ್ತುತ್ಯರ್ಹ ವಿದ್ವತ್ಪೂರ್ಣ ಕೆಲಸಕ್ಕೆ ಜಗತ್ತೇ ಕೊಂಡಾಡಿತು; ಎರಡು ಸಂಪುಟಗಳ ಈ ಗ್ರಂಥ ಹಲವು ಮುದ್ರಣ ಗಳನ್ನು ಕಂಡಿದೆ.<sup><a epub:type="noteref" href="999-aside.xhtml#id-003.150">*</a></sup> ಭಾರತದ ಬೇರೆ ಬೇರೆ ಭಾಷೆಗಳಿಗೆ ಇದು ಅನುವಾದಿತವಾಗಿದೆ. ಸಂಕ್ಷಿಪ್ತ ಆವೃತ್ತಿಗಳೂ ಹಲವಾರು ಬಂದಿರುವುದು ಇದರ ಜನಪ್ರಿಯತೆಗೆ ಸಾಕ್ಷಿ.<sup><a epub:type="noteref" href="999-aside.xhtml#id-003.151">*</a></sup> </p>
		<p>ಅಲ್-ಬಿರೂನಿಯು ತಾನು ಕಂಡ ಕಾಶ್ಮೀರವನ್ನು ತನ್ನ ಗ್ರಂಥದುದ್ದಕ್ಕೂ ಹಲವೆಡೆ ಪ್ರಸ್ತಾಪಿಸುತ್ತಾನೆ. ಆ ಪ್ರದೇಶವನ್ನು ಅವನು ವರ್ಣಿಸುವುದು ಹೀಗೆ: ದುರ್ಗಮ ಪರ್ವತಗಳ ನಡುವೆ ಸಮತಲದ ಪ್ರಸ್ತಭೂಮಿಯ ಮೇಲೆ ಕಾಶ್ಮೀರ ಇದೆ. ದಕ್ಷಿಣ ಮತ್ತು ಪೂರ್ವ ಭಾಗ ಹಿಂದೂಗಳಿಗೆ ಸೇರಿದೆ; ಪಶ್ಚಿಮ ಭಾಗವು ಬೋಲಾರ್ ಷಾಹ್ ಮತ್ತು ಷುಗನನ್ ಷಾಹ್ ಅವರ ಆಳ್ವಿಕೆಯಲ್ಲಿದೆ; ದೂರದ ಗಡಿನಾಡಿನ ಬಳಿಯ ಪ್ರದೇಶಗಳು ಭಾದಖಾಣ್ ಕಡೆಯವರೆಗೆ ವಾಕನ್ಷಾಹ್‍ಗೆ ಅಧೀನವಾಗಿದೆ; ಉತ್ತರಕ್ಕೆ, ಪೂರ್ವದ ಕೆಲವುಭಾಗಗಳು ಟರ್ಕಿಯ ಖೋಟೆನ್ಗೂ ಟಿಬೆಟ್‍ಗೂ ಸೇರಿದೆ.</p>
		<p>ಕಾಶ್ಮೀರದವರು ಸಾಮಾನ್ಯವಾಗಿ ಕಾಲ್ನಡಿಗೆಯಲ್ಲೇ ಸಂಚರಿಸುವ ಜನ; ಅವರ ಬಳಿ ಹತ್ತಿ ಕುಳಿತು ಓಡಾಡಲು ಪ್ರಾಣಿಗಳಾಗಲೀ ಆನೆಗಳಾಗಲೀ ಇಲ್ಲ; ಆದರೆ, ಅವರಲ್ಲಿ ಕೆಲವರು ಶ್ರೀಮಂತರು ಪಲ್ಲಕ್ಕಿಗಳಲ್ಲಿ ಕುಳಿತು ಸಂಚರಿಸುತ್ತಾರೆ; ರಟ್ಟ್ ಎಂದು ಕರೆಯುವ ಈ ಪಲ್ಲಕ್ಕಿಗಳನ್ನು ಸೇವಕರು ತಮ್ಮ ಹೆಗಲ ಮೇಲೆ ಹೊತ್ತು ನಡೆಯುತ್ತಾರೆ.</p>
		<p>ಇಲ್ಲಿನವರಿಗೆ ತಮ್ಮ ದೇಶದ ಸ್ವಾಭಾವಿಕ ಭೌಗೋಳಿಕ ಸಾಮಥ್ರ್ಯವನ್ನು ಕಾಪಾಡಿಕೊಳ್ಳುವ ಕಾಳಜಿ ತುಂಬಾ. ಈ ಕಾರಣ, ಈ ದೇಶಕ್ಕೆ ಬಂದು ಹೋಗುವ ಮುಖ್ಯಮಾರ್ಗಗಳನ್ನು ಸುರಕ್ಷಿತವಾಗಿ ಇರಿಸಿಕೊಂಡಿದ್ದಾರೆ. ಆದ್ದರಿಂದ, ಇಲ್ಲಿನವರೊಂದಿಗೆ ಬೇರೆ ದೇಶದವರು ವಾಣಿಜ್ಯ ವ್ಯವಹಾರ ಮಾಡುವುದು ಅಷ್ಟು ಸುಲಭವಲ್ಲ. ಹಿಂದೆ ಒಬ್ಬಿಬ್ಬರು ವಿದೇಶೀ ಯಹೂದಿಗಳನ್ನು ಬರಲು ಬಿಟ್ಟಿದ್ದರಂತೆ. ಬೇರೆಯವರ ಮಾತು ಹಾಗಿರಲಿ, ಈಗಂತೂ ತಮಗೆ ಪರಿಚಿತರಲ್ಲದ ಬೇರೆ ಯಾವ ಹಿಂದೂವನ್ನೂ ಸಹ ಇಲ್ಲಿ ಬರಲು ಬಿಡುವುದಿಲ್ಲ! (ಸ್ವಯಮಧಿಕಾರದ ಇನಿದನಿ ಆಗಲೇ ಜನಮನದಲ್ಲಿ ಅಲ್ಲಿ ಹಬ್ಬಿತ್ತೇ?)</p>
		<p>ಮುಂದೆ, ಕಾಶ್ಮೀರದ ನದಿ, ನಗರ, ಜನಜೀವನ, ವೈಶಿಷ್ಟ್ಯಗಳನ್ನು ಹೀಗೆಯೇ ಅಲ್ಲಲ್ಲಿ ಸೂಚಿಸುತ್ತ ಹೋಗುತ್ತಾನೆ.<sup><a epub:type="noteref" href="999-aside.xhtml#id-003.152">*</a></sup> ವಿಷ್ಣು ಪುರಾಣ, ಮತ್ಸ್ಯ ಪುರಾಣ ಮತ್ತು ವಾಯು ಪುರಾಣಗಳನ್ನು ಉಲ್ಲೇಖಿಸುತ್ತಾ ಭಾರತವರ್ಷದ ರಾಜ್ಯಗಳು, ಪರ್ವತಗಳು, ನದಿಗಳು ಇತ್ಯಾದಿಗಳನ್ನು<sup><a epub:type="noteref" href="999-aside.xhtml#id-003.153">*</a></sup> ವಿವರಿಸುವಾಗ, ಕಾಶ್ಮೀರದ ಹಿಮವತ್ ಪರ್ವತ, ನದಿಗಳನ್ನು ಅಲ್-ಬಿರೂನಿ ಗುರುತಿಸುತ್ತಾನೆ. ಬೇರೆ ಬೇರೆ ನಗರಗಳ ಅಕ್ಷಾಂಶಗಳನ್ನು ಕರಾರುವಾಕ್ಕಾಗಿ ಪಟ್ಟಿ ಮಾಡುವ ವೇಳೆಯಲ್ಲಿ,<sup><a epub:type="noteref" href="999-aside.xhtml#id-003.154">*</a></sup> ಲೌಹುರ್ ೩೪ ಡಿಗ್ರಿ ೧೦ ನಿಮಿಷ ಎನ್ನುತ್ತಾ, ಅಲ್ಲಿಂದ ಕಾಶ್ಮೀರದ ರಾಜಧಾನಿಗೆ ಐವತ್ತಾರು ಮೈಲಿ ದೂರ ಎನ್ನುತ್ತಾನೆ. ಆ ನಗರವನ್ನು ಬಣ್ಣಿಸುತ್ತಾನೆ.<sup><a epub:type="noteref" href="999-aside.xhtml#id-003.155">*</a></sup> </p>
		<p>ಷಟ್ ಪಂಚಾಷಿಕಾ, ಹೋರಾ-ಪಂಚ-ಹೋತ್ರಿಯಾ, ಯೋಗಯಾತ್ರಾ, ಟಿಕನಿಯಾತ್ರಾ, ಬೃಹತ್-ಜಾತಕ, ವಿವಾಹ ಪಟಲ-ಮುಂತಾದವುಗಳ ಕರ್ತೃ ಕ್ರಿಸ್ತ ಶಕ ಸುಮಾರು ಆರನೆಯ ಶತಮಾನದ ಪ್ರಚಂಡ ಖಗೋಳಶಾಸ್ತ್ರಜ್ಞ, ವರಾಹಮಿಹಿರ ನಮ್ಮ ಅಲ್-ಬಿರೂನಿಗೆ ಬಹಳ ಮೆಚ್ಚುಗೆಯ ಗ್ರಂಥಕರ್ತೃ.<sup><a epub:type="noteref" href="999-aside.xhtml#id-003.156">*</a></sup> ವರಾಹಮಿಹಿರನ 'ಬೃಹತ್ ಸಂಹಿತೆ'ಯನ್ನು (ಅಲ್-ಬಿರೂನಿ ಇದನ್ನು 'ಸಂಹಿತೆ' ಎಂದೇ ಕರೆದು, ಗೌರವಿಸುತ್ತಾನೆ!) ತನ್ನ ಗ್ರಂಥದುದ್ದಕ್ಕೂ ಹಲವೆಡೆ ಉಲ್ಲೇಖಿಸುತ್ತಾನೆ. ವರಾಹ ಮಿಹಿರನ 'ಸಂಹಿತೆ'ಯಲ್ಲಿನ ರಾಜ್ಯಗಳ ಪಟ್ಟಿಯಲ್ಲಿ ಕಾಶ್ಮೀರವೂ ಸೇರಿದೆ.<sup><a epub:type="noteref" href="999-aside.xhtml#id-003.157">*</a></sup> ಬಹುಶಃ ಅಲ್-ಬಿರೂನಿಗೆ ವರಾಹಮಿಹಿರನ ಈ ಶ್ಲೋಕ ಬಹಳ ಅರ್ಥವತ್ತಾಗಿ ಕಂಡಿರಬೇಕು; ಅದರಿಂದ ಬಹಳ ಮೆಚ್ಚುಗೆಯಿಂದ ಉಲ್ಲೇಖಿಸುತ್ತಾನೆ:</p>
		<p class="verse">ಮ್ಲೇಚ್ಛಾ ಹಿ ಯವನಾಸ್ ತೇಷು ಸಂಯಕ್ ಶಾಸ್ತ್ರಂ ಇದಂ ಸ್ಥಿತಮ್ ।<br />ಋಷಿವತ್ ತೇ'ಪಿ ಪೂಜ್ಯನ್ತೇ, ಕಿಂ ಪುನರ್ ದೈವವಿದ್ ದ್ವಿಜಃ ॥ ''</p>
		<p class="verse-author">-ಸಂಹಿತೆ ೨:೩೨</p>
		<p class="verse">ಮ್ಲೇಚ್ಛ, ಯವನರು ಅವರು ಹೊರಗಿನವರೇ ಇರಬಹುದಯ್ಯ,<br />ತಳ ಊರಿ ನಿಂತಿದೆ, ನೋಡ!, ಶಾಸ್ತ್ರ ಈ ವಿಜ್ಞಾನಗಳೆಲ್ಲ ಭದ್ರವಾಗವರಲ್ಲಿ, ಅಲ್ಲಿ;</p>
		<p class="verse">ಯಾರಾದರೇನಂತೆ ಋಷಿಸಮಾನರು ಅವರು, ಪೂಜಾರ್ಹ ಮೇಧಾವಿಗಳಯ್ಯ, ಹೀಗಿರಲು<br />ನಮ್ಮವರೇ ಆದಂಥ ಬ್ರಹ್ಮಜ್ಞಾನಿಗಳಿಗೆಷ್ಟು ಮನ್ನಣೆಯೋ, ಹೇಳು, ಇನ್ನೇನು!</p>
		<p>'ಅವನೊಬ್ಬ ಪ್ರಾಮಾಣಿಕ ವಿಜ್ಞಾನಿ' ಎಂದು ವರಾಹಮಿಹಿರನನ್ನು ಹೊಗಳಿ,<sup><a epub:type="noteref" href="999-aside.xhtml#id-003.158">*</a></sup> ಕೆಲವು ಖಗೋಳಕ್ಕೆ ಸಂಬಂಧಿಸಿದ ಬೃಹತ್ಸಂಹಿತೆಯ ವಿಚಾರಗಳನ್ನು ತನಗೆ ತಿಳಿದಿರುವ ಇನ್ನಿತರ ಸಿದ್ಧಾಂತಗಳೊಂದಿಗೆ ಸಮೀಕ್ಷಿಸುತ್ತಾ, ತನಗಿಂತ ೫೨೬ ವರ್ಷ ಮುಂಚೆ ಇದ್ದ ಮಹನೀಯ ಈತ ಎನ್ನುತ್ತಾನೆ.<sup><a epub:type="noteref" href="999-aside.xhtml#id-003.159">*</a></sup> ಈ ವರಾಹಮಿಹಿರನ ಬೃಹತ್ ಸಂಹಿತೆಯನ್ನೂ, ಲಘುಜಾತಕವನ್ನೂ ಅಲ್-ಬಿರೂನಿ ಅರಬ್ಬೀ ಭಾಷೆಗೆ ಅನುವಾದಿಸಿದ್ದಾನೆ.</p>
		<p>ಕಾಶ್ಮೀರದಲ್ಲಿ (ಹತ್ತನೆಯ ಶತಮಾನದ ಮಧ್ಯಭಾಗದಲ್ಲಿದ್ದ) ಉತ್ಪಲ ಎಂಬುವನು ವರಾಹಮಿಹಿರನ 'ಬೃಹತ್ ಸಂಹಿತೆ'ಗೆ ಭಾಷ್ಯ ಬರೆದಿದ್ದಾನೆ. ಅದನ್ನು ಉಲ್ಲೇಖಿಸುತ್ತ, ನಮ್ಮ ಅಲ್-ಬಿರೂನಿ ಏನು ಹೇಳುತ್ತಾನೆ ಕೇಳಿ:<sup><a epub:type="noteref" href="999-aside.xhtml#id-003.160">*</a></sup> ದೇಶದ, ನಗರದ ಹೆಸರುಗಳು ಯುಗ ಯುಗಕ್ಕೂ, ಕಾಲಕ್ರಮೇಣ ಬದಲಾಯಿಸುತ್ತಾ ಹೋಗುತ್ತವೆ. ನಿದರ್ಶನಕ್ಕೆ: 'ಮುಲ್ತಾನ್'ನ್ನೇ ತೆಗೆದುಕೊಳ್ಳಿ; ಅದು ಮೊದಲು 'ಕಾಶ್ಯಪಪುರ' ಎಂದಿತ್ತು; ಆಮೇಲೆ, ಅದು 'ಹಂಸಪುರ'ವಾಯಿತು; ನಂತರ, 'ಬಗಪುರ'ವೂ, 'ಸಾಂಭಪುರ'ವೂ ಆಯಿತು. ಕೊನೆಗೆ 'ಮೂಲಸ್ಥಾನ' ಎನಿಸಿಕೊಂಡಿತು; 'ಮೂಲ' ಅಂದರೆ ಎಲ್ಲದರ ಬೇರು, ಹುಟ್ಟುವ ಜಾಗ ಎಂದು. ಅದೀಗ 'ಮುಲ್ತಾನ್' ಆಗಿದೆ!"ಈ ಮಾತುಗಳನ್ನು ಇಷ್ಟು ವಿವರವಾಗಿ ಏಕೆ ಉಲ್ಲೇಖಿಸಿರಬಹುದು, ಹೇಳಿ?</p>
		<p>ಮುಲ್ತಾನಿನ ಜನ ಕಾಶ್ಮೀರದವರ ಪದ್ಧತಿಯಂತೆ (ಭಾದ್ರಪದದಿಂದ) ವರ್ಷ ಗಣನೆ ಮಾಡುತ್ತಾರೆ;<sup><a epub:type="noteref" href="999-aside.xhtml#id-003.161">*</a></sup> ಮುಲ್ತಾನಿನ ಸುತ್ತ ಮುತ್ತಲಿನ ಜನ ಅಲ್ಲಿನ ಹಿಂದೂ ದೇವಾಲಯ ಧ್ವಂಸ ಆಗುವವರೆಗೂ ಆ ಸೂರ್ಯ ದೇವಾಲಯಕ್ಕೇ ಹೋಗುತ್ತಿದ್ದರು; ಆಮೇಲೆ ಕಾಶ್ಮೀರಕ್ಕೆ ಹೋಗಲಾರಂಭಿಸಿದರು!<sup><a epub:type="noteref" href="999-aside.xhtml#id-003.162">*</a></sup> ಮುಲ್ತಾನಿನ ಹಿಂದೂಗಳು 'ಸಾಂಬಪುರ ಯಾತ್ರಾ' ಎಂಬ ಹಬ್ಬವನ್ನು ಆಚರಿಸುತ್ತಾರೆ; ವರ್ಷದಲ್ಲಿ ಅದು ಯಾವ ದಿನ ಬೀಳುತ್ತದೆ ಎಂಬುದನ್ನ ನಿರ್ಧರಿಸುವ ಒಂದು ಸಂಕೀರ್ಣ ಕ್ರಮವನ್ನೂ ಅವನೇ ವಿವರಿಸುತ್ತಾನೆ.<sup><a epub:type="noteref" href="999-aside.xhtml#id-003.163">*</a></sup> ಮುಲ್ತಾನಿನ ಜನ ನನಗೆ ಹೀಗೆ ಹೇಳುತ್ತಿದ್ದರು;<sup><a epub:type="noteref" href="999-aside.xhtml#id-003.164">*</a></sup> ಮುಲ್ತಾನಿನ ಜನ ಬೇಸಗೆ ಕಾಲದಲ್ಲಿ ಆಕಾಶದಲ್ಲಿ ಒಂದು ಕೆಂಪು ನಕ್ಷತ್ರವನ್ನು ಕಾಣುತ್ತಿದ್ದರು;<sup><a epub:type="noteref" href="999-aside.xhtml#id-003.165">*</a></sup> ಐಶ್ವರ್ಯ ಸಂಪನ್ನವಾದ ಆದಿತ್ಯ ದೇವಾಲಯದಲ್ಲಿ, ಸೂರ್ಯನ ವಿಗ್ರಹದ ಎರಡು ಕಣ್ಣುಗಳಲ್ಲಿ ಅಪೂರ್ವವಾದ ಎರಡು ಕೆಂಪು ರತ್ನಗಳು ಇದ್ದವು; (೧೦೦೬ರಲ್ಲಿ) ಮುಹಮ್ಮದ್ ಇಬ್ನ್ ಅಲ್ಕಾಸಿಮ್ ಅಲ್-ಮುನಾಬ್ಬಿಹ್ ದೊರೆಯು ಈ ದೇವಾಲಯವನ್ನು ಧ್ವಂಸ ಮಾಡಿದ ವಿವರ<sup><a epub:type="noteref" href="999-aside.xhtml#id-003.166">*</a></sup> - ಹೀಗೆಲ್ಲ ಇನ್ನೂ ಹತ್ತಾರು ಕಡೆ ಯಾವ ಕಾರಣಕ್ಕೆ ಮುಲ್ತಾನನ್ನು ವಿವರಿಸಿರಬಹುದು?</p>
		<p>ಅಲ್-ಬಿರೂನಿಗೆ ಬಹುಶಃ ಮುಲ್ತಾನ್ ಬಹಳ ಪ್ರಿಯವಾದ, ಅವನ ಬರವಣಿಗೆಗೆ ಅನುಕೂಲಕರವಾದ ಕಾರ್ಯಕ್ಷೇತ್ರವೂ ಆಗಿದ್ದಿರಬೇಕೆಂದು ವಿದ್ವಾಂಸರು ಊಹಿಸುತ್ತಾರೆ. ಸಾಚೌ ಹೇಳುತ್ತಾರೆ:<sup><a epub:type="noteref" href="999-aside.xhtml#id-003.167">*</a></sup> ಘಜ಼ನಿ ಮಹಮ್ಮದ್ ತನ್ನ ದಂಡಯಾತ್ರೆ ಮಾಡಿ ಗೆದ್ದ ರಾಜ್ಯಗಳ ಬುದ್ಧಿವಂತ ವಿದ್ವಾಂಸರುಗಳನ್ನು ಮುಲ್ತಾನ್ ನಗರಕ್ಕೆ ಕೊಂಡೊಯ್ದು ಅಲ್ಲಿ ಒಂದು ತರಹ ಸೆರೆಮನೆ ವಾತಾವರಣದಲ್ಲಿ ಕಟ್ಟುಪಾಡಿನೊಳಗೆ ಇದ್ದು, ತಮ್ಮ ತಮ್ಮ ಬರವಣಿಗೆ ಮುಂದುವರಿಸಲು ಅವಕಾಶ ಮಾಡಿಕೊಟ್ಟಿದ್ದ ನೇನೋ- ಅಂತ!</p>
		<p>ಕಾಶ್ಮೀರದ ನೆರೆಹೊರೆಯವರೆಗೂ ಹಬ್ಬಿದ ಪಂಚಿರ್ ಪ್ರದೇಶವನ್ನು ಅಲ್-ಬಿರೂನಿ ಒಂದು ಕಡೆ ಉಲ್ಲೇಖಿಸುತ್ತಾನೆ. ಅಲ್ಲಿ ಬಹುಪತಿತ್ವ ಪದ್ಧತಿ ಇದೆ ಎಂದು ಹೇಳುವಾಗ,<sup><a epub:type="noteref" href="999-aside.xhtml#id-003.168">*</a></sup> ಮಹಾಭಾರತ ಕಾಲದ 'ನಿಯೋಗ' ಪದ್ಧತಿಯನ್ನೂ ಪ್ರಾಸ್ತಾವಿಕವಾಗಿ ಹೇಳಿ, ಅರಬ್ಬರಲ್ಲಿ ಬಹು ಹಿಂದೆ ಇದ್ದ ಈ ಬಹುಪತಿತ್ವ ಪದ್ಧತಿಯನ್ನು ಸೂಚಿಸಿ, ಇವೆಲ್ಲ ಈಗ ಬಳಕೆಯಲ್ಲಿಲ್ಲದ ಕಲಿವಜ್ರ್ಯಗಳೆನ್ನುವುದನ್ನು ಸೂಚಿಸುತ್ತಾನೆ.</p>
		<p>ಭಾಷೆಯ ವಿಷಯ ಹೇಳುವಾಗ, ಸಿದ್ಧಮಾತೃಕೆಯ ವರ್ಣಮಾಲೆ ಕಾಶ್ಮೀರ ದಲ್ಲಿಯೇ ಹುಟ್ಟಿದ್ದು, ಅಲ್ಲಿಯ ಮತ್ತು ವಾರಣಾಸಿಯಲ್ಲಿ ಅದನ್ನು ಬಳಸುತ್ತಿದ್ದಾರೆ, ಎನ್ನುತ್ತಾನೆ ಅಲ್-ಬಿರೂನಿ;<sup><a epub:type="noteref" href="999-aside.xhtml#id-003.169">*</a></sup> ಕಾಶ್ಮೀರದಲ್ಲಿ ಪುಸ್ತಕಗಳ ಪುಟಗಳ ಗುರುತಿಗೆ ಚಿತ್ರಗಳನ್ನು ಉಪಯೋಗಿಸುವುದನ್ನು ಇವನು ಗಮನಿಸಿದ್ದಾನೆ.<sup><a epub:type="noteref" href="999-aside.xhtml#id-003.170">*</a></sup> ಶ್ರುತಿ ರೂಪವಾದ ವೇದಗಳು ನಶಿಸಿ ಹೋದೀತೆಂಬ ಶಂಕೆಯಿಂದ ಅವುಗಳನ್ನು ಬರಹಕ್ಕಿಳಿಸಿ, ಭಾಷ್ಯಬರೆದ ಮೊದಲಿಗ- ಒಬ್ಬ ಕಾಶ್ಮೀರೀ ಬ್ರಾಹ್ಮಣ 'ವಸುಕ್ರ' ಎಂಬುವನು, ಎನ್ನುತ್ತಾನೆ, ಅಲ್-ಬಿರೂನಿ.<sup><a epub:type="noteref" href="999-aside.xhtml#id-003.171">*</a></sup> ಯಾರೀ ಹತ್ತನೆಯ ಶತಮಾನದ ವಸು(ಶು)ಕ್ರ? ಈಗಂತೂ ಅವನ ಕೃತಿ ಅಲಭ್ಯ! ''ಇಂದ್ರ ವಸುಕ್ರ' ಎಂಬ ವೈದಿಕ ಋಷಿಯೊಬ್ಬ ಇದ್ದಾನೆ; ಅವನೂ, ಅವನ ಹೆಂಡತಿ 'ಇಂದ್ರ-ಸ್ನುಷಾ ವಸುಕ್ರಪತ್ನೀ' ಋಷಿಕಳೂ ಋಗ್ವೇದದ ಮೂರು ಸೂಕ್ತಗಳ ದೃಷ್ಟಾರರು.<sup><a epub:type="noteref" href="999-aside.xhtml#id-003.172">*</a></sup> ಐತ್ತರೇಯ ಆರಣ್ಯಕ ಮತ್ತು ಶಾಂಖ್ಯಾಯನ ಆರಣ್ಯಕ ದಲ್ಲಿಯೂ ವಸುಕ್ರ ದಂಪತಿಗಳ ಪ್ರಸ್ತಾಪ ಬರುತ್ತದೆ.<sup><a epub:type="noteref" href="999-aside.xhtml#id-003.173">*</a></sup> ಇಂದ್ರನನ್ನು ಸ್ತುತಿಸುವ ಈ ಮಂತ್ರದೃಷ್ಟಾರರ ವಂಶದವರು ಕಾಶ್ಮೀರ ಮೂಲದವರೇ? ಮುಂದೆ ಸಂಶೋಧನೆ ಮಾಡಲು ಒಳ್ಳೆಯ ವಿಷಯ ಇದು!</p>
		<p>ಸಂಸ್ಕೃತ ಭಾಷೆಯ ಬಗ್ಗೆ ಹೇಳ ಹೊರಟಾಗ ಅಲ್-ಬಿರೂನಿ ಎದೆ ತುಂಬಿ ಹಾಡುತ್ತಾನೆ! ಸಂಸ್ಕೃತದ ವ್ಯಾಕರಣ ಮತ್ತು ಛಂದಸ್ ಶಾಸ್ತ್ರದ ತಿಳಿವಳಿಕೆ ಬೇರೆಲ್ಲ<br />ವಿಜ್ಞಾನ ಶಾಸ್ತ್ರಾಧ್ಯಯನಕ್ಕೆ ಆವಶ್ಯಕ ಪೂರ್ವಪಠ್ಯ ('ಪ್ರಿ-ರೆಕ್ವಿಜಿ಼ಟ್'!) ಎಂಬ ಅಭಿಪ್ರಾಯ ಅವನದು. ಈ ಸಂದರ್ಭದಲ್ಲಿ<sup><a epub:type="noteref" href="999-aside.xhtml#id-003.174">*</a></sup> ಕಾಶ್ಮೀರದಲ್ಲಿ ಆ ಕಾಲದಲ್ಲಿ ನಡೆದ ಒಂದು ಸ್ವಾರಸ್ಯಕರ ಘಟನೆಯನ್ನು, ರಾಜಾಶ್ರಯದ ವಶೀಲಿಯ ಸಾರ್ವಕಾಲಿಕ ಸತ್ಯದ ವಿಚಾರವನ್ನು ಹೇಳುತ್ತಾನೆ:</p>
		<p>ಸಂಸ್ಕೃತದ ವ್ಯಾಕರಣ-ಛಂದಸ್ ಶಾಸ್ತ್ರಗಳಲ್ಲಿ, ನಾಲ್ಕನೆಯ ಶತಮಾನದ ಪಾಣಿನಿಯ 'ಅಷ್ಟಾಧ್ಯಾಯಿ'ಯೂ ಸೇರಿದಂತೆ, ಮುಖ್ಯವಾದ ಎಂಟು ಗ್ರಂಥಗಳ ಪಟ್ಟಿ ಇಲ್ಲಿದೆ.<sup><a epub:type="noteref" href="999-aside.xhtml#id-003.175">*</a></sup> ಅದರಲ್ಲಿ ಕೊನೆಯದು ಉಗ್ರಭೂತಿ ಎಂಬವನ 'ಶಿಷ್ಯ-ಹಿತ-ವೃತ್ತಿ' ಎಂಬುದೂ ಒಂದು. ಜಯಪಾಲ ರಾಜನ ಮಗ ಷಾಹ್ ಆನಂದಪಾಲ್ ಎಂಬ ಅರಸ ಆಗ ಕಾಶ್ಮೀರವನ್ನು ಆಳುತ್ತಿದ್ದ. ಈ ಆನಂದಪಾಲನು ನಮ್ಮ ಉಗ್ರಭೂತಿಯ ಶಿಷ್ಯನಾಗಿ ಚಿಕ್ಕಂದಿನಲ್ಲಿ ಗುರುಕುಲ ವಾಸ ಮಾಡಿದ್ದ. ಉಗ್ರಭೂತಿ ತನ್ನ ಈ ಹೊಸ 'ಶಿಷ್ಯಹಿತವೃತ್ತಿ'ಯನ್ನ ಕಾಶ್ಮೀರಕ್ಕೆ ಕಳಿಸಿದನಂತೆ. ಅಲ್ಲಿನ ಜನ ಈಗಾಗಲೇ ಜನಪ್ರಿಯವಾಗಿದ್ದ 'ಪಾಣಿನಿ' ಮುಂತಾದವರ ವ್ಯಾಕರಣ ಗ್ರಂಥಗಳನ್ನೇ ಅಧ್ಯಯನ ಮಾಡುತ್ತಿದ್ದವರು, ಈ ಹೊಸ ಪುಸ್ತಕಕ್ಕೆ ಲೇಖಕ ನಿರೀಕ್ಷಿಸಿದಷ್ಟು ಮನ್ನಣೆ ಕೊಡಲಿಲ್ಲವಂತೆ. ನಿರಾಶನಾದ ಗುರು ಶಿಷ್ಯೋತ್ತಮನಿಗೆ ದೂರು ಹೇಳಿದನಂತೆ. ತತ್‍ಕ್ಷಣ ರಾಜಾಜ್ಞೆ ಹೊರಬಿತ್ತಂತೆ: ''ರಾಜ ಗುರು ಶ್ರೀ ಉಗ್ರಭೂತಿ ಪಂಡಿತರಿಂದ ರಚಿತವಾದ 'ಶಿಷ್ಯಹಿತವೃತ್ತಿ'ಯನ್ನು ಸಂಸ್ಕೃತಾಭ್ಯಾಸಿಗಳೆಲ್ಲ ಅಧ್ಯಯನ ಮಾಡತಕ್ಕದ್ದು; ಮತ್ತು ಹಾಗೆ ಅದನ್ನು ಅಧ್ಯಯನ ಮಾಡುವವರಿಗೆ ಸರ್ಕಾರದ ವತಿಯಿಂದ ಒಟ್ಟು ಇಪ್ಪತ್ತು ಸಾವಿರ ಬಂಗಾರದ ನಾಣ್ ('ದಿಹ್ರ್ಯಂ')ಗಳನ್ನೂ, ಇನ್ನೂ ಅನೇಕ ಉಡುಗೊರೆಗಳನ್ನೂ ಕೊಡಲಾಗುವುದು!''- ಎಂದು. ಆಮೇಲೆ ನೋಡಿ, ಎಲ್ಲಿ ಹೋದರೂ, ಎತ್ತೆತ್ತ ನೋಡಿದರೂ, ಯಾರನ್ನೂ ಕೇಳಿದರೂ ಅದೇ ಸುದ್ದಿ; ಬೆಳಗಾಗುವುದರೊಳಗೇ ಉಗ್ರಭೂತಿಯ 'ಶಿಷ್ಯಹಿತವೃತ್ತಿ' ಕಾಶ್ಮೀರದಲ್ಲೆಲ್ಲ ಮನೆಮಾತಾಗಿಬಿಟ್ಟಿತಂತೆ!</p>
		<p>ಕಾಶ್ಮೀರದ ಪಂಚಾಂಗದ ಬಗ್ಗೆ (ಶಕವರ್ಷ ೯೫೧?) ಬರೆಯುತ್ತಾ ಆಲ್-ಬಿರೂನಿಯು, ಸಪ್ತರ್ಷಿಮಂಡಲ ವೃಶ್ಚಿಕರಾಶಿಯಲ್ಲಿ ಅನುರಾಧಾ ನಕ್ಷತ್ರದಲ್ಲಿ ಎಪ್ಪತ್ತೇಳು ವರ್ಷಗಳಕಾಲ ಇರುವ ಬಗ್ಗೆ ವ್ಯಾಖ್ಯಾನ ಮಾಡುತ್ತಾ,<sup><a epub:type="noteref" href="999-aside.xhtml#id-003.176">*</a></sup> ಭಾರತೀಯ ರೊಂದಿಗೇ ವಾಸಿಸುತ್ತಿಲ್ಲವಾದರೆ, ಹಿಂದೂಗಳ ಇಷ್ಟೆಲ್ಲ ವಿವಿಧ ಖಗೋಳ-ಜ್ಯೋತಿಷ್ಯ ಶಾಸ್ತ್ರದ ಸಿದ್ಧಾಂತಗಳನ್ನು ಸರಿಯಾಗಿ ಅರ್ಥಮಾಡಿಕೊಳ್ಳಲು ಯಾರಿಗೆ ತಾನೆ ಸಾಧ್ಯ?- ಎಂದು ಪ್ರಶಂಸೆಯ ಮಾತನಾಡುತ್ತಾನೆ!</p>
		<p>ಆಲ್-ಬಿರೂನಿಗೆ ಕಾಶ್ಮೀರದ ಕಪಟೇಶ್ವರ ತೀರ್ಥ ಗೊತ್ತಿತ್ತು;<sup><a epub:type="noteref" href="999-aside.xhtml#id-003.177">*</a></sup> ಶ್ರೀ ಶಾರದಾ ತೀರ್ಥ ತಿಳಿದಿತ್ತು; ಉಷಕೂರ್, ಹಷ್ಕಪುರ ಹೆಸರಿಸುತ್ತಾನೆ; ಮುಕ್ತಾಪೀಡವನ್ನು ಉಲ್ಲೇಖಿಸುತ್ತಾನೆ; ಮುಟ್ಟೈ ಮತ್ತು ಆಶ್ವಯುಜೀ ಉತ್ಸವವನ್ನು ಬಣ್ಣಿಸುತ್ತಾನೆ; ಕಾಶ್ಮೀರದ ಪಂಡಿತರ ಸಹಾಯ ಪಡೆಯುತ್ತಾನೆ; ಹಿಂದೂ 'ಶಾಹಿಯಾನ್' ವಿವರ ಕೊಡುತ್ತಾನೆ.<sup><a epub:type="noteref" href="999-aside.xhtml#id-003.178">*</a></sup> </p>
		<p>ಕಪಿಲನ ಸಾಂಖ್ಯವನ್ನು ಚರ್ಚಿಸಿದರೂ, ಪತಂಜಲಿಯ ಯೋಗಸಿದ್ಧಾಂತವನ್ನು ಸುದೀರ್ಘವಾಗಿ ಪ್ರಸ್ತಾಪಿಸಿದರೂ ಆಲ್-ಬಿರೂನಿ ಉಪಯೋಗಿಸಿದ ಕೆಲವು ಗ್ರಂಥಗಳು ಈಗ ನಮಗೆ ಲಭ್ಯವಿಲ್ಲ. ಹೀಗೆ ಅನೇಕ ಸಂಸ್ಕೃತ ಗ್ರಂಥಗಳನ್ನು ಆಲ್-ಬಿರೂನಿ ಕೊಂಡು ಕೊಂಡು, ಅಭ್ಯಾಸ ಮಾಡಿ, ಅವುಗಳ ವಿವರ ಬರೆದ; ಕೆಲವನ್ನು ಅರಬ್ಬೀ ಭಾಷೆಗೆ ಅನುವಾದವನ್ನೂ ಮಾಡಿದ. ಈಗ ಅಲಭ್ಯವಾದ ಮೂಲಗ್ರಂಥಗಳನ್ನು ನಾವೀಗ ಅವುಗಳ ಅನುವಾದದಿಂದ ಪುನರ್-ನಿರ್ಮಾಣ ಮಾಡಬೇಕಾದ ಪರಿಸ್ಥಿತಿ ಬಂದಿದೆ!<sup><a epub:type="noteref" href="999-aside.xhtml#id-003.179">*</a></sup> </p>
		<p>ಆಲ್-ಬಿರೂನಿಯ 'ಕಿತಾಬುಲ್ ಹಿಂದ್' ನಲ್ಲಿ ಕರ್ನಾಟಕದ ಪ್ರಸ್ತಾಪವೂ ಇದೆ! ಘಜಿ಼್ನ ಮುಹಮ್ಮದನ ಆಡಳಿತದಲ್ಲಿ ನಾಗರಿಕ ಹಾಗೂ ಲಷ್ಕರೀ ಇಲಾಖೆಗಳಲ್ಲಿ ಹಿಂದೂ ಅಧಿಕಾರಿಗಳೂ, ಹಿಂದೂ ಕೆಲಸಗಾರರೂ ಸಾಕಷ್ಟು ಜನ ಇದ್ದರು ಎಂದು ಚರಿತ್ರಕಾರರು ಹೇಳುತ್ತಾರೆ.<sup><a epub:type="noteref" href="999-aside.xhtml#id-003.180">*</a></sup> ಜಯಸೇನ ಎಂಬುವನ ಮಗ ತಿಲಕ್ ಎನ್ನುವವನು ಕಾಶ್ಮೀರದಲ್ಲಿ ಮೊದಲು ವಿದ್ಯಾಭ್ಯಾಸ ಮಾಡಿ ಮೊದಲು ಘಜಿ಼್ನ ಮುಹಮ್ಮದನಿಗೂ ನಂತರ ಅವನ ಮಗ ಮಸೂದನಿಗೂ ದುಭಾಷಿಯಾಗಿ ಕೆಲಸ ಮಾಡುತ್ತಿದ್ದನಂತೆ.<sup><a epub:type="noteref" href="999-aside.xhtml#id-003.181">*</a></sup> ಕೆಲವರು ತಮ್ಮ ಈ ಮುಸ್ಲಿಂ ನಾಯಕನ ಪರವಾಗಿ ಕರ್ಮಾನ್, ಖ್ವಾರಿಜ಼್ಮ್ ಮುಂತಾದ ಕಡೆ ಯುದ್ಧ ಮಾಡಿದರಂತೆ.<sup><a epub:type="noteref" href="999-aside.xhtml#id-003.182">*</a></sup> ಆ ಸೈನ್ಯದಲ್ಲಿ ನಮ್ಮ ಕರ್ನಾಟಕ ದೇಶದ ಜನರೂ ಇದ್ದರು- ಎನ್ನುತ್ತಾರೆ ಆ ಚರಿತ್ರಕಾರರು! ಇದನ್ನು ಸಾಚೌ ತನ್ನ ಟಿಪ್ಪಣಿಯಲ್ಲಿ<sup><a epub:type="noteref" href="999-aside.xhtml#id-003.183">*</a></sup> ವಿವರಿಸುತ್ತಾರೆ. ಆಲ್-ಬಿರೂನಿಯು ಹಿಂದೂಗಳ ವಿವಿಧ ಭಾಷೆಗಳ ವರ್ಣಮಾಲೆ ಯನ್ನು ವಿವರಿಸುವಾಗ, ''ಕರ್ನಾಟದೇಶದಲ್ಲಿ 'ಕರ್ನಾಟ' ಭಾಷೆಯ ವರ್ಣಮಾಲೆ ಇದೆ; ಈ ಕರ್ನಾಟಕ ದೇಶದಿಂದ ಬಂದ ಜನರ ಸೈನ್ಯದ ತುಕುಡಿಗೆ 'ಕನ್ನರ' ಎನ್ನುತ್ತಾರೆ..''- ಎಂದು ಹೇಳುತ್ತಾನೆ.<sup><a epub:type="noteref" href="999-aside.xhtml#id-003.184">*</a></sup> ಕನ್ನಡ 'ಕನ್ನರ' ವಾಗಿದೆ!</p>
		<p>''ಬರಿಯ ಹೊಗಳಿಕೆಯೊಂದೇ ಅಲ್ಲ, ತಪ್ಪು ಕಂಡಲ್ಲಿ ಖಂಡಿಸುವುದಕ್ಕೂ ಹಿಂಜರಿಯುವುದಿಲ್ಲ, ಆಲ್-ಬಿರೂನಿ; 'ದೇವರು', 'ಧಾರ್ಮಿಕ ತತ್ತ್ವ ವಿಚಾರಗಳು' ಮತ್ತು 'ಆಚರಣೆ'- ಇವುಗಳ ಬಗ್ಗೆ ಹಿಂದೂಗಳಲ್ಲಿ ಓದಿ ಬರೆದ ಶಿಕ್ಷಿತ ವರ್ಗದವರ ತಿಳಿವಳಿಕೆಯೇ ಬೇರೆ; ಸಾಮಾನ್ಯಜನರ ನಂಬಿಕೆ, ನಡವಳಿಕೆಗಳೇ ಬೇರೆ; ಎಲ್ಲಾ ದೇಶಗಳಲ್ಲೂ ಹೀಗೇನೆ; ತುಂಬಾ ಅಧ್ಯಯನ ಮಾಡಿದ ಸುಶಿಕ್ಷಿತರು ಗಹನವಾದ ಅಮೂರ್ತ ಭಾವನೆಗಳಿಂದ ಆಧ್ಯಾತ್ಮಿಕ ವಿಚಾರಗಳನ್ನು ಮನಗಂಡರೆ, ಸಾಮಾನ್ಯ ಜನರು ಇಂದ್ರಿಯ ಗೋಚರವಾದ ವಸ್ತು ವಿಚಾರಗಳ ಎಲ್ಲೆಯನ್ನು ಮೀರಿ<br />ಹೋಗಲಾಗದೆ, ಗೂಢ ಆಧ್ಯಾತ್ಮಿಕ ತತ್ತ್ವಗಳಿಂದ ಜನ್ಯವಾದ ಸರಳ ವಿಧಿ ವಿಧಾನಗಳನ್ನೇ ಅವಲಂಬಿಸಿ ನಂಬಿ ಇರುತ್ತಾರೆ''- ಎಂಬ ಸಾರ್ವಕಾಲಿಕ ಸತ್ಯವನ್ನು ಸೊಗಸಾಗಿ ಹೇಳುತ್ತಾನೆ. ಹಿಂದೂಗಳ ನಂಬಿಕೆ ಆಚರಣೆಗಳಲ್ಲಿ ಗೊಂದಲ ಉಂಟು ಮಾಡುವ ಸಮಸ್ಯೆ ಎದುರಾದಾಗ, ಇದ್ದುದನ್ನ ಇದ್ದ ಹಾಗೆ ಹೇಳಿ ಮುಂದುವರೆ ಯುತ್ತಾನೆ. ಬೇರೆಯವರು ಸಾಧಿಸದ್ದನ್ನ ಹಿಂದೂಗಳಲ್ಲಿ ಕಂಡಾಗ ಖುಷಿಯಿಂದ ಷಹಭಾಸ್ ಎನ್ನುತ್ತಾನೆ; ಪ್ರಯೋಗ ಸಿದ್ಧವಾದ ವಿಜ್ಞಾನದ ತಥ್ಯಕ್ಕೂ ಪುರಾಣಗಳ ಕೆಲವು ಸಾಂಪ್ರದಾಯಿಕ ಕಾಲ್ಪನಿಕ ಮಿಥ್ಯಕ್ಕೂ ಹೊಂದಾಣಿಕೆ ಮಾಡಿಕೊಳ್ಳಬಯಸುವ, ಹಿಂದೂ ಖಗೋಳಶಾಸ್ತಜ್ಞರ ಒದ್ದಾಟವನ್ನು ಸಹಾನುಭೂತಿಯಿಂದ ಗಮನಿಸಿ, ವಿವರಿಸುತ್ತಾನೆ; ಅಲ್ಲಲ್ಲಿ ತಪ್ಪಿದ್ದಲ್ಲಿ ಮುಲಾಜಿಲ್ಲದೆ ಜರಿಯುತ್ತಾನೆ!</p>
		<p class="vertical-delimiter" />
		<p>ಕಾಶ್ಮೀರಕ್ಕೆ ಸಂಬಂಧಿಸಿದಂತೆ, ಆಲ್-ಬಿರೂನಿಯ ಈ ಗ್ರಂಥದ ಒಂದು ಸಂಕ್ಷಿಪ್ತ ಅಧ್ಯಯನದ ಫಲಶ್ರುತಿಯಾಗಿ ಪ್ರೊಫೆಸರ್ ಎಡ್ವರ್ಡ್ ಸಾಚೌ ತಮ್ಮ ಟಿಪ್ಪಣಿಯಲ್ಲಿ ಮೊದಲಪುಟದಲ್ಲೇ ಬರೆದ ಮಾತುಗಳನ್ನ ಭಾವಾನುವಾದಮಾಡಲು ಇಚ್ಛಿಸುತ್ತೇನೆ:</p>
		<p>ಒಬ್ಬ ಮುಸ್ಲಿಂ ಲೇಖಕನು ವಿಗ್ರಹಾರಾಧಕ ಪರಧರ್ಮಿಯರ ವಿಚಾರ ಧಾರೆಗಳೇನೇನು ಎಂಬುದನ್ನ ಪತ್ತೆ ಹಚ್ಚಲು ಹೊರಟ- ಎಂಬುದು; ಅವರ ಏನೇನು ಅಭಿಪ್ರಾಯಗಳನ್ನು ಮುಸ್ಲಿಮರು ಒಪ್ಪಿಕೊಳ್ಳಬಹುದು, ಏನೇನನ್ನ ನಿರಾಕರಿಸಬಹುದು, ಇನ್ನು ಏನೇನನ್ನ ತಿರಸ್ಕರಿಸಿ ತಳ್ಳಿ ಹಾಕಬಹುದು ಎಂಬುದೆಲ್ಲವನ್ನ ಅಧ್ಯಯನ ಮಾಡಲು ಹೊರಟ ಎಂಬುದೂ; ಆ ಮುಸ್ಲಿಮ್ ಬರಹಗಾರ ಪರಧರ್ಮೀಯರಾದ ಹಿಂದೂಗಳ ಆ ಸಾಮಾಜಿಕ, ವೈಜ್ಞಾನಿಕ ಹಾಗೂ ಧಾರ್ಮಿಕ ವಿಚಾರಧಾರೆಗಳನ್ನ [ತಮಗೆ ಅತ್ಯಂತ ಪವಿತ್ರವೆನಿಸಿದ] ಖುರಾನ್ ಮತ್ತು ಬೈಬಲ್‍ಗಳ ಗ್ರೀಕರ ಸಿದ್ಧಾಂತಗಳ ಉಲ್ಲೇಖಗಳ ಅಕ್ಕ ಪಕ್ಕದಲ್ಲಿ ಇರಿಸಿ, ವಿಶ್ಲೇಷಣೆ ಮಾಡುತ್ತಿದ್ದಾನೆ ಎಂದರೆ- ಅದು ಆ ಗ್ರಂಥಕರ್ತೃವಿನ ದೃಷ್ಟಿ-ವೈಶಾಲ್ಯ ಮತ್ತು ಮುಕ್ತ ಮನಃಪ್ರವೃತ್ತಿಗೆ ಸಾಕ್ಷಿ ಎನಿಸುತ್ತದೆ. ಹಾಗೆ ನೋಡಿದರೆ, ಆಮೇಲಿನ ದಿನಗಳಿಗೆ ಹೋಲಿಸಿದರೆ, ಆಲ್-ಘಜಾ಼ಲಿ (ನಿಧನ ೧೧೧೧)ಯು ಪ್ರವರ್ತಿಸಿದ ಇಸ್ಲಾಮೀ ಸಾಂಪ್ರದಾಯಿಕತೆಯು ತಳಊರುವುದಕ್ಕೆ ಶತಮಾನಗಳ ಮುನ್ನ ಈ ರೀತಿಯ ಮನೋಭಾವ ಬಹುತೇಕ ಸಾಮಾನ್ಯವೇ ಅಗಿತ್ತು ಎನ್ನಬಹುದೇನೋ.</p>
		<p class="vertical-delimiter" />
		<p>ಆಮೇಲೆ, ಎಲ್ಲ ಮುಸ್ಲಿಂ ರಾಷ್ಟ್ರಗಳ ಪ್ರಭಾವ ರಸಘಟ್ಟಿಗೊಂಡು, ಕೇಂದ್ರೀಕರಿಸಿದಂತಾಗಿ, ಒಂದು ನಿಶ್ಚಿತ ಮುಸ್ಲಿಂ ಮನೋಭಾವದ ರೂಪ ತಾಳುವುದಕ್ಕೆ ಮುನ್ನ, ಹೀಗೆ ಪ್ರತ್ಯೇಕ ಪ್ರತ್ಯೇಕ ವೈಯಕ್ತಿಕ ಅಭಿಪ್ರಾಯ, ಸಂಶೋಧನೆ, ಆವಿಷ್ಕಾರಗಳ ಅಭಿವ್ಯಕ್ತಿಗೆ ಅವಕಾಶವಿತ್ತು. ಅನಂತರ, ಈ ವೈಯಕ್ತಿಕತೆಯನ್ನು ಗುರುತಿಸುವುದ ಕ್ಕಾಗಲೀ, ಅಂಗೀಕರಿಸುವುದಕ್ಕಾಗಲೀ ಸಾಧ್ಯವಾಗದೇ ಹೋಗುವಷ್ಟು ಎಲ್ಲವೂ ಮಿಳಿತವಾಗಿ ಹೋಗಿಬಿಟ್ಟಿತು.</p>
		<p>ಈ ಹಿನ್ನೆಲೆಯಲ್ಲಿ, ನಮ್ಮ ಅಲ್-ಬಿರೂನಿಯ ಕೊಡುಗೆ ಮುಸ್ಲಿಂ ಸಾಹಿತ್ಯ ಸಾಗರದಲ್ಲೇ ವಿಶಿಷ್ಟವಾದದ್ದು! ಪರಧರ್ಮೀಯರ ವಿಚಾರ ವಿಶ್ವವನ್ನು ಒಳಹೊಕ್ಕು ಅಧ್ಯಯನ ಮಾಡುವ ಇವನ ಶ್ರದ್ಧಾಪೂರ್ಣ ಪ್ರಯತ್ನ ಶ್ಲಾಘನೀಯ! ಅಷ್ಟೇ ಅಲ್ಲ, [ನಡೆ ನುಡಿ ಆಚಾರ ವ್ಯವಹಾರಗಳಲ್ಲಿ ಹೆಜ್ಜೆ ಹೆಜ್ಜೆಗೂ ನೂರೆಂಬತ್ತು ಡಿಗ್ರಿ ವಿಮುಖರಾಗಿರುವ] ಸಹಜವಾಗಿಯೇ ವಿರುದ್ಧವಾಗಿ ಇರುವ ವಿಗ್ರಹಾರಾಧಕರ ಅಧ್ಯಯನ ಇವನ ಗುರಿ. ಮಾರ್ಗವೋ, ಆ ಪರಧರ್ಮೀಯರನ್ನು ಪೂರ್ವಗ್ರಹ ಪೀಡಿತನಾಗಿ ಎದುರಿಸಿ, ಹೊಡೆದಾಡಿ, ಅವಹೇಳನಕರವಾಗಿ ಚರ್ಚಿಸುವ ಕ್ರಮ ಇವನದಲ್ಲ. ಸಮಚಿತ್ತನಾಗಿದ್ದುಕೊಂಡು, ಉದ್ದಕ್ಕೂ ಒಂದೇ ಪ್ರಮಾಣದಲ್ಲಿ ಪಕ್ಷಪಾತರಹಿತನಾಗಿ, ತನಗದು ಒಪ್ಪಿಗೆಯಾಗಲೀ ಬಿಡಲಿ, ಎದುರಾಳಿಯ ತನಗೆ ಗೊತ್ತಿಲ್ಲದ ವಿಷಯಗಳನ್ನು ತಿಳಿದುಕೊಳ್ಳುವ ಪ್ರಾಮಾಣಿಕ ನಡೆ, ಆಲ್-ಬಿರೂನಿಯದು.</p>
		<p>ಮೇಲುನೋಟಕ್ಕೇ ಇಷ್ಟಂತೂ ಸ್ಪಷ್ಟ: [ಒಂದೆರಡು ಅಪವಾದಗಳನ್ನು ಬಿಟ್ಟರೆ, ] ಬೇರೆ ಇನ್ಯಾವುದೋ ಪರಿಸರದಲ್ಲಿ ಆಗಿದ್ದರೆ, ಮುಸ್ಲಿಮ್ ಚರಿತ್ರೆಯ ಬೇರೆ ಇನ್ನಾವುದೋ ಕಾಲದಲ್ಲಿ ಆಗಿದ್ದರೆ, ಇಸ್ಲಾಮೀ ಸುಲ್ತಾನರ ಯಾರದೋ ದೇಶದಲ್ಲಿ ಆಗಿದ್ದರೆ, ಇಂಥ ಗ್ರಂಥ ಬರೆದವನ ಜೀವಕ್ಕೇ ಅಪಾಯ ಅಗಿಬಿಡುತ್ತಿತ್ತು!''</p>
		<p class="vertical-delimiter" />
		<p>ಭರತವಾಕ್ಯ: ಈ ಎಲ್ಲದನ್ನು ಕಂಡು ನಮಗಾಗುವ ದೊಡ್ಡ ಆಶ್ಚರ್ಯವೊಂದಿದೆ: ಅಂದಿನ ಹಿಂದೂ ದೇಶದ ಒಬ್ಬ ದೊಡ್ಡ ಶತ್ರುವೆನಿಸಿಕೊಂಡವನು, ಹಿಂದೂ ಧರ್ಮವನ್ನು ತುಳಿಯಲು ಸತತ ತೊಡಗಿದವನು, ಹಿಂದೂ ದೇವಾಲಯಗಳ ಭಾರೀ ವಿಧ್ವಂಸಕನೆನೆನಿಸಿಕೊಂಡವನು, ಪರಮತ ಸಹಿಷ್ಣುತೆ ಲವಲೇಶವೂ ಇಲ್ಲದಂಥ ಚರಿತ್ರಾರ್ಹ ಕುಖ್ಯಾತ ಕ್ರೂರಪ್ರವೃತಿಯ ಈ ಘಜ಼ನಿ ಮಹಮ್ಮದನ ಆಸ್ಥಾನದಲ್ಲಿ, ಆಶ್ರಯದಲ್ಲಿ ಇದ್ದುಕೊಂಡೇ, ಹಿಂದೂ ಮತದ ಬಗ್ಗೆ, ಅರಬ್ಬಿಯಲ್ಲಿ 'ಹಕೀಕಾ' (ವಾಸ್ತವಿಕತೆ)ಯನ್ನು ತಮ್ಮವರಿಗೆ ಆಮೂಲಾಗ್ರವಾಗಿ ಸ್ಪಷ್ಟವಾಗಿ ತಿಳಿಸುವ ಸಾಹಸದ ಈ ಅಮೂಲ್ಯ ಗ್ರಂಥ 'ಕಿತಾಬುಲ್ ಹಿಂದ್'ನ್ನು ಈ ಮುಸ್ಲಿಮ್ ಋಷಿ, ಆಲ್-ಬಿರೂನಿ ಬರೆದು ಉಳಿದುಕೊಂಡ; ನಮಗದನ್ನು ಉಳಿಸಿ ಮಹದುಪಕಾರ ಮಾಡಿಹೋದ- ಎಂದರೆ, ಈ ವಿಚಾರ ಜಗತ್ತಿನ ಎಂಟನೆಯ ಸೋಜಿಗವಲ್ಲದೆ ಮತ್ತಿನ್ನೇನು?</p>
		<section class="level2 numbered" id="id-p3.006.01">
			<h2 class="level2-title" epub:type="title">ಅಲ್-ಬಿರೂನಿ ಓದಿದ ಭಗವದ್ಗೀತೆ:</h2>
			<p>ಈಗೊಂದೆರಡು ಸೋಜಿಗದ ಸುದ್ದಿಗಳನ್ನು ಹೇಳಬಯಸುವೆ: ಒಂದು ಅಭಿಪ್ರಾಯದ ಪ್ರಕಾರ ಕ್ರಿ.ಶ. ಎಂಟನೆಯ ಶತಮಾನದವರು ಎಂದು ಹೇಳಲಾಗುವ ಶ್ರೀ ಗೌಡಪಾದ ಅವರ ಪ್ರಸ್ತಾಪ ಆಲ್-ಬಿರೂನಿಯ ಗ್ರಂಥದಲ್ಲಿ ಬರುತ್ತದೆ; ಉಲ್ಲೇಖಿಸಿದರೂ ಶ್ರೀ ಗೌಡಪಾದರ ಹೆಸರನ್ನ ನೇರವಾಗಿ ಅಲ್-ಬರೂನಿ ಹೇಳುವುದಿಲ್ಲ. ಆಚಾರ್ಯ ಶ್ರೀ ಶಂಕರರ ಗುರುಗಳಾದ ಈ ಗೌಡಪಾದರ ಉಕ್ತಿಗಳು ಎಂದು ನಾವು ಅಲ್-ಬಿರೂನಿಯ ಉಲ್ಲೇಖಗಳನ್ನ ಊಹಿಸಿಕೊಳ್ಳಬಹುದು ಅಷ್ಟೆ. ಆದರೆ ಆಚಾರ್ಯ ಶ್ರೀ ಶಂಕರರ ಪ್ರಸ್ತಾಪ ಏಕೋ ಅವನಲ್ಲಿಲ್ಲ! ಶಂಕರಾಚಾರ್ಯರ ಹೆಸರಾಗಲಿ, ಉಲ್ಲೇಖವಾಗಲಿ ಅಲ್-ಬರೂನಿಯ ಗ್ರಂಥದಲ್ಲಿ ಬರುವುದಿಲ್ಲ. ಇದಕ್ಕಿಂತ ಇನ್ನೊಂದು ಸೋಜಿಗದ ವಿಚಾರವೆಂದರೆ ಅದು ಭಗವದ್‍ಗೀತೆಗೆ ಸಂಬಂಧಪಟ್ಟದ್ದು.</p>
			<p>ಅಲ್-ಬಿರೂನಿ ಭಗವದ್ಗೀತೆಯನ್ನ <em>ಭಾರತ</em> ಗ್ರಂಥದ ಒಂದು ಭಾಗ ಎಂದು ಉಲ್ಲೇಖಿಸುತ್ತಾನೆ. <em>ವಾಸುದೇವ-ಅರ್ಜುನರ ಸಂವಾದ</em> ಎಂದು ಇದನ್ನು ಅವನು ಕರೆಯುತ್ತಾನೆ.<sup><a epub:type="noteref" href="999-aside.xhtml#id-003.185">*</a></sup> ಹಿಂದುಗಳ ಧರ್ಮ ಮತ್ತು ತತ್ವಶಾಸ್ತ್ರಗಳ ಬಗ್ಗೆ ಮಾತನಾಡು ವಾಗಲೆಲ್ಲ ಹಲವಾರು ಬಾರಿ ಇದನ್ನು ಉಲ್ಲೇಖಿಸುವ ಅಲ್-ಬಿರೂನಿ ಗೀತೆಯನ್ನ <em>ಭಾರತ</em> ದ ಭಾಗವೆಂದು ಹೇಳಿದರೂ, <em>ಮಹಾಭಾರತ</em> ಎಂಬ ಪದವನ್ನು ಉಪಯೋಗಿಸುವುದಿಲ್ಲ.</p>
			<p>ಈ <em>ವಾಸುದೇವ-ಅರ್ಜುನರ ಸಂವಾದ</em> ವೆಂದು ಅವನು ಬಳಸುವ ಹಲವು ಉಲ್ಲೇಖಗಳಿಗೆ ಸಂವಾದಿಯಾಗಿ ಈಗ ನಮ್ಮಗಳ ಮನೆಮನೆಯಲ್ಲಿರುವ ಭಗವದ್-ಗೀತೆಯ ಶ್ಲೋಕಗಳನ್ನು ಯಥಾವತ್ ಅಗಿಯೂ, ಸ್ವಲ್ಪ ಸಮೀಪಸ್ಥವಾಗಿಯೂ ಆಕರ ಎಂದು ಗುರುತಿಸಬಹುದು.</p>
			<p>ಉದಾಹರಣೆಗೆ ಗೀತೆಯ ಈ ಶ್ಲೋಕಗಳನ್ನು ನೋಡಿ: ಗೀತೆ ೧೭:೩-೪;<sup><a epub:type="noteref" href="999-aside.xhtml#id-003.186">*</a></sup> ಗೀತೆ ೧೪:೬-೮ ಮತ್ತು ೧೬:೩-೪;<sup><a epub:type="noteref" href="999-aside.xhtml#id-003.187">*</a></sup> ಗೀತೆ ೯:೩೨-೩೩;<sup><a epub:type="noteref" href="999-aside.xhtml#id-003.188">*</a></sup> ಗೀತೆ ೧೮:೪೧-೪೫<sup><a epub:type="noteref" href="999-aside.xhtml#id-003.189">*</a></sup> - ಇತ್ಯಾದಿ.</p>
			<p>ಆದರೆ, ಕೆಲವು 'ಗೀತೆ'ಯದೆಂದು ಆಲ್-ಬಿರೂನಿ ಹೇಳುವ ಉಲ್ಲೇಖಗಳು ಮಾತ್ರಾ ಈಗಿರುವ ನಮ್ಮ ಭಗವದ್‍ಗೀತೆಯಲ್ಲಿ ಇಲ್ಲ!<sup><a epub:type="noteref" href="999-aside.xhtml#id-003.190">*</a></sup> ಅಂದರೆ ಏನು? ಆಲ್-ಬಿರೂನಿ ಕೈಗೆ ಸಿಕ್ಕಿದ್ದ ಆ 'ಗೀತೆ'ಯ ಔತ್ತರೇಯ 'ಪಾಠ' ನಾವೀಗ ಇಟ್ಟುಕೊಂಡಿರುವ ದಕ್ಕಿಂತ ಬೇರೆಯೇ ಆಗಿತ್ತೇ? 'ಮಹಾಭಾರತ'ದಂತೆ ಅದರೊಳಗಣ 'ಗೀತೆ'ಯೂ 'ಬೆಳೆದು' ಬಂದ ಹಾದಿಯಲ್ಲಿ ಆಲ್-ಬಿರೂನಿಗೆ ಸಿಕ್ಕ 'ಗೀತೆ' ಒಂದು ಸ್ವಲ್ಪ ಹಳೆಯ ಘಟ್ಟದ್ದೇ?</p>
			<p>ಅಂದರೆ ಏನು ಅರ್ಥ? ಆಚಾರ್ಯ ಶ್ರೀ ಶಂಕರರು ಮಹಾಭಾರತದ ಭೀಷ್ಮಪರ್ವದಲ್ಲಿನ ಆ ಏಳುನೂರು ಶ್ಲೋಕಗಳನ್ನು ಪ್ರತ್ಯೇಕವಾಗಿ ತೆಗೆದುಕೊಂಡು, 'ಸರ್ವ-ಉಪನಿಷತ್-ಸಾರ'ವೆಂದು ಕರೆದು ಅದಕ್ಕೆ ತಮ್ಮ ವ್ಯಾಖ್ಯಾನರೂಪದ ಭಾಷ್ಯ ಬರೆದು ಮೇಲ್ಪಂಕ್ತಿ ಹಾಕಿ ಪ್ರಸ್ಥಾನತ್ರಯ ಒಂದು ಮುಖ್ಯಭಾಗವಾಗಿ ಮಾಡಿಬಿಟ್ಟರಲ್ಲ, ಅದಕ್ಕಿಂತ ಮುಂಚೆ ಈ ಗೀತೆಯ ಬೇರೆ ಬೇರೆ ಪಾಠಗಳು ಇದ್ದವೇ? ಅಲ್-ಬಿರೂನಿ ಕೈಗೆ ಸಿಕ್ಕಿದ್ದ ಆ ಗೀತೆಯ ಔತ್ತರೇಯ ಪಾಠ ಬೇರೆಯೇ ಆಗಿತ್ತೇ?<sup><a epub:type="noteref" href="999-aside.xhtml#id-003.191">*</a></sup> </p>
			<p>ಮೊದಲು <strong><em>ಜಯ</em></strong> ಎಂಬ ಹೆಸರನ್ನು ಹೊತ್ತಿದ್ದ ವ್ಯಾಸರ ಗ್ರಂಥ ಬೆಳೆದು <strong><em>ಭಾರತ</em></strong> ಎನಿಸಿಕೊಂಡು, ಇನ್ನೂ ಬೆಳೆದ ಮೇಲೆ <strong><em>ಮಹಾಭಾರತ</em></strong> ಎಂಬ ಹೆಸರನ್ನು ಪಡೆದ ವಿಚಾರ ವಿದ್ವಾಂಸರು ಒಪ್ಪಿಕೊಂಡಿದ್ದಾರೆ. ಮಹಾಭಾರತದಂತೆ ಅದರೊಳಗಣ ಗೀತೆಯೂ ಬೆಳೆದುಬಂದ ಹಾದಿಯಲ್ಲಿ ಅಲ್-ಬಿರೂನಿಗೆ ಸಿಕ್ಕ ಗೀತೆ ಈಗಿನದಕ್ಕಿಂತ ಒಂದು ಸ್ವಲ್ಪ ಹಳೆಯ ಘಟ್ಟದ್ದೇ? ಸಾಚೌ ಅಲ್-ಬಿರೂನಿಯ ಗ್ರಂಥವನ್ನು ಅನುವಾದಿಸುವಾಗ ಈ ವ್ಯತ್ಯಾಸಗಳ ಬಗ್ಗೆ ನಮ್ಮ ಗಮನ ಹರಿಸುತ್ತಾನೆ. ಮತ್ತು, ಅಲ್-ಬಿರೂನಿಯ ಗೀತೆಯ ಪಾಠ ಈಗ ಇರುವುದಕ್ಕಿಂತ ಇನ್ನೂ ಹಳೆಯ ದ್ದಾಗಿದ್ದಿರಬೇಕು ಮತ್ತು ಅಪೂರ್ಣವಾಗಿದ್ದಿರಬೇಕು ಎಂದು ಅಭಿಪ್ರಾಯ ಪಡುತ್ತಾನೆ.<sup><a epub:type="noteref" href="999-aside.xhtml#id-003.192">*</a></sup> </p>
			<p>ಭಗವದ್ಗೀತೆಯೊಂದೇ ಅಲ್ಲ; ಇನ್ನೂ ಹಲವಾರು ಸಂಸ್ಕೃತ ಗ್ರಂಥಗಳನ್ನ ಅಲ್-ಬಿರೂನಿ ಅರೇಬಿಕ್‍ಗೆ ಅನುವಾದಿಸಿದ್ದಾನೆ ಮತ್ತು ತನ್ನ ಈ <strong><em>ಕಿತಾಬುಲ್ ಹಿಂದ್</em></strong> ಗ್ರಂಥದಲ್ಲಿ ಉಲ್ಲೇಖಿಸಿದ್ದಾನೆ. ಆ ಉಲ್ಲೇಖಗಳ ಬಗ್ಗೆ ವಿದ್ವಾಂಸರಲ್ಲಿ ಚರ್ಚೆ ನಡೆದಿದೆ. ಉದಾಹರಣೆಗೆ ಅವನು ಕಪಿಲ ಬರೆದ ಸಾಂಖ್ಯ ಗ್ರಂಥವನ್ನ ಹೆಸರಿಸುತ್ತಾನೆ.<sup><a epub:type="noteref" href="999-aside.xhtml#id-003.193">*</a></sup> ಇದನ್ನೂ ಅವನು ಅರೇಬಿಕ್‍ಗೆ ಅನುವಾದಿಸಿದ್ದಾನೆ. ಇದರ ಬಗ್ಗೆ ಮಾತನಾಡುತ್ತಾ ಕಪಿಲನ ಸಾಂಖ್ಯಪ್ರವಚನ, ಈಶ್ವರ ಕೃಷ್ಣನ (ಸುಮಾರು ಕ್ರಿ.ಶ. ೪ನೇ ಶತಮಾನ) ಸಾಂಖ್ಯಕಾರಿಕ ಮತ್ತು ಗೌಡಪಾದನ ಭಾಷ್ಯ ಇವುಗಳನ್ನ ಉಲ್ಲೇಖಿಸುತ್ತಾನೆ ಮತ್ತು ಹೇಳುತ್ತಾನೆ: ಈ ಗ್ರಂಥಗಳಲ್ಲಿ ಸಾಮ್ಯ ಇರಬಹುದು, ಆದರೆ ಇವು ಬೇರೆ ಬೇರೆ- ಎನ್ನುತ್ತಾನೆ.</p>
		</section>
	</section>
	<section class="level1 numbered" epub:type="chapter" role="doc-chapter" id="id-p3.007">
		<p class="text-center"><strong>ಗೌರಿಯ ಪಣ</strong></p>
		<p class="verse">ತಥಾ ಸಮಕ್ಷಂ ದಹತಾ ಮನೋಭವಂ ಪಿನಾಕಿನಾ,<br />ಭಗ್ನ ಮನೋರಥಾ ಸತೀ ।<br />ನಿನಿಂದ ರೂಪಂ ಹೃದಯೇನ ಪಾರ್ವತಿ,<br />ಪ್ರಿಯೇಷು ಸೌಭಾಗ್ಯಫಲಾ ಹಿ ಚಾರುತಾ । ।</p>
		<p class="verse-author"><strong><em>-ಕಾಳಿದಾಸ, ಕುಮಾರಸಂಭವ ೫:೧</em></strong></p>
		<p class="myquote">ತನ್ನ ಮನದರಕೆಗಳೆನೆಲ್ಲ ತನ್ನೆದುರೇ ಸುಟ್ಟನೇ,<br />ಹುಟ್ಟಡಗಿಸಿದನೆ ಈ ಉರಿಗಣ್ಣ- ಎನುತ ಪರಿತಪಿಸಿ,<br />ಬಲು ಚೆಲುವೆ ತಾನೆಂಬ ಹಮ್ಮು ಇದ್ದುದು ಸಹಜ;<br />ಮನಸಾರೆ ಅದ ಹಳಿದು ಈಗ ಹೊರನಡೆದಳು.<br />ತನ್ನೊಲವು ಆ ಎಲ್ಲೆ ಮೀರಿ ಇರುವುದ ತೋರಿ,<br />ಶಿವನ ಗೆಲ್ಲುವೆನೆಂದು ಗೌರಿ ಪಣ ತೊಟ್ಟಳು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಶಿಲ್ಹಣನ ಕಾವ್ಯ</h1>
		<p>ನಮ್ಮ ಕನ್ನಡದ ಕೆಲವು ಪ್ರಾಚೀನ ಕವಿಗಳ ಹೆಸರಿನಲ್ಲಿ ಒಂದು ಸಾಮ್ಯವಿದೆ; ರನ್ನ, ಜನ್ನ, ಪೊನ್ನ -ಇವೆಲ್ಲ 'ನ್ನ''ಅಂತವಾಗಿವೆ. ಆಂಧ್ರ ಪ್ರದೇಶದಲ್ಲಿನ ಆಸುಪಾಸಿನಲ್ಲಿದ್ದ ಕೆಲವು ಕನ್ನಡಿಗರ ಹೆಸರುಗಳು ಹೀಗೆಯೇ 'ಗ' ಅಂತವಾಗಿವೆ: ಪೊನ್ನಿಗ, ಜನ್ನಿಗ, ಅರಿಗ ಇತ್ಯಾದಿ. ಸಂಸ್ಕೃತದಲ್ಲಿ 'ಮೃಚ್ಛಕಟಿಕ' ಎಂಬ ನಾಟಕವಿದೆ. 'ಮೃತ್'ಎಂದರೆ ಮಣ್ಣು, 'ಶಕಟಿಕ' ಎಂದರೆ ಗಾಡಿ, ಶಕಟ, ಬಂಡಿ. ಈ 'ಮಣ್ಣಿನ ಬಂಡಿ' ನಾಟಕವನ್ನು ಬರೆದವನು ಸುಮಾರು ನಾಲ್ಕು-ಐದನೆಯ ಶತಮಾನದ 'ಶೂದ್ರಕ' ಎಂಬ ಕವಿ. ಬಹುಶಃ 'ವಸಂತಸೇನೆ' ಎಂದರೆ, 'ಚಾರುದತ್ತ' ಎಂದರೆ, ಆ ದಿವಂಗತ ಸುಬ್ಬಯ್ಯನಾಯ್ಡು ಅವರ ನಾಟಕ ಮತ್ತು ಅದೇ ಹೆಸರಿನ ಸಿನೆಮಾ ಥಟ್ಟನೆ ಓದುಗರಿಗೆ ನೆನಪಿಗೆ ಬರುತ್ತದೋ ಏನೋ. ಸಂಸ್ಕೃತದ ಈ ನಾಟಕವನ್ನು ಕನ್ನಡದಲ್ಲಿ ಹಲವರು ಕನ್ನಡಿಸಿದ್ದಾರೆ.<sup><a epub:type="noteref" href="999-aside.xhtml#id-003.194">*</a></sup> ಈ ಶೂದ್ರಕ ಮಹಾಶಯನೂ ಆಂಧ್ರಭೃತ್ಯರ ಮೂಲಪುರುಷನಿರಬಹುದೆಂಬ ಸಂಶೋಧಕರ ಮತವೊಂದಿದೆ. ಈ ಮೂಲಪುರುಷನ ಹೆಸರು ಒಂದೊಂದು ಪುರಾಣದಲ್ಲಿ ಒಂದೊಂದು ರೂಪದಲ್ಲಿ ದೊರೆಯುತ್ತದೆ ಯಂತೆ- ಶಿಮಿಖ, ಸಿಂಧುಕ, ಶಿಶುಕ, ಶಿಪ್ರಕ, ಶೂದ್ರಕ, ಇತ್ಯಾದಿ.</p>
		<p>'ಕ' ಅಂತವಾದ ಹೆಸರಿನ ಮೋಜು ನೋಡಬೇಕೆ? ಅದೇ ಶೂದ್ರಕನ 'ಮೃಚ್ಛಕಟಿಕ'ಕ್ಕೇ ಹೋಗಿ; ಈ ನಾಟಕದಲ್ಲಿ ಬರುವ ಒಟ್ಟು ಮೂವತ್ತು ಪಾತ್ರಗಳಲ್ಲಿ ಸುಮಾರು ಅರ್ಧದಷ್ಟು ಜನರ ಹೆಸರು 'ಕ'ಕಾರದಲ್ಲಿ ಮುಗಿಯುತ್ತದೆ: ಸಂವಾಹಕ, ಮದನಿಕಾ, ಶರ್ವಿಳಕ, ಆರ್ಯಕ, ಚಂದನಕ, ವೀರಕ, ನಂದನಕ, ಸ್ಥಾವರಕ, ಪಾಲಕ, ಜೊತೆಗೆ ವಿದೂಷಕ ಇತ್ಯಾದಿ. ಹೇಗೂ 'ಬೃಹತ್‍ಕಥೆ'ಯಿಂದ ಚಾರುದತ್ತ ಪ್ರಕರಣವನ್ನು ಶೂದ್ರಕ ಎರವಲು ಪಡೆದಿರಬಹುದು ಎನ್ನುತ್ತಾರಲ್ಲ; ಹಾಗಾದರೆ ಅದರಲ್ಲಿ ಬರುವ 'ವಸಂತ-ತಿಲಕ' ಎಂಬ 'ಕ' ಕಾರಾಂತ ಅಭಿಧಾನವನ್ನೇ ಏಕೆ ಉಳಿಸಿಕೊಳ್ಳದೆ 'ವಸಂತಸೇನೆ'ಯನ್ನಾಗಿಸಿದನೋ ಈ 'ಮಣ್ಣಿನಗಾಡಿಯ' ಕುಂಬಾರ ಶೂದ್ರಕ ತಿಳಿಯದು!</p>
		<p>ಇದೇ ಬಗೆಯಲ್ಲಿ ಕಾಶ್ಮೀರದ ಪ್ರಾಚೀನ ಕವಿಗಳ ಹೆಸರೂ ಮೋಜಿನದೇ: ರಾಜತರಂಗಿಣಿಯ 'ಕಲ್ಹಣ'ನ ಪ್ರಸ್ತಾಪ ಹಿಂದೆಯೇ ಬಂದಿದೆ. 'ಕಲ್ಹಣ' ಎಂಬುದು 'ಕಲ್ಯಾಣ'(ಸಂಸ್ಕೃತ)ದಿಂದ 'ಕಲ್ಲಾಣ'(ಪ್ರಾಕೃತ)ವಾಗಿ, ಕೊನೆಗೆ ಅಪಭೃಂಶ ರೂಪದಲ್ಲಿ 'ಕಲ್ಹಣ'ವಾಗಿರಬೇಕು ಎಂದು ಸಾಧಿಸುತ್ತಾರೆ ಡಾ । ಸ್ಟೈನ್ ಅವರು, ರಾಜತರಂಗಿಣಿಯ ವಿಸ್ತೃತ ಟಿಪ್ಪಣಿಗಳಲ್ಲಿ.<sup><a epub:type="noteref" href="999-aside.xhtml#id-003.195">*</a></sup> 'ಬಿಲ್ಹಣ'ನ ಬಗ್ಗೆ, ಅವನ ಜನಪ್ರಿಯ 'ಕಳ್ಳ-ಪ್ರಣಯಿಯ ಐವತ್ತು ಪದ್ಯಗುಚ್ಛ'ದ ಆಯ್ಕೆಯನ್ನೂ ಹಿಂದೆ ಒಂದು <em>ಅಧ್ಯಾಯ</em> ದಲ್ಲಿ ಓದಿದೆವು.<sup><a epub:type="noteref" href="999-aside.xhtml#id-003.196">*</a></sup> ಮಲ್ಹಣನನ್ನು ನಮ್ಮ ಹಂಪೆಯ ಹರಿಹರನು ಕಾಶ್ಮೀರ ಶಿವಶರಣರ ಸಾಲಿನಲ್ಲಿ ನೆನೆಯುವುದನ್ನೂ ಕಂಡಿರಿ.<sup/>ಒಬ್ಬ ಜಲ್ಹಣನಿದ್ದಾನೆ. ಸುಸ್ಸಲ ಎಂಬ ಕಾಶ್ಮೀರದ ರಾಜನಿಗೆ 'ರಿಲ್ಹಣ'ನೆಂಬ ಒಬ್ಬ ಆಪ್ತ ಮಂತ್ರಿ ಇದ್ದ. ಇವನು ಆಮೇಲೆ ಜಯಸಿಂಹ ರಾಜ (ಕ್ರಿ.ಶ. ೧೧೨೮-೪೯) ಪ್ರಧಾನ ಅಮಾತ್ಯನಾಗುತ್ತಾನೆ. ಸಾಹಿತಿ ಗಳನ್ನು ಪೋಷಿಸುತ್ತಿದ್ದ ಪ್ರಧಾನಿಯೆಂದು ಕಲ್ಹಣ ಕೊಂಡಾಡುವ<sup><a epub:type="noteref" href="999-aside.xhtml#id-003.197">*</a></sup> ಗಣ್ಯವ್ಯಕ್ತಿ ಈತ.</p>
		<p>'ಸಲ್ಹಣ' ಎಂಬವನ ಪ್ರಸ್ತಾಪ ರಾಜತರಂಗಿಣಿಯಲ್ಲಿ ಬರುತ್ತದೆ.<sup><a epub:type="noteref" href="999-aside.xhtml#id-003.198">*</a></sup> ಕತೆ ಬಹಳ ರೋಚಕವಾಗಿದೆ. ಗರ್ಗನಿಂದ ಪಟ್ಟಾಭಿಷಿಕ್ತನಾದ ಅಲ್ಪಾವಧಿಯ ದೊರೆ ಈತ (ಕ್ರಿ. ಶ. ೧೧೧೧-೧೨). ಒಂದೇ ದಿನದಲ್ಲಿ ನಾಲ್ಕು ಪ್ರಹರಗಳಲ್ಲಿ, ಮೂರುಜನ ಕಾಶ್ಮೀರದ ರಾಜರುಗಳು ಪಟ್ಟವನ್ನು ಅಲಂಕರಿಸುತ್ತಾರೆ. ಸಂಜೆ ಉಚ್ಚಲ ರಾಜ, ಬೆಳಗ್ಗೆ ರಡ್ಡ ಎಂಬ ರಾಜ, ಮಧ್ಯಾಹ್ನ ಈ ಸಿಲ್ಹಣ ರಾಜನಾಗುತ್ತಾನೆ. ಕಲ್ಹಣ ಹೇಳುತ್ತಾನೆ:</p>
		<p class="verse">ಹಾ ಧಿಕ್! ಚತುರ್ಣಾಂ ಯಾಮಾನಾಂ ಅನ್ತರೇ ನೃಪತಿ-ತ್ರಯೀ ।<br />ಅಹಸ್ ತ್ರಿ-ಯಾಮೇ ತತ್ರ ಆಸೀದ್ ದೃಶ್ಯಾ ಪುರುಷಾಯುಷೈಃ ॥<br />ಯೇ ಸಾಯಂ ಉಚ್ಚಲ ನೃಪಂ, ಪ್ರಾಹ್ನೇ ರಡ್ಡುಂ ಸಿಷೇವಿರೇ ।<br />ಮಧ್ಯಾಹ್ನೇ ಸಲ್ಹಣಂ ಪ್ರಾಪುರ್, ದೃಷ್ಟಾನ್ ತೇ ರಾಜಸೇವಕಾಃ ॥</p>
		<p class="verse-author">-೮:೩೭೭-೩೭೮</p>
		<p>ಆಮೇಲಿನ ಕತೆಯನ್ನು 'ರಾಜತರಂಗಿಣಿ'ಯ ರಜತಪರದೆಯ ಮೇಲೆ ನೋಡಿ ನೀವು ಆನಂದಿಸಿರಿ!</p>
		<p>ಕಾಶ್ಮೀರದ ರಾಣಿ ಸೂರ್ಯಮತಿಯ (ಕ್ರಿ.ಶ. ೧೦೬೩) ತಮ್ಮ ಒಬ್ಬ ಸಿಲ್ಹಣ ಎಂಬವನ ಪ್ರಸ್ತಾಪ ರಾಜತರಂಗಿಣಿಯಲ್ಲಿ<sup><a epub:type="noteref" href="999-aside.xhtml#id-003.199">*</a></sup> ಬರುತ್ತದೆ. ಕಲ್ಹಣನೇ ಇದಕ್ಕೆ ಮೊದಲು<sup><a epub:type="noteref" href="999-aside.xhtml#id-003.200">*</a></sup> ಹೇಳುತ್ತಾನೆ, ಈ ಸೂರ್ಯಮತಿ ರಾಣಿಗೆ ಇನ್ನೊಬ್ಬ ತಮ್ಮ 'ಕಲ್ಲಣ'ಇದ್ದ; ಅವನನ್ನು ಪ್ರೀತಿಯಿಂದ 'ಆಶಾಚಂದ್ರ' ಎಂದು ಕರೆಯುತ್ತಿದ್ದರಂತೆ. ಇವರಲ್ಲದೆ, 'ಸಿಲ್ಹಣ' ಎಂಬ ಇನ್ನೊಬ್ಬನನ್ನೂ ಕಲ್ಹಣ ಹೆಸರಿಸುತ್ತಾನೆ.<sup><a epub:type="noteref" href="999-aside.xhtml#id-003.201">*</a></sup> ಇವರೆಲ್ಲ, ಈ ಕಾಶ್ಮೀರದ 'ಣ'ಕಾರಾಂತರುಗಳು ಬೇರೆ, ಬೇರೆ.</p>
		<p class="vertical-delimiter"/>
		<p>ಈಗ ಶಿಲ್ಹಣನ ವಿಚಾರಕ್ಕೆ ಬರೋಣ: ಶಿಲ್ಹಣ' ಒಬ್ಬ ಕಾಶ್ಮೀರದ ಕವಿ. ಅವನ ಕಾಲ ಅನಿರ್ದಿಷ್ಟವಾಗಿದ್ದರೂ, 'ಸದುಕ್ತಿಕರ್ಣಾಮೃತ'(ಕ್ರಿ.ಶ. ೧೨೦೫)ದಲ್ಲಿ ಶಿಲ್ಹಣನ ಉಲ್ಲೇಖ ಇರುವುದರಿಂದ, ಇವನು ಅದಕ್ಕಿಂತ ಹಿಂದಿನವನು, ಎನ್ನುತ್ತಾರೆ ಪ್ರೊಫೆಸರ್ ಎ.ಬಿ. ಕೀತ್ ಅವರು.<sup><a epub:type="noteref" href="999-aside.xhtml#id-003.202">*</a></sup> ಶಿಲ್ಹಣ ಆಮೇಲೆ ಬಂಗಾಳಕ್ಕೂ ಹೋಗಿದ್ದಿರ ಬಹುದು. ಭರ್ತೃಹರಿಯನ್ನು ತುಂಬಾ ಮೆಚ್ಚಿದವ ಈತ. ಅವನ ಶ್ಲೋಕಗಳನ್ನು ಎರವಲು ಪಡೆದೋ, ಅಲ್ಪಸ್ವಲ್ಪ ಬದಲಾಯಿಸಿಯೋ, ಆ ಶೈವ ಭರ್ತೃಹರಿಯಂತೆ ತಾನು ಪಕ್ಕಾ ವೈಷ್ಣವನಂತೆ ತೋರಿಸಿಕೊಳ್ಳಲು ಪ್ರಯತ್ನಿಸಿ ಲಾಭಪಡೆಯುತ್ತಾನೆ. 'ಶಿಲ್ಹಣ ಶತಕ'ದಲ್ಲಿ ಹಿಂದೂ, ಬೌದ್ಧ ಮತ್ತು ಜೈನ ಧರ್ಮಗಳಲ್ಲಿ ಸಾಮ್ಯವಿರುವ ವಿಷಯಗಳಿಗೆ ಆದ್ಯತೆ ಇದೆ. ಕೆಲವರು ಅವನ ಶೈಲಿಗೆ ಮೆಚ್ಚಿದರೆ, ಅದಕ್ಕಿಂತ ಅವನು ಆರಿಸಿಕೊಳ್ಳುವ ವಿಷಯಗಳೇ ಸ್ವಾರಸ್ಯಕರ ಎನ್ನುವವರಿದ್ದಾರೆ. ಈಗ 'ಶಿಲ್ಹಣ ಶತಕ'ದಿಂದ ಆಯ್ದ ನಾಲ್ಕು ಪದ್ಯಗಳ ಭಾವಾನುವಾದವನ್ನು ಪರಾಂಬರಿಸಿ:</p>
		<p class="verse">ಕಾಡಲ್ಲಿ ಇದ್ದರೇನಾಗಲಾಗದೆ ತಪ್ಪು? ಇದನೊಪ್ಪಿ:<br />ಅವರವರ ಅತ್ತಿತ್ತ ಎಳೆತ-ಸೆಳೆತಗಳೇನೇ ರೋಗ, ಮದ್ದು!<br />ಮನೆಯಲಿದ್ದೂ ಇದ್ದು, ಕಣ್ಣೂ ಕಿವಿ ಮೂಗು ನಾಲಗೆ ಮೈಯ್ಯನು ಗೆದ್ದು<br />ತಪವನಾಚರಿಸಲಾಗದೇನಯ್ಯ ಮೀರದೆಯೆ ಹದ್ದು?</p>
		<p class="verse">ಅಂಟಿಕೊಳ್ಳದೆ ಕಳಚಿ, ಹೊರಗಡೆಯೇ ಉಳಿದವಗೆ<br />ಮನೆಯಾದರೇನದುವೆ ಕಾಡು, ಅದು ತಪದ ಬೀಡು!<sup><a epub:type="noteref" href="999-aside.xhtml#id-003.203">*</a></sup> </p>
		<p class="verse">ಓ ಹೊಟ್ಟೆ, ನೀನೇ ಸರಿ; ನಿನಗೆ ಬೇರೇನೂ ಬೇಕಿಲ್ಲ;<br />ಈ ಇಷ್ಟು ಶಾಖಾಹಾರದಿಂದಲೇ ನೀನಲ್ಪ ತೃಪ್ತ;<br />ಹೃದಯವನು ನೋಡಿದೆಯ? ಅದು ನಿನ್ನಂತೇನೂ ಅಲ್ಲ-<br />ನೂರಾರು ಭಾರಿ ಆಸೆ ಅಭಿಲಾಷೆಗಳದಕೆ, ತಣಿಸಲಳವಲ್ಲ!<sup><a epub:type="noteref" href="999-aside.xhtml#id-003.204">*</a></sup> </p>
		<p class="verse">ನಮ್ಮ ಹೃದಯವ ಮುಸುಕಿ ಮೂಢತೆಯು ಆವರಿಸಿರೆ<br />ಈ ವಿಷಯಸುಖಗಳೇ ಎಲ್ಲ ಎನಿಸಬಹುದು;<br />ಆದರಳೊಳಗಣ ತಿರುಳ ಬಲ್ಲವರ ಮಾತೇ ಬೇರೆ:<br />ವಿಷಯಗಳೆತ್ತಣವೋ, ಸುಖವೆಲ್ಲೋ, ಹೊಂದುವುದು ಇನ್ನು ಎಲ್ಲೆಲ್ಲೋ!<sup><a epub:type="noteref" href="999-aside.xhtml#id-003.205">*</a></sup> </p>
		<p class="verse">ಮರದ ತೊಗಟೆಯೇ ಉಡುಪು, ಚಿಗುರೆಲೆಯೇ ಹಾಸಿಗೆ, ಬೆಳೆದ<br />ಆ ಮರದ ಬುಡವೇ ಮನೆಯಾಯ್ತು, ಊಟ ಕಂಡ ಮೂಲ ಫಲ;<br />ಗಿರಿಯ ನಡು ನಡು ಹರಿವ ಝರಿಯೇ ದಾಹ ಶಮನದ ನೀರು;<br />ಎಳೆ ಚಿಗುರಿಗಳೊಡನಾಟ, ಹಕ್ಕಿಗಳ ಸ್ನೇಹವಿದೆ, ಚಂದ್ರ ಸೊಡರು-<br />ಇಷ್ಟೆಲ್ಲ ವೈಭವವಿರಲು, ನೀವೇ ಹೇಳಿ, ಆ ಬಡವ ಬೇಡುವುದೇಕೆ, ಏಕೆ?<sup><a epub:type="noteref" href="999-aside.xhtml#id-003.206">*</a></sup> </p>
	</section>
	<section class="level1 numbered" epub:type="chapter" role="doc-chapter" id="id-p3.008">
		<p class="text-center"><strong>ಸುಟ್ಟರು ಮತ್ತೆ ಹುಟ್ಟಿದರು</strong></p>
		<p class="verse">ದೃಶಾ ದಗ್ಧಂ ಮನಸಿಜಂ ಜೀವಯನ್ತಿ ದೃಶೈವ ಯಾಃ ।<br />ವಿರೂಪಾಕ್ಷಸ್ಯ ಜಯನ್ತೀಸ್ ತಾಸ್ ಸ್ತುವೇ ವಾಮಲೋಚನಾಃ । ।<sup><a epub:type="noteref" href="999-aside.xhtml#id-003.207">*</a></sup> </p>
		<p class="verse-author"><strong><em>-ಕಾಶ್ಮೀರದ ವಲ್ಲಭದೇವ (ಸಂ.), ಸುಭಾಷಿತಾವಳಿ</em></strong></p>
		<p class="myquote">ಮುಕ್ಕಣ್ಣ ಉರಿಗಣ್ಣ ಬಿಟ್ಟು ಸುಟ್ಟಿರಬಹುದು<br />ಮತ್ತೆ ಮತ್ತೆ ಹುಟ್ಟಿಸುವರಲ್ಲ ಮನಸಿಜನ ಇವರು;<br />ಚೆಲುವ ಕಂಗಳ ನೋಟ ಬೀರಿ ಉಸಿರೂಡಿಸುವವರ<br />ಹಣೆಗಣ್ಣನವನನೇ ಗೆಲಿದವರ ನಾ ಕೊಂಡಾಡುವೆ!</p>
		<p class="quote-author"><strong><em>-ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾಶ್ಮೀರದ ಅನುಭಾವಿ, ಲಲ್ಲೇಶ್ವರಿ</h1>
		<p class="verse">ಹಗಲಿರುಳು ಹುಡುಕುತ್ತ ಎತ್ತಲೆತ್ತಲೋ ಸುತ್ತಿ,<br />ಅವನ ನಾ ನೆನೆಯುತ ಬಳಲಿ ಬಸವಳಿಯುತಿರಲು;<br />ಕೊನೆಗೆ, ಏನಿದಚ್ಚರಿ, ಲಲ್ಲ, ನಿನಗೆ ಇಲ್ಲೇ ಸಿಕ್ಕ-<br />ಮನೆಯಲೇ <em>'ಎಲ್ಲ ಬಲ್ಲವ'</em>, ಕಾಲ ಕೂಡಿ ಬರಲು!</p>
		<p class="text-right">(-ಲಲ್ಲಾ ಡೇಡ್, ಕ್ರಿ.ಶ. ೧೩೫೫, ವಚನ ೯೭<sup><a epub:type="noteref" href="999-aside.xhtml#id-003.208">*</a></sup> )</p>
		<p>ಸಂಸ್ಕೃತದಲ್ಲಿ ಭಾವಗೀತೆಯ ರೂಪದಲ್ಲಿ ಒಂದು ಸುಂದರವಾದ ಭಕ್ತಿಗೀತೆ ಯಿದೆ. <em>'ಪರಾ ಪೂಜೆ'</em> ಎಂಬ ಈ ಅದ್ವೈತಭಾವನೆಯ, ಅನಾಮಕ ಕವಿಯ ಗೀತೆಯನ್ನು ಆಚಾರ್ಯ ಶ್ರೀ ಶಂಕರರದ್ದು ಎಂದು ಕೆಲವರು ಹೇಳುವುದುಂಟು. <em>'ಷೋಡಶೋಪ ಚಾರದಲಿ ಏಕೆ ನಡೆವುದು ಪೂಜೆ'-</em> ಎಂಬ ಪ್ರಶ್ನೆಯೊಂದಿಗೆ ಪ್ರಾರಂಭವಾಗಿ, ಈ ಹದಿನಾರು ಅಂಗಗಳ ಪೂಜೆಯ ಒಳ ಅರ್ಥ ತಿಳಿದ ಮೇಲೆ, 'ಷೋಡಶೋಪಚಾರದಲಿ ನಿತ್ಯ ನಡೆಯಲಿ ಪೂಜೆ!'- ಎನ್ನುವ ಸಮಾಧಾನವು ಸಾಂಪ್ರದಾಯಿಕ ಪೂಜೆ ಮಾಡುವವರಿಗೆ ಸಿಗುತ್ತದೆ, ಎನ್ನುವುದು ಈ ಕವನದ ತಿರುಳು.</p>
		<p>ಷೋಡಶೋಪಚಾರದಿ ಹೇಗೆ, ಏನು ನಡೆಸುವೆ ಪೂಜೆ?</p>
		<p class="verse">ಎಲ್ಲೆಲ್ಲೂ ತುಂಬಿಹನ ಆರಾಧಿಸುವ ಪರಿ ಹೇಗೆ?<br />ಎಲ್ಲಕ್ಕೂ ಆಧಾರ ಅವ, ಯಾವುದಾಸನ ಅವಗೆ?<br />ತಾನೆ ಅತಿ ಸ್ವಚ್ಛನಿರೆ, ಪಾದ್ಯ ಅಘ್ರ್ಯಗಳೇಕೆ?<br />ಪರಿಶುದ್ಧ ಅವನಿರಲು, ಆಚಮನೀಯವು ಬೇಕೆ? ॥ ೧ ॥</p>
		<p class="verse">ಕೊಳೆಯೆ ತಾಗದಂಥವಗೆ ಸ್ನಾನ ಮಾಡಿಸಲೇಕೆ?<br />ಜಗವೆ ಒಡಲಾದವಗೆ ಉಡಲೀ ವಸ್ತ್ರವು ಸಾಕೆ?<br />ಯಾರನೂ ಅವಲಂಬಿಸದ ಇವಗೇಕೆ ಜನಿವಾರ?<br />ವಾಸನೆಗೆ ಹೊರತಿರಲು ಬೇಕೆ ಹೂವಿನ ಹಾರ? ॥ ೨ ॥</p>
		<p class="verse">ಮುಟ್ಟಲಾಗದ ಅವಗೆ, ಗಂಧ ಹಚ್ಚುವುದೆಂತು?<br />ಸೊಬಗೆ ತಾನಾದವಗೆ, ಒಡವೆ ತೊಡಿಸುವುದೆಂತು?<br />ನಿತ್ಯತೃಪ್ತನಿಗೇಕೆ ನೈವೇದ್ಯದಾರೋಗಣೆ?<br />ಸಂತೃಪ್ತನವನಿರಲು ಎಲೆ ಅಡಿಕೆಯ ಅರ್ಪಣೆ? ॥ ೩ ॥</p>
		<p class="verse">ಆದಿ-ಅಂತ್ಯವಿಲ್ಲದನಂತ, ಪ್ರದಕ್ಷಿಣೆಯು ಹೇಗೆ?<br />ನಾನೆ ಅವನಾಗಿರಲು ಆರಿಗಾರರ ನಮನ?<br />ವೇದ-ಮಂತ್ರಗಳೇನೇ ಬಣ್ಣಿಸಲಾಗದ ಅವನ-<br />ಬೇರೇ ಸ್ತುತಿಗಳನೇನು ಬಳಸಿ ಭಜಿಸುವುದು? ॥ ೪ ॥</p>
		<p class="verse">ತಾನೆ ಜ್ಯೋತಿಸ್ವರೂಪ, ದಿವ್ಯ ಜ್ಞಾನದ ಬೆಳಕು!<br />ಬೆಳಗುವುದೆ ಅಂಥವಗೆ ಈ ಆರತಿಯ ಸೊಡರ?<br />ಒಳಹೊರಗೂ ವ್ಯಾಪಿಸಿಹ, ಪೂರ್ಣರೂಪಿಯ ಹೇಗೆ<br />'ಹೋಗಿ ಬಾ', ಎನುತವನ ಬೀಳ್ಕೊಡುವುದು? ॥ ೫ ॥</p>
		<p class="verse">ಭಗವಂತನರ್ಚನೆಗೆ 'ಪರಾಪೂಜೆ' ಇದೇನೇ,<br />ಎಲ್ಲ ಕಾಲಕೂ ಎಲ್ಲ ನೆಲೆ-ನಿಲುವಿನಲ್ಲೂ;<br />ಈ ಬಗೆಯ ಹಿನ್ನೆಲೆಯ ಚಿತ್ತದಲ್ಲಿರಿಸುತ್ತ<br />ತಿಳಿದವರು ಆರಾಧಿಸುವರು ಒಮ್ಮನಿಸಿನಿಂದ! ॥ ೬ ॥<sup><a epub:type="noteref" href="999-aside.xhtml#id-003.209">*</a></sup> </p>
		<p class="vertical-delimiter" />
		<p>ಈ ಬಗೆಯ 'ಮಾತು'ಗಳನ್ನೇ<sup><a epub:type="noteref" href="999-aside.xhtml#id-003.210">*</a></sup> <sup/>ಹದಿಮೂರನೆಯ ಶತಮಾನದ ಉತ್ತರಾರ್ಧ ದಲ್ಲಿ ಇದ್ದ, ಕಾಶ್ಮೀರದ ಅನುಭಾವಿ ಕವಯಿತ್ರಿ ಲಲ್ಲಾ<sup><a epub:type="noteref" href="999-aside.xhtml#id-003.211">*</a></sup> <sup/>ಹೇಳುತ್ತಾ ತಿರುಗಾಡಿದ್ದುದು. ಈ ಯೋಗಿನಿಯನ್ನು ಕಂಡರೆ ಕಾಶ್ಮೀರಿಗಳಿಗೆ ಅಪಾರ ಗೌರವ. ಹಿಂದೂಗಳೂ ಮುಸ್ಲಿಮರೂ ಸಮಾನವಾಗಿ ಆದರಿಸುತ್ತ, <em>ಲಲ್ಲಾ ಮೋಜ಼್</em> (ತಾಯಿ)<sup><a epub:type="noteref" href="999-aside.xhtml#id-003.212">*</a></sup> <sup/>, <em>ಲಲ್ಲಾ ಡೇಡ್</em> (ಅಜ್ಜಿ)<sup><a epub:type="noteref" href="999-aside.xhtml#id-003.213">*</a></sup> <sup/>, <em>ಲಲ್ಲಾ ಹುಚ್ಚಿ</em> (ಮಟ್ಸ್), <em>ಲಲ್ಲೀಶ್ವರೀ, ಲಲ್ಲೇಶ್ವರೀ, ಲಲ್ಲಾದೇವಿ</em><sup><a epub:type="noteref" href="999-aside.xhtml#id-003.214">*</a></sup> <sup/>, <em>ಲಲ್ಲ ಯೋಗೇಶ್ವರೀ</em> - ಎಂದೆಲ್ಲ ಇವಳನ್ನು ಕರೆಯುತ್ತಾರೆ. ದೇವರ ಧ್ಯಾನದಲ್ಲಿ ಸದಾ ಮಗ್ನಳಾಗಿದ್ದುದರಿಂದ <em>ಲಲ್ಲ ಅರೀಫಾ಼</em> ಎಂದೂ ಅವಳ ಮುಸ್ಲಿಂ ಅನುಯಾಯಿ ಗಳು ಕರೆದರು. ದೇವರ ಪ್ರೇಮದಲ್ಲಿ ಉನ್ಮತ್ತಳು- ಎಂಬುದನ್ನ ಸೂಚಿಸಲು, ಅವಳ ಅಭಿಮಾನಿ ಬಾಬಾ ದಾವೂದ್ ಮಿಶ್‍ಕಾತಿ ಎಂಬ ಸೂಫೀ಼ಸಂತ ಅವಳನ್ನು <em>ಮಜನೂ-ಇ-ಅಕಿಲಾ</em> ಎಂದು ಕರೆದನು.<sup><a epub:type="noteref" href="999-aside.xhtml#id-003.215">*</a></sup> <sup/>ಇನ್ನೊಬ್ಬ ಸಂತ ಪೀರ್ ಗುಲಾಮ್ ಹಸನ್‍ನ ಪ್ರಕಾರ, ಈ ಅರೀಫಾ಼ ಮತ್ತೆ ಹುಟ್ಟಿ ಬಂದ ಅರೇಬಿಯಾದ ಸಂತಳು ರಾಬಿಯಾನೇ ಆಗಿದ್ದಳು.<sup><a epub:type="noteref" href="999-aside.xhtml#id-003.216">*</a></sup> </p>
		<p>'ಮಾತು' ಎಂದೆನೇ? ಹೌದು, ಇವಳು ಆಡಿದ ವಚನಗಳನ್ನು 'ಲಲ್ಲಾ ವಾಕ್' ಎಂದೇ ಕಾಶ್ಮೀರಿಗಳು ಗುರುತಿಸುತ್ತಾರೆ. ಕಾಶ್ಮೀರದ ಕಾವ್ಯಪ್ರಕಾರಗಳಲ್ಲಿ ಮೊಟ್ಟ ಮೊದಲನೆಯದು ವಾಖ್(ಕ್). ಹದಿಮೂರನೆಯ ಶತಮಾನದಿಂದ ೧೩೫೫ರ ವರೆಗಿನ ಕಾಲಾವಧಿಯದು ಇದು. ಸಂಸ್ಕೃತದ <em>ವಾಕ್ಯ</em> ಎಂಬುದಕ್ಕೆ ಸಂವಾದಿಯಾಗಿ ಇರುವ ಛಂದೋರೂಪದ ಈ ' <em>ವಾಖ್'</em> ಎಂಬುದು ಒಂದು ಚೌಪದಿ ರೂಪದ ಮುಕ್ತಕ. ನೀತಿಮಾತು, ದರ್ಶನ, ತತ್ತ್ವಸಂಗತಿ, ಬೋಧನ, ಸಮಾಜಸುಧಾರಣೆಯ ಸೂಚನೆ- ಹೀಗೆ ಯಾವುದೇ ಒಂದು ವಿಚಾರವನ್ನ ಸಂಪೂರ್ಣವಾಗಿ ನಾಲ್ಕೇ ಸಾಲುಗಳಲ್ಲಿ ಹೇಳಿಬಿಡುವ ಪದ್ಯ.<sup><a epub:type="noteref" href="999-aside.xhtml#id-003.217">*</a></sup> <sup/>ಮೂರು ಪ್ರಮುಖ ಕವಿಗಳಾದ ಶಿತಿಕಂಠ, ಲಲ್ಲ ಮತ್ತು ನೂರ್-ಉದ್-ದೀನ್‍ನ ವಾಖ್‍ಗಳು ಅದೃಷ್ಟವಶಾತ್ ನಮಗೀಗ ಸಮಗ್ರವಾಗಿ ಸಿಕ್ಕಿವೆ.<sup><a epub:type="noteref" href="999-aside.xhtml#id-003.218">*</a></sup> <sup/>ಶಿತಿಕಂಠನ ನಂತರ ಬಂದ ಲಲ್ಲಳ ವಾಕ್ ಒಂದು ಕಾಳ್ಗಿಚ್ಚಿನಂತೆ ಹರಡಿತು. ಸಂಸ್ಕೃತ ಫಾ಼ರಸೀ ಅರಾಬಿಕ್ ಭಾಷೆಗಳ ಪ್ರಭಾವವನ್ನ ಇದು ಮೆಟ್ಟಿನಿಂತು, ಕಾಶ್ಮೀರಿ ಭಾಷೆಯ ಸೊಗಡನ್ನು ಎತ್ತಿ ಹಿಡಿಯಿತು. ರಾಜ್ಯದ ಜನಮನದ ಆಳವನ್ನ ಕಲಕಿತು. ಹದಿನಾಲ್ಕನೆಯ ಶತಮಾನದ, ಮುಸ್ಲಿಂ ಗುರುವಿನ ಈ ಹಿಂದೂ ಶೈವಯೋಗಿನಿ ಶಿಷ್ಯೆಯ ವಾಕ್ ಗಳು ಕಾಶ್ಮೀರದಲ್ಲಿ ನಂತರ ಮನೆಮಾತಾದವು.</p>
		<p>ಕನ್ನಡನಾಡಿನ ಹನ್ನೆರಡು-ಹದಿಮೂರನೇ ಶತಮಾನದ ವಚನಕಾರರಂತೆ, ಕಾಶ್ಮೀರದ ಆಡುಭಾಷೆಯಲ್ಲಿಯೇ ಆಧ್ಯಾತ್ಮಿಕ ಕ್ಲಿಷ್ಟವಿಷಯಗಳನ್ನ ಜನಸಾಮಾನ್ಯರಿಗೆ ತಿಳಿಹೇಳುವುದು ಈ ವಾಖ್‍ಗಳ ವೈಶಿಷ್ಟ್ಯ. ತಮ್ಮ ಭಾಷೆಗೆ ಜೀವತುಂಬಿದಳೆಂದು <em>ಇವಳೇ ಒಂದು ರೀತಿಯಲ್ಲಿ ಕಾಶ್ಮೀರೀ ಭಾಷೆಗೆ ತಾಯಿ</em> ಎಂದುಕೊಳ್ಳುತ್ತಾರೆ ಕಾಶ್ಮೀರಿಗಳು. ನಮ್ಮ ಕಾಶ್ಮೀರ ಹಿಂದೂ ಮತ್ತು ಮುಸ್ಲಿಮರಿಬ್ಬರೂ ಇರುವ ಪ್ರದೇಶ; ಇವರಿಬ್ಬರಿಗೂ ಲಲ್ಲ ಮನಸ್ಸಿಗೆ ಹತ್ತಿರದವಳು. ಕವಿ ಪೀರ್ ಗುಲಾಮ್ ಹಸನ್ ಲಲ್ಲಳ ಬಗ್ಗೆ ಹೇಳುವುದನ್ನ ಕೇಳಿ:<sup><a epub:type="noteref" href="999-aside.xhtml#id-003.219">*</a></sup> </p>
		<p class="verse">ತಮ್ಮವಳೇ ಅವಳೆಂದು ಹೊಗಳುವರು ಹಿಂದುಗಳು,<br />ಇಲ್ಲ, ಅವಳು ತಮ್ಮವಳೆಂದು ಮುಸ್ಲಿಮರ ವಾದ;<br />[ಲಲ್ಲಳಂತನುಭಾವಿ ಜಗಕೆ ಕಾಶ್ಮೀರದ ಕೊಡುಗೆ]-<br />ಆ ಮಗಳು ದೇವರ ಮನೆಯ ಹೆಮ್ಮೆಯ ನಾದ!</p>
		<p>ಹಳ್ಳಿಗಳಲ್ಲಿ ಹಿಂದೂ ಹುಡುಗ-ಹುಡುಗಿಯರು ಲಲ್ಲಳ ಮಾತುಗಳನ್ನು ತಮ್ಮ ಶೈಲಿಯಲ್ಲಿಯೇ ಹಾಡಿಕೊಂಡರೆ, ಮುಸ್ಲಿಂ ಸೂಫೀ಼ ಪಂಥದ ಕೂಟಗಳಲ್ಲಿ <em>ಸೂಫಿಯಾನ ಕಲಮ್</em> ಆಗಿ (ಕಾಶ್ಮೀರದ ಸಂಗೀತ ಪದ್ಧತಿಯಲ್ಲಿ) ಅವುಗಳನ್ನ ಹಾಡಿ ಕುಣಿದಾಡುತ್ತಾರೆ. ತಮ್ಮ ನುಡಿಗಟ್ಟುಗಳಲ್ಲಿ, ಗಾದೆಗಳಲ್ಲಿ, ನಾಣ್ಣುಡಿಗಳಲ್ಲಿ ಲಲ್ಲಳ ಮಾತುಗಳನ್ನ ಜನ ಬಳಸುತ್ತಾರೆ, ನೆನೆಯುತ್ತಾರೆ. ಲಲ್ಲಾ ಹೇಳುತ್ತಾಳೆ:</p>
		<p class="verse">ಯಾರವನು, ಯಾರವಳು ಹೂಗುಚ್ಛ ತರುವವರಾರು?<br />ಅರ್ಪಿಸಲೇನ ಹೂವ ತರಬಲ್ಲಿರಯ್ಯಾ ಅವನ ಅಡಿಗೆ?<br />ನೈವೇದ್ಯಕೇನು? ಸಿಂಪಡಿಸೆ ಏನ ತರುವಿರಿ ಅವನ ಸಿರಿಮುಡಿಗೆ?<br />ಜಪಿಸುವಿರೇನ? ಹೇಳಿ ಲಲ್ಲಗೆ, ಶಿವ ಮೈದೋರುವನೆ ನಿಮಗೆ? ॥ ೬೮ ॥</p>
		<p class="verse">ಸು-ಮನವೇ ಹೂವು, ಮನದರಕೆಗಳ ಕಂಪು ಅಲ್ಲಿ ಸೂಡಿ;<br />ದೃಢಭಾವದಲಿ ತಂದು ಅದ ಅಡಿಗಿಡುವಿರಾ, ನೋಡಿ;<br />ಮುಡಿಗೆ ಚಂದಿರನ ಅಮೃತಧಾರೆಯ ಅಭಿಷೇಕ ಮಾಡಿ,<br />ಮೈದೋರೆ, ಲಲ್ಲಳ ಶಿವ, ನೀವು ಮೌನದಲಿ ಹಾಡಿ! ॥ ೬೯ ॥</p>
		<p>ಈ 'ವಾಕ್(ಖ್)'ಕ್ಕುಗಳನ್ನು ಲಲ್ಲಾ ಹಾಡಿದ್ದು ಹಳೆಯ ಕಾಶ್ಮೀರಿ ಭಾಷೆಯಲ್ಲಿ. ಬಾಯಿಂದ ಬಾಯಿಗೆ ಬಂದ ಜಾನಪದ ವಚನಗಳಾಗಿ ಮೆರೆದ ಮಾತುಗಳು ಇವು. ನಮ್ಮ ಕಾಶ್ಮೀರ ಹಲವಾರು ಸಾಧು ಸಂತರನ್ನ, ಕವಿಗಳನ್ನ, ತತ್ತ್ವವೇತ್ತರನ್ನ, ದಾರ್ಶನಿಕರನ್ನು ಜಗತ್ತಿಗೆ ಕೊಟ್ಟ ಪುಣ್ಯಭೂಮಿ. ಕೆಲವರ ಪ್ರಕಾರ, ನಮ್ಮ ಲಲ್ಲಾ ಅವರಲ್ಲೆಲ್ಲ ಪ್ರಮುಖಳು. ಕೆಲವರು ಕವಯಿತ್ರಿಯೆಂದು, ಕೆಲವರು ಯೋಗಿನಿಯೆಂದು, ಕೆಲವರು ಶಿವಶರಣಳೆಂದು, ಕೆಲವರು ಸೂಫಿಯೆಂದು, ಕೆಲವರಂತೂ ದೈವಾಂಶ ತೋರಿದ ಅವತಾರಿಣಿಯೆಂದು- ಹೀಗೆ ಕಾಶ್ಮೀರಿಗಳು ಅವಳನ್ನ ಗುರುತಿಸುವುದುಂಟು, ಅವಳ ಐತಿಹ್ಯಗಳನ್ನು ಬಣ್ಣಿಸಿ ಹೇಳುವುದುಂಟು. ಅವಳಾಡಿದ ಮಾತುಗಳು ಬಹುತೇಕ ಕಾಶ್ಮೀರಿಗಳೆಲ್ಲರ ನಾಲಗೆಯ ಮೇಲೆ ನಲಿದಾಡುವ ಕಾರಣ, ಕಾಶ್ಮೀರೀ ಭಾಷೆ ಅವುಗಳಿಂದ ಸಮೃದ್ಧವಾದ ಕಾರಣ ಈ 'ಜಾಣೆ' ಲಲ್ಲಾ ತುಂಬಾ ಜನಪ್ರಿಯಳಾಗಿರುವ, ಪಂಡಿತ ಪಾಮರ ಪೂಜಿತ ಜನರೆಲ್ಲರ ಕವಯಿತ್ರಿಯೂ ಹೌದು.<sup><a epub:type="noteref" href="999-aside.xhtml#id-003.220">*</a></sup> ಯಾರು ಆಡಿದ ಮಾತುಗಳು ಜನಜೀವನದಲ್ಲಿ ಹಾಸುಹೊಕ್ಕು, ನಾಣ್ಣುಡಿಗಳಾಗಿ ಮಾರ್ಪಟ್ಟು, ಅತಿ ಸರಳ ಹಾಗೂ ಅತಿ ಗಹನ ವಿಚಾರಗಳನ್ನು ತಿಳಿಸಲು ಅವು ಬಳಕೆಯಾಗತೊಡಗು ತ್ತವೆಯೋ, ಅಂಥವರೇ ಶ್ರೇಷ್ಠ ಚಿಂತಕರು. ಕಾಶ್ಮೀರದ 'ಅಕ್ಕ ಮಹಾದೇವಿ'ಯಾದ ನಮ್ಮ ಲಲ್ಲಾ ಅಂಥವಳು!</p>
		<p>ಕ್ರಿ.ಶ. ೧೩೫೫ರಲ್ಲಿ ಕಾಶ್ಮೀರದ ಪಂಡ್ರೆಥಾನ್<sup><a epub:type="noteref" href="999-aside.xhtml#id-003.221">*</a></sup> ಎಂಬಲ್ಲಿ, ಪಂಡಿತ ಕುಟುಂಬದಲ್ಲಿ ಲಲ್ಲಾ ಹುಟ್ಟಿದಳಂತೆ. ತಂದೆ ಚೇತಾ ಭಟ್ (ಚಂದ್ರಭಟ್) ಎನ್ನುವ ಸಂಪ್ರದಾಯಸ್ಥ ಶೈವಬ್ರಾಹ್ಮಣರು. ಚಿಕ್ಕವಳಿದ್ದಾಗಲೇ ಬುದ್ಧಿವಂತೆ ಎನಿಸಿಕೊಂಡ ಇವಳಿಗೆ, ಆ ಕಾಲದ ಪದ್ಧತಿಯಂತೆ ಹನ್ನೆರಡನೆಯ ವಯಸ್ಸಿಗೇ ಮದುವೆಯಾಯಿತು. ಗಂಡನ ಹೆಸರು ಸೋಮ ಭಟ್ಟ; ಅವನು ಅಮ್ಮನ ಮುದ್ದಿನ ಮಗ. ಗಂಡ, ಅತ್ತೆ ಮತ್ತು ಮಾವಂದರೊಂದಿಗೆ ಪಾಂಪುರ್ (ಪದ್ಮನ್ ಪುರ, ಪದ್ಮಪುರ) ದಲ್ಲಿ ಇದ್ದಾಗ ಗಂಡನ ಮನೆಯವರು 'ಪದ್ಮಾವತಿ' (ಪದ್ಮನ್ ಡೇಡ್) ಎಂದು ಕರೆಯುತ್ತಿದ್ದರಂತೆ. ಅತ್ತೆಗೂ ಸೊಸೆಗೂ ಏಕೋ ಏನೋ ಸರಿ ಬರುತ್ತಿರಲಿಲ್ಲ. ಅತ್ತೆ ತುಂಬಾ ಕಿರುಕುಳ ಕೊಡುತ್ತಿದ್ದಳಂತೆ; ಅನ್ನಕ್ಕೆ ಕಲ್ಲು ಹಾಕಿ ಬಡಿಸುತ್ತಿದ್ದಳೆಂಬ ಸೂಚನೆ ಈ ಒಂದು ಕಾಶ್ಮೀರಿ ನಾಣ್ಣುಡಿಯಲ್ಲಿ ಬರುತ್ತದೆ: 'ಹೊಂಡು ಮರಾನ್ ಕಿನ ಕಥ; ಲಾಲಿ ನಲ್ವುತು ಛಲಿ ನ ಜಾ಼ಃ'; ಅಂದರೆ, 'ದೊಡ್ಡ ಕುರಿಯನ್ನ ಕೊಂದರೋ, ಚಿಕ್ಕ ಕುರಿಯನ್ನೋ- ಎಲ್ಲಾ ಒಂದೇ; ಲಲ್ಲಳ ಊಟಕ್ಕಂತೂ ಕಲ್ಲು ಮಾತ್ರಾ ತಪ್ಪಿದ್ದಲ್ಲ!'. ಎಲ್ಲರೆದುರು ಲಲ್ಲಳೂ ಊಟಕ್ಕೆ ಕುಳಿತಳೆಂದರೆ, ಲಲ್ಲಳ ಅತ್ತೆ ಅವಳ ತಟ್ಟೆಯಲ್ಲಿ ಒಂದು ದೊಡ್ಡ ಕಲ್ಲನ್ನಿಟ್ಟು, ಅದರ ಮೇಲೆ ಸ್ವಲ್ಪ ಅನ್ನ ಗುಡ್ಡೆ ಮಾಡಿ ಇರಿಸಿ, ನೋಡುವವರಿಗೆ ತುಂಬಾ ಅನ್ನ ಬಡಿಸಿದ ಹಾಗೆ ಕಾಣುವಂತೆ ಮಾಡಿ, ಸೊಸೆ ಹಸಿದೇ ಇರುವಂತೆ ಕಾಟ ಕೊಡುತ್ತಿದ್ದಳಂತೆ! ಅದಕ್ಕೇ ಈ ಗಾದೆ. ಮಾವ ಮತ್ತು ಗಂಡ ಒಳ್ಳೆಯವರೇ ಆಗಿದ್ದರಿಂದ ಸೊಸೆ ಸಹಿಸಿಕೊಂಡೇ ಇದ್ದಳಂತೆ. ಕೇಳಿಲ್ಲವೇ?: <em>'ಲೋಕದೊಳಗೆ ಹುಟ್ಟಿರ್ದ ಬಳಿಕ, ಸ್ತುತಿನಿಂದೆಗಳು ಬಂದಡೆ, ಮನದೊಳಗೆ ಕೋಪವ ತಾಳದೆ ಸಮಾಧಾನಿಯಾಗಿ ಇರಬೇಕು!'</em></p>
		<p>'ಹಿಂಡನಗಲಿ ಹಿಡಿವಡೆದ ಕುಂಜರ, ತನ್ನ ವಿಂಧ್ಯವ ನೆನೆವಂತೆ, ಬಂಧನಕ್ಕೆ ಬಂದ ಗಿಳಿ ತನ್ನ ಬಂಧುವ ನೆನೆವಂತೆ' ಲಲ್ಲಾ ಸಹ ಒಡ್ಡಾಡುತ್ತಿದ್ದಳೋ ಏನೋ; ತನ್ನ ಇಪ್ಪತ್ತಾರನೆಯ ವಯಸ್ಸಿನಲ್ಲಿ ಲಲ್ಲಾ ಮನೆ ಬಿಟ್ಟು ಹೊರ ಬಿದ್ದಳೆಂದು ಹೇಳುತ್ತಾರೆ. ಬಯಲೇ ಬಯಲಾದ 'ಗಿರಿಯಲ್ಲದೆ ಹುಲ್ಲುಮೊರಡಿಯಲ್ಲಿ ಆಡುವುದೆ ನವಿಲು?'; ವಿಶಾಲವಾದ 'ಕೊಳನಲ್ಲದೆ ಕಿರಿವಳ್ಳಕ್ಕೆ ಎಳಸುವುದೇ ಹಂಸೆ?' ಚಿಂದಿ ಬಟ್ಟೆಯುಟ್ಟು, ಅರೆ ನಗ್ನ ಅವಸ್ಥೆಯಲ್ಲಿ ಕುಣಿದು ಕುಪ್ಪಳಿಸುತ್ತಾ, ದೂರ ದಕ್ಷಿಣದಲ್ಲಿ ಇನ್ನೊಬ್ಬ ಶಿವಶರಣೆ ಇದ್ದಕ್ಕಿದ್ದಂತೆಯೇ 'ಚೆನ್ನಮಲ್ಲಿಕಾರ್ಜುನ'ನನ್ನು ಕಾಣ ಹೊರಟವಳಂತೆ, ಲಲ್ಲಳೂ ಹೊಸಿಲ ದಾಟಿದಳು. 'ಅವನ'ನ್ನು ಕಂಡವಳಂತೆ ಹಾಡುತ್ತಿದ್ದ ಈ ಹೆಂಗಸು ಜನರ ಕಣ್ಣಿಗೂ, ಕ್ರಮೇಣ ಬಾಯಿಗೂ ಬಿದ್ದಳು. 'ದೇವರ ಬೆಳಗನ್ನುಟ್ಟು ಲಜ್ಜೆಗೆಟ್ಟವಳಿಗೆ ಉಡುಗೆ ತೊಡಿಗೆಯ ಹಂಗೇ?'- ಎಂದು ಇವಳೂ ಎಲ್ಲವನ್ನೂ ತೊರೆದಳು.</p>
		<p>ಲಲ್ಲ ಅಷ್ಟಾಗಿ ಹೆಚ್ಚು ಓದಿದದವಳಲ್ಲ, ವೇದಾಗಮಾದಿಗಳನ್ನು ಚಿಕ್ಕಂದಿನಲ್ಲಿ ತೌರಿನಲ್ಲಿ ಕಲಿತು ಪರಿಣತಳಾಗಿದ್ದಲೆನ್ನಲು ಅಧಾರಗಳಿಲ್ಲ. ಆದರೂ ಆಶ್ಚರ್ಯಕರ ರೀತಿಯಲ್ಲಿ ಗಹನಾತಿ ಗಹನ ವಿಚಾರಗಳನ್ನು ಗುರುವಿನ ಸಾನ್ನಿಧ್ಯದಲ್ಲಿ<sup><a epub:type="noteref" href="999-aside.xhtml#id-003.222">*</a></sup> ಕಲಿತಳು. ಕಾಶ್ಮೀರಿ ಶೈವ ಸಿದ್ಧಾಂತದ ಅನುಯಾಯಿ ಸೇಡ್ ಬೋಯ್ (ಸಿದ್ಧ ಶ್ರೀಕಾಂತ, ಅಥವಾ ಸಿದ್ಧ ಶ್ರೀಕಂಠ) ನ ಬಳಿ ಚಿಕ್ಕಂದಿನಲ್ಲಿ ತೌರಮನೆಯಲ್ಲಿದ್ದಾಗ, ಅಲ್ಪ ಸ್ವಲ್ಪ ಕಲಿತಿದ್ದಳು. ಏಳನೆಯ ವಯಸ್ಸಿನಲ್ಲೇ ಅಲ್ಪಸ್ವಲ್ಪ ಯೋಗಾಭ್ಯಾಸ ಮಾಡುತ್ತಿದ್ದಳೆ ನ್ನುತ್ತಾರೆ; ಯೋಗಸಾಧನೆಗೆ ಮತ್ತೆ ಅದೇ ಗುರುವನ್ನ ಅರಸಿಕೊಂಡು ಹೊರಟಳು. ಇವಳನ್ನು ಅವನು ಶಿಷ್ಯಳಾಗಿ ಪರಿಗ್ರಹಿಸಿದ; ತಿಳಿವಳಿಕೆಗೆ ಇನ್ನಷ್ಟು ಪೋಷಣೆ ಸಿಕ್ಕಿತು.</p>
		<p>ಯೋಗಿ ಯೋಗಿನಿಯರು ಲಿಂಗ ಜಾತಿ ಮತ ಭೇದವಿಲ್ಲದೆ ಬಹುಬೇಗ ಪರಸ್ಪರ ಗುರುತಿಸಿಕೊಂಡುಬಿಡುತ್ತಾರೆ; ಗೌರವಿಸತೊಡಗುತ್ತಾರೆ. ಉನ್ನತ ಮಟ್ಟಕ್ಕೇರಿದ ಸಿದ್ಧರ ಸೂಳ್ನುಡಿಗಳೇ ಅವರ ಈ ನಡೆಗೆ ಸಾಕ್ಷಿ. ಹೀಗಾಗಿ, ಸೂಫೀ಼ಪಂಥದ ಶಿಷ್ಯವೃತ್ತಿ ಲಲ್ಲಳಿಗೆ ಸಹಜವಾಗಿ ತೋರಿರಬೇಕು. ಈ ತಿರುವು ಪೂರಕವಾಗಿ, ಪೋಷಕವಾಗಿ ಒದಗಿಬಂತು. ತನ್ನ ಅನುಭವದ ಹಿನ್ನೆಲೆಯಲ್ಲಿ, ವೈಚಾರಿಕ ಚಿಂತನೆಯ ಮಥನದಲ್ಲಿ ಕಂಡುಕೊಂಡದ್ದನ್ನ ಲಲ್ಲ ಹೇಳತೊಡಗಿದಳು, ಹಾಡ ತೊಡಗಿದಳು.</p>
		<p>ಮೊದ ಮೊದಲು ಅವಳಾಡುತ್ತಿದ್ದ 'ಮಾತುಗಳು' ಸಾಮಾನ್ಯರಿಗೆ ತಲೆ-ಬುಡ ಅರ್ಥವಾಗದೆ ಹೋಗುತ್ತಿದ್ದವು. ಅವು ಜನರ ಕಣ್ಣಿಗೆ ಹುಚ್ಚಿಯ ಅಸಂಬದ್ಧ ಪ್ರಲಾಪವಾಗಿ ತೋರಿರಬೇಕು. ಜರಿದವರಿಗೆ, 'ಮುಡಿಬಿಟ್ಟು ಮೊಗ ಬಾಡಿ ತನುಕರಗಿದವಳ ಎನ್ನನೇಕೆ ನುಡಿಸುವಿರಿ ಅಣ್ಣಾಗಳಿರಾ? ಎನ್ನನೇಕೆ ಕಾಡುವಿರಿ, ಎಲೆ ತಂದೆಗಳಿರಾ'- ಎಂದು ಇವಳೂ ಗೋಗರೆದಿರಬೇಕು. ಎಲ್ಲೆಲ್ಲಿಯೂ ಹೀಗೇನೇ. ಎಲ್ಲ ದೇಶದಲ್ಲೂ, ಎಲ್ಲಾ ಚಿಂತಕರದೂ, ತಮ್ಮ ಕಾಲಕ್ಕೆ ಮೀರಿದ ಮಾತುಗಳನ್ನ ಆಡಿದಾಗ, ನಡೆದಾಗ ಇದೇ ಪಾಡಲ್ಲವೇ? 'ಕೋಡಗನ ಕೋಳಿ ನುಂಗಿತ್ತ!'- ಎಂದ ಶಿಶುನಾಳ ಶರೀಫ಼ರನ್ನ ಜನ ಮೊದಮೊದಲು ಏನೋ ಬಡಬಡಿಸುತ್ತಾನೆಂದು ಪರಿಹಾಸ ಮಾಡಲಿಲ್ಲವೇ?- ಹಾಗೆ. ಆಮೇಲಾಮೇಲೆ ಅವಳ ಒಂದೊಂದು ಮಾತಿಗೂ ಐತಿಹ್ಯಗಳು ಹುಟ್ಟಿಕೊಂಡವು, ಬಾಯಿಂದ ಬಾಯಿಗೆ ಹರಡಿ, ಅದೇ ಮಾತುಗಳಿಗೆ, ಕತೆಗಳಿಗೆ ರೆಕ್ಕೆ ಪುಕ್ಕ ಕಾಣಿಸಿಕೊಂಡವು, ದಂತಕತೆಗಳು ಗರಿಗೆದರಿದವು!</p>
		<p>ಸಾಧು ಸಂತರ ಸಂಗದಲ್ಲಿ ಕೆಲಕಾಲ ಇದ್ದು ಮತ್ತೆ ಕಾಡು ಮೇಡು ಹಳ್ಳಿ ಊರುಗಳನ್ನು ಸುತ್ತತೊಡಗಿದಳು, ಅನ್ವೇಷಕಿಯಾಗಿ. ವೇದಾಂತದ ಬುದ್ಧಿವಂತಿಕೆಯ ಮಾತುಗಳನ್ನಾಡುತ್ತಿರಬಹುದು, ಅವಳ ಈ ಅರೆನಗ್ನಾವಸ್ಥೆಯೇಕೆ ಎಂದು ಜನ ಹೀಗಳೆದಾಗ ನೊಂದು, 'ಅಂತರಂಗ ಶುದ್ಧವಾದ ಬಳಿಕ ಕಾಯವೇನಾದೊಡೆ ಏನಯ್ಯಾ?'- ಎಂದಿರಬೇಕು, ಲಲ್ಲಾ.</p>
		<p>ಆಗ ಅವಳು ಹೇಳುತ್ತಿದ್ದಳಂತೆ: 'ಯಾರು ದೇವರೊಬ್ಬರಿಗೆ ಮಾತ್ರಾ ಹೆದರುತ್ತಾರೋ, ಅವರೇ ನಿಜವಾದ ಗಂಡಸರು; ಅಂಥವರು ಅತಿ ವಿರಳ!' ಹೀಗೆ ಹೇಳಿಕೊಳ್ಳುತ್ತಾ ಮಕ್ಕಳು, ಹೆಂಗಸರು, ಗಂಡಸರ ಮುಂದೆ ನಿರ್ಭಯವಾಗಿ ತಿರುಗಾಡುತ್ತ ಲಲ್ಲಾ ಇದ್ದಳಂತೆ. ಒಂದು ದಿನ, ದೂರದಲ್ಲಿ ಬರುತ್ತಿದ್ದ ಒಬ್ಬ ಮುಸ್ಲಿಮ್ ಸಾಧುವನ್ನು ಕಂಡು ಚೀರಿಟ್ಟಳಂತೆ: 'ನಾನೊಬ್ಬ ಗಂಡಸನ್ನು ಇದೀಗ ನೋಡಿದೆ, ಇದೀಗ ನೋಡಿದೆ!' ಅಲ್ಲಿ ಬರುತ್ತಿದ್ದವನು ಸಯ್ಯೀದ್ ಆಲಿ ಹಮ್‍ದಾನಿ ಎಂಬ ಪ್ರಖ್ಯಾತ ಮುಸ್ಲಿಂ ಸಂತ. ಈತ ಒಬ್ಬ ಸೂಫಿ ಸಾಧು.<sup><a epub:type="noteref" href="999-aside.xhtml#id-003.223">*</a></sup> </p>
		<p>'ನೋಡಿದೆ, ಒಬ್ಬ ಗಂಡಸನ್ನು ಇದೀಗ ನೋಡಿದೆ!'- ಎಂದು ಕೂಗಿಕೊಳ್ಳುತ್ತಾ, ಓಡಿದ ಲಲ್ಲಾ ಒಬ್ಬ ಬನಿಯಾ ಶೆಟ್ಟಿಯ ಅಂಗಡಿಗೆ ನುಗ್ಗಿದಳಂತೆ. ಈ ಹುಚ್ಚಿಯನ್ನು ಕಂಡು ಹೆದರಿದ ಅಂಗಡಿಯ ಮಾಲೀಕ ಅಲ್ಲಿಂದ ಅವಳನ್ನು ಹೊರ ದಬ್ಬಿದನಂತೆ. ಓಡೋಡುತ್ತಾ, 'ನೋಡಿದೆ!', 'ನೋಡಿದೆ'- ಎನ್ನುತ್ತಾ ('ಯುರೇಕಾ', 'ಯುರೇಕಾ' ಎಂದು ನೀರಿನ ತೊಟ್ಟಿಯಿಂದ ಹೊರಬಿದ್ದು ರಸ್ತೆಯಲ್ಲೆಲ್ಲ ಕುಣಿದಾಡಿದ ಅರ್ಕಿಮಿಡೀಸಿನಂತೆ), ಈ ಲಲ್ಲಾ ಹತ್ತಿರದ ಬ್ರೆಡ್ ಮಾಡುವ ಅಂಗಡಿಗೆ ನುಗ್ಗಿದಳಂತೆ. ಒಳಗಡೆ ದೊಡ್ಡದೊಂದು ಅಗಲಗಲ ಉದ್ದುದ್ದ ರೊಟ್ಟಿ (ನಾನ್, ಬ್ರೆಡ್) ಮಾಡುವ ಅಗ್ನಿಕುಂಡದಲ್ಲಿ ಬೆಂಕಿ ಧಗ ಧಗ ಉರಿಯುತ್ತಿತ್ತು. ಅವಳನ್ನು ಹಿಂಬಾಲಿಸಿ ಹುಡುಕುತ್ತ ಬಂದ ಆಲಿ ಹಮದಾನಿ ಮತ್ತು ಅಂಗಡಿಯ ಮಾಲೀಕ ನೋಡುತ್ತಿದ್ದಂತೆಯೇ, ಲಲ್ಲಾ ಆ ಅಗ್ನಿಕುಂಡಲ್ಲಿ ಧುಮುಕಿಬಿಟ್ಟಳು! ಅಂಗಡಿಯಲ್ಲಿದ್ದ ಎಲ್ಲ ಜನ 'ಹೋ!' ಎಂದು ಚೀರಾಡಿದರು. ಮಾಲೀಕ ಮೂರ್ಛೆ ಹೋದ! ಆದರೆ, ಕೆಲವೇ ಕ್ಷಣಗಳಲ್ಲಿ ಆ ಅಗ್ನಿಕುಂಡದಿಂದ ಚಿನ್ನದ ಬಟ್ಟೆಗಳನ್ನು ತೊಟ್ಟು ಲಲ್ಲಾ ಎದ್ದು ಬರುತ್ತಾಳೆ. ಹೆದರಿ ಈಗ ಓಡುವ ಸರದಿ ಆಲಿ ಹಮದಾನಿಯದು ಆಯ್ತು! ತೊಟ್ಟ ಬಟ್ಟೆಯನ್ನೆಲ್ಲ ಕಳಚಿ, ಅವನನ್ನು ಬೆನ್ನಟ್ಟಿ ಓಡುತ್ತಾಳೆ ನಮ್ಮ ಲಲ್ಲಾ, 'ಓ ನಿಲ್ಲು!, ಓ ನಿಲ್ಲು!'- ಎನ್ನುತ್ತಾ.</p>
		<p>'ಆಯೇ ವೋನಿಸ್; ಗಯೇ ಕಾದ್ರಿಸ್' ('ಬಂದಿದ್ದು ಶೆಟ್ಟಿಯ ಅಂಗಡಿಗೆ ನಿಜ; ಅವಳು ಹೋದದ್ದು, ಎದ್ದು ಬಂದದ್ದು ರೊಟ್ಟಿಯ ಅಂಗಡಿಯಲ್ಲಿ)'- ಎಂಬ ಕಾಶ್ಮೀರೀ ಗಾದೆ ಹೀಗೆ ಹುಟ್ಟಿತು ಎನ್ನುವವರಿದ್ದಾರೆ.<sup><a epub:type="noteref" href="999-aside.xhtml#id-003.224">*</a></sup> </p>
		<p>ಒಂದು ಕಡೆ ಲಲ್ಲಾ ಹೇಳುತ್ತಾಳೆ:</p>
		<p class="verse">ನನ್ನ ಗುರು ನನಗಿತ್ತುದೊಂದೆ ಒಂದುಪದೇಶ ಅದೆ-<br />ಏನಿಲ್ಲದುದರಿಂದ ಹೋಗು ಎಲ್ಲವಿರುವೆಡೆ ಒಳಗೆ;<br />ನನಗಾಯ್ತು ಅದೆ ಆಜ್ಞೆ, ಅದೆ ನಿಯಮ, ಅದೆ ಧ್ಯೇಯ-<br />ಲಲ್ಲ ಕುಣಿದಳು ಬಯಲಲಿ ಓಡಿ ಬತ್ತಲಾಗೇ! ॥ ೨೧ ॥</p>
		<p>ಗುರು ಹೇಳಿಕೊಟ್ಟದ್ದು, 'ಬ್ರಹ್ಮ ಸತ್ಯ, ಜಗನ್ ಮಿಥ್ಯಾ' ಎಂಬ ಮಾತು; ತನ್ನತನವನ್ನು ಅರಿತವರಿಗೆ, ಪರಮಾತ್ಮನನ್ನು ಅನುಭವಿಸುವವರಿಗೆ ಸುತ್ತಮುತ್ತಣ ಪ್ರಾಪಂಚಿಕ ವಸ್ತುಗಳೆಲ್ಲ ಬರಿ ಮಾಯೆ, ಬೇಡದ ಹೊರೆ ಎನ್ನಿಸೀತು. ಇದವಳ ಮಾತಿನ ಇಂಗಿತ; ಇಲ್ಲಿ ಅವಳು ನಗ್ನಾವಸ್ಥೆಯಲ್ಲಿ ತಿರುಗಾಡುತ್ತ ಇದ್ದುದರ ಸಮರ್ಥನೆ ಇಲ್ಲಿ ಸೂಚಿತ, ಎನ್ನುತ್ತಾರೆ.</p>
		<p>ಹಿಂದೂಗಳ ಪ್ರಕಾರ ಆಲಿ ಹಮದಾನಿಯು ಲಲ್ಲಾಳ ಶಿಷ್ಯನಾಗುತ್ತಾನೆ; ಮುಸ್ಲಿಮರ ಪ್ರಕಾರ ಲಲ್ಲಾದೇವಿ ಆಲಿ ಅಹಮದಾನಿಯಿಂದ ಇಸ್ಲಾಮಿನ ಸಾರವನ್ನು ತಿಳಿಯುತ್ತಾಳೆ! ಇವನಲ್ಲದೆ, ತಾನು ತನ್ನ ಗುರುವಿಗಿಂತ ಹೆಚ್ಚು ಸಾಧನೆ ಮಾಡಿದ್ದೇನೆಂದು ಹೇಳಿಕೊಳ್ಳುವವನೊಬ್ಬನಿದ್ದಾನೆ. ಅವನೇ ನುಂದ್ ಋಷಿ ಅಥವಾ ಷೇಕ್ ನೂರ್<br />ಉದ್ದೀನ್ ವಲಿ, 'ತ್ಸ್‍ರರ್-ಇ-ಷರೀಫ್'ನಿಂದ ಹೆಸರಾದವನು, ಕಾಶ್ಮೀರದ ಅಧಿಷ್ಠಾತ್ರೀ ಸಂತ. ಇವನು ಲಲ್ಲಾಳ ಶಿಷ್ಯ. ನಿಸ್ಸಂಶಯವಾಗಿ ಲಲ್ಲಾಳ ಕಾವ್ಯದಿಂದ ಪ್ರಭಾವಿತನಾದವನು. ಕಾಶ್ಮೀರದ ಇತಿಹಾಸದಲ್ಲಿ ಎದ್ದುಕಾಣುವ ಒಂದು ಅಂಶವೆಂದರೆ, ನಮ್ಮ ದೇಶದ ಆ ಭಾಗವನ್ನು ಇಸ್ಲಾಂ ಬಹುಬೇಗ ಆಕ್ರಮಿಸಿಕೊಂಡಿತು, ಮತ್ತು ಅಲ್ಲಿ ಬೇರು ಬಿಟ್ಟಿತು. ವಿಚಾರ ಆಚಾರ ವ್ಯವಹಾರಗಳಲ್ಲಿ ಹಿತಮಿತ ಪರಿವರ್ತನೆ ಯೊಂದಿಗೆ ಆಧ್ಯಾತ್ಮಿಕ ಚಿಂತನೆಯಲ್ಲೂ ಸೂಫೀ಼ ಪಂಥ ಪ್ರಭಾವ ಬೀರತೊಡಗಿತು. ಹಾಗಾಗಿ ಆ ಕಾಲಾವಧಿಯಲ್ಲಿ ಎರಡು ಬಗೆಯ ಮುಸ್ಲಿಂ ಸಾಧು ಸಂತರನ್ನ ನಾವು ಕಾಣುತ್ತೇವೆ. ಒಂದು, ಋಷಿಗಳು, ಬಾಬಾಗಳು. ಇವರು ಮಣ್ಣಿನ ಮಕ್ಕಳು. ಇನ್ನೊಂದು: ಹೊರಗಿನಿಂದ ಬಂದು ಮತಾಂತರಕ್ಕೆ ಕಟಿಬದ್ಧರಾಗಿದ್ದ ವಿದೇಶೀ ಮುಸ್ಲಿಮ್ ಮುಲ್ಲಾಗಳು. ಇಲ್ಲಿನ ಗ್ರಾಮೀಣ ಮುಸ್ಲಿಮ್ ಸಮುದಾಯ ಬೇರೆಡೆಯ ತಮ್ಮ ಬಾಂಧವರಿಗಿಂತ ಹೆಚ್ಚು ಸಹಿಷ್ಣುಗಳಾಗಿದ್ದ ಕಾಲ ಅದು. ಹಿಂದೂಗಳ ಜೊತೆ ಜೊತೆಗೆ ತಾಳ್ಮೆಯಿಂದ ಬಾಳುತ್ತ ಋಷಿಪಂಥದ ಸಂತರನ್ನು ಗೌರವದಿಂದ ಕಾಣುತ್ತಿದ್ದರು. ಈ ಸಂತರು ನಡೆದಾಡಿದ, ಮಡಿದು ಮಣ್ಣಾದ ಸ್ಥಳಗಳನ್ನು ಪೂಜ್ಯಭಾವನೆಯಿಂದ ಹಿಂದೂಗಳೂ, ಮುಸ್ಲಿಮರೂ ಸಮಾನವಾಗಿ ಗೌರವಿಸುತ್ತಿದ್ದರು. ಇಂಥ ಸಂತರಲ್ಲಿ ಪ್ರಮುಖ ನಮ್ಮ ನುಂದ್ ಋಷಿ.<sup><a epub:type="noteref" href="999-aside.xhtml#id-003.225">*</a></sup> </p>
		<p>ದೇಶದ ಬೇರೆಡೆಗಳಲ್ಲಿ ಜಾತಿ ವೈಷಮ್ಯ ಹೊಗೆಯಾಡುತ್ತಿದ್ದು, ಅದು ಎದ್ದುಕಾಣುತ್ತಿದ್ದುದರಿಂದ ಆ ಭಾಗಗಳಲ್ಲಿ ಆ ಕಾಲದ ಸುಧಾರಕರು ಅದರ ಬೇಗೆಯ ಪರಿಹಾರಗಳ ಸಾಮರಸ್ಯಕ್ಕೇ ಒತ್ತುಕೊಟ್ಟು ಮಾತನಾಡುತ್ತಿದ್ದರು. ಇಲ್ಲಿ, ಲಲ್ಲ ಕಂಡದ್ದು ಧರ್ಮ-ಧರ್ಮಗಳ ಸಾಮರಸ್ಯದ ಆವಶ್ಯಕತೆ. ಅದನ್ನ ಕುರಿತು ಅವಳಾಡಿದ ಹಲವಾರು ವಾಖ್‍ಗಳು ನಮ್ಮ ಮುಂದಿವೆ. ಲಲ್ಲಾಳ ಪ್ರಕಾರ, 'ತನ್ನ ಸೌಜನ್ಯ ಮತ್ತು ದಯಾಪೂರ್ಣ ವರ್ತನೆಯಿಂದ ಮಾನವರೆಲ್ಲರ ಸೇವೆ ಸಲ್ಲಿಸುವಾತನೇ ನಿಜವಾದ ಸಂತ!'<sup><a epub:type="noteref" href="999-aside.xhtml#id-003.226">*</a></sup> ಮುಂದೆ ಅವಳು ಹಿಂದೂ ಮುಸ್ಲಿಂ ಸಮಭಾವದ ಮಾತನ್ನೂ ಆಡಿರುವ ಕೆಲವಾರು ವಚನಗಳು ಇವೆ; ನಿದರ್ಶನಕ್ಕೆ:</p>
		<p class="verse">ಎಲ್ಲಿಲ್ಲ? ಎಲ್ಲವೂ ಅವನೆ ನೆಲಸಿರುವ ಮನೆಯೇನೆ;<br />ಭೇದ ಭಾವದ ಗೆರೆಯನೆಳೆಯದಿರಿ ಹಿಂದು-ಮುಸ್ಲಿಮರೆ,<br />ನಿಮ್ಮ ನೀವೇ ತಿಳಿದು, ಮುನ್ನಡೆಯೆ ಅವನೊಬ್ಬನೆಡೆ,<br />ನೀವರಿಯಬಹುದೇನೋ ಅವನ ನಿಜವಾದ ಚಹರೆ! ॥ ೫೭ ॥</p>
		<p>ಎಲ್ಲೆಲ್ಲೂ ನೆಲಸಿಹನ, ಎಲ್ಲವೂ ಆದವನ ಆ ಶಿವನ ನಿನ್ನಲಿ ನೀನು ಮನಗಂಡರೆ, ಹಿಂದುವಾದರೆ ಏನು, ಮುಸ್ಲಿಮನಾದರೇನು, ನಿನಗಿರದು ಭೇದದ ಭಾವ, ಆ ಅರೆ ಕೊರೆ- ಎನ್ನುವ ಮಾತು ಲಲ್ಲಳದು.</p>
		<p>ಹೀಗೆ ಅವಳ ಒಂದೊಂದು 'ವಾಕ್'ಗೂ ಒಂದೊಂದು ಕತೆ ಹೇಳುವವರಿದ್ದಾರೆ. ಈ ಹದಿನಾಲ್ಕು-ಹದಿನೈದನೇ ಶತಮಾನ ಭಾರತದ ಸಂತಯುಗ: ಉತ್ತರದಲ್ಲಿ ರಾಮಾನಂದ, ತುಲಸೀದಾಸ, ನಾನಕ್, ಕಬೀರ, ಮೀರಾಬಾಯಿ ಮುಂತಾದವರು, ದಕ್ಷಿಣದಲ್ಲಿ ವಲ್ಲಭಾಚಾರ್ಯ, ಪೂರ್ವದಲ್ಲಿ ಬಂಗಾಳದ ಚೈತನ್ಯ ಚಂಡೀದಾಸ ವಿದ್ಯಾಪತಿಗಳು, ಕಾಶ್ಮೀರದಲ್ಲಿ ಈ ನಮ್ಮ ಲಲ್ಲ ಹೀಗೆ ಈ ಕಾಲಮಾನದಲ್ಲಿ ಸಂತರೋ ಸಂತರು. ಕರ್ನಾಟಕದ ಅಕ್ಕ ಮಹಾದೇವಿ, ತಮಿಳು ನಾಡಿನ ಆಂಡಾಳ್, ಮಹಾರಾಷ್ಟ್ರದ ಮುಕ್ತಾಬಾಯಿ, ಜನಾಬಾಯಿ ಮತ್ತು ರಾಜಾಸ್ಥಾನದ ಮೀರಾಬಾಯಿಯರಂತೆ ಕಾಶ್ಮೀರದ ಲಲ್ಲಾ ಭಕ್ತಿ ಪಂಥದ ಶ್ರೇಷ್ಠ ಚಿಂತಕರ ಸಾಲಿನಲ್ಲಿ ಮೆರೆದ ಮಹಿಳೆ.</p>
		<p>ಗಂಡ ರಾಣಾನನ್ನು ತೊರೆದು, ರಾಜವಂಶದವಳಾದರೂ ಕಾಲಿಗೆ ಗೆಜ್ಜೆ ಕಟ್ಟಿ ದೇವದಾಸಿಯಂತೆ ಭಜನ್‍ಗಳನ್ನು ಹಾಡಿ ಕುಣಿದಾಡಿ, ತನ್ನ ಗಿರಿಧರ ಗೋಪಾಲನನ್ನು ಅರಸುತ್ತ, ಕೊನೆಗೆ ರಾಜಾಸ್ಥಾನದ ಮರಳುಗಾಡಿನಲ್ಲಿ ಮರೆಯಾಗುತ್ತಾಳೆ, ಮೀರಾ. ಯುವಕ ಕೃಷ್ಣನ ನೆನಪಿನಲ್ಲೇ ಆಂಡಾಳ್ ತಮಿಳು ಪಾಶು (?)ಗಳನ್ನ ಹಾಡುತ್ತಾ, ಕೃಷ್ಣನಲ್ಲೇ ಲೀನಳಾಗಿಬಿಡುತ್ತಾಳೆ. ಉಡುತಡಿಯ ಮಹಾದೇವಿ ಅಕ್ಕ ಕೌಶಿಕರಾಜನ ಅಂತಃಪುರವನ್ನು ಧಿಕ್ಕರಿಸಿ, ಹೊಸಿಲು ದಾಟಿ, ಬಟ್ಟೆಬರೆಗಳನ್ನು ಬಿಸುಟು, ಚನ್ನಮಲ್ಲಿಕಾರ್ಜುನನೇ ತನ್ನಿನಿಯನೆಂದು ಸಾರುತ್ತಾ ವಚನಗಳನ್ನ ಪಾಡುತ್ತಾ, ಅನುಭವಮಂಟಪದಲ್ಲಿ ಪುಟವಿಟ್ಟ ಚಿನ್ನವಾಗಿ ಎದ್ದು ಬಂದು, ಕೊನೆಗೆ ಕದಳೀವನದಲ್ಲಿ ಬಯಲಾಗುತ್ತಾಳೆ.</p>
		<p>ಕಾರಿಕಲ್ ಅಮ್ಮೆಯಾರ್ ಸಮುದ್ರದ ಬಂದರಿನ ಒಬ್ಬ ಶ್ರೀಮಂತ ವರ್ತಕನ ಮಗಳು. ಈ ಪುಣಿದವತಿ (ನಿಷ್ಕಳಂಕ ಪುಣ್ಯವತಿ)ಗೆ ಚಿಕ್ಕಂದಿನಿಂದಲೂ ಶಿವ ನಟರಾಜನೇ ಆರಾಧ್ಯ ದೈವ. ತನ್ನನ್ನು ಪ್ರೀತಿಯಿಂದ ನೋಡಿಕೊಳ್ಳುತ್ತಿದ್ದ ಗಂಡ ಪರಮದತ್ತನಿಂದ ಪರಿತ್ಯಕ್ತಳಾಗಿ, ಶಿವನನ್ನು ಬೇಡಿಕೊಂಡು ಕೊನೆಗೆ, ಒಣಗಿದ ಮುದುಕಿಯಾಗಿ, ಶಿವನ ಗಣಗಳಲ್ಲಿ ಒಬ್ಬಳಾಗುವಳು. ತಿರುವಾಲನ್‍ಗಾಡಿನ ನಟರಾಜನ ನೃತ್ಯ ಕುರಿತು ಹಾಡಿದ ಭಕ್ತಿಮಾಲೆಗಳು, ಅರ್ಪುದ ತಿರುವನತಾದಿ ಮುಂತಾದ ಕಾವ್ಯಮಯ ಸ್ತುತಿಗಳಿಂದ ಹೆಸರಾದವಳು.</p>
		<p>ಅವ್ವೆಯಾರ್ ತನ್ನ ರೂಪವೇ ತನ್ನ ಸಾಧನೆಗೆ ಅಡ್ಡಿ ಬರುತ್ತದೆಂದು ಕಂಡು, ತನ್ನ ಆರಾಧ್ಯದೈವ ವಿಘ್ನೇಶ್ವರನಿಗೆ ಮೊರೆಯಿಟ್ಟು, ತನ್ನನ್ನು ಒಬ್ಬ ಸಾಮಾನ್ಯ ಮುದುಕಿಯಾಗಿಬಿಡುವಂತೆ ಕೇಳಿಕೊಳ್ಳುತ್ತಾಳೆ. ಊರೂರು ಅಲೆಯುತ್ತ, ಜನರಿಗೆ ರಾಜರಿಗೆ ಬುದ್ಧಿವಾದ ಹೇಳುತ್ತಾ ಅವರನ್ನ ಸನ್ಮಾರ್ಗಕ್ಕೆಳೆಯುತ್ತಾಳೆ. ಈ ಕವಯಿತ್ರಿ ತನ್ನ ತಮಿಳು ಆತ್ತಿ ಚೂಡಿ (ಸವಿನುಡಿ)ಗಳಿಂದ, ನೀತಿ ವೆನ್ಬಾ ಚೌಪದಿಗಳಿಂದ ಪ್ರಖ್ಯಾತಳು.</p>
		<p>ವಿಷ್ಣುಚಿತ್ತನಿಗೆ ತುಳಸೀವನದಲ್ಲಿ ಸಿಕ್ಕ ಮಗು ಗೋದಾ ಬೆಳೆಬೆಳೆಯುತ್ತಲೇ ಬೃಂದಾವನದ ಕೃಷ್ಣನನ್ನು ಮನಸ್ಸಿನಲ್ಲಿ ತುಂಬಿಕೊಂಡವಳು. ತನ್ನ ಸೌಂದರ್ಯ ಮತ್ತು ಪ್ರೇಮ ಆ ಕೃಷ್ಣನಿಗೇ ಮೀಸಲಿಟ್ಟುದೆಂಬುದನ್ನ ತೋರಲು, ದೇವರಿಗೆ ತೊಡಿಸುವ ಪುಷ್ಪಹಾರವನ್ನು ತಾನು ಮೊದಲು ಧರಿಸಿ, ತನಗೆ ಒಪ್ಪಿಗೆಯಾದಮೇಲೆ ಅದನ್ನು ದೇವರಿಗೆ ಸಮರ್ಪಿಸುತ್ತಿದ್ದಳೆಂಬ ಕತೆ ಹೇಳುತ್ತಾರೆ. ಬೆಳೆದ ಹುಡುಗಿ ಯಾರನ್ನಾದರೂ ಅನುರೂಪನನ್ನು ಮದುವೆಯಾಗೆಂದು ತಂದೆ ಒತ್ತಾಯಿಸಿದಾಗ, ಶ್ರೀರಂಗದ ರಂಗನಾಥನನ್ನೇ ಹಂಬಲಿಸುತ್ತಾ ಅವನಲ್ಲೇ ಐಕ್ಯಳಾದವಳು ಇವಳು. ಜಗತ್ತನ್ನೇ ಆಳುವ, ಪ್ರೇಮಸಾಗರದಲ್ಲಿ ಮುಳುಗಿದ್ದ ಈ ಆಂಡಾಳ್ ತನ್ನ ತಿರುಪ್ಪಾವೈ, ತಿರುಮೊಳಿಗಳಿಂದ ಚಿರಂಜೀವಿನಿ.</p>
		<p>ಆದರೆ, ಕೆಲವು ವೈಷಮ್ಯಗಳಿವೆ: ಸಾಮಾನ್ಯವಾಗಿ ಈ ಮಹಿಳಾ ಸಂತರೆಲ್ಲ ರೂಪವತಿಯರು, ಜನರು ಅವರ ಸೌಂದರ್ಯಕ್ಕೆ ಆಕರ್ಷಿತರಾಗಿದ್ದರೆಂಬ ಕಥಾನಕಗಳು ಹಲವು; ಲಲ್ಲ ಹಾಗಿರಲಿಲ್ಲ, ಸಾಮಾನ್ಯಳು. ಹಲವು ಸಂತರು ತಮ್ಮ ಆರಾಧ್ಯ ದೈವವನ್ನೇ ಗಂಡನೆಂದೂ ಭಾವಿಸಿದ್ದರು; ಲಲ್ಲ ತಾನು ಭಗವಂತನ ಪ್ರೇಯಸಿ, ಅಥವಾ ಹೆಂಡತಿಯೆಂದು ಎಂದೂ ಹೇಳಿಕೊಂಡವಳಲ್ಲ. ಅಕ್ಕ ಚಿಕ್ಕಂದಿನಲ್ಲೇ ಚೆನ್ನಾಗಿ ವಿದ್ಯಾಭ್ಯಾಸ ಮಾಡಿದವಳು, ವೇದೋಪನಿಷತ್ತುಗಳನ್ನು ಓದಿಕೊಂಡವಳು ಎಂಬುದು ಅವಳ ವಚನಗಳಿಂದಲೇ ವ್ಯಕ್ತವಾಗುತ್ತದೆ. ಬಾಣ, ಮಯೂರ, ಕಾಳಿದಾಸ, ಓಹಿಲ, ಉದ್ಭಟ ಮುಂತಾದವರನ್ನೆಲ್ಲಾ ಚೆನ್ನಾಗಿ ಓದಿಕೊಂಡವಳು. ಹಾಗೆ ತಾನೇ ಹೇಳಿಕೊಂಡಿದ್ದಾಳೆ. ಅವಳ ಹಲವು ವಚನಗಳಲ್ಲಿ ಆಗಮಗಳಿಂದ ಸಂಸ್ಕೃತ ಮಂತ್ರ, ಶ್ಲೋಕಗಳನ್ನ ಉದ್ಧರಿಸುತ್ತಾಳೆ.<sup><a epub:type="noteref" href="999-aside.xhtml#id-003.227">*</a></sup> </p>
		<p>ರಾಜವಂಶದ ಮೀರಾಳೂ ಸಹ ಹಾಗೆಯೇ, ಅವಳದ್ದು ಭಕ್ತಿಸಾಹಿತ್ಯದ ಉತ್ತಮ ರಚನೆಗಳು. ಆಂಡಾಳ್‍ಳ ಕೃತಿಗಳು ಅವಳ ಸ್ವೋಪಜ್ಞತೆಯ ಆಳವನ್ನೂ, ವ್ಯಾಸಂಗದ ಹರವನ್ನೂ ತೋರಿಸುತ್ತದೆ. ಸಾಮಾನ್ಯವಾಗಿ ಸಂತರೆಲ್ಲರೂ ಕವಿಗಳು- ಎಂಬ ಮಾತಿದ್ದರೂ, ಕಾವ್ಯಾಂಶ ಬೇರೆ ಬೇರೆ ಪ್ರಮಾಣದಲ್ಲಿ ಅವರ ಕೃತಿಗಳಲ್ಲಿ ಬೆಳಗುತ್ತಿರುತ್ತದೆ. ಅಷ್ಟಾಗಿ ಓದಿರದಿದ್ದರೂ, ಲಲ್ಲಳದು ಅನುಭವಜನ್ಯವಾದ ವಾಖ್‍ಗಳು. ಉಳಿದವರು ವಿಷ್ಣು ಅಥವಾ ಶಿವನ ಭಕ್ತರು, ವೈದಿಕಪರಂಪರೆಯಲ್ಲಿ ಸಾಧಕರು, ಯೋಗಿನಿಯರು; ಬೇರೆ ಅವೈದಿಕ ಧರ್ಮದ ಪ್ರಭಾವ ಲಲ್ಲಳಲ್ಲದೆ ಬೇರೆ ಈ ಯಾವ ಸಂತರ ಮೇಲೂ ಬಿದ್ದಿರಲಿಲ್ಲ.</p>
		<p class="vertical-delimiter" />
		<section class="level2 numbered" id="id-p3.008.01">
			<h2 class="level2-title" epub:type="title">ಲಲ್ಲ ಮತ್ತು ಸೂಫೀ಼ಧರ್ಮ:</h2>
			<p>ಲಲ್ಲಳ ಜೀವನದಲ್ಲಿ ಸೂಫೀ಼ಸಂತರ ಸಂಪರ್ಕ ಅವಳಿಗೆ ಇದ್ದುದು ನಿರ್ವಿವಾದ. ತಾನು ಗುರುಮುಖೇನ ಕಲಿತ ಶೈವದರ್ಶನ ಮತ್ತು ಸಂತರೊಂದಿಗೆ ಇದ್ದು ಅನುಭವಿಸಿದ ಸೂಫೀ಼ತತ್ತ್ವಗಳ ಸಮನ್ವಯತೆಯನ್ನು ಅವಳು ಹೇಗೆ ಸಾಧಿಸ ಪ್ರಯತ್ನಿಸಿದಳು ಎನ್ನುವುದನ್ನ ತಿಳಿಯಲು ನಮಗೆ ಆ ಸೂಫೀ಼ಪಂಥದ ಮೂಲಸೆಲೆಗಳ ಸ್ಥೂಲಪರಿಚಯವಿರಬೇಕು. ಅದನ್ನೀಗ ನೋಡೋಣ, ಮತ್ತು ಆಮೇಲೆ ಅವಳ ವಚನಗಳ ಅಧ್ಯಯನದಲ್ಲಿ ಅವುಗಳನ್ನ ನೆನಪಿಸಿಕೊಳ್ಳೋಣ:</p>
			<p>ಸೂಫೀ಼ ಪದ ಹೇಗೆ ಬಂತು? ಅರಾಬಿಕ್ ವಿದ್ವಾಂಸರ ಪ್ರಕಾರ, ತಸವ್ವುಫ್ ಪದದಿಂದ ಈ ಪದ ಬಂದಿದೆ. ಸೂಫ಼್ ಎಂದರೆ ಉಣ್ಣೆಯ ಬಟ್ಟೆ. ಹಿಂದಿನ ಕಾಲದಲ್ಲಿ, ಸೂಫೀ಼ ಸಂತರು ಸಂಸಾರ, ಊರು ಬಿಟ್ಟು ಹೊರಗಡೆ ಪರಿವ್ರಾಜಕರಾಗಿ ತಿರುಗಾಡುತ್ತಿದ್ದಾಗ, ಒಂದು ಬಗೆಯ ಕರಿಯ ಕಂಬಳಿ ಹೊದ್ದುಕೊಂಡಿರುತ್ತಿದ್ದರಂತೆ. ಸಫಾ಼ (ಎಂದರೆ ಪಾವಿತ್ರ್ಯ)ದಿಂದ ಈ ಪದ ಬಂತು, ಗ್ರೀಕ್ ಪದ ಸೋಫಿ಼ಯಾ (ಎಂದರೆ ಜ್ಞಾನ)ದಿಂದ ಬಂತು- ಎಂದು ಹೇಳುವವರೂ ಇದ್ದಾರೆ.<sup><a epub:type="noteref" href="999-aside.xhtml#id-003.228">*</a></sup> </p>
			<p>ಸೂಫೀ಼ ಧರ್ಮ <em>(ತಸವ್ವುಫ್)</em> ದ ಮೂಲಸೆಲೆಗಳನ್ನು ನಾವು ಹೀಗೆ ಗುರುತಿಸ ಬಹುದು:<sup><a epub:type="noteref" href="999-aside.xhtml#id-003.229">*</a></sup> </p>
			<p>&#8226; ಚೆಲುವು: ಚೆಲುವೇ ದೇವರು.<sup><a epub:type="noteref" href="999-aside.xhtml#id-003.230">*</a></sup> ಒಲವೇ ಅವನ ಪೂಜೆ. ಪೂಜ್ಯ, ಪೂಜ್ಯಕ, ಪೂಜೆ-ಗಳಲ್ಲಿ ಅಭಿನ್ನತೆ ತಲೆದೋರುವ ಅವಸ್ಥೆಯಲ್ಲಿ, ಒಲವೇ ದೇವರು- ಎಂದೂ ಅವರು ಬಗೆಯುವುದುಂಟು.</p>
			<p>&#8226; ಸಹವಾಸ, ಸಖ್ಯ, ಸ್ನೇಹ, ಪ್ರೀತಿ, ಪ್ರೇಮ. ಹೀಗೆ ಹೆಜ್ಜೆ ಹೆಜ್ಜೆಗೆ ತೀಕ್ಷ್ಣತೆ ಮೇಲೇರುತ್ತಾ ದೇವರಿಗೂ ಸಾಧಕನಿಗೂ ನಂಟು ಬೆಳೆಯುತ್ತದೆ.</p>
			<p>&#8226; ರತಿ, ಪ್ರಣಯ, ಲೌಕಿಕ ಮತ್ತು ಅಲೌಕಿಕ ಸ್ತರದಲ್ಲಿ ರೂಪುಗೊಳ್ಳುತ್ತದೆ. ಉಲ್ಲಾಸ, ಆನಂದ, ಅಮೃತತ್ವದಲ್ಲಿ ಕೊನೆಗೊಳ್ಳುತ್ತದೆ.</p>
			<p>&#8226; ಪರಮಪ್ರೇಮಕ್ಕಾಗಿ ಆಲಂಬನಗಳ ಆವಶ್ಯಕತೆ ಬೀಳುತ್ತದೆ. ಸತ್ತ್ವಶುದ್ಧಿಗಾಗಿ ಉಪಚಾರಗಳ ಬಳಕೆಯಾಗುತ್ತವೆ. ಹಿತಮಿತವಾಗಿ ಮಾದಕದ್ರವ್ಯಗಳ ಬಳಕೆಗೆ ಅನುಮತಿ ದೊರಕುತ್ತದೆ, ಚುಂಬನ <em>(ಬೋಸ್), </em> ಆಲಿಂಗನ <em>(ವಸ್ಲ), </em> ರಾಗಾಲಾಪ <em>(ಸಮಾ), </em> ಉತ್ಸವ ನರ್ತನ <em>(ಹೆಗ್)</em> -ಇವುಗಳು ಸಹಜಸಾಧನಗಳಾಗಿ, ಮಾಧುರ್ಯ ಮತ್ತು ಮಾದನ ಭಾವಗಳಿಗೆ ಇಂಬುಗೊಡುತ್ತವೆ. ದೈವೀಪ್ರಜ್ಞೆ, ದೈವೀಪ್ರಸಾದ <em>(ಇಲಹಾಮ್)</em> ಮತ್ತು ದೈವೀ ಪರವಶತೆ <em>(ಹಾಲ್)</em> ಯ ಪರಮ ಗುರಿಯನ್ನು ಮುಟ್ಟಲು ಸೂಫಿ ಪ್ರಯತ್ನಿಸುತ್ತಾನೆ.</p>
			<p>&#8226; ಸೂಫೀ಼ ಪಂಥದ ಒಬ್ಬ ಶ್ರದ್ಧಾವಂತ ಯಾತ್ರಿಕನ ತೀರ್ಥಯಾತ್ರೆಯಲ್ಲಿ ಮುಖ್ಯವಾದ ಏಳು ಮಜಲುಗಳನ್ನ ಹೀಗೆ ಬಣ್ಣಿಸಬಹುದು:<sup><a epub:type="noteref" href="999-aside.xhtml#id-003.231">*</a></sup> </p>
			<p>&#8226; ತೀವ್ರ ಬಯಕೆ, ಕಾತರ, ಪ್ರತೀಕ್ಷೆ, ನಿರೀಕ್ಷೆ(ತಲಬ್). ದೇವರನ್ನು ಕಾಣುವ<br />ಅವನೊಡನೆ ಕೂಡುವ ಉತ್ಕಟ ಕಾಮನೆ. ಇದಕ್ಕಾಗಿ ಎಲ್ಲ ಪ್ರಾಪಂಚಿಕ ವಸ್ತು, ಸಂಬಂಧ ಮತ್ತು ವ್ಯವಹಾರಗಳ ಸಂಪೂರ್ಣ ತ್ಯಾಗ.<sup><a epub:type="noteref" href="999-aside.xhtml#id-003.232">*</a></sup> </p>
			<p>&#8226; ದಿವ್ಯ ಪ್ರೇಮ. ಅಚಲವಾದ ಪ್ರೀತಿ (ಇಷ್ಕ್). ಈ ಪ್ರೀತಿಯ ವೇದಿಕೆಯ ಮೇಲೆ ತನ್ನ ಸ್ಥಾನ, ಮಾನ, ಪುಣ್ಯ, ಭಾಗ್ಯ, ಕಲಿತ ವಿದ್ಯೆ, ಗಳಿಸಿದ ಜ್ಞಾನ - ಹೀಗೆ ವ್ಯಕ್ತಿಯ ವಿಶಿಷ್ಟ ಗುಣಗಳೆಲ್ಲ ಗೌಣವಾಗ ತೊಡಗಿ, ಕೊನೆಗೆ ಇವೆಲ್ಲಕ್ಕೂ ವಿದಾಯ ಹೇಳಿ, ಮರೆತುಬಿಡುವುದು. ಈ ಹಂತದಲ್ಲಿ, ವಿರಹ ಮತ್ತು ಅದರ ನೋವಿನಿಂದ ಬಳಲುವ ಸಿದ್ಧತೆ.<sup><a epub:type="noteref" href="999-aside.xhtml#id-003.233">*</a></sup> </p>
			<p>&#8226; ಜ್ಞಾನೋದಯ (ಮರಫ಼ತ್). ಚರಾಚರವಸ್ತುಗಳಲ್ಲಿ ಅವನನ್ನೇ ಕಾಣುವ, ಅವನ ಉಜ್ವಲ ದಿವ್ಯಪ್ರಭೆಯನ್ನೇ ಮನಗಾಣುವ ಅವಸ್ಥೆ. ಈ ಸ್ಥಿತಿಯಲ್ಲಿ ನಿದ್ರೆ ದೂರವಾಗುತ್ತದೆ, ತನ್ನ ಮೇಲೆ ತನಗೆ ಪರಿವೆಯಿಲ್ಲವಾಗುತ್ತದೆ, ಹತೋಟಿ ತಪ್ಪುತ್ತದೆ, ಏನೋ ಕಳೆದುಹೋದವರಂತೆ ದಿಢೀರನೆ ಅದು ಸಿಕ್ಕಂತೆ ಭಾಸ, ಪ್ರತಿಕ್ರಿಯಿಸುವ ಸ್ವಭಾವ ಮೂಡುತ್ತದೆ.</p>
			<p>&#8226; ಮಗ್ನತೆ, ತನ್ಮಯತೆ (ಇಸ್ತಫಾ಼್ರಕ್ ಅಥವಾ ಫ಼ದಾ). ಸಂಪೂರ್ಣ ದೈನ್ಯತಾ ಭಾವ ಎದ್ದು ತೋರುವ ಈ ಮಟ್ಟದಲ್ಲಿದ್ದಾಗ, ಕತ್ತಲಿನಲ್ಲಿದ್ದೇನೆ, ಕಳೆದು ಹೋಗಿರುವೆ, ನೆರವಿಗೆ ಬಾ- ಎಂದೆಲ್ಲ ಆರ್ತತೆಯಿಂದ ಕೋರುವ ಕೂಗಿಕೊಳ್ಳುವ ಸಂಭಾವ್ಯತೆ.<sup><a epub:type="noteref" href="999-aside.xhtml#id-003.234">*</a></sup> </p>
			<p>&#8226; ತಲ್ಲೀನತೆ, ಐಕ್ಯತಾಭಾವ (ತೌಹೀದ್). ದೇವರಿಗೂ ಭಕ್ತನಿಗೂ ಪ್ರತ್ಯೇಕತಾಭಾವ ಮರೆಯಾಗುತ್ತಾ ಹೋಗುತ್ತದೆ. ಇಬ್ಬರೂ ಬೇರೆ ಅಲ್ಲ- ಎಂಬುದು ಮನವರಿಕೆ ಆದೊಡನೆ, ನಾನು ಅಳಿಸಿಹೋಗುತ್ತೇನೆ, ಅವನು ಮಾತ್ರ್ರ ಉಳಿಯುತ್ತಾನೆ.<sup><a epub:type="noteref" href="999-aside.xhtml#id-003.235">*</a></sup> </p>
			<p>&#8226; ನಿಬ್ಬೆರಗು, ಅಚ್ಚರಿ, ಅತ್ಯಾಶ್ಚರ್ಯ, ವಿಸ್ಮಯ (ಹೈರಾತ್). ದೇವರನ್ನು ಧಿಡೀರನೆ ಕಂಡವನು, ಅನುಭವಿಸಿದವನು ಬೆಬ್ಬೆರಗಾಗುತ್ತಾನೆ, ಮೂಕವಿಸ್ಮಿತನಾಗುತ್ತಾನೆ, ಕೂಗಿಕೊಳ್ಳುತ್ತಾನೆ.<sup><a epub:type="noteref" href="999-aside.xhtml#id-003.236">*</a></sup> ಇದು ನಿದ್ರಾಭ್ರಮಣ ಸ್ಥಿತಿಯಲ್ಲ, ಆದರೂ ನಿದ್ದೆಯಲ್ಲಿ ಇದ್ದಂತೆ ಇರುತ್ತಾನೆ, ಓಡಾಡುತ್ತಾನೆ, ಮಾತನಾಡುತ್ತಾನೆ.</p>
			<p>&#8226; ಆನಂದಪರವಶತೆ, ಭಾವೋನ್ಮಾದ, ಪರಮಾನಂದ, ಸಾಯುಜ್ಯ, (ಫು಼ಕ್ರ್ ವಾ ಫ಼ನಾ). ದೇಹ ಪರಿಜ್ಞಾನದ ಸಂಪೂರ್ಣ ನಾಶ, ಭಗವಂತನಲ್ಲಿ ಸೇರಿ ಹೋಗುವ ಭಾವ, ಸಮಾಧಿಸ್ಥಿತಿ. ಇದೇ ಸೂಫೀ಼ ಸಂತನ ಪರಮೋಚ್ಚ ಗುರಿ.</p>
			<p>&#8226; ಸೂಫೀ಼ ಸಂತರ ಮಾರ್ಗದರ್ಶನದಲ್ಲಿ ಶ್ರದ್ಧೆ ಮತ್ತು ನಿಷ್ಠೆಯುಳ್ಳವರು ಯಾರು ಬೇಕಾದರೂ ಗುರಿ ಮುಟ್ಟಬಹುದು. ಪಶ್ಚಾತ್ತಾಪ, ತಾಳ್ಮೆ, ಕೃತಜ್ಞತೆ, ವಿಶ್ವಾಸ, ದೈನ್ಯತೆ, ವೈರಾಗ್ಯ, ದೇವರ ಮೇಲೆ ಸಂಪೂರ್ಣ ಅವಲಂಬನೆ, ಉತ್ಕಟಪ್ರೇಮ, ಅವನೊಡನೆ ಮಿಲನ - ಹೀಗೆ ಮೆಟ್ಟಲು ಮೆಟ್ಟಲಾಗಿ ಮೇಲೇರಬಹುದು ಎನ್ನುತ್ತಾರೆ, ರಾಬಿಯಾ ಅಂತಹ ಆ ಸಂತರು.<sup><a epub:type="noteref" href="999-aside.xhtml#id-003.237">*</a></sup> </p>
			<p>ಸಮಾಧಿಸ್ಥಿತಿಗೆ ತಲುಪಿದ ಸೂಫೀ಼ ಸಂತರ ಅನುಭಾವೀ ಮಾತುಗಳು ಕೆಲವೊಮ್ಮೆ ಉಳಿದೆಲ್ಲ ಸಾಧನಗಳ, ಗುರುವಿನ ಮಾರ್ಗದರ್ಶನವೂ ಸೇರಿ, ಎಲ್ಲ ಗೌಣವಾಗಿ ಬಿಡುತ್ತವೆ. ಅಂಥವನು ಹೇಳುತ್ತಾನೆ:</p>
			<p class="verse">ದೇವರಿಂದಲೇ ದೂರ, ಅವನ ಕಳೆದುಕೊಂಡವನ<br />ಎದೆ ಮಿಡಿದು ಹೇಳಿತು: ಇದ್ದಾನೆ ಅವ ಇಲ್ಲೇ ಎಲ್ಲೋ;<br />ಕಂಡವನು ತನ್ನಲ್ಲೇ ಒಲವಿನೊಡೆಯನ ಚೆನ್ನಿಗನ<br />ಹೇಳುವನು: ದೇವರವನಲ್ಲ, ನೀನೂ ಅಲ್ಲ, ಆ ಅವನು ನಾನೇ!<sup><a epub:type="noteref" href="999-aside.xhtml#id-003.238">*</a></sup> </p>
			<p class="verse">ತಾನೆ ಜಾಡು ತಪ್ಪಿದ ಕುರುಡ ಕತ್ತಲಲಿ ತಡಕಾಡುತಿಹ<br />ನನಗೇನ ಅವನ ಜೊತೆ, ಯಾವ ದಾರಿ ಅವ ತೋರಿಯಾನ?<br />ದೇವರಿಹನೆಂದು ಬಡಬಡಿಸುತಿಹ ಅವನ ಬಿಟ್ಟು ಬಿಡಿ ಅತ್ತ,<br />ದೇವರಾಗಿಹೆನೆಂದು ನಾ ಬಲ್ಲೆ, ಅನುಭವಿಸುತಿರುವೆ ಅದನ.<sup><a epub:type="noteref" href="999-aside.xhtml#id-003.239">*</a></sup> </p>
			<p class="verse">ದೇವರಿದ್ದಾನೆಂದು ತಿಳಿದಿರೆ ನೀವು? ಆ ನಿಲುವು ತಳೆದಿಹರೇನು?<br />ನಿಮಗದು ದೃಷ್ಟಿಗಳವಡದ ಪರೋಕ್ಷಜ್ಞಾನ ।<br />ಅವನೇ ತಾನೆಂದು ತಿಳಿದಿರೇ ನೀವು? ಬಗೆದು ಅನುಭವಿಸಿದಿರೇನು?<br />ಅದೆ ಇಂದ್ರಿಯಾತೀತ ಅಪರೋಕ್ಷ ಜ್ಞಾನ ॥<sup><a epub:type="noteref" href="999-aside.xhtml#id-003.240">*</a></sup> </p>
			<p>ಸಾಕ್ಷಾತ್ಕಾರದ ಉನ್ಮತ್ತತೆ (ಪರಮಾನಂದ) ಯ ಬಗ್ಗೆ ಒಂದು ಮಾತು. ಈ ಅವಸ್ಥೆಗೆ ತಲುಪಿದ ಮನ್‍ಸೂರ್‍ಲ್ಲಾಲ್ ಹಲ್ಲಜ್ ನಂತೆ, 'ನಾನೇ ಸತ್ಯ!' (ಅಲ್ ಹಕ್) ಎಂದು ಉದ್ಗರಿಸಬಹುದು. ಅವನೇ ಹೇಳುತ್ತಾನೆ: ಪ್ರೇಮಿ, ಪ್ರೇಯಸಿ(ಪ್ರೇಮಿ) ಮತ್ತು ಪ್ರೇಮ ಮೂರೂ ಒಂದಾಗುವ ಮಟ್ಟ ಮುಟ್ಟಿರುವಾಗ ಕೂಡಿಕೆಯಾಗಲೀ ಬೇರ್ಪಡಿಸುವುದಾಗಲೀ ಪ್ರಶ್ನೆಯೇ ಏಳದಲ್ಲ.<sup><a epub:type="noteref" href="999-aside.xhtml#id-003.241">*</a></sup> ಈಗ ದೈನ್ಯ ಭಾವದಿಂದ ದೇವರನ್ನ ಭಕ್ತ ಮುಕ್ತ ಕಂಠದಿಂದ ಸ್ತುತಿಸತೊಡಗುತ್ತಾನೆ. ಇಲ್ಲವೇ ಸೂಫಿ ಕಣ್ಣೀರಿಡ ತೊಡಗುತ್ತಾನೆ. ಮೌನವಾಗಿಬಿಡುತ್ತಾನೆ.</p>
		</section>
		<section class="level2 numbered" id="id-p3.008.02">
			<h2 class="level2-title" epub:type="title">ವಚನಗಳ ಅಧ್ಯಯನ:</h2>
			<p>ಲಲ್ಲೇಶ್ವರಿಯ ವಚನಗಳನ್ನ ಅಧ್ಯಯನ ಮಾಡುವಾಗ ಅವಳು ನಡೆದ ಸಾಧನೆಯ ಹಾದಿಯ ಐದು ಹಂತಗಳಲ್ಲಿ ಆ ವಚನಗಳನ್ನ ಗುರುತಿಸುತ್ತಾ ಈ ಅನುಭಾವಿಯ ಆಧ್ಯಾತ್ಮಿಕ ಚಿಂತನೆಯನ್ನ ಒಳನೋಡುವವರಿದ್ದಾರೆ.<sup><a epub:type="noteref" href="999-aside.xhtml#id-003.242">*</a></sup> </p>
			<p>&#8226; ಜಿಜ್ಞಾಸೆ (ಅಂದರೆ ನಾನು ಯಾರು? ಎಲ್ಲಿಂದ ಬಂದೆ? ಎಲ್ಲಿಗೆ ಹೋಗುವೆ? ದಾರಿ ಯಾವುದು? ಗುರಿ ಏನು? ಅದರತ್ತ ಸಾಗುವ ಪರಿಯೇನು? -ಈ ಎಲ್ಲ<br />ಕುತೂಹಲದ ಪ್ರಶ್ನೆಗಳು; ಈ ಪ್ರಶ್ನೆಗಳೇ ಅವಳಂತೆ ನಮ್ಮನ್ನು ಕೆಣಕಿ, ಯೋಚಿಸುವಂತೆ ಮಾಡುವ ಕಚಗುಳಿಗಳು),</p>
			<p>&#8226; ಸ್ವಾತ್ಮವಿಮರ್ಶೆ (ತಾನು ಇದನ್ನೆಲ್ಲಾ ತಿಳಿಯಬಲ್ಲೆನೇ? ಅರ್ಹಳೇ? ಪರಿಕರಗಳು ಶಾಸ್ತ್ರಜ್ಞಾನ ತನಗಿದೆಯೇ? ಅಥವಾ ಅವೇನೂ ಇಲ್ಲದೆಯೇ ತಾನು ಮುಂಬರಿಯಬಲ್ಲೆನೇ? -ಈ ಚರ್ಚೆ ಮತ್ತು ಮನದೊಳಗಣ ತುಮಲ),</p>
			<p>&#8226; ಅನುಸಂಧಾನ (ತಾನು ತಿಳಿದಿರುವುದಕ್ಕೂ, ತಾನು ತಿಳಿಯಹೊರಟಿರುವುದಕ್ಕೂ ಹೊಂದಾಣಿಕೆ),</p>
			<p>&#8226; ಅನುಭವ (ತನ್ನ ಅನುಭವಗಳನ್ನು ಹಂಚಿಕೊಳ್ಳುವ ಪ್ರವೃತ್ತಿ; ಈ ಅಭಿವ್ಯಕ್ತಿ ಎಲ್ಲ ಸಾಧಕರಲ್ಲೂ ಸಾಧ್ಯವಿಲ್ಲ. ಕವಿಯಲ್ಲದ ಸಾಧಕರಿಗೆ ಅನುಭವ ವ್ಯಕ್ತ ಪಡಿಸಲು ತಕ್ಕ ಪದಗಳು ಇಲ್ಲವೆನಿಸಿಬಿಡುತ್ತವೆ; ಇದೇ ಅನಿರ್ವಚನೀಯತೆ.)</p>
			<p>&#8226; ಸಿದ್ಧಾವಸ್ಥೆ (ಭಗವಂತನ ಸಾಕ್ಷಾತ್ಕಾರ)</p>
			<p>&#8226; ಈಗ ನಮಗೆ ದೊರಕಿರುವ ಲಲ್ಲಾಳ ಸಮಗ್ರ ವಚನಗಳನ್ನು ಹೀಗೆಯೂ ಗುಂಪಾಗಿ ವಿಂಗಡಿಸಿಕೊಳ್ಳಬಹುದು:<sup><a epub:type="noteref" href="999-aside.xhtml#id-003.243">*</a></sup> </p>
			<p>&#8226; ಅವಳ ಜೀವನದ ಘಟನೆಗಳ ಮೇಲೆ ಕೊಂಚವಾದರೂ ಬೆಳಕು ಚೆಲ್ಲಬಲ್ಲ ವಚನಗಳು,</p>
			<p>&#8226; ಲೋಕಕ್ಕೆ ನೀಡಿದ ಅವಳ ಹಿತವಚನಗಳು, ನೀತಿಮಾತುಗಳು, ಚೆನ್ನುಡಿಗಳು, ಮತ್ತು</p>
			<p>&#8226; ಅವಳ ಅಧ್ಯಾತ್ಮ ಸಾಧನೆಗೆ ಹಿಡಿದ ಕೈಗನ್ನಡಿಯಂತಿರುವ ವಚನಗಳು</p>
		</section>
		<section class="level2 numbered" id="id-p3.008.03">
			<h2 class="level2-title" epub:type="title">ಲಲ್ಲಳ ಜೀವನ ಶೈಲಿ:</h2>
			<p>ಯಾರೂ ಲಲ್ಲಳ ಜೀವನ ಚರಿತ್ರೆಯನ್ನ ಅವಳ ಜೀವಿತ ಕಾಲದಲ್ಲಿ ಬರೆದಿಡಲಿಲ್ಲ. ಅವಳ ವಚನಗಳಲ್ಲಿಯೇ ಅವಳ ಬಾಳನ್ನು ಗುರುತಿಸಹೊರಟವರಿಗೆ ತುಂಬಾ ನಿರಾಸೆಯೂ ಕಾದಿದೆ. ಅಲ್ಲಿ, ಲಲ್ಲಳ ಗಂಡ ಮನೆ ಅತ್ತೆ- ಇತ್ಯಾದಿ ವೈಯಕ್ತಿಕ ವಿಚಾರಗಳ ನೇರ ಸುಳಿವು ನಮಗೆ ಸಿಗದು. ಆದರೂ, ಸಾಕಷ್ಟು ವಿಷಯಗಳ ಬಗ್ಗೆ ಊಹೆಗಾಗಿ ಅವಳ ವಚನಗಳನ್ನ ಅವಲಂಬಿಸಬಹುದು: ಅವಳದ್ದು ಸರಳ ನಿರಾಡಂಬರ ಜೀವನ (ವಾಖ್ ಸಂಖ್ಯೆ ೨೫), ಅನವಶ್ಯಕ ದೇಹದಂಡನೆಗೆ ಅವಳ ಪ್ರತಿರೋಧವಿತ್ತು (೩೪), ಸುಮ್ಮ ಸುಮ್ಮನೆ ಊಟ ಬಟ್ಟೆ ಬರೆ ಉಪವಾಸಗಳನ್ನ ನಿರಾಕರಿಸುತ್ತಿರಲಿಲ್ಲ, ಹಿತಮಿತ ಆಹಾರಕ್ಕೆ ಸಮ್ಮತಿಸುತ್ತಿದ್ದಳು (೩೩, ೩೪), ಓದಿ ಇಷ್ಟು ತಿಳಿದರೆ, ಓದದೇ ಇನ್ನಷ್ಟು ತಿಳಿದಳು, ತಿಳಿದಂತೆ ನಡೆದಳು (೪೭), ಎಚ್ಚರವಾಗಿರಬೇಕು; ಹೆಣ್ಣಿಗೆ ಕೆಚ್ಚೆದೆಯೂ ಬೇಕು- ಇದು ಮುಖ್ಯವೆಂದಳು (೬೪), ಶೀಲಸಂರಕ್ಷಣೆ ಹೆಣ್ಣಿಗೆ ಅಷ್ಟು ಸುಲಭವಲ್ಲವೆಂದರಿತಳು (೬೪), ತನ್ನನ್ನು ದಾರಿ ತಪ್ಪಿಸಲು ಬಡಪೆಟ್ಟಿಗೆ ಸಾಧ್ಯವಿಲ್ಲವೆಂದು ಹೇಳುತ್ತಿದ್ದಳು (೨೬), ಕಿಡಿಗೇಡಿಗಳ ನಿಂದನೆ, ಭತ್ರ್ಸನೆ, ಚಾಡಿಗಳ ಬಗ್ಗೆ ಉಪೇಕ್ಷೆ ತೋರುತ್ತಿದ್ದಳು (೩೮)<sup><a epub:type="noteref" href="999-aside.xhtml#id-003.244">*</a></sup> , ತೆಗಳಿಕೆ, ಹೊಗಳಿಕೆ ಬಗ್ಗೆ ಉದಾಸೀನತೆ ತಾಳಿದಳು (೩೯), ನಮ್ಮ ಗುಣ, ನುಡಿ, ನಡೆ, ಗುರಿಗಳು ನಮ್ಮವೇ ಆಯ್ಕೆಗಳು ಎಂಬುದನ್ನ ಸಾರಿ ಸಾರಿ ಹೇಳುತ್ತಿದ್ದಳು(೨೦)- ಹೀಗೆ ಕೆಲವು ವಿಚಾರಗಳನ್ನ ಅವಳ ವಾಖ್‍ಗಳಿಂದ ಗ್ರಹಿಸಬಹುದು.</p>
			<p>ಆಗಿನ್ನೂ ಅವಳಿಗೆ ಚಿಕ್ಕ ವಯಸ್ಸು; ಸುಮಾರು ಇಪ್ಪತ್ತಾರು ವರ್ಷ. ಮಹಾದೇವಿ ಅಕ್ಕಳಂತೆ ಲಲ್ಲಳೂ ಸಹ ಮನೆಬಿಟ್ಟು, ವಿರಾಣಿಯಾಗಿ, ಎಲ್ಲವನ್ನೂ ತೊರೆದು, ತೊಟ್ಟಿದ್ದನ್ನೂ ಕಿತ್ತೆಸೆದು ಹೊರಟಳಲ್ಲ, ಸಂಪ್ರದಾಯದ ಕಟ್ಟುನಿಟ್ಟನ್ನು ಮೀರಿ, ಆ ತಾಳಕ್ಕೆ ಹೊರತಾಗಿ ಹೀಗೆ ಹೇಳುತ್ತ ಕುಣಿಯತೊಡಗಿದಳಲ್ಲ,</p>
			<p class="verse">ಕುಣಿ ಮತ್ತೆ, ಓ ಲಲ್ಲ ಗಾಳಿಯನೆ ಉಡುಪಾಗಿಸಿಕೊ<br />ಹಾಡ ಹಾಡುತ, ನೀನು ತೆರೆದ ಆಗಸವ ತೊಟ್ಟು;<br />ಗಾಳಿ ಬಾಂದಳ ಬಿಟ್ಟು ಬೇರೆ ಬಟ್ಟೆಯೂ ಬೇಕೆ?<br />ತಾಳಬೇಕಿನ್ನೇಕೆ ಸಂಪ್ರದಾಯ ತಾಳ ಕಟ್ಟುನಿಟ್ಟು ॥ ೧೪೦ ॥</p>
			<p>ಆಗ ಮಹಾದೇವಿಗೆ ಕೊಟ್ಟಂತೆ ಲಲ್ಲಳಿಗೂ ಸುತ್ತಮುತ್ತಣ ಜನ ಏನೇನೋ ಕಷ್ಟಗಳನ್ನ ಕೊಟ್ಟರು. ಕಾಡನ್ನೇ ಮನೆಯಾಗಿ ಮಾಡಿಕೊಂಡು ಹೊರಟವರಿಗೆ ಮೃಗಪಕ್ಷಿಗಳ ಅಂಜಿಕೆಯೇ?<sup><a epub:type="noteref" href="999-aside.xhtml#id-003.245">*</a></sup> ಅಕ್ಕ ಹೇಳಿದಂತೆ, ಲೋಕದೊಳಗೆ ಹುಟ್ಟಿದ ಬಳಿಕ ಸ್ತುತಿನಿಂದೆಗಳು ಬಂದಡೆ ಮನದಲ್ಲಿ ಕೋಪವ ತಾಳದೆ ಸಮಾಧಾನಿಯಾಗಿರಬೇಕು; ಇವಳೂ ಸಹಿಸಿಕೊಳ್ಳುತ್ತಾಳೆ. ಸ್ವಲ್ಪ ಎಳ್ಳಷ್ಟು ಧೂಳು ಬಿದ್ದು ಕೂತರೆ ಕನ್ನಡಿ ಕಳವಳ ಪಡಬೇಕಿಲ್ಲ; ಮನಸ್ಸೆಲ್ಲ ನಿರ್ಮಲ ಜ್ಞಾನಾಮೃತ ಪಾನದಲ್ಲಿದ್ದಾಗ ಅವಳು ಸ್ಥಿತಪ್ರಜ್ಞಳು. ಹೇಳುತ್ತಾಳೆ:</p>
			<p class="verse">ನನ್ನ ತೆಗಳಲಿ ಕೆಣಕಿ, ಹೊಗಳಿ ಹಾಡಲಿ ಬಿಡಲಿ,<br />ಹೂವು ಚೆಲ್ಲಲಿ ಗೌರವಿಸಲಿ ಪೂಜಿಸುತ ಸುತ್ತ;<br />ಏನು ಮಾಡಿದರೇನು ನನಗಿಲ್ಲ ಸಂತಸ ದುಗುಡ-<br />ತಿಳಿ ಅರಿವಿನಮೃತ ಪಾನದಲ್ಲಿದೆ ನನ್ನ ಚಿತ್ತ ॥ ೩೮ ॥<sup><a epub:type="noteref" href="999-aside.xhtml#id-003.246">*</a></sup> </p>
			<p class="verse">ನೂರು ಸಾವಿರ ಪರಿಯೆ ಜನ ತೆಗಳುತಲಿರಲಯ್ಯ,<br />ಕಡೆಗಣಿಸಿ ಇರುವ ಮನವೆಂದೂ ಕೊಳೆಗೊಳ್ಳದು;<br />ಸಹಿಸಿ ಅಪವಾದದ ಭಾರ, ಕುಗ್ಗಿ ತಳಮಳಗೊಳೆನು-<br />ಧೂಳು ಎಳ್ಳುಗಳಿಂದ ಕನ್ನಡಿಯೇ ಹಾಳಾಗದು! ॥ ೩೯ ॥<sup><a epub:type="noteref" href="999-aside.xhtml#id-003.247">*</a></sup> </p>
		</section>
		<section class="level2 numbered" id="id-p3.008.04">
			<h2 class="level2-title" epub:type="title">ಲಲ್ಲಳ ಗುರು:</h2>
			<p>ತನ್ನ ಗುರುವಿನ ಬಗ್ಗೆ ಅವಳಾಡುವ ವಚನಗಳು ಹಲವಿವೆ. ಅವನು ಜ್ಞಾನಾಂಜನ ಶಲಾಕೆಯಿಂದ ನೇತ್ರೋನ್ಮೀಲನ ಮಾಡಿದ, ಒಳಗಣ್ಣ ತೆರೆಯಿಸಿದ ಬೋಧ, ಬೆಳಕು- ಎನ್ನುತ್ತಾಳೆ, ಒಂದು ಕಡೆ:</p>
			<p class="verse">ಬಡವಿ, ಎಲ್ಲ ಬಿಟ್ಟವಳಾಗಿ, ಸಂಸಾರದೀಚೆಗೆ ಬಂದೆ<br />ಸಹಜದರಿವಿನ ಬೆಳಕು ಎನ್ನ ಒಳಗಣ್ಣ ತೆರೆಸಿ,<br />ವಿಕಸಿಸಿದೆ ಜೀವ, ಲಲ್ಲಳಿಗೀಗ ಬದುಕು ಸಾವೆರಡೊಂದೆ,<br />ಅಳಿವು ಉಳಿವಿನ ಭೇದ ಏನೂ ಇಲ್ಲವೆನಿಸಿ. ॥ ೧೦೪ ॥</p>
			<p>ಗುರುವಿನ ಮಾತಿನಲ್ಲಿ ಲಲ್ಲಳಿಗೆ ಅಚಲ ನಿಷ್ಠೆ (ವಾಖ್ ೨೧, ೫೫), ಅವನನ್ನು ನಂಬಿದರೆ ಸಿದ್ಧಿ ಖಂಡಿತ ಎಂಬ ನಂಬಿಕೆ (೨೨), ಒಬ್ಬ ಒಳ್ಳೆಯ ಗುರು ತನ್ನ ಶಿಷ್ಯಳಿಗೆ ಹೇಳಿ ತಿಳಿಸುವನು, ಹೇಳದೆಯೂ ಕಲಿಸುವನೆಂಬ ಮಾತು(೨೪), ಗುರು ಪಾತ್ರ-ಅಪಾತ್ರ ವಿವೇಚಿಸಿ ಉಪದೇಶಿಸುತ್ತಾನೆ, ಮತ್ತು 'ನ ಇದಂ ಅ-ತಪಸ್ಕಾಯ' (ಅಯೋಗ್ಯರಿಗೆ ಇದು ಸಲ್ಲ) ಎಂಬುದನ್ನರಿತವನು (೧೮), ಮೂರ್ಖರಿಗೆ ಎಷ್ಟು ಹೇಳಿ ಏನು ಪ್ರಯೋಜನ? (೧೯), ಲೋಕ ಕಳೆದುಕೋ, ಆತ್ಮ ಗೆದ್ದುಕೋ (೨೩), ಗುರೂಪದೇಶ, ಧ್ಯಾನದ ಮಹತ್ವ (೬೭), ಮತ್ತು ಅವನಿಂದ ಸಿಗುವ ಮಾರ್ಗದರ್ಶನ (೯೫)- ಇವು ಕೆಲವು ಗುರುವನ್ನ ಕುರಿತ<sup><a epub:type="noteref" href="999-aside.xhtml#id-003.248">*</a></sup> ಲಲ್ಲಳ ವಾಖ್‍ಗಳು.</p>
			<p>ಯೋಗಾಭ್ಯಾಸದಲ್ಲಿ ಗುರುವಿನ ಆವಶ್ಯಕತೆ, ಅನಿವಾರ್ಯತೆ ಮತ್ತು ಮಹತ್ವ ನಮಗೆ ಗೊತ್ತಿದ್ದದ್ದೇ. ಜೊತೆಗೆ, ಸೂಫೀ಼ ಪ್ರಭಾವವೂ ಅವಳ ಮೇಲೆ ದಟ್ಟವಾಗಿ ಬಿದ್ದಿತ್ತು ಎನ್ನುವದರ ಹಿನ್ನೆಲೆಯಲ್ಲಿ, ಆ ಕಾರಣಕ್ಕೂ ಲಲ್ಲ ಗುರುವನ್ನ ಎಷ್ಟು ಪೂಜ್ಯ ಭಾವನೆಯಿಂದ ನೋಡುತ್ತಿದ್ದಳು ಎಂಬುದನ್ನ ಮುಂದೆ ನೋಡೋಣ.</p>
		</section>
		<section class="level2 numbered" id="id-p3.008.05">
			<h2 class="level2-title" epub:type="title">ಲಲ್ಲಳ ಸಾಧನೆಯ ಸೂಚಕಗಳು:</h2>
			<p>ಒಬ್ಬ ಸಾಧಕಳು ಅಲ್ಪತೃಪ್ತಳಾಗದೇ ತನ್ನ ಗುರಿಯನ್ನ ಮುಟ್ಟಲು ಎಷ್ಟೊಂದು ಕಷ್ಟ ಪಡಬೇಕು- ಎನ್ನುವುದಕ್ಕೆ, ತನ್ನನ್ನೇ ಉದಾಹರಣೆಯಾಗಿ ಇಟ್ಟುಕೊಂಡು ಲಲ್ಲ ಹೇಳಿದ ವಚ (೧೦೫) ವೊಂದಿದೆ. ಅಲ್ಲಿ, ಗಿಡದಲ್ಲಿ ಬಿಡುವ ಹತ್ತಿಯ ದೃಷ್ಟಾಂತವನ್ನ ತೆಗೆದುಕೊಳ್ಳುತ್ತಾಳೆ. ಗಿಡದಲ್ಲಿ ಹೂವಾಗಿ ಬಿರಿದು ಬಿಟ್ಟ ಹತ್ತಿ, ಕಿತ್ತಮೇಲೆ ಹಲವಾರು ರೂಪಾಂತರಗೊಳ್ಳುತ್ತದೆ. ಹತ್ತಿಯನ್ನ ಬಿಲ್ಲಿನಿಂದ ಎಕ್ಕುತ್ತಾರೆ, ಸುತ್ತುವ ಚರಕದ ಮೇಲೆ ಹುರಿಮಾಡಿದಾಗ ಅದು ದಾರವಾಗುತ್ತದೆ; ಅದನ್ನ ಮಗ್ಗದಲ್ಲಿ ನೇಕಾರ ನೇಯ್ದು, ಬಂದ ಬಟ್ಟೆಯನ್ನು ಅಗಸ ಸ್ವಚ್ಛಮಾಡಿ, ಸಿಂಪಿಗ ಕತ್ತರಿಸಿ, ಜನರು ಉಡುವ ಬಟ್ಟೆಯಾಗಿ ಅಂದವಾಗಿ ಪರಿವರ್ತಿಸುತ್ತಾನೆ. ಹೀಗೆ, ಹಲವು ಬಗೆಯ ಪರಿಷ್ಕಾರಗಳಿಗೆ ಒಳಗಾಗಿ, ಹಂತಹಂತಗಳಲ್ಲೂ ಹೊಡೆತಕ್ಕೆ ಒಳಗಾಗಿ<sup><a epub:type="noteref" href="999-aside.xhtml#id-003.249">*</a></sup> (೧೧೧), ದೃಢ ಮನೋಭಾವದಿಂದ ಮುನ್ನಡೆ (೪೨), ಕಲಿತಂತೆ ನಡೆದೆ (೪೭), ಷಟ್ ಚಕ್ರ ಯೋಗಾಭ್ಯಾಸ (೭೧, ೭೨, ೧೦೧), ಎಲ್ಲೆಲ್ಲೋ ಅರಸಿಯಾಯ್ತು, ಕೊನೆಗೆ ಮನೆಯಲೇ ಸಿಕ್ಕನವ (೯೭), ಮಹಾದರ್ಶನ (೧೦೦), ಅಲೌಕಿಕ ಪ್ರಭಾವಲಯ (೩೨)- ಹೀಗೆ ಲಲ್ಲಳ ವಚನಗಳಲ್ಲಿ ಅವಳ ಸಾಧನೆಯ ಹೆಜ್ಜೆಗಳನ್ನು ಗುರುತಿಸಬಹುದು. ಉದಾಹರಣೆಯಾಗಿ, ಇವನ್ನು ನೋಡಿ:</p>
			<p class="verse">ನೂರಾರು ಬಾರಿ ಪರಿಪರಿಯೆ ಕೇಳಿ, ದಣಿದೆನು ನಾನು-<br />ಹೆಸರಿಲ್ಲದವನೆಂತು, ಹೇಳು, ಗುರು, ಗುರುತಿಸುವುದು?<br />ಕೊನೆಗೆ ಲಲ್ಲ ಊಹಿಸಿಕೊಂಡಳಿರಬಹುದು ಹೀಗೆಂದು-<br />ಆ ಅನಾಮಕನ ಕಾಣು ಒಂದೊಂದೂ ಸೃಷ್ಟಿಯೊಳಗೆ. ॥ ೨೪ ॥</p>
			<p class="verse">ಓದಿ ನಾ ಕೊಂಚವೇ ತಿಳಿದೆ, ಓದದೇ ಇನ್ನೆಷ್ಟೋ ತಿಳಿದೆ;<br />ತಿಳಿದುದನನುಸರಿಸಿ ಮೆಲ್ಲ ಮೆಲ್ಲನೇ ನಡೆದೆ;<br />ಸಿಂಹವನು ಕಾಡ ಗವಿಯಿಂದಾಚೆ ತೋಳ ಹೊರತರುವಂತೆ<br />ತಂದು ಕಟ್ಟಿ ಮೆಟ್ಟಿ ನಿಂತಳೀ ಲಲ್ಲ ಬಿಡದೆ. ॥ ೪೭ ॥</p>
			<p class="verse">ಹಗಲಿರುಳು ಹುಡುಕುತ್ತ ಎತ್ತಲೆತ್ತಲೋ ಸುತ್ತಿ,<br />ಅವನ ನಾ ನೆನೆಯುತ ಬಳಲಿ ಬಸವಳಿಯುತಿರಲು;<br />ಕೊನೆಗೆ, ಏನಿದಚ್ಚರಿ, ಲಲ್ಲ, ನಿನಗೆ ಇಲ್ಲೇ ಸಿಕ್ಕ-<br />ಮನೆಯಲೇ <em>'ಎಲ್ಲ ಬಲ್ಲವ'</em>, ಕಾಲ ಕೂಡಿ ಬರಲು! ॥ ೯೭ ॥</p>
			<p>ಸಾಧನೆಯ ಹಾದಿಯಲ್ಲಿ, ಮನಸ್ಸಿನ ಚಂಚಲತೆಯನ್ನು ಮೆಟ್ಟಿ ನಿಲ್ಲುವ ಮಾತನ್ನ ಹಲವು ಬಾರಿ ಲಲ್ಲ ಆಡುತ್ತಾಳೆ; ಅವುಗಳಲ್ಲಿ ತಾಯ ಮಡಿಲ ಮಗುವಿನ ಒಂದು ಉಪಮೆ ಸೊಗಸಾಗಿದೆ:</p>
			<p class="verse">ಸಾವ ಮೆಟ್ಟುವ ಗುರಿಯ ದಾರಿಯಲೆ ನಡೆ, ಮನ ನೆಟ್ಟು,<br />ಸೆಳೆತಕ್ಕೆ ಬಲಿಯಾಗಿ ಉರುಳೀಯೆ ಪಕ್ಕಕ್ಕೆ, ಜೋಕೆ!<br />ತಾಯ ತೊಡೆಯೇರಿ ಇದ್ದರೂ ದಿವಿನಾಗಿ ಹಸುಗೂಸು<br />ಸುಮ್ಮನೇ ಮಗ್ಗಲಾಗುತ್ತ, ಲಲ್ಲ, ಜಾರುವುದು ಏಕೆ? ॥ ೫೩ ॥</p>
		</section>
		<section class="level2 numbered" id="id-p3.008.06">
			<h2 class="level2-title" epub:type="title">ಪೂಜೆಯ ಬಗ್ಗೆ ಲಲ್ಲ:</h2>
			<p>ಈಗ, ಈ ಲೇಖನದ ಪ್ರಾರಂಭದಲ್ಲಿ ಉಲ್ಲೇಖಿಸಿದ <em>ಪರಾಪೂಜೆ</em> ಯ ಸ್ತೋತ್ರಕ್ಕೆ ಸಂವಾದಿಯಾಗಿ ಲಲ್ಲ ಏನು ಹೇಳಿದ್ದಾಳೆ ನೋಡೋಣ; ಪೂಜೆಯ ಬಗ್ಗೆ ಲಲ್ಲಳ ಈ ವಚನಗಳನ್ನು ಕೇಳಿ:</p>
			<p class="verse">ನೀನೆ ಆಗಸ ಭೂಮಿ, ನೀ ಗಾಳಿ ಜಲ ಬೆಂಕಿ;<br />ಇರುಳು ಹಗಲೂ ನೀನೆ- ಎಲ್ಲವೂ ನೀನೆ ಹೀಗೆ;<br />ಎಲೆ ಹೂವು ಹಣ್ಣುಗಳ, ಅಘ್ರ್ಯ ಪಾದ್ಯಕೆ ನೀರ-<br />ಪೂಜೆಗೆ ಬೇರೆ ತರುವುದೆಲ್ಲಿಂದ, ಲಲ್ಲ, ನಿನಗೆ? ॥ ೭೦ ॥<sup><a epub:type="noteref" href="999-aside.xhtml#id-003.250">*</a></sup> </p>
			<p>ದೇವರಲ್ಲಿ ಪ್ರೇಮಭಿಕ್ಷೆ ಬೇಡುವ ಸೂಫೀ಼ ಭಕ್ತರ ಷೋಡಶೋಪಚಾರ ಪೂಜೆಯ ಕೈಂಕರ್ಯವೇ ಬೇರೆ ರೀತಿಯದು.<sup><a epub:type="noteref" href="999-aside.xhtml#id-003.251">*</a></sup> <sup/>ಅಕ್ಕನ ಹಾಗೆ ಇವಳೂ ಕಾಡು ಮೇಡು ಗಿಡ ಮರ ಕಲ್ಲು ಮುಳ್ಳು ಪಕ್ಷಿ ಪ್ರಾಣಿಗಳಲ್ಲೆಲ್ಲ ಅವಿಮುಕ್ತ ಕ್ಷೇತ್ರವನ್ನು ಅಲ್ಲಿನ ದೇವರನ್ನ ಕಾಣುವ ಅನುಭಾವಿ. ಪೂಜ್ಯ ಪೂಜಕ ಪೂಜೆಯ ಅವಿನಾಭಾವ ತಳೆದವಳು.<sup><a epub:type="noteref" href="999-aside.xhtml#id-003.252">*</a></sup> ಆದರೂ ಬೆಟ್ಟದ ತುತ್ತ ತುದಿಗೇರುವ ಮೊದಲು ತಪ್ಪಲ ಮೆಟ್ಟಲು ಮೆಟ್ಟಲು ಹತ್ತಿ ನಡೆಯಬೇಕಲ್ಲವೇ?</p>
			<p class="verse">ಏಳು ಶಕ್ತಿ ಆರಾಧಕಳೇ, ವಿಧಿ ಬಿಡದೆ ಪೂಜಿಸು, ಏಳು!<br />ಮಧುವೋ ಮದಿರೆಯೋ ಶ್ರದ್ಧೆ ಭಕ್ತಿಯಲಿ ತೊಡಗು ।<br />ಅಳಿಯದುಳಿಯುವವ ಶಿವನ ನೀನರಿಯಬಲ್ಲಡೆ ಹೀಗೆ,<br />ಕೇಡೇನು, ತೊಡಕೇನು? ಲಲ್ಲ, ಏನಿಹುದು ಕೆಡುಕು? ॥ ೬೧ ॥<sup><a epub:type="noteref" href="999-aside.xhtml#id-003.253">*</a></sup> </p>
			<p>ಲಲ್ಲಳಿಗೆ ಯಾವುದೂ ಗೌಣವಲ್ಲ. ಯಾವುದೂ ತ್ಯಾಜ್ಯವಲ್ಲ; ವಿಧಿ ವಿಧಾನವನ್ನನುಸರಿಸಿದ ಪೂಜೆಗೂ ಅದದೇ ಆದ ಒಂದು ಮಹತ್ವವಿದೆ, ಸ್ಥಾನವಿದೆ, ಅರ್ಥವಿದೆ- ಅದನ್ನು ತಿಳಿಯಲು ಪ್ರಯತ್ನಿಸಬೇಕು ಅಷ್ಟೆ. ಎಲ್ಲದಕ್ಕೂ ಒಂದು ಶಿಸ್ತು ಇದ್ದರೆ ಒಳಿತು ಎಂಬಂತೆ, ಮೊದಮೊದಲು ಪ್ರಾರಂಭಿಕ ಹಂತಗಳಲ್ಲಿ ಇವೆಲ್ಲ ಬೇಕಾಗುತ್ತದೆ (ವಾಖ್ ೬೧)- ಎನ್ನುವುದು ಅವಳ ಅಭಿಪ್ರಾಯ. ಸರ್ವಧರ್ಮ ಸಮಭಾವವನ್ನ ಬೆಳೆಸಿಕೊಳ್ಳಿ ಎನ್ನುವ ಕರೆ ಕೊಡುತ್ತಾಳೆ:</p>
			<p class="verse">ಹರನೆನ್ನಿ, ಹರಿಯೆನ್ನಿ, ಜಿನ, ಬುದ್ಧ, ಕಮಲಜನೆನ್ನಿ,<br />ದೇವನೊಬ್ಬನೆ ಕರೆವ ಹೆಸರೋ ಹಲವು ಏನೆ ಇರಲಿ;<br />ನನ್ನ ಕರೆಗೋಗೊಟ್ಟು ನನ್ನ ಮೇಲನುಕಂಪವನಿಟ್ಟು,<br />ಭವರೋಗ ಬಲೆಯಲಿ ಸಿಲುಕಿದಬಲೆಯ ಬಿಡಿಸಿ ಬಿಡಲಿ! ॥ ೭೩ ॥</p>
			<p>ಅರವತ್ತ ನಾಲ್ಕು ಹಂತಗಳ ತಾಂತ್ರಿಕ ಪೂಜೆಯ ವಿಚಾರವೂ ಅವಳಿಗೆ ಗೊತ್ತಿದೆ (೧೧೫), ಆದರೆ ಮಧುವೋ ಮದಿರೆಯೋ, ಬಲವೋ ಎಡವೋ ಏನು ಜಾಡು ಹಿಡಿದರೂ ಶ್ರದ್ಧೆ ಮುಖ್ಯ (೬೧), ಸಾಂಪ್ರದಾಯಿಕ ಪೂಜೆ ಬೇಕೇ ಬೇಕಿಂದಿಲ್ಲ (೫೯), ದೇಹದಂಡನೆಯೊಂದೆ ಬಿಡುಗಡೆ ಕೊಡಿಸೀತು ಎನ್ನುವುದು ಭ್ರಮೆ ಬೇಡ (೭೬), ಭಕ್ತಿಯೊಂದೇ ಸಾಕು ಮುಕ್ತಿಗೆ (೬೭), ಬರಿ ಓದು ಮಾತಿನಿಂದ ತೀರ್ಥಯಾತ್ರೆ ಗಳಿಂದ ಸಿಗದ ಗುಟ್ಟು ಇದು ('ನ ಅಯಂ ಆತ್ಮಾ ಪ್ರವಚನೇನ, ಬಹುನಾ ಶ್ರುತೇನ ಲಭ್ಯಃ ॥ ') (೧೦೭), ಸುಲಭದಲಿ ಎಟುಕುವನಲ್ಲ ನಮ್ಮ ಬಟುಕ ಶಿವ (೮೦)- ಈ ಮಾತುಗಳನ್ನೂ ಅವಳು ಆಡುತ್ತಾಳೆ. ಹೆಜ್ಜೆ ಹೆಜ್ಜೆಯಿಟ್ಟು ಮೇಲೇರಿ ಎನ್ನುತ್ತಾಳೆ, ಲಲ್ಲ:</p>
			<p class="verse">ವಿಧಿ ಆಚರಣೆಗಳೆಲ್ಲ ಮೆರೆದೆಸೆದು ಮಂತ್ರವಿನ್ಯಾಸದಲಿ,<br />ಕಂಪಾಗಿ ಹರಡುವುದು ಮಂತ್ರ ಘೋಷ ತೂಗಿ;<br />ಮನದಾಳ ಮಡುವಿನಲಿ ಮುಳುಗಿ ಆ ನಾದದ ಸೊಗಸು,<br />ಕರಗಿ ಮನ, ಉಳಿವುದು ಆತ್ಮ, ಚಿದಾನಂದವಾಗಿ. ॥ ೮೯ ॥</p>
			<p>ಸಗುಣೋಪಾಸನೆಯಲ್ಲಿಯೇ ಮುಳುಗಿರಬೇಡಿ ಎನ್ನುವ ಕಳಕಳಿ ಅವಳದು. ಸರ್ವಾಂತರ್ಯಾಮಿಯ ಇರುವಿಕೆಯನ್ನ ಸೀಮಿತಗೊಳಿಸಿಕೊಳ್ಳಬೇಡಿ- ಎಂದು ಕೆಣಕುತ್ತಾಳೆ, ಬಂಡೆಯಮೇಲೆ ಕಟ್ಟಿದ ದೇವಳದತ್ತ ಬೆಟ್ಟು ಮಾಡುತ್ತಾಳೆ:</p>
			<p class="verse">ತುಳಿವ ಚಪ್ಪಡಿ ಕಲ್ಲು, ಕಟ್ಟಡ ಹೊತ್ತ ಕಂಬವೂ ಕಲ್ಲೆ,<br />ಮೇಲೆ ತೊಲೆ, ಛಾವಣಿ ಕಲ್ಲು, ದೇಗುಲವೇ ಕಲ್ಲು;<br />ಒಳಗೆ ಪೀಠ ವಿಗ್ರಹ- ಹೀಗೆ ಎಲ್ಲ ಕಲ್ಲೇ ಆಗಿರುವಾಗ,<br />ಯಾವ ಕಲ್ಲಿಗೆ ಪೂಜೆ, ಭಟ್ಟ? ಕೇಳುವಳು ಲಲ್ಲ. ॥ ೬೬ ॥<sup><a epub:type="noteref" href="999-aside.xhtml#id-003.254">*</a></sup> </p>
			<p>ಆ ಮಟ್ಟದ ಹತ್ತಿರ ಹತ್ತಿರವಾದರೂ ಕೂರದೆ ಏರದೆ, ವೇದಿಕೆಯ ಮೇಲಿನ ಮುಖ್ಯ ಅತಿಥಿಯನ್ನ ಸರಿಯಾಗಿ ಕಾಣುವುದಾದರೂ ಹೇಗೆ? (ದೇವರಾಗದೆ ದೇವರನ್ನ ಅರ್ಚಿಸುವುದೇ? 'ನ ಅದೇವೋ ದೇವಂ ಅರ್ಚಯೇತ್')- ಎಂಬ ಮಾತೊಂದಿದೆ. ಸೋಽಹಂ ಭಾವವನ್ನು ತಾಳಿ- ಎನ್ನುತ್ತಾಳೆ, ಲಲ್ಲ ಹೇಳುತ್ತಾಳೆ:</p>
			<p class="verse">ನಿನ್ನಲ್ಲಿ ಇವೆ ಆರು, ನೀಲಿಗೊರಳನೆ, ಆರು ನನ್ನಲ್ಲಿಯೂ,<br />ನಿನ್ನದು ಸಮಷ್ಟಿಯ ರೂಪ, ವ್ಯಷ್ಟಿ ನನ್ನ ಅಲ್ಪ ಮಿತ;<br />ಇರುವುದೊಂದೇ ಒಂದು ನಮ್ಮಿಬ್ಬರಲಿ ಕಡು ವ್ಯತ್ಯಾಸ-<br />ನೀನು ನಡೆಯಿಸುವಾತ, ನಾನೋ ನಡೆವೆ ಸತತ. ॥ ೧೨೮ ॥</p>
			<p>ಹೀಗೆ ಹೇಳುವಾಗ, ಪ್ರಪತ್ತಿಯ ಸಂವೇದನೆಯೂ ಬಂದು ಹೋಗುತ್ತದೆ. ಭಗವಂತನ ಸರ್ವಜ್ಞತ್ವ, ಸಮಯಕ್ಕೆ ಸರಿಯಾಗಿ ಆತ ಸಹಾಯ ಒದಗಿಸುವುದು (ವಾಖ್ ೨೯), ಭಕ್ತನಿಗೆ ನಂಬಿಕೆಯ ಜೊತೆಗೆ ತಾಳ್ಮೆಯೂ ಇರಬೇಕು ಎನ್ನುವುದು (೨೮)- ಇವನ್ನೂ ಲಲ್ಲ ಹೇಳುತ್ತಾಳೆ. ಆದರೆ, ನಿರ್ಗುಣೋಪಾಸನೆಗೇ ಅವಳ ಒತ್ತು ಜಾಸ್ತಿ; ಎಲ್ಲರಲ್ಲಿ ತನ್ನನ್ನು, ತನ್ನಲ್ಲಿ ಎಲ್ಲರನ್ನ, ಎಲ್ಲೆಲ್ಲೂ ಅವನನ್ನೇ ಕಾಣುವ ಪ್ರವೃತ್ತಿ<sup><a epub:type="noteref" href="999-aside.xhtml#id-003.255">*</a></sup> ಅದರ ಒಂದು ಗುರುತು:</p>
			<p class="verse">ನೂರಾರು ಬಾರಿ ಪರಿಪರಿಯೆ ಕೇಳಿ, ದಣಿದೆನು ನಾನು-<br />ಹೆಸರಿಲ್ಲದವನೆಂತು, ಹೇಳು, ಗುರು, ಗುರುತಿಸುವುದು?<br />ಕೊನೆಗೆ ಲಲ್ಲ ಊಹಿಸಿಕೊಂಡಳಿರಬಹುದು ಹೀಗೆಂದು-<br />ಆ ಅನಾಮಕನ ಕಾಣು ಒಂದೊಂದೂ ಸೃಷ್ಟಿಯೊಳಗೆ. ॥ ೨೪ ॥</p>
			<p>ಪೂಜೆಯ ಉಪಕರಣಗಳು, ವಿಧಿ ವಿಧಾನ ಆಚರಣೆಗಳು ಸಾಧಕನ ಪೂಜೆಗೆ ಅಲಂಕಾರಪ್ರಾಯವಾಗಿ ಇರುತ್ತವೆ- ಎಂಬ ಕಾರಣಕ್ಕಾದರೂ, ಶಿವನೇ, ಎಲ್ಲ ರೀತಿಯ ಆರಾಧನೆಗೆ ನೆಲೆವೀಡಾದ ನೀನು ಅವುಗಳಲ್ಲಿಯೂ ವಿಜೃಂಭಿಸುತ್ತೀಯೆ; ಇದೊಂದು ಸೋಜಿಗದ ವಿಷಯ- ಎನ್ನುತ್ತಾನೆ ಉತ್ಪಲದೇವ ತನ್ನ ಶಿವಸ್ತೋತ್ರಾವಳಿಯಲ್ಲಿ.<sup><a epub:type="noteref" href="999-aside.xhtml#id-003.256">*</a></sup> ಒಂದು ಹಂತ ಮುಟ್ಟಿದಮೇಲೆ, ಈ ಆಚರಣೆಯೂ ಅರ್ಥಶೂನ್ಯವಾಗಿ ಕಾಣ ತೊಡಗಿದಾಗ ಇವೆಲ್ಲ ತನ್ನಷ್ಟಕ್ಕೆ ತಾನೆ ಕಾಲ್ತೆಗೆಯುತ್ತವೆ. ತನ್ನ <em>ಕೈವಲ್ಯಪದ್ಧತಿ</em> ಯಲ್ಲಿ, ನಿಜಗುಣಶಿವಯೋಗಿಯು ಶಿವ ಮಾನಸಪೂಜೆಯ ಸಂಕೇತಗಳನ್ನು ವಿವರಿಸುತ್ತಾನೆ.<sup><a epub:type="noteref" href="999-aside.xhtml#id-003.257">*</a></sup> ಈ ಮಾನಸಪೂಜೆ (ವಾಖ್ ೧೩೮) ಅವಳಿಗೆ ಅತ್ಯಂತ ಪ್ರಿಯ:</p>
			<p class="verse">ನಾನೇನ ಮಾಡುವೆನೋ ಅದೆಲ್ಲ ನಿನ್ನದೇನೇ ಪೂಜೆ;<br />ಏನೆಲ್ಲ ನುಡಿವೆನೋ ಅದೆ ನಿನ್ನ ಕುರಿತ ಮಂತ್ರ;<br />ಒದಗಿದುದೆಲ್ಲ ಅಣಿಗೊಳಿಸಿಡುವ ಪೂಜೆಯ ದ್ರವ್ಯ-<br />ನೀ ಕುಣಿಸಿದೊಲು ಲಲ್ಲ ತಾ ಕುಣಿವುದೇ ತಂತ್ರ! ॥ ೧೩೮ ॥<sup><a epub:type="noteref" href="999-aside.xhtml#id-003.258">*</a></sup> </p>
		</section>
		<section class="level2 numbered" id="id-p3.008.07">
			<h2 class="level2-title" epub:type="title">ಕಾಶ್ಮೀರದ ಶೈವ ದರ್ಶನ ಮತ್ತು ಲಲ್ಲ:</h2>
			<p>ಲಲ್ಲಳ ವಚನಗಳ ಆಳವನ್ನು ಅರಿಯಬೇಕಾದರೆ, ಕಾಶ್ಮೀರದ ಶೈವ ಸಿದ್ಧಾಂತದ ಸ್ವಲ್ಪವಾದರೂ ಪರಿಚಯ ಆವಶ್ಯಕ.<sup><a epub:type="noteref" href="999-aside.xhtml#id-003.259">*</a></sup> ಇದನ್ನು ನೋಡಿ:</p>
			<p class="verse">ಹೃದಯದಲಿ ಮೂಡಿದ ಪ್ರಣವ ಮೇಲೆ ಮೇಲಕೆ ಏರಿ<br />ಹನ್ನೆರಡು ಹಂತದ ಮೇರು ಬ್ರಹ್ಮರಂಧ್ರ ತೌರ ಸೇರಿ,<br />ಅಲ್ಲಿ ಬೆಳಗುತಿಹ ಆ ದಿವ್ಯ ಪ್ರಭೆಯ ಮನಗಂಡವರಿನ್ನು<br />ಯಾರ ಪೂಜಿಸುವುದೆಂತು? ಲಲ್ಲಗೆ ಬಲ್ಲವರೆ ಅರುಹಿ. ॥ ೭೧ ॥</p>
			<p>ಪರಮಾತ್ಮನ ನೆಲೆಯ ಕಲ್ಪನೆ ವಿಧ ವಿಧ. ಉಪನಿಷತ್ತುಗಳಲ್ಲಿ ಅವನು ಹೃದಯಸ್ಥ. ಯೋಗ ಮತ್ತು ತಂತ್ರಶಾಸ್ತ್ರದ ಪ್ರಕಾರ, ಶಿವ ನಮ್ಮ ತಲೆಯ ತುದಿಯಲ್ಲಿದ್ದುಕೊಂಡು ನಮ್ಮ ಎಲ್ಲ ವ್ಯವಹಾರಗಳನ್ನು ನಿಯಂತ್ರಿಸುತ್ತಾನೆ. ಅನಾಹತ ಓಂಕಾರವನ್ನು ಶಿವನಿರುವ ಮಸ್ತಕದ ಬ್ರಹ್ಮರಂಧ್ರದಲ್ಲಿ ಸಾಧಿಸಿ, ಸಾಯುಜ್ಯ ಪಡೆದ ಮೇಲೆ ದ್ವೈತಭಾವನೆ ಕರಗಿ ಹೋಗುತ್ತದೆ. ಎಲ್ಲೆಲ್ಲೂ ಭಗವಂತನ ಪಾರಮ್ಯದ ಸೊಲ್ಲೇ ಲಲ್ಲಳ ವಚನಗಳಲ್ಲಿ. ಆತ್ಮ ಅವಿನಾಶಿ ಎನ್ನುತ್ತಲೇ, ಶಿವ ನಿರ್ದೇಶಿಸುವ ನಾಟಕದಲ್ಲಿ ನಾವು ಕೇವಲ ಅಭಿನೇತೃಗಳು ಅಷ್ಟೆ ಎನ್ನುವುದನ್ನ ಮರೆಯುವುದಿಲ್ಲ:</p>
			<p class="verse">ಹಿಂದೆಯೂ ಇದ್ದೆವು ನಾವು, ಇದ್ದೇವು ಮುಂದೆಯೂ ಕೂಡ,<br />ಒಂದಲ್ಲ ಒಂದು ಬಗೆ ರಂಗದ ಗೆಜ್ಜೆ ಕಟ್ಟಿ ಕುಣಿಯುವವರೇ;<br />ಹುಟ್ಟಿ, ಮುಳುಗುತ, ಮತ್ತೆ ಹುಟ್ಟುತ್ತಲಿಹ ಹೊತ್ತಿನೊಲು,<br />ಹುಟ್ಟು ಉಳಿವು ಅಳಿವಿನೊಡೆಯನ ತಿರುಗಣಿಯ ಆಟಿಕೆಗಳು. ॥ ೧೧೬ ॥</p>
			<p>ಇದರಂತೆಯೇ, ಶತರುದ್ರೀಯದ ಚಮಕ ನಮಕಗಳ ಕಲ್ಪನಾವಿಲಾಸ (೭೦), ಪ್ರಕೃತಿ-ಪುರುಷಗಳ ಬಗ್ಗೆ ಯೋಗಸೂತ್ರಗಳ ವ್ಯಾಖ್ಯಾನ; ಇದಂ ಇದಮ್, ಅಹಂ ಇದಮ್, ಅಹಮ್- ಎಂಬ ಮೂರು ಅವಸ್ಥೆಗಳು (೮೩); ಚಿತ್ತದ ಐದು ವೃತ್ತಿಗಳು, ಇಂದ್ರಿಯಗಳ ಮೇಲೆ ಮನಸ್ಸಿನ ಅಧಿಕಾರ (೬); ಯಮ, ನಿಯಮಾದಿ ಅಷ್ಟಾಂಗಗಳು; ಸುಷುಮ್ನಾ, ಇಳಾ, ಪಿಂಗಳಾ ನಾಡಿಗಳ ಅರಿವು, ಹತೋಟಿ (ವಾಖ್ ೮೦, ೯೧); ಪ್ರಾಣ, ಅಪಾನ, ಸಮಾನ, ಉದಾನ, ವ್ಯಾನ ಎಂಬೀ ಪಂಚ ಪ್ರಾಣಗಳ ಸಂಚಾರ; ಮೂಲಾಧಾರ ಮುಂತಾದ ಚಕ್ರಗಳು, ಕುಂಡಲಿನೀ ಉದ್ದೀಪನ (೭೧); ಶೂನ್ಯದ ನಿಗೂಢತೆ (೭), ಶೂನ್ಯದಲ್ಲಿ ಪ್ರಯಾಣದ ಅನುಭವ (೧೦೩)-ಹೀಗಿರುವ ವಾಖ್‍ಗಳಿವೆ. ಯೋಗಶಾಸ್ತ್ರಕ್ಕೆ ಸಂಬಂಧಿಸಿದ ಪಾರಿಭಾಷಿಕ ತತ್ತ್ವಗಳ ಸಾಮಾನ್ಯ ಪರಿಚಯ ಸ್ವಲ್ಪವೂ ಇಲ್ಲದ್ದಿದ್ದರೆ ಲಲ್ಲಾಳ ವಚನಗಳು ಬರಿಯ ಮಾತಿನ ಆಡಂಬರವಾಗಿ ತೋರುವ ತೊಂದರೆಯಿದೆ.</p>
			<p>ಜೊತೆಗೆ ಇವೂ ತಿಳಿದಿದ್ದರೆ ಅನುಕೂಲ: ಕಾಶ್ಮೀರ ತ್ರಿಕ ಶೈವ ಸಿದ್ಧಾಂತದ ಅಭೇದ ಭಾವನೆ:<sup><a epub:type="noteref" href="999-aside.xhtml#id-003.260">*</a></sup> <sup/>ನವ ವಿಧ ಭಕ್ತಿ;<sup><a epub:type="noteref" href="999-aside.xhtml#id-003.261">*</a></sup> <sup/>ನಾದ ಬಿಂದು ಕಳೆ;<sup><a epub:type="noteref" href="999-aside.xhtml#id-003.262">*</a></sup> <sup/>ಚತುರ್ವಿಧ ಪದವಿಗಳು<sup><a epub:type="noteref" href="999-aside.xhtml#id-003.263">*</a></sup> - ಮುಂತಾದವು. ತೌಲನಿಕ ಅಧ್ಯಯನಕ್ಕಾಗಿ ಇವು ಗೊತ್ತಿರಬೇಕು: ಷಟ್ ಸ್ಥಲಗಳು: ಭಕ್ತ,<sup><a epub:type="noteref" href="999-aside.xhtml#id-003.264">*</a></sup> <sup/>ಮಾಹೇಶ್ವರ,<sup><a epub:type="noteref" href="999-aside.xhtml#id-003.265">*</a></sup> ಪ್ರಸಾದಿ,<sup><a epub:type="noteref" href="999-aside.xhtml#id-003.266">*</a></sup> <sup/>ಪ್ರಾಣಲಿಂಗಿ,<sup><a epub:type="noteref" href="999-aside.xhtml#id-003.267">*</a></sup> <sup> </sup> ಶರಣ<sup><a epub:type="noteref" href="999-aside.xhtml#id-003.268">*</a></sup> <sup> </sup> ಮತ್ತು ಐಕ್ಯ<sup><a epub:type="noteref" href="999-aside.xhtml#id-003.269">*</a></sup> - ಇತ್ಯಾದಿಗಳು. ಇವು ಸೂಫೀ಼ ಪಂಥದ ಮೂಲಭೂತ ಸಿದ್ಧಾಂತ ಗಳೊಡನೆ ಎಷ್ಟೊಂದು ಹೋಲಿಕೆಯುಳ್ಳವು ಎಂಬುದನ್ನ ಗಮನಿಸಬೇಕು.</p>
			<p>ಲಲ್ಲಳ ವಾಖ್‍ಗಳಲ್ಲಿ ಅವಳು ತನ್ನ ಗುರು ಸಿದ್ಧ ಶ್ರೀಕಾಂತರೊಡನೆ ನಡೆಸಿದ ಪ್ರಶ್ನೋತ್ತರ ರೂಪದ ಒಂದು ವಚನ ಸ್ವಾರಸ್ಯಕರವಾಗಿದೆ:</p>
			<p class="verse">ನಿದ್ದೆಯೆಂದರದೇನು? ಮಂಪರಲಿ ತೂಕಡಿಸುವವರಾರು?<br />ಯಾವುದೆಚ್ಚರ? ಎಚ್ಚರವಾಗಿರುವವರು ನಿಜವಾಗಿ ಯಾರು?<br />ನೀರ ಹೊರಸೂಸುತಲೇ ಇರುವ ಸರೋವರಗಳಿವೆಯೇನು?<br />ಅವನಿಗೇನರ್ಪಿಸಬೇಕು? ಕೊನೆಗೇನ ಪಡೆಯಲೆಳೆಸಬೇಕು? ॥ ೧೧೯ ॥</p>
			<p class="verse">ಭವದ ಜಂಜಾಟವೇ ನಿದ್ದೆ,<br />ತೊಳಲಾಟದಲಿ ನಲುಗಿ ಕಡು ಸೊರಗಿ ಮನ ಮಲಗಿದೆ;<br />ಅವನ ಅರಿವೇ ಮೈತಿಳಿವು,<br />ಪರಮಜ್ಞಾನಿ ಎಂದೂ ಎದ್ದೇ ಇರುವಂಥ ಎಚ್ಚೆತ್ತವ;<br />ಬರಿದೋ ತುಂಬಿಯೋ ನೀರು,<br />ಅನವರತ ಸೋರುತಿಹ ಇಂದ್ರಿಯಗಳೆ ಸರೋವರಗಳು;<br />ಅವನ ಸೇರುವ ಬಯಕೆ, ತಿಳಿವಳಿಕೆ,<br />ಭಕ್ತ ಭಗವಂತನಿಗರ್ಪಿಸಬಹುದಾದ ಹೆಗ್ಗಳಿಕೆಯರಕೆ;<br />ಶಿವತ್ವವೇ ಪರಮೋಚ್ಚ ಗುರಿ, ತಾಣ,<br />ಆ ಪರಮಪದ ಹೊಂದುವ ಭಾಗ್ಯ ಲಲ್ಲಳಿಗೆ ಸಿಗಲಿ. ॥ ೧೨೦ ॥</p>
		</section>
		<section class="level2 numbered" id="id-p3.008.08">
			<h2 class="level2-title" epub:type="title">ಬೆಡಗಿನ ವಚನಗಳು:</h2>
			<p>ವಿದ್ವಾಂಸರಿಗೇ ಇನ್ನೂ ಅರ್ಥವಾಗದ 'ಕೂಟ ಶ್ಲೋಕ'ಗಳ 'ಮುಂಡಿಗೆ'ಯ ಮಾದರಿಯ 'ವಾಕ್'ಗಳೂ ಕೆಲವಿವೆ.<sup><a epub:type="noteref" href="999-aside.xhtml#id-003.270">*</a></sup> <sup/>ಆ ಮಾತು ಬೇರೆ!<sup><a epub:type="noteref" href="999-aside.xhtml#id-003.271">*</a></sup> ಉದಾಹರಣೆಗೆ ಒಂದು ತತ್ತ್ವಪದವನ್ನು ಕೇಳಿ:</p>
			<p class="verse">ಏಕೆ ಬೇಕಿತ್ತಮ್ಮ ಲಲ್ಲಗೀ ಐದು ಹತ್ತು ಹನ್ನೊಂದು;<br />ಈ ಮಡಕೆಯನೆ ಅವು ನೆಕ್ಕಿ ಹೋದುವೇನೆ ಮತ್ತೆ?<br />ಒಟ್ಟಾಗಿ ಎಳೆಯದೆ ಕಟ್ಟಿ ಹನ್ನೊಂದರದ ಕೈಜಾರಿ<br />ಬಿಟ್ಟ ತುಂಟ ತುಡುಗ ಮಣಕ ಓಡಿ ಕಳೆಯುತ್ತಿತ್ತೆ? ॥ ೬ ॥</p>
			<p>ಇಲ್ಲಿ, ಐದೆಂದಾಗ ಪಂಚಭೂತಗಳು; ಹತ್ತು ಎಂದಾಗ ಐದು ಕರ್ಮೇಂದ್ರಿಯ ಗಳು, ಜೊತೆಗೆ ಮತ್ತೈದು ಜ್ಞಾನೇಂದ್ರಿಯಗಳು; ಹನ್ನೊಂದು ಎಂದಾಗ ಅವುಗಳೊಂದಿಗೆ ಮನಸ್ಸು/ಅಹಂಕಾರ ಸೇರಿತು. ದೇಹವೇ ಮಡಕೆ; ಹಸು ಪ್ರಾಣ ಸೂಚಕ.<sup><a epub:type="noteref" href="999-aside.xhtml#id-003.272">*</a></sup> ಆ ತುಡುಗ (ಕಳ್ಳ) ಮಣಕ (ಕರು) ಏನೋ ತುಂಟಾಟ ಆಡುತ್ತ ಕಳೆದು ಹೋಯಿತು. ಇನ್ನೊಂದು ಕೂಟಶ್ಲೋಕದಲ್ಲಿ, ಸಂಸಾರದ ಕ್ಷಣಭಂಗುರತೆಯ ಬಗ್ಗೆ ಒಂದು ಗೊಂದಲದ ಭ್ರಮೆಯ ಚಿತ್ರಣವನ್ನು ನೋಡಿ:</p>
			<p class="verse">ಒಂದು ಕ್ಷಣ, ನಾ ಕಂಡೆ- ಹರಿಯುತಿದೆ ಭೋರ್ಗರೆವ ನದಿ;<br />ಮರುಕ್ಷಣವೆ ಎಲ್ಲಿ ಅಲೆ ಸುಳಿ, ಮಡು? ಹೊಳೆಯ ಎಲ್ಲೆ?<br />ಒಂದು ಕ್ಷಣ, ನಾ ಕಂಡೆ- ಹೂ ದಟ್ಟ ಬಿಟ್ಟು ಜಗ್ಗಿರುವ ಪೊದೆ;<br />ಮರುಕ್ಷಣವೆ ಬಳ್ಳಿ ಎಲೆ ಮುಳ್ಳು, ಲಲ್ಲ, ಹೂವು ಎಲ್ಲೆ? ॥ ೧೦ ॥</p>
			<p class="verse">ಒಂದು ಕ್ಷಣ, ನಾ ಕಂಡೆ- ಉರಿವ ಒಲೆ, ಧಗ ಧಗ ಬೆಂಕಿ;<br />ಮರುಕ್ಷಣವೆ ಎಲ್ಲೆ ಒಲೆ? ಹೊಗೆ ಕೆನ್ನಾಲಗೆಯ ಜ್ವಾಲೆ?<br />ಒಂದು ಕ್ಷಣ, ನಾ ಕಂಡೆ- ಪಾಂಡವರ ತಾಯಿ ಮಹಾರಾಣಿ;<br />ಮರುಕ್ಷಣವೆ ಲಲ್ಲ, ಎಲ್ಲಾಕೆ? ಕುಂಬಾರನತ್ತೆ ಏಕೆ ಇಲ್ಲೇ? ॥ ೧೧ ॥</p>
			<p>ಇನ್ನೊಂದು ವಚನವಿದೆ; ಕೂಟಶ್ಲೋಕದ ಸಾಲಿಗೆ ಇದು ಸೇರಿದರೂ, ಇದರಲ್ಲಿ ಸಾಧನೆಯ ಬಗ್ಗೆ ತಾತ್ತ್ವಿಕವಾದ ಸೂಚನೆಯಿದೆ:</p>
			<p class="verse">ಹರ ಕುದುರೆ, ಹತ್ತಲು ತಡಿ ಜೀನು ಹರಿ,<br />ಬ್ರಹ್ಮನೇ ಅದರ ಲಾಳ,<br />ದೂರ ಸಾಗಲು ತಕ್ಕ ಸವಾರರಿಹರೇನು?<br />ಗೊತ್ತೇ ನಿನಗೆ, ಲಲ್ಲ ಹೇಳ! ॥ ೧೨೧ ॥<sup><a epub:type="noteref" href="999-aside.xhtml#id-003.273">*</a></sup> </p>
			<p>ಸಾಧನೆಯೆಂಬುದು ಕುದುರೆಯನ್ನೇರಿ ಅದರ ನಾಗಾಲೋಟಕ್ಕೆ ಸಿದ್ಧವಾದಂತೆ. ಈ ಓಟಕ್ಕೆ ಆವಶ್ಯಕ ಕುದುರೆ, ಶಿವನೇ ಇಲ್ಲಿ ಆ ಸಾಧನ. ಅದರಲ್ಲೂ ಮುಖ್ಯವಾಗಿ ಬೇಕು ದೃಢವಾದ ಬಲಿಷ್ಠವಾದ ಅದರ ಕಾಲು; ಬರೀ ಕಾಲಿದ್ದರಾಗದು, ಲಾಳಗಳು ಸರಿಯಾಗಿರಬೇಕು. ಈ ಕಾರಣ ಈ ಓಟದ ಮೂಲ, ಬೇರು, ತಳ (ಬ್ರಹ್ಮತತ್ತ್ವ)ವೇ ಲಾಳ. ಹತ್ತಿ ಕುಳಿತು ಕ್ಷೇಮವಾಗಿ ಕುದುರೆಯನ್ನೋಡಿಸಲು ಬೇಕು ಜೀನು; ಸಂರಕ್ಷತ್ವದ ವಿಷ್ಣುವೇ ಹೀಗೆ ಸವಾರಿಯ ಉಪಕರಣಗಳು. ಸಾಧಕರೇ ಕುದುರೆ ಸವಾರರು; ಇವರು ದುರ್ಲಭರು.</p>
			<p>ಹೀಗೆ ಎಲ್ಲವೂ ಕ್ಲಿಷ್ಟವೆಂದೇನಲ್ಲ; ಕೆಲವು ಸುಲಭವಾಗಿಯೂ ಇವೆ. ಉದಾಹರಣೆಗೆ,</p>
			<p class="verse">ನಿಮ್ಮ ನಾಡಿಗಳನ್ನ ಹಿಡಿತದಲಿ ಇರಿಸುತ ಮನದ<br />ದುಗುಡ ಸಂಕಲೆಗಳ ತುಂಡರಿಸಿ, ಶಮನಗೊಳಿಸಿ;<br />ಲಲ್ಲ ಮೆಲ್ಲುವ, ಅಮೃತತಾಣದೆಡೆ ಅಡಿಗಳನಿಡಿರಿ-<br />ಬರಿದೆ ಸಿಗನೋ ಶಿವನು, ಭಜಿಸುತಿರಿ ಅವನ! ॥ ೮೦ ॥<sup><a epub:type="noteref" href="999-aside.xhtml#id-003.274">*</a></sup> </p>
			<p>ಅದೇ ಮುಂದುವರಿದು, ಸೂಫೀ಼ ಪ್ರಭಾವ,<sup><a epub:type="noteref" href="999-aside.xhtml#id-003.275">*</a></sup> <sup/>ಪ್ರೇಮ, ಪ್ರಣಯದ, 'ನೀನೊಲಿದರೆ ಒಲಿ, ಒಲಿಯದಿದ್ದರೆ ಮಾಣು'- ಮಾತುಗಳನ್ನೂ<sup><a epub:type="noteref" href="999-aside.xhtml#id-003.276">*</a></sup> ಕೆಲವು ಲಲ್ಲಳ ವಚನಗಳಲ್ಲಿ (ವಾಖ್ ೧೪ ಇತ್ಯಾದಿ) ಗುರುತಿಸಬಹುದು: ನಿದರ್ಶನಕ್ಕೆ:</p>
			<p class="verse">ಹರಿ ಹರಿದು ಇರುಳ ಹೊಳೆ ಕೊನೆಯ ತೆಕ್ಕೆಗೆ ತಲುಪಿ,<br />ಅವನ ಕೂಡುವ ಬಯಕೆ ಕಾವೇರಿ ಈ ಬಿಸಿ ತಾಳದೆ,<br />ತಳಮಳದಲಿರೆ, ಲಲ್ಲೆ ಮಾತನು ನೆನೆದು ಎಚ್ಚೆತ್ತುಸಿರು<br />ಅವನಲೇ ಮುಳುಗಿ ಲಲ್ಲಳ ಒಡಲಾಳ ತಿಳಿಗೊಂಡಿದೆ. ॥ ೮೮ ॥</p>
		</section>
		<section class="level2 numbered" id="id-p3.008.09">
			<h2 class="level2-title" epub:type="title">ಕಾಶ್ಮೀರದ ಉಲ್ಲೇಖಗಳು:</h2>
			<p>ಎಲ್ಲ ಸಂತರೂ ಹಾಗೆಯೇ, ತಮ್ಮ ಮಾತುಕತೆಗಳಲ್ಲಿ ಜನರಿಗೆ ಪರಿಚಿತವಾದ ತೌರಿನ ನೆಲ ಜಲ ಪದ್ಧತಿಗಳನ್ನ ಉದಾಹರಣೆಯಾಗಿ ತೆಗೆದುಕೊಂಡು, <em>ಶಾಖಾ-ಚಂದ್ರ-ನ್ಯಾಯ</em> ದಲ್ಲಿ<sup><a epub:type="noteref" href="999-aside.xhtml#id-003.277">*</a></sup> ಹೊಸವಿಚಾರಗಳನ್ನ ಹೇಳಬಯಸುತ್ತಾರೆ. ಲಲ್ಲಳೂ ಅದನ್ನೇ<br />ಕೆಲವೆಡೆ ಮಾಡಿದ್ದಾಳೆ. ಕಾಶ್ಮೀರದ ಕೇಸರಿ ಹೊಲಕ್ಕೆ ನುಗ್ಗಿದ ಕತ್ತೆಯ ಮಾತು (ವಾಖ್ ೩೫), ನಡುದಾರಿಯಲ್ಲಿ ಕಾಡಿನಲ್ಲಿ ಎದುರಿಸಬೇಕಾದ ದರೋಡೆಕೋರರ ವಿಚಾರ (೩೬), ಕಾಶ್ಮೀರ ಪಂಡಿತ ಬ್ರಾಹ್ಮಣರ ಮಾಂಸಾಹಾ (೬೫), ಸರೋವರಗಳಲ್ಲಿ ನೆರೆ (೧೧೪, ೧೧೯), ಝೇಲಂ ನದಿಯ ಪ್ರಸ್ತಾಪ (೧೧೫)-ಗಳು ಅವಳ ವಚನಗಳಲ್ಲಿ ಬಂದಿವೆ. ಅವಳ ಕಾಲದ ಒಂದು ಸಾಂಸ್ಕೃತಿಕ ಅಧ್ಯಯನಕ್ಕೆ ಇಂತಹವು ಸುಗ್ರಾಸ.</p>
		</section>
		<section class="level2 numbered" id="id-p3.008.10">
			<h2 class="level2-title" epub:type="title">ಸಾಮಾನ್ಯ ನೀತಿಮಾತುಗಳು:</h2>
			<p>ಜನಸಾಮಾನ್ಯರಿಗೆ ಹಿತವಚನ ಹೇಳುವ ಸಾಮಾನ್ಯ ನೀತಿಯ ವಾಖ್‍ಗಳೂ ಕಡಿಮೆಯೇನಿಲ್ಲ; ಪ್ರಪಂಚದಲ್ಲಿ ಕಹಿ-ಸಿಹಿ ಸಾಪೇಕ್ಷ, ಕಾಲವೇ ಅದನ್ನ ನಿರ್ಣಯಿಸ ಬೇಕು ಎನ್ನುವುದನ್ನ ಲಲ್ಲ ಬಲ್ಲಳು:</p>
			<p class="verse">ಮೊದಮೊದಲು ತುಂಬು ಕಹಿ, ಕೊನೆಗದೇನೆ ಇಷ್ಟು ಸಿಹಿ;<br />ಮೊದಲು ಚಪ್ಪರಿಸಿದ ಸವಿಯೇ ಕೊನೆಗೆ ವಿಷ ಬೋನ;<br />ಆಯ್ಕೆ ಅವರವರದ್ದು, ಆಹಾರ ರುಚಿ ಅನುಸಾರ, ತನ್ನತನ-<br />ಅಭಿರುಚಿಗೆ ತಕ್ಕಂತೆ ಗುಣ ನುಡಿ ನಡೆ, ಸೇರುದಾಣ ॥ ೨೦ ॥</p>
			<p>ಬಾಳು ಕ್ಷಣಭಂಗುರ ಅನ್ನುವುದನ್ನ ಮರೆಯಬೇಡಿ, ಮತ್ತೆ ಈ ಅವಕಾಶ ಸಿಗದಿರಬಹುದು<sup><a epub:type="noteref" href="999-aside.xhtml#id-003.278">*</a></sup> (೫), ಸಾಮಾನ್ಯವಾಗಿ ಅಸಾಧ್ಯವಾದ ಕೆಲಸಗಳು ಹಲವಿವೆ (೧೧೨), ಆದರೆ, ಮೂರ್ಖರಿಗೆ ಬುದ್ಧಿ ಹೇಳುವುದು ಕಷ್ಟ (೧೯), ಮಾಡಿದುಣ್ಣೋ ಮಹಾರಾಯ (೨೨) ಅಲ್ಲವೇ? ಎನ್ನುತ್ತಾಳೆ. ಎಚ್ಚರವಾಗಿರಬೇಕು, ಕೆಚ್ಚೆದೆಯೂ ಇರಬೇಕು, ಸಾಹಸಿಗಳೇ ಏನನ್ನಾದರೂ ಗಳಿಸಬಲ್ಲರು, ಅದನ್ನು ಪ್ರತಿಷ್ಠೆಯನ್ನೂ ಉಳಿಸಿ ಕೊಳ್ಳಬಲ್ಲರು- ಎನ್ನುವುದಕ್ಕೆ,</p>
			<p class="verse">ಕೆಚ್ಚು ನಿಪುಣತೆ ಜೊತೆಗೆ ಚಚ್ಚರವೂ ಬೇಡವೆ, ಲಲ್ಲ?<br />ಮಾನ ಸಂರಕ್ಷಣೆ, ಹೇಳು, ಸುಲಭವೇ ಚದುರೆ?<br />ಬರಿಕೈಲಿ ಬಿರುಗಾಳಿ, ಹಸಿನೂಲಿನಲಿ ಮದ್ದಾನೆಗಳ<br />ಹಿಡಿದು ಕಟ್ಟಿ ಬಿಗಿದಂತೆ ಅದು ಬಿಸಿಲುಗುದುರೆ! ॥ ೬೪ ॥</p>
			<p>-ಎಂಬ ದೃಷ್ಟಾಂತಗಳನ್ನು ಕೊಡುತ್ತಾಳೆ. ಕೃತಜ್ಞತೆಯ ಬದಲು ಕ್ರೌರ್ಯ ಹಿಂಸೆ ಇದಾವ ನ್ಯಾಯ? ಎಂದೂ ಛೇಡಿಸುತ್ತಾಳೆ:</p>
			<p class="verse">ಮೈಯ ಮುಚ್ಚಲು ಬಟ್ಟೆ, ಬೆಚ್ಚಗಿರಿಸಲದೇನೆ ಕೂಡ;<br />ಕೊಡುವ ಪ್ರಾಣಿ ಕೇಳುವುದೇನು? ನೀರು, ಹುಲ್ಲು;<br />ಯಾರು ಹೇಳಿದರಯ್ಯ, ಇಂಥ ಸಾಧು ಕುರಿಮರಿಯನ್ನ<br />ಏನು ದಯಾಮಯ, ಭಟ್ಟ, ಬಲಿಗೊಡುವೆಯಲ್ಲೋ? ॥ ೬೫ ॥<sup><a epub:type="noteref" href="999-aside.xhtml#id-003.279">*</a></sup> </p>
			<p>ಭೇದಭಾವವೆಣಿಸಬೇಡಿ, ದೇವರ ಮಕ್ಕಳು ನಾವು ಎಲ್ಲರೂ ಒಂದೇ ಎನ್ನುವದನ್ನ ಆಗಾಗ್ಗೆ ಜ್ಞಾಪಿಸುತ್ತಿರುತ್ತಾಳೆ:</p>
			<p class="verse">ಸಮನಾಗಿ ತಾನೆ ಬೀರಿ ಪೊರೆವನು ಬೆಳಕನೆಲ್ಲೆಡೆ ಸೂರ್ಯ,<br />ಶಾಖ ಇವರಿಗೆ ಕೊಂಚ, ಹೆಚ್ಚು ಅವರಿಗೆ- ಅಲ್ಲ ತಾನೆ?<br />ಮನೆಮನೆಗೆ ಭೇದವನೆಣಿಸಿ ಮಳೆರಾಯ ಸುರಿಸುವನೆ, ಲಲ್ಲ?-<br />ಹಾಗೆಯೇ ನಮ್ಮ ಶಿವ, ಇದ ತಿಳಿಯೆ ಸುಲಭವಲ್ಲವೇನೆ? ॥ ೭೯ ॥</p>
			<p>ಈ ಹಿತವಚನವನ್ನೂ ಕೇಳಿ:</p>
			<p class="verse">ಎಲ್ಲ ತಿಳಿದು ತಿಳಿದೂ ಗೊತ್ತಿಲ್ಲದವನಂತೆ ಸ್ವಲ್ಪ ನಟಿಸು;<br />ಎಲ್ಲ ಕೇಳಿಯೂನೂ ಕಿವುಡ ನೀನಾಗಿ ಕುಳಿತು;<br />ಕಂಡರೂ ಎಲ್ಲ, ಕೊಂಚ ಕುರುಡನೇ ನೀನಾಗು ಆಗಾಗ-<br />ತತ್ತ್ವಜ್ಞರೆನ್ನುವರು ತಾಲೀಮಿಗೆ ಲಲ್ಲಳೀ ಮಾರ್ಗ ಒಳಿತು! ॥ ೨೦ ॥<sup><a epub:type="noteref" href="999-aside.xhtml#id-003.280">*</a></sup> </p>
			<p>ಇದನ್ನು ಓದಿದಾಗ ನಮಗೆ ಕಬೀರನ ಈ ದೋಹೆ ಜ್ಞಾಪಕಕ್ಕೆ ಬರುತ್ತೆ:</p>
			<p class="verse">ಎಲ್ಲರೊಂದಿಗೆ ಕೂಡು, ಎಲ್ಲರೊಂದಿಗೂ ಸೇರು;<br />ಎಲ್ಲರೆಲ್ಲರ ಹೆಸರ ಹೇಳುತ್ತ ಕೂರು!<br />'ಸ್ವಾಮಿ', 'ಅಯ್ಯಾ', 'ಬುದ್ದೀ' ಆಡುತಿರು ಜನರೆದುರು-<br />ನಿನ್ನ ಊರಲ್ಲೇನೇ ನೀ ಭದ್ರ ತಳ ಊರು!<sup><a epub:type="noteref" href="999-aside.xhtml#id-003.281">*</a></sup> </p>
			<p class="vertical-delimiter" />
			<p>ಅನುಭಾವಿಗಳ ಉದ್ಗಾರಗಳು ಕೆಲೆವೆಡೆ ಹಿಂದು-ಮುಂದಾಗಿ, ವಿರುದ್ಧವಾಗಿಯೂ ತೋರುವುದುಂಟು; ಏಕೆ?<sup><a epub:type="noteref" href="999-aside.xhtml#id-003.282">*</a></sup> <sup/>ಸಾಧನೆಯ ಮೊದಲ ಹಂತಗಳಲ್ಲಿ ಅವರಾಡುವ ಮಾತುಗಳು ಇನ್ನಾವುದೋ ಘಟ್ಟದಲ್ಲಿದ್ದಾಗ ಅವರೇ ಆಡುವ ಮಾತುಗಳೂ ಭಿನ್ನವಾಗಿರುವುದು ಸಹಜ. ಸಾಧಕರ ಬೆಳವಣಿಗೆಯನ್ನು ಗುರುತಿಸಲು ಇವು ನಮಗೆ ಸಹಕಾರಿ; ನಾವೂ ಸಹ ಆ ಮನಸ್ಥಿತಿಯಲ್ಲಿದ್ದಾಗ ಆ ಮಾತುಗಳು ಅರ್ಥಪೂರ್ಣ, ಹಾಗಿಲ್ಲದಿದ್ದಾಗ ಅವು ಅರ್ಥಶೂನ್ಯ. ಹಲವು ಹೆದ್ದಾರಿಗಳನ್ನ ಸಾಧಕರು ಪ್ರಯತ್ನಿಸುವುದೂ ಉಂಟು; ಅವು ರುಚಿಸಿದವೆಂದು ಅವುಗಳ ಬಗ್ಗೆ ಆಗಾಗಲೇ ಬೋಧಿಸುವುದೂ ಉಂಟು. ಮುಂದೆ ಹೋದ ಮೇಲೆ, ಇನ್ನೊಂದು ಉತ್ತಮವಾಗಿ ಕಂಡಾಗ, ಆ ದಾರಿಯನ್ನೂ ವಿವರಿಸುವುದುಂಟು. ಆಯ್ಕೆ ನಮ್ಮದು. ನಾವೂ ಪ್ರಯತ್ನಿಸಬಹುದು; ಇಲ್ಲವೇ ಒಂದಕ್ಕೇ ತೃಪ್ತಿ ಪಟ್ಟುಕೊಳ್ಳಬಹುದು. ಏನೇ ಆದರೂ ಎಲ್ಲ ಅನುಭಾವಿಗಳ ಗುರಿ ಒಂದೇ- ಅವನನ್ನು ಸೇರುವುದು. ಇದೇ ಎಲ್ಲ ವಿರೋಧಾಭಾಸಗಳ ಸಮರ್ಥನೆ.<sup><a epub:type="noteref" href="999-aside.xhtml#id-003.283">*</a></sup> </p>
			<p>ಒಟ್ಟಾರೆ, ಲಲ್ಲಳ ವಾಖ್‍ಗಳಿಂದ ನಾವು ಗುರುತಿಸುವ ಅವಳ ಕಳಕಳಿಗಳನ್ನ ಹೀಗೆ ಸಾರಾಂಶಿಸಬಹುದು: ಪ್ರಾಪಂಚಿಕ ನ್ಯೂನತೆಗಳ ಬಗ್ಗೆ ಹಾಗೂ ಜನರ ತಪ್ಪು<br />ತಿಳಿವಳಿಕೆ ನಡವಳಿಕೆಗಳ ಬಗ್ಗೆ ಅನುಕಂಪ; ಆಚಾರಗಳ ಅರ್ಥಹೀನತೆಯ ಬಗ್ಗೆ ಜುಗುಪ್ಸೆ; ಸಾಂಪ್ರದಾಯಿಕ ಪೂಜೆಯ ವಿಧಿ ವಿಧಾನಗಳ ಅತಿರೇಕವನ್ನ ಅಲ್ಲಗಳೆಯುವುದು, ಇತಿಮಿತಿಗಳನ್ನ ಮನಗಾಣಿಸುವುದು, ಒಳ್ಳೆಯ ಅಂಶಗಳನ್ನ ಪರಿಗ್ರಹಿಸುತ್ತ, ಬೇಕು ಬಹುದು ಬೇಡ-ಗಳನ್ನ ಸೂಚಿಸುವುದು; ತಾತ್ಕಾಲಿಕತೆ-ನಶ್ವರತೆ, ಭ್ರಮೆ-ನಿಜ, ಸುಖ-ಆನಂದ: ಈ ದ್ವಂದ್ವಗಳ ವಿಶ್ಲೇಷಣೆ; ಸತ್ಯ ಧರ್ಮ ಪ್ರೀತಿ ವಿಶ್ವಾಸ ದಯೆ ದಾನ ವಿನಯ- ಇತ್ಯಾದಿ ಮೌಲ್ಯಗಳಲ್ಲಿ ನಂಬಿಕೆ; ಸಮಾಜದ ಮತ್ತು ವ್ಯಕ್ತಿಯ ಆರೋಗ್ಯದ ದೃಷ್ಟಿಯಿಂದ ಆ ಮೌಲ್ಯಗಳ ಬಗ್ಗೆ ಒಜ್ಜೆ; ಬುದ್ಧಿವಾದದ ಮಾತುಗಳು: ದಡ್ಡರಲ್ಲಿ-ಜಾಣರಲ್ಲಿ, ಪಾಮರರಲ್ಲಿ-ಪಂಡಿತರಲ್ಲಿ, ಬಡವರಲ್ಲಿ-ಬಲ್ಲಿದರಲ್ಲಿ, ಜಾತಿಯಲ್ಲಿ, ಸಾಮಾಜಿಕವಾಗಿ, ಹಿಂದುಳಿದವರು-ಮುನ್ನಡೆದವರು ಮತ, ಪಂಥದಲ್ಲಿ ದ್ವೈತ-ಅದ್ವೈತ, ಸಗುಣ-ನಿರ್ಗುಣ ಉಪಾಸನೆ, ಧರ್ಮ: ಹಿಂದೂ-ಮುಸ್ಲಿಮ್‍ರು- ಹೀಗೆ ವೈರುದ್ಧ್ಯದಲ್ಲೂ ಸಾಮರಸ್ಯ ಕಾಣುತ್ತ, ಎಲ್ಲರೂ ನೆಮ್ಮದಿಯಿಂದಿರಲೆಂಬ, ಸ್ವಹಿತದೊಂದಿಗೆ ಸಮಾಜಹಿತವೂ ಶಾಶ್ವತವಾಗಿರಲೆಂಬ ಧ್ಯೇಯ.</p>
			<p class="vertical-delimiter" />
			<p>ಲಲ್ಲೇಶ್ವರಿಯ ಬಗ್ಗೆ ಲಿಖಿತ ಮಾಹಿತಿ ಮೊಟ್ಟ ಮೊದಲಬಾರಿಗೆ ನಮಗೆ ಸಿಗುವುದು ಹದಿನೆಂಟನೆಯ ಶತಮಾನದ ಖ್ವಾಜಾ ಮಹಮ್ಮದ್ ಆಜಮ್ ದೇದಮಾರಿ ಬರೆದ 'ವಾಕ್-ಇ-ಆಟಿ ಕಾಶ್ಮೀರ್' ಗ್ರಂಥದಲ್ಲಿ.<sup/>ಹಳೆಯ ಕಾಶ್ಮೀರೀ ಭಾಷೆಯಲ್ಲಿನ, ಜಾನಪದ ಸ್ವರೂಪದ ಅವಳ ವಾಕ್ ಗಳನ್ನು ಪಂಡಿತರು ಸಂಸ್ಕೃತಕ್ಕೂ ಅನುವಾದಿಸ ತೊಡಗಿದರು. ಅವಳ ಪ್ರಮುಖ ವಾಕ್‍ಗಳನ್ನು ಸಂಸ್ಕೃತ ಛಾಯೆಯಾಗಿ ಅನುವಾದಿಸಿರುವವನು ಭಾಸ್ಕರಾಚಾರ್ಯ ಎಂಬ ಪಂಡಿತ; ಅರವತ್ತು ಪದ್ಯಗಳನ್ನು ಸಂಸ್ಕೃತಕ್ಕೆ ಅನುವಾದಿಸಿದ್ದಾನೆ.<sup><a epub:type="noteref" href="999-aside.xhtml#id-003.284">*</a></sup> ಅವಳ ವಾಕ್‍ಗಳನ್ನು ಕಾಶ್ಮೀರಕ್ಕೆ ವಿಶಿಷ್ಟವಾದ ಶೈವ ಸಿದ್ಧಾಂತದ ಹಿನ್ನೆಲೆಯಲ್ಲೂ, ಸೂಫೀ಼ ಮತದ ನೇಪಥ್ಯದಲ್ಲೂ ಇರಿಸಿಕೊಂಡು ಅರ್ಥಮಾಡಿಕೊಳ್ಳಲು ವ್ಯಾಖ್ಯಾನಕಾರು ಪ್ರಯತ್ನಿಸಿದ್ದಾರೆ.</p>
			<p>ಜಾನಪದ ಸಾಹಿತ್ಯ ಸಂಕಲನ ಕನ್ನಡ ನಾಡಿನಲ್ಲಿ ಬಹಳ ದಿನಗಳ ಹಿಂದೆ ನಡೆದಂತೆ, ಕಾಶ್ಮೀರದಲ್ಲೂ ನಡೆಯಿತು. ಲಲ್ಲಾ ಅವಳ ವಾಕ್‍ಗಳನ್ನು ಆಡುವವರಿಂದ, ಹಾಡುವವರಿಂದ ಕೇಳಿ ಸಂಗ್ರಹಿಸುವ ಕಾರ್ಯ ಕೆಲವು ಆಸಕ್ತ ಸಂಶೋಧಕರು ನಡೆಸಿ ಮಹದುಪಕಾರ ಮಾಡಿದರು. ಇಂತಹ ಬಹಳ ವಚನಗಳು ಕಾಶ್ಮೀರದ ಗಾಳಿಯಲ್ಲಿ ತೇಲಾಡುತ್ತಿದ್ದರೂ, ಸುಮಾರು ಇನ್ನೂರ ಐವತ್ತೆಂಟು ವಾಕ್‍ಗಳನ್ನು ಅಧಿಕೃತವಾಗಿ ಲಲ್ಲಾಳದೆಂದು ಸಂಶೋಧಕರು ಗುರುತಿಸುತ್ತಾರೆ. ಪ್ರೊಫೆಸರ್ ಬುಹ್ಲರ್ ಅವರು ಲಲ್ಲಾ ವಚನಗಳ ಇಂಥ ಎರಡು ಸಂಪುಟಗಳನ್ನು ಉಲ್ಲೇಖಿಸಿದ್ದಾರೆ.<sup><a epub:type="noteref" href="999-aside.xhtml#id-003.285">*</a></sup> ೧೮೯೬ರಲ್ಲಿ ಸರ್ ಔರೆಲ್‍ಸ್ಟೈನ್ ಅವರು (ಕಲ್ಹಣನ <em>ರಾಜತರಂಗಿ</em> ಣಿಯ ಸಂಪಾದಕರು) ಲಲ್ಲಾಳ ವಚನಗಳನ್ನು ಹಳ್ಳಿಗರಿಂದ, ಪಂಡಿತರಿಂದ ಕೇಳಿ, ಬರೆದು ಕೊಂಡು, ಸಂಗ್ರಹಿಸಿ ಸರ್ ಜಾರ್ಜ್ ಗ್ರಿಯರ್‍ಸನ್‍ಗೆ ಕೊಟ್ಟರು. ಅವರ ಸ್ನೇಹಿತ ಮಹಾಮಹೋಪಾಧ್ಯಾಯ ಪಂಡಿತ ಮುಕುಂದರಾಮ ಶಾಸ್ತ್ರಿಗಳ ಸಾಹಸ ಶ್ರಮದ ಫಲವಾಗಿ ಈ ಅಪೂರ್ವ ವಚನ ಭಂಡಾರ ಇಲ್ಲಿಯವರೆಗೆ ಉಳಿದು ಬಂತು.<sup><a epub:type="noteref" href="999-aside.xhtml#id-003.286">*</a></sup> </p>
			<p class="vertical-delimiter" />
			<p>ಸಾಂಪ್ರದಾಯಿಕವಾಗಿ ಕಾಶ್ಮೀರದ 'ಬಿಜ್‍ಬೆಹರಾ' ಎಂಬಲ್ಲಿ ಲಲ್ಲಾ ಅಸುನೀಗಿದ ಳೆಂದು ಜನ ನಂಬುತ್ತಾರೆ. ತಮ್ಮ ನಿತ್ಯಜೀವನದಲ್ಲಿ ಅವಳ ಮಾತುಗಳನ್ನೇ ಒಂದಲ್ಲ ಒಂದು ಬಗೆ ಉಲ್ಲೇಖಿಸುತ್ತಿದ್ದಾಗ, ಕಣ್ಮರೆಯಾದರೂ ಕಾಶ್ಮೀರದ ಜನರ ಪಾಲಿಗೆ, ಲಲ್ಲೇಶ್ವರಿ ಚಿರಂಜೀವಿನಿ!</p>
		</section>
	</section>
	<section class="level1 numbered" epub:type="chapter" role="doc-chapter" id="id-p3.009">
		<p class="text-center"><strong>ಹೇಗೆ ನಡೆದರೂ ಸೋಲೇ</strong></p>
		<p class="verse">ಸಾ ದೃಷ್ಟಾ ಯೈರ್ ನ ವಾ ದೃಷ್ಟಾ<br />ಮುಷಿತಾ ಸಮಮ್ ಏವ ತೇ ।<br />ಹೃದಯಂ ಹೃತಂ ಏಕೇಷಾಂ,<br />ಅನ್ಯೇಷಾಂ ಚಕ್ಷುಷೋಽಫಲಮ್ । ।</p>
		<p class="verse-author"><strong><em>-ಪ್ರಭಾಕರ ದೇವ; ಶಾಙ್ರ್ಗಧರ ಪದ್ಧತಿ</em></strong></p>
		<p class="myquote">ನಿಜ, ನನ್ನ ಈ ಮಾತ ನಂಬಿ, ಸ್ವಲ್ಪ;<br />ಅವಳ ವಿಚಾರವೇ ಹಾಗೆ, (ಪಗಡೆಯಾಟದ ಕೊನೆಗೆ.<br />ಹೇಗೆ ಪಡೆ ನಡೆಸಿದರೂ ರಾಜ ಕುತ್ತನೆದುರಿಸಿದಂತೆ);<br />ನೋಡಿದವರೂ ಅಷ್ಟೆ, ಅವಳ ನೋಡದವರೂ ಅಷ್ಟೆ-<br />ಇಬ್ಬರೂ ಮೋಸ ಹೋದರು, ಕೊನೆಗೆ ಕೊನೆಗೇ!<br />ನೋಡಿದವರೆಲ್ಲರ ಹೃದಯ ಆಗಿ ಹೋಯಿತು ಲೂಟಿ;<br />ನೋಡದಿದ್ದವರ ಪಾಡು ಬಿಡಿ, ಅಳಬೇಕೋ ಬೇಡವೋ,<br />ಆ ಕಣ್ಣಿದ್ದೂ ಕುರುಡಾದವರ ಕಹಿಕತೆಗಿಹುದೆ ಸಾಟಿ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾಶ್ಮೀರಿಗಳ ಮದುವೆ</h1>
		<p>ಯಾವುದೇ ಒಂದು ಪ್ರದೇಶದ ಸಂಸ್ಕೃತಿಯ ವೈಶಿಷ್ಟ್ಯವನ್ನು ಬಹುಬೇಗ ಗುರುತಿಸಲು ಸುಲಭ ಸಾಧನವೊಂದು ನಿಮಗೆ ಬೇಕೇ? ತೆಗೆದುಕೊಳ್ಳಿ, ಅದು - ಅಲ್ಲಿ ನಡೆಯುವ 'ಮದುವೆ'! ಯಾವ ಜನಾಂಗವನ್ನೇ ತೆಗೆದುಕೊಳ್ಳಿ, ಯಾವ ದೇಶವನ್ನೇ ತೆಗೆದುಕೊಳ್ಳಿ, ಯಾವ ಕಾಲವನ್ನೇ ತೆಗೆದುಕೊಳ್ಳಿ, 'ಮದುವೆ' ಎಂಬುದು ನಾಗರಿಕ ಜೀವನದ ಒಂದು ಅತಿ ಮುಖ್ಯ ಘಟ್ಟ ಮತ್ತು ಮುಖ್ಯ 'ಸಂಸ್ಕಾರ'. ಕ್ಷೇತ್ರಗಣಿತದ ಪರಿಭಾಷೆಯಲ್ಲಿ ಹೇಳುವುದಾದರೆ: ಜನಾಂಗ, ದೇಶ ಮತ್ತು ಕಾಲ- ಈ ಮೂರು ಅಂಗಗಳು ನಾಗರಿಕತೆಯ ಮೂರು ಆಯಾಮಗಳು(ಡೈಮೆನ್‍ಶನ್ಸ್). ಸಾಂಸ್ಕೃತಿಕ ಜೀವನದ ಕ್ಷೇತ್ರದಲ್ಲಿ ಒಂದು ನಿರ್ದಿಷ್ಟ ಬಿಂದುವನ್ನು ಗುರುತಿಸಲು ಈ ಮೂರೂ ಆವಶ್ಯಕ ಸಮನ್ವಯಾಂಶಗಳು (ಕೋ-ಆರ್ಡಿನೇಟ್ಸ್). ಈ ಕಾರಣಕ್ಕೇನೇ 'ಮದುವೆ' ಎಂಬ ಆ 'ಬಿಂದು'ವನ್ನು ಹಿಗ್ಗಿಸಿದಾಗ (ಜ಼ೂಂ'ಮಾಡಿದಾಗ) ನಮಗೆ ಗೋಚರಿಸುವುದೇನು? ಆ ಜನಾಂಗ-ದೇಶ-ಕಾಲದ ರೀತಿ-ನೀತಿಗಳನ್ನ, ಒಳಗೊಂಡ ಜನರೆಲ್ಲರ ಸ್ಥಾನ-ಮಾನ ಹಾಗೂ ಪರಸ್ಪರ ಸಂಬಂಧವೆಲ್ಲವನ್ನ ನಮ್ಮ ಮುಂದೆ ಚಿತ್ರೀಕರಿಸುವ ಒಂದು ಬಣ್ಣ ಬಣ್ಣದ ಪಟ.</p>
		<p>ಭಾರತದಲ್ಲಿ ಹಿಂದೂಧರ್ಮಾವಲಂಬೀ ಜನರಲ್ಲಿ, ಬೇರೆ ಜನಾಂಗ ಗಳಲ್ಲಿದ್ದಂತೆ, ಕೆಲವು ಕಾರಣಗಳಿಗಾಗಿ ಬೇರೆ ಜನಾಂಗಗಳ ದೃಷ್ಟಿಗೂ ಮೀರಿ, 'ಮದುವೆ' ಎಂಬುದು ಒಂದು ಮುಖ್ಯ ಜೀವನ-ಘಟ್ಟ. ಹುಟ್ಟಿನಿಂದ ಸಾವಿನವರೆಗೆ ಹಲವಾರು (ಪ್ರಧಾನವಾಗಿ ಹದಿನಾರು) 'ಸಂಸ್ಕಾರ'ಗಳನ್ನು ಅನೂಚಾನವಾಗಿ ಹಿಂದೂಗಳು ಆಚರಿಸುತ್ತಾ ಬಂದಿದ್ದರೂ, ಕಾಲ-ಪ್ರದೇಶಗಳನ್ನು ಅನುಸರಿಸಿ, ಕೆಲವು ಮುಖ್ಯ, ಇನ್ನಿತರವು ಅಮುಖ್ಯವಾಗಿ ಗೊಂದಲವಾಗಿರುವುದುಂಟು. ಅಲ್ಲಲ್ಲಿನ ಪದ್ಧತಿಗಳು 'ಸಂಸ್ಕಾರ'ದ ವಿಧಿ-ನಿಷೇಧಗಳೊಂದಿಗೆ ಒಳಹೊಕ್ಕು, ಒಟ್ಟಾರೆ ನೋಡುವ ಕಣ್ಣಿಗೆ ಇನ್ನಷ್ಟು ಗೊಂದಲದ ಹೋಮಧೂಮವನ್ನು ಕವಿಯುವಂತೆ ಮಾಡಿರುವುದೂ ಉಂಟು!</p>
		<p>ಬಹಳ ದಿನಗಳ ಹಿಂದೆ, ವೇದಗಳ ಕಾಲ ಎಂದು ಯವ ಪ್ರಾಚೀನಕಾಲವನ್ನು ಪರಿಗಣಿಸಬಹುದೋ ಆಗ ಈ ವಿವಾಹ ಸಂಸ್ಕಾರ ಕೆಲವೇ ಕೆಲವು ಅಂಗಗಳನ್ನು ಒಳಗೊಂಡಿತ್ತು ಎಂದು ಸಂಶೋಧಕರ ಮತ. ಆಮೇಲೆ ನೋಡಿ ಈ ಮೂಲನದಿಗೆ ವಿವಿಧ ಪದ್ಧತಿಗಳ ಉಪನದಿಗಳು ಬಂದು ಸೇರುತ್ತಾ ಹೋಗಿ ಹರಿವ ನದಿ ಕಾಲಕ್ರಮೇಣ ಎಷ್ಟು ಅಗಲ ಆಳವಾಗಿ ಹೋಗಿದೆಯೆಂದರೆ ನಂಬಲಸಾಧ್ಯವಾಗಿ ಬಿಟ್ಟಿದೆ. ಡಾ । ಬೈದ್ಯನಾಥ ಸರಸ್ವತಿ ಎಂಬುವರು ಭಾರತದ ಬೇರೆ ಬೇರೆ ಪ್ರದೇಶಗಳಲ್ಲಿ, ವಿವಿಧ ಪದ್ಧತಿಗಳಿಗೆ ಅನುಗುಣವಾಗಿ, ಹಿಂದೂ ವಿವಾಹದ ಬೇರೆ ಬೇರೆ ಅಂಗಗಳನ್ನೂ, ಅದಕ್ಕೆ ಸಂಬಂಧಿಸಿದ ಶಾಸ್ತ್ರಾಧಾರದ ವಿವಿಧ ಅಂಗಗಳನ್ನೂ ವಿವರಿಸಿದ್ದಾರೆ.<sup><a epub:type="noteref" href="999-aside.xhtml#id-003.287">*</a></sup> ಈ ಶಾಸ್ತ್ರಾಧಾರಗಳಲ್ಲಿ ನಾಲ್ಕು ವೇದಗಳು, ಅವುಗಳ ಆರಣ್ಯಕಗಳು, ಬ್ರಾಹ್ಮಣಗಳು (ತೈತ್ತಿರೀಯ, ಶತಪಥ ಇತ್ಯಾದಿ), ಗೃಹ್ಯಸೂತ್ರಗಳು (ಆಶ್ವಲಾಯನ, ಬೌಧಾಯನ, ಆಪಸ್ತಂಬ, ಹಿರಣ್ಯಕೇಶೀ, ಪಾರಸ್ಕರ, ಗೋಭಿಲ ಇತ್ಯಾದಿ), ಕಾತ್ಯಾಯನ ಶ್ರೌತ ಸೂತ್ರ, ಆಪಸ್ತಂಬೀಯ ಮಂತ್ರ ಪಾಠ ಮುಂತಾದವು ಸೇರಿವೆ.</p>
		<p>ಈ ಲೇಖಕರು ತಮ್ಮ ಸಂಪ್ರಬಂಧಕ್ಕೆ ಆರಿಸಿಕೊಂಡಿರುವ ಸೀಮಿತ ಪ್ರದೇಶಗಳು ಕೆಲವು; ಉಳಿದ ಇನ್ನಿತರ ಪ್ರದೇಶಗಳ, ಒಳನಾಡಿನ ಪದ್ಧತಿಗಳನ್ನು ಗಮನಕ್ಕೆ ತೆಗೆದುಕೊಂಡರೆ, ಈ ಪಟ್ಟಿ ಇನ್ನೂ ದೊಡ್ಡ ಗಂಗಾನದಿಯಾಗಿ ಹರಿಯುತ್ತದೆ. ಈಗ ದಕ್ಷಿಣ ಕ್ಯಾಲಿಫೋರ್ನಿಯಾದಲ್ಲಿ ಇರುವ ಶ್ರೀಮತಿ ಶಶಿಕಲಾ ಚಂದ್ರಶೇಖರ ಅವರು ತಮ್ಮ ಕನ್ನಡ ಎಂ.ಎ. ವ್ಯಾಸಂಗದ ಅಂಗವಾಗಿ ಸಂಶೋಧಿಸಿದ 'ಒಕ್ಕಲಿಗರಲ್ಲಿ ಮದುವೆ' ಸಂಪ್ರಬಂಧವು ಕನ್ನಡ ನಾಡಿನ ಹಳೆಯ ಮೈಸೂರಿನ ಜನರ ರೀತಿ-ರಿವಾಜುಗಳ ಮೇಲೆ ಕ್ಷ-ಕಿರಣಗಳನ್ನು ಬೀರುತ್ತದೆ.<sup><a epub:type="noteref" href="999-aside.xhtml#id-003.288">*</a></sup> </p>
		<p class="vertical-delimiter" />
		<p>ಗೃಹ್ಯಸೂತ್ರಗಳಲ್ಲೂ ಸ್ಮೃತಿಗಳಲ್ಲೂ ಹೇಳುವ ರೀತಿ ನಮ್ಮಲ್ಲಿ ಮದುವೆಗಳು ಎಂಟು ಬಗೆ:<sup><a epub:type="noteref" href="999-aside.xhtml#id-003.289">*</a></sup> </p>
		<p>೧. <strong>ಬ್ರಾಹ್ಮ ವಿವಾಹ:</strong> ಕುಲಶೀಲಸಂಪನ್ನನಾದ ಯುವಕನಿಗೆ ಚಿನ್ನಾಭರಣ ಅಲಂಕೃತೆಯಾದ ಸುಯೋಗ್ಯ ಕನ್ಯೆಯನ್ನು ನೀಡಿ, ಹೋಮ-ಪ್ರಾರ್ಥನೆಗಳೊಡನೆ ವಿವಾಹ ಮಾಡುವುದು.</p>
		<p>೨. <strong>ದೈವ ವಿವಾಹ:</strong> ಯಜ್ಞಮಾಡುತ್ತಾ ಋತ್ವಿಕನಿಗೆ ಸಾಲಂಕೃತಳಾದ ಕನ್ಯೆಯನ್ನು ನೀಡುವುದು.</p>
		<p>೩. <strong>ಆರ್ಷ ವಿವಾಹ:</strong> ವಧುವಿನ ತಂದೆಯು ವರನಿಂದ ಒಂದು ಅಥವಾ ಎರಡು ಗೋವುಗಳನ್ನು ಪಡೆದು, ಅನಂತರದಲ್ಲಿ ವರನಿಗೆ ಕನ್ಯೆಯನ್ನು ಕೊಡುವುದು.</p>
		<p>೪. <strong>ಪ್ರಾಜಾಪತ್ಯ ವಿವಾಹ:</strong> 'ಇವಳೊಡನೆ ಕೂಡಿ ಧರ್ಮವನ್ನು ಆಚರಿಸು'-ಎಂದು ಹೇಳಿ, ಪ್ರಜಾಧರ್ಮಪಾಲನೆಯನ್ನು ಬಯಸಿ, ಕನ್ಯೆಯನ್ನು ವರನಿಗೆ ವಿಧಿಯುಕ್ತವಾಗಿ ನೀಡುವುದು.</p>
		<p>೫. <strong>ಅಸುರ ವಿವಾಹ:</strong> ಹಣವನ್ನು ಪಡೆದುಕೊಂಡು, ಕನ್ಯೆಯನ್ನು ಕೊಡುವುದು.</p>
		<p>೬. <strong>ಗಾಂಧರ್ವ ವಿವಾಹ:</strong> ವಧೂವರರು ಪರಸ್ಪರ ಪ್ರೀತಿಯಿಂದ ಪ್ರಣಯಿಗಳಾಗಿ ವಿವಾಹಿತರಾಗುವುದು.</p>
		<p>೭. <strong>ರಾಕ್ಷಸ ವಿವಾಹ:</strong> ಯುದ್ಧದಿಂದ ಇಲ್ಲವೇ ಬಲಾತ್ಕಾರದಿಂದ ಕನ್ಯೆಯನ್ನು ಅಪಹರಿಸಿಕೊಂಡು ಹೋಗಿ ಮದುವೆಯಾಗುವುದು.</p>
		<p>೮. <strong>ಪೈಶಾಚ ವಿವಾಹ:</strong> ಕನ್ಯೆಯು ನಿದ್ದೆ ಮಾಡುತ್ತಿದ್ದಾಗ, ಅಥವಾ ಕಪಟ ಉಪಾಯಗಳಿಂದ ಅವಳನ್ನು ವಶಮಾಡಿಕೊಂಡು ಅವಳೊಡನೆ ಶರೀರ ಸಂಬಂಧ ಬೆಳಸುವುದು.<sup><a epub:type="noteref" href="999-aside.xhtml#id-003.290">*</a></sup> </p>
		<p class="vertical-delimiter" />
		<p>'ಮದುವೆ' ಎಂದೊಡನೆ ಕನ್ನಡ ಕಾವ್ಯಾಭ್ಯಾಸಿಗಳಿಗೆ ಥಟ್ಟನೆ ಹೊಳೆಯುವ ಸಂದರ್ಭಗಳ ಒಂದು ವಿಹಂಗಮ ನೋಟವನ್ನು ಶ್ರೀ ಜಿ.ಪಿ.ರಾಜರತ್ನಂ ಅವರು ತಮ್ಮ 'ಸಪ್ತಪದಿ ಎಂಬ ವಿವಾಹ ಮಂಗಲ'<sup><a epub:type="noteref" href="999-aside.xhtml#id-003.291">*</a></sup> ದಲ್ಲಿ ಕೊಟ್ಟಿದ್ದಾರೆ.</p>
		<p>ಈ ಸಂದರ್ಭಗಳು ಯಾವುವೆಂದರೆ: ವಧುವನ್ನು ಬೇಡಿ ಬರುವಂತೆ ಆಪ್ತರನ್ನು ಕಳಿಸುವ ಉದಾಹರಣೆಗೆ, ಹನ್ನೆರಡನೆಯ ಶತಮಾನದ ಕವಿ ಹರಿಹರನ 'ಗಿರಿಜಾ ಕಲ್ಯಾಣ'ದಲ್ಲಿ ಬರುವ ಶ್ರೀ ಪಾರ್ವತೀ-ಪರಮೇಶ್ವರರ ವಿವಾಹ; <sup/>ಗಂಡಿನ ತಂದೆ ಹೆಣ್ಣಿನ ತಂದೆಯಲ್ಲಿ ಮದುವೆಯ ಪ್ರಸ್ತಾಪ ಮಾಡುವಸಲುವಾಗಿ, ಹತ್ತನೆಯ ಶತಮಾನದ ಪಂಪನು ತನ್ನ ಮಹಾಕಾವ್ಯ 'ಆದಿಪುರಾಣ'ದಲ್ಲಿ ಚಿತ್ರಿಸಿರುವ ಶ್ರೀಮತಿ ವಜ್ರ ಜಂಘ್ಹರ ವಿವಾಹ; <sup/>ವಿವಾಹ ಮಂಟಪದ ವರ್ಣನೆಗೆ ಹನ್ನೆರಡನೆಯ ಶತಮಾನದ ರುದ್ರಭಟ್ಟನ 'ಜಗನ್ನಾಥ ವಿಜಯ'ದಲ್ಲಿ<sup/>ಬರುವ ಶ್ರೀ ರುಕ್ಮಿಣೀ-ಕೃಷ್ಣ ವಿವಾಹ; ವರನ ಮಂಗಳಾಚರಣಕ್ಕೆ ಅದೇ 'ಜಗನ್ನಾಥ ವಿಜಯ' ಮತ್ತು 'ಆದಿಪುರಾಣ'; <sup/>ವಧುವಿನ ಮಂಗಳಾಲಂಕಾರಕ್ಕೆ, ಸುಮಾರು ಹನ್ನೊಂದನೆಯ ಶತಮಾನದ ನಾಗಚಂದ್ರನ 'ರಾಮಚಂದ್ರಚರಿತ ಪುರಾಣ'ದಲ್ಲಿನ ಶ್ರೀ ಸೀತಾರಾಮರ ವಿವಾಹ; <sup/>ಹತ್ತನೆಯ ಶತಮಾನದ ಕವಿ ಪಂಪನ 'ವಿಕ್ರಮಾರ್ಜುನ ವಿಜಯ'ದಲ್ಲಿ ವರ್ಣಿತವಾದ ಸುಭದ್ರಾ-ಅರ್ಜುನರ ವಿವಾಹ; <sup/>ಬಾಗಿಲು ತಡೆದ ವಿವರಗಳಿಗೆ, ಹದಿನಾರನೆಯ ಶತಮಾನದ ಕವಿ ರತ್ನಾಕರವರ್ಣಿಯ 'ಭರತೇಶ ವೈಭವ'ದಲ್ಲಿ ಕಾಣುವ ಸುಭದ್ರಾದೇವಿ-ಭರತರ ವಿವಾಹ; <sup/>ಹದಿಮೂರನೆಯ ಶತಮಾನದ ಆಂಡಯ್ಯನ 'ಕಬ್ಬಿಗರ ಕಾವ'ದ ರತಿ-ಮನ್ಮಥರ ಮನೆವಾರ್ತೆ; <sup/>ಹೆತ್ತವರ ಹಿತವಚನಕ್ಕೆ ಹನ್ನೆರಡನೆಯ ಶತಮಾನದ ಅಗ್ಗಳ ಕವಿಯ 'ಚಂದ್ರಪ್ರಭ ಪುರಾಣ'<sup/>- ಹೀಗೆ ಅಲ್ಲಿ ಆಣಿ ಮುತ್ತುಗಳು ಇವೆ.</p>
		<p>ಕನ್ನಡನಾಡಿನಲ್ಲಿ ಮದುವೆಯ ಪದ್ಧತಿಗಳ ಮೇಲೆ ಬೆಳಕು ಚೆಲ್ಲುವ ಈ<br />ವರ್ಣನೆಗಳನ್ನು ಓದಿ, ಭಾರತದ ಬೇರೆ ಬೇರೆ ಪ್ರದೇಶಗಳ ಪದ್ಧತಿಗಳಿಗೆ ಅವನ್ನು ಹೋಲಿಸಬಹುದು; ಕಾಶ್ಮೀರದ ಪದ್ಧತಿಗಳಿಗೆ ಕೂಡ.</p>
		<p class="vertical-delimiter" />
		<p>ಕಾಶ್ಮೀರದ ಜನರ ಮದುವೆಯಲ್ಲಿ, ಭಾರತದ ಬೇರೆ ಪ್ರದೇಶಗಳ ಹಿಂದೂಗಳಲ್ಲಿದ್ದಂತೆ ಪಾಣಿಗ್ರಹಣಕ್ಕೂ, ಸಪ್ತಪದಿಗೂ ಮಹತ್ವವಿದೆ. ಇವೆರಡು ಮದುವೆಯ ಮುಖ್ಯ ಘಟ್ಟಗಳೆಂದು ಹಲವು ಜನರ ಮತ.<sup/>ಪಾಣಿಗ್ರಹಣದ ವೇಳೆಯಲ್ಲಿ ವಧೂವರರ ಸಂಭಾಷಣೆ ತುಂಬಾ ಕಾವ್ಯಮಯವಾದದ್ದು. ಆ ಮಂತ್ರಗಳ ಭಾವಾನುವಾದವನ್ನು ಪರಾಂಬರಿಸಿ:</p>
		<section class="level2 numbered" id="id-p3.009.01">
			<h2 class="level2-title" epub:type="title">ವಧುವಿಗೆ ವರನ ಬೆಣ್ಣೆಯ ಮಾತು</h2>
			<p class="verse">ವಧು, ನೀನು ಬೆಳೆವಾಗ ಶುಚಿಗೆ ಆದ್ಯತೆಯಿತ್ತೆ-<br />ಹುಡುಗಿ, ನಿನ್ನನು 'ಸೋಮ' ವರಿಸಿದನು ಆಗ;<br />ದಿನ ಕಳೆದು, ದನಿಯೊಡೆದು, ಕೊಟ್ಟೆ ಶೃಂಗಾರಕೆ ಮನವ-<br />ತರುಣಿ, ನಿನ್ನನಾವರಿಸದನು 'ಗಂಧರ್ವ' ಆಗ;<br />ಪುಟಿದು ಚೈತನ್ಯದ ಬೆಂಕಿ, ಪ್ರೀತಿ ಪ್ರೇಮದ ಸೆಳೆತ-<br />ಯುವತಿ, ನಿನ್ನ ಮೈಯುಂಡಾಯ್ತು, 'ಅಗ್ನಿ' ಆಗ;<br />ಇದೋ 'ನರ'ನು ಬಂದಿರುವ,<br />ನಿನ್ನೆದುರು ನಿಂದಿರುವ,<br />ಸರದಿಯಲಿ ನಾಲ್ಕರವ-<br />ನೀ ಆ ಮೂವರ ಒಡವೆ ಎನುವರೇನು?<br />ನನಗಾಗಿ ರೂಪಿಸಿದ, ಮುಡುಪಾಗಿ ಕಾದಿರುವ,<br />ಪುಟವಿಟ್ಟ ಚಿನ್ನದ ಕೊಡುಗೆ ನೀ-<br />ಎನುವೆ ನಾನು!<sup><a epub:type="noteref" href="999-aside.xhtml#id-003.292">*</a></sup> </p>
			<p class="vertical-delimiter" />
			<p class="verse">ಎಲ್ಲಿ ಎಲ್ಲಿರುವನ್'ಎಂದು ಸುತ್ತಲೂ ಅರಸುತ್ತಿದ್ದೆಯಲ್ಲವೆ ನೀನು?-<br />ಅವನು ನಾನು ನಾನೆ!<br />ಎಲ್ಲಿ ಎಲ್ಲಿರುವಳ್'ಎಂದು ಎತ್ತೆತ್ತಲೋ ಹುಡುಕುತ್ತಿದ್ದೆನಲ್ಲವೆ ನಾನು?-<br />ಆ ಅವಳು ನೀನು ನೀನೆ!<br />ನಾ ಸ್ವರ್ಗ, ನೀ ಭೂಮಿ; ಋಕ್ ನೀನು, ನಾ ಸಾಮ;<br />ಗೀತ ನೀನಾದರೆ, ನಾ ಮಧುರ ಸಂಗೀತ;<br />ನಾ ಮನಸು, ಮಾತು ನೀ; ನಾ ದೀಪ, ನೀ ಬೆಳಕು;</p>
			<p class="verse">ಹೂವು ನಾನಾದರೆ, ಅದರಂದ ನೀ ಮಕರಂದ-<br />ಬಾ ಕೂಡಿ ಸಾಗೋಣ, ನಲಿದೊಲಿದು ಬೆಳೆಯೋಣ,<br />ಸಂತತಿಯ ಬೆಳೆಸೋಣ, ಸ್ವರ್ಗಸುಖ ಮನದಣಿಯೆ<br />ಸವಿದು ಬಾಳೋಣ!<sup><a epub:type="noteref" href="999-aside.xhtml#id-003.293">*</a></sup> </p>
		</section>
	</section>
	<section class="level1 numbered" epub:type="chapter" role="doc-chapter" id="id-p3.010">
		<p class="text-center"><strong>ಭ್ರಮೆ ಇರಲಿ ಚಿರಕಾಲ</strong></p>
		<p class="verse">ಯದ್ ಏವ ರೋಚತೇ ಮಹ್ಯಂ,<br />ತದ್ ಏವ ಕುರುತೇ ಪ್ರಿಯಾ । ।<br />ಇತಿ ವೇತ್ತಿ; ನ ಜಾನಾತಿ-<br />ತತ್ ಪ್ರಿಯಂ ಯತ್ ಕರೋತಿ ಸಾ । ।</p>
		<p class="verse-author"><strong><em>-ಸರಸ್ವತೀಕಂಠಾಭರಣ ೫:೭೪</em></strong></p>
		<p class="myquote">ಏನು ಬೇಕೋ ನನಗೆ, ಅದನೇ ಮಾಡುವಳು, ಭೇಷ್-<br />ಸಂತಸ ಪಡುವ ಪೆದ್ದ ಗಂಡೇ, ಗೊತ್ತೇ ನಿನಗೆ?<br />ಅವಳೇನ ಮಾಡುವಳೋ ಅದನೆಲ್ಲ ಮೆಚ್ಚಿರುವೆ<br />ಹೀಗಾಗಿ ಹೋಗಿರಲು ಎಲ್ಲಿದೆ ಮದ್ದು ನಿನ್ನ ಭ್ರಮೆಗೆ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾಶ್ಮೀರದ ಸಂಸ್ಕೃತ ಕವಿಗಳು</h1>
		<section class="level2 numbered" id="id-p3.010.01">
			<h2 class="level2-title" epub:type="title">ಭಲ್ಹಟ:</h2>
			<p class="verse">ನನ್ವಾಶ್ರಯಸ್ಥಿತಿರಿಯಂ ತವ ಕಾಲಕೂಟ<br />ಕೇನೋತ್ತರೋತ್ತರವಿಶಿಷ್ಟಪದೋಪದಿಷ್ಟಾ ।<br />ಪ್ರಾಗರ್ಣವಸ್ಯ ಹೃದಯೇ ವೃಷಲಕ್ಷ್ಮಣೋಽಥ<br />ಕಂಠೇಽಧುನಾ ವಸಸಿ ವಾಚಿ ಪುನಃ ಖಲಾನಾಮ್ ॥</p>
			<p class="text-right">-ಭಟ್ಟ ಭಲ್ಲಟ, 'ಭಲ್ಲಟಶತಕ' (೮ನೇ ಶತಮಾನ)</p>
			<p>ಕ್ಷೇಮೇಂದ್ರನು 'ಕವಿಕಂಠಾಭರಣ' ಸಂಧಿ ೨ರಲ್ಲಿ, (ಭಾಷೆಯ ಮೇಲೆ ಯಾಜಮಾನ್ಯ ಗಳಿಸಿದಮೇಲೆ ಕವಿಯೊಬ್ಬನು ಪ್ರಖ್ಯಾತ ಅನ್ಯಕವಿಗಳನ್ನು ನೆರಳಿನಂತೆ ಅನುಸರಿಸಿ, ಅವರು ಹೇಳಿದುದನ್ನೇ ಬೇರೆ ರೀತಿಯಲ್ಲಿ ಹೇಳಹೊರಡುವ) 'ಛಾಯೋಪಜೀವಿ'ಗೆ ಪ್ರಮುಖ ಕವಿಯ ಮೂಲಪದ್ಯ ಕ್ಷೇಮೇಂದ್ರನ ಈ 'ಕವಿಕಂಠಾಭರಣ'ದ ೪ ರಲ್ಲಿ ಉದಾಹೃತವಾಗಿ ಇದೆ.</p>
		</section>
		<section class="level2 numbered" id="id-p3.010.02">
			<h2 class="level2-title" epub:type="title">ಉತ್ಪಲ:</h2>
			<p>ಇವನು ವರಾಹಮಿಹಿರನ 'ಲಘು ಜಾತಕ'ಕ್ಕೆ ಶಕ ೮೮೮ (ಕ್ರಿ. ಶ. ೯೬೬) ರಲ್ಲಿ ತನ್ನ ಭಾಷ್ಯವನ್ನು ಬರೆದು ಮುಗಿಸಿದನು. ಇದಕ್ಕೆ ಹಲವಾರು ಟೀಕೆಗಳು ಇವೆ. ಉತ್ಪಲನ ಗ್ರಂಥದಲ್ಲಿ ಗರ್ಗ ಬರೆದಿರುವನೆಂಬ 'ಗರ್ಗಸಂಹಿತೆ' ಪ್ರಸ್ತಾಪ ಬರುತ್ತದೆ. ಈ ಗರ್ಗಸಂಹಿತೆ ಈಗ ಲಭ್ಯವಿಲ್ಲ.</p>
		</section>
		<section class="level2 numbered" id="id-p3.010.03">
			<h2 class="level2-title" epub:type="title">ಕಲ್ಹಣ:</h2>
			<p>'ರಾಜತರಂಗಿಣಿ'ಯ ಕರ್ತೃ. ಇವನು ಕಾಶ್ಮೀರದ ಜಯಸಿಂಹ ರಾಜನ ಸಮಕಾಲೀನ. ಜಯಸಿಂಹನ ಆಳ್ವಿಕೆ (ಕ್ರಿ. ಶ. ೧೧೨೯ ರಿಂದ ೧೧೫೦)ಯಲ್ಲಿ ಇದ್ದವನು.</p>
		</section>
		<section class="level2 numbered" id="id-p3.010.04">
			<h2 class="level2-title" epub:type="title">ಉದ್ಭಟ:</h2>
			<p>'ಅಲಂಕಾರ ಶಾಸ್ತ್ರ'ದ ಬಗ್ಗೆ ಬರೆದ ಮೊದಲಿಗರಲ್ಲಿ ಒಬ್ಬನು. ಕಾಶ್ಮೀರದ ಜಯಪೀಡಾ ರಾಜನ ಆಳ್ವಿಕೆಯಲ್ಲಿ (ಕ್ರಿ. ಶ. ೭೭೯-೮೧೩) ಆಸ್ಥಾನದ ಸಭಾಪತಿಯಾಗಿದ್ದ.</p>
		</section>
		<section class="level2 numbered" id="id-p3.010.05">
			<h2 class="level2-title" epub:type="title">ಕ್ಷೇಮೇಂದ್ರ:</h2>
			<p>ಕಾಶ್ಮೀರದ ಒಬ್ಬ ಪ್ರಖ್ಯಾತ ಕವಿ. 'ಸಮಯ ಮಾತೃಕ', 'ಭಾರತ ಮಂಜರಿ' (ಕ್ರಿ.ಶ. ೧೦೩೭) ಮುಂತಾದವು ಇವನ ಮುಖ್ಯ ಕೃತಿಗಳು. ಇವನ ಕಾಲ (ಕ್ರಿ. ಶ. ೧೧೨೫-೧೧೪೫). 'ರಾಮಾಯಣ ಮಂಜರಿ', 'ದಶಾವತಾರ ಚರಿತೆ' 'ನೃಪಾವಳಿ' 'ಕಲಾವಿಲಾಸ' 'ದರ್ಪದಲನ' 'ಚಾರುಚರ್ಯಾಶತಕ' -ಇತ್ಯಾದಿ ಹಲವುಗ್ರಂಥಗಳನ್ನು ಬರೆದಿದ್ದಾನೆ.</p>
		</section>
		<section class="level2 numbered" id="id-p3.010.06">
			<h2 class="level2-title" epub:type="title">ರೂಹಿಯಕ:</h2>
			<p>ಇವನ ಕಾಲ ಸುಮಾರು ಕ್ರಿ. ಶ. ೧೧೦೦ ಇವನು ಮಂಖ ಕವಿಯ ಗುರು. ಅಲಂಕಾರ ಸರ್ವಸ್ವ ಗ್ರಂಥವನ್ನ ಬರೆದಿದ್ದಾನೆ. ಗುರುವಿನ ಸಹಾಯ ಪಡೆದು ಈ ಗ್ರಂಥಕ್ಕೆ ಅವನ ಶಿಷ್ಯ ಸಮುದ್ರಬಂಧು (ಕ್ರಿ. ಶ. ೧೩೦೦) ಒಂದು ಭಾಷ್ಯವನ್ನ ಬರೆದಿದ್ದಾನೆ. ಈ ಗ್ರಂಥದಲ್ಲಿ ರೂಹಿಯಕನು ಅಲಂಕಾರದ ಬಗ್ಗೆ ತನ್ನ ಹಿಂದಿನವರ ಎಲ್ಲರ ಅಭಿಪ್ರಾಯಗಳನ್ನ ಪ್ರಸ್ತಾಪಿಸಿ ಧ್ವನಿಯ ಮಹತ್ವವನ್ನ ತಿಳಿಸುತ್ತಾನೆ. ಉದ್ಭಟನನ್ನ ಹೊಗಳುತ್ತಾನೆ. ಶ್ಲೇಷೆಯ ಬಗ್ಗೆ ಮಾತನಾಡುವಾಗ ಮಮ್ಮಟನನ್ನ ತೆಗಳುತ್ತಾನೆ.</p>
		</section>
		<section class="level2 numbered" id="id-p3.010.07">
			<h2 class="level2-title" epub:type="title">ಬಿಲ್ಹಣ:</h2>
			<p>'ವಿಕ್ರಮಾಂಕ ದೇವಚರಿತ' ಮತ್ತು 'ಚೌರ ಪಂಚಾಶಿಕ' ಕೃತಿಗಳಿಂದ ಖ್ಯಾತನಾದ ಕವಿ. ಇವನ ಕಾಲ ಹನ್ನೊಂದನೇ ಶತಮಾನದ ಉತ್ತರಾರ್ಧ.</p>
		</section>
		<section class="level2 numbered" id="id-p3.010.08">
			<h2 class="level2-title" epub:type="title">ಮಮ್ಮಟ:</h2>
			<p>'ಕಾವ್ಯ ಪ್ರಕಾಶ'ದ ಕರ್ತೃ. ಕ್ರಿ. ಶ. ೧೨೯೪ ರಲ್ಲಿ ಜಯಂತ ಬರೆದ 'ಜಯಂತಿ' ಎಂಬ ಕಾವ್ಯ ಪ್ರಕಾಶದ ಭಾಷ್ಯ ದೊರಕಿರುವುದರಿಂದ ಮಮ್ಮಟ ಇದಕ್ಕೆ ಮೊದಲನೆಯವನಿರಬೇಕು.</p>
		</section>
		<section class="level2 numbered" id="id-p3.010.09">
			<h2 class="level2-title" epub:type="title">ರತ್ನಾಕರ:</h2>
			<p>ಇವನು ಅವಂತಿವರ್ಮನ (ಕ್ರಿ. ಶ. ೮೫೫-೮೮೪) ಆಸ್ಥಾನದಲ್ಲಿದ್ದವನು ಮತ್ತು 'ಹರವಿಜಯ' ಮಹಾಕಾವ್ಯ ಬರೆದವನು. 'ಹರವಿಜಯ'ದಲ್ಲಿ ಮಾಘನ ಪ್ರಭಾವ ಎದ್ದು ಕಾಣುತ್ತದೆ. ಮತ್ತು ರಾಜಾನಕ ಹಾಗೂ ವಾಗೀಶ್ವರರ ಶೈಲಿಗಳ ಅನುಕರಣೆ ಗೋಚರಿಸುತ್ತದೆ.</p>
			<p>'ಹರವಿಜಯ'ದ ಕಥಾವಸ್ತು: ಪಾರ್ವತಿಯು ತುಂಟಾಟಕ್ಕಾಗಿ ಶಿವನ ಕಣ್ಣುಗಳನ್ನು ತನ್ನ ಕೈಗಳಿಂದ ಮುಚ್ಚಿದಾಗ ಹುಟ್ಟಿದ ರಾಕ್ಷಸನ ಹೆಸರು ಅಂಧಕ. ಮಗುವು ಕುರುಡನಾಗಿ ಹುಟ್ಟಿ ಅಸಂತೋಷದಿಂದ ಬೆಳೆಯುತ್ತಿದ್ದು ಅದನ್ನು ಪರಿಹರಿಸಿಕೊಳ್ಳಲು ತಪಸ್ಸು ಮಾಡಿ ಕಣ್ಣುಗಳನ್ನು ಪಡೆದುಕೊಳ್ಳುತ್ತದೆ. ಜೊತೆಗೆ ಮೂರು ಲೋಕಗಳನ್ನು ಗೆಲ್ಲುವ ಸಾಮಥ್ರ್ಯವನ್ನು ಶಿವನಿಂದಲೇ ವರವಾಗಿ ಪಡೆಯುತ್ತದೆ. ತನ್ನ ಸೈನ್ಯದೊನೆ ಹೋಗಿ ಶಿವ ಅಂಧಕಾಸುರನನ್ನು ಕೊಲ್ಲುತ್ತಾನೆ. ಎಲ್ಲೆಲ್ಲೂ ಶಾಂತಿ ನೆಲೆಸುತ್ತದೆ.</p>
		</section>
		<section class="level2 numbered" id="id-p3.010.10">
			<h2 class="level2-title" epub:type="title">ಅಭಿನಂದ:</h2>
			<p>ಇವನು ನ್ಯಾಯಶಾಸ್ತ್ರ ಪ್ರವೀಣ. ಜಯಂತ ಭಟ್ಟನ ಮಗ. ಬಾಣನ ಗದ್ಯ ರೂಪದ 'ಕಾದಂಬರಿ' ಗೆ ಪದ್ಯ ರೂಪದಲ್ಲಿ 'ಕಾದಂಬರಿ ಕಥಾಸಾರ' ಬರೆದಿದ್ದಾನೆ. ರಾಜಶೇಖರನನ್ನ ಸಮಕಾಲೀನನೆಂದು ಹೆಸರಿಸುತ್ತಾನೆ.</p>
		</section>
	</section>
	<section class="level1 numbered" epub:type="chapter" role="doc-chapter" id="id-p3.011">
		<p class="text-center"><strong>ಸೋತು ಗೆದ್ದವರಾರು ?</strong></p>
		<p class="verse">ಅಕ್ಷಮೇವ ಪಣೀಕೃತೇ ಅಧರೇ ಕಾಂತಯೋರ್<br />ಜಯ-ಪರಾಜಯೇ ಸತಿ ।<br />ಅತ್ರ ವಕ್ತುಂ ಯದಿ ವೇತ್ತಿ ಮನ್ಮಥಃ<br />ಕಸ್ ತಯೋರ್ ಜಯತಿ ಜೀಯತೇಽಪಿ ವಾ । ।</p>
		<p class="verse-author"><strong><em>-ವಲ್ಲಭದೇವ, ಸುಭಾಷಿತಾವಳಿ</em></strong></p>
		<p class="myquote">ಸ್ಪರ್ಧೆಯಲಿ ಆಟಕ್ಕೆ ತುಟಿಯನ್ನೇ ಪಣವಾಗಿ<br />ಇರಿಸಿ ಕುಳಿತರು ಪಟ್ಟಾಗಿ ರಸಿಕ ನಲ್ಲೆ ನಲ್ಲ;<br />ಸೋತದ್ದು, ಗೆದ್ದದ್ದು ಯಾರು ಯಾರೆಂದರೆ-<br />ಯಾರಿಗೆ ತಾನೆ ಗೊತ್ತು, ಆ ಕಾಮನೇ ಬಲ್ಲ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾಶ್ಮೀರ ಶೈವ ಸಿದ್ಧಾಂತ</h1>
		<p><sup><a epub:type="noteref" href="999-aside.xhtml#id-003.294">*</a></sup> ಭಾರತೀಯ ತತ್ತ್ವಶಾಸ್ತ್ರದಲ್ಲಿ ಪ್ರಧಾನವಾಗಿ ಚಾರ್ವಾಕ, ಬೌದ್ಧ, ಅರ್ಹತ (ಜೈನ), ರಾಮಾನುಜ, ಪೂರ್ಣಪ್ರಜ್ಞ (ಮಧ್ವ), ನಕುನೀಶ ಪಾಶುಪತ, ಶೈವ, ಪ್ರತ್ಯಭಿಜ್ಞಾ, ರಸೇಶ್ವರ, ಔಲೂಕ್ಯ, ಅಕ್ಷಪಾದ, ಜೈಮಿನಿ, ಪಾಣಿನಿ, ಸಾಂಖ್ಯ, ಪಾತಂಜಲ, ಮತ್ತು ಶಾಂಕರ- ಎಂದು ಒಟ್ಟು ಹದಿನಾರು ವಿಭಿನ್ನ ದರ್ಶನಗಳನ್ನು ಸಾಯಣಮಾಧವರು ತಮ್ಮ ಸರ್ವದರ್ಶನ ಸಂಗ್ರಹದಲ್ಲಿ ವಿವರಿಸಿದ್ದಾರೆ. ಇದರಲ್ಲಿ ಕಾಶ್ಮೀರ ಶೈವ ಸಿದ್ಧಾಂತದ 'ಪ್ರತ್ಯಭಿಜ್ಞಾ' ಬಗ್ಗೆ ಚರ್ಚೆ ಇದೆ.</p>
		<p>ಈ ದರ್ಶನಗಳ ಬಗ್ಗೆ ತೌಲನಿಕ ಸಮೀಕ್ಷೆಯನ್ನ ಪ್ರಮಾಣ, ಪ್ರಮೇಯ, ಜಗತ್ತು, ಜೀವಾತ್ಮ, ಪರಮಾತ್ಮ, ತತ್ವ, ಬಂಧ, ಸಾಧನ ಮಾರ್ಗ ಮತ್ತು ಮುಕ್ತಿ- ಈ ಪ್ರಕಾರಗಳ ಹಿನ್ನೆಲೆಯಲ್ಲಿ ವಿದ್ವಾಂಸರು ನಡೆಸಿದ್ದಾರೆ.</p>
		<p>ದಾರ್ಶನಿಕರೆಲ್ಲರೂ ಪ್ರತ್ಯಕ್ಷ ಪ್ರಮಾಣವನ್ನ ಒಪ್ಪುತ್ತಾರೆ. ಆದರೆ ಪ್ರತ್ಯಕ್ಷ ಪ್ರಮಾಣದ ಸ್ವರೂಪದ ಬಗ್ಗೆ ಭಿನ್ನಾಭಿಪ್ರಾಯ ಇಟ್ಟುಕೊಂಡಿದ್ದಾರೆ. ಎಲ್ಲ ಶೈವರಿಗೂ ಪ್ರತ್ಯಕ್ಷ, ಅನುಮಾನ ಮತ್ತು ಶಬ್ದ- ಈ ಮೂರೂ ಸ್ವತಂತ್ರ ಪ್ರಮಾಣಗಳೇ.</p>
		<p>ಶೈವ ದರ್ಶನಗಳಲ್ಲಿ ಜಗತ್ತಿನ ಉತ್ಪತ್ತಿ ಮತ್ತು ಸಂಹಾರಕ್ಕೆ ಶಿವನು ಕೇವಲ ನಿಮಿತ್ತ ಕಾರಣ. ಶಿವನ ಶಕ್ತಿಯೇ ಉಪಾದಾನ ಕಾರಣ. ಕಾರ್ಯ-ಕಾರಣ ಭಾವದ ವಿಷಯದಲ್ಲಿ (ಈ ಶೈವ ದರ್ಶನ ಅನುಯಾಯಿಗಳು) ನೈಯಾಯಿಕರಂತೆ ಆರಂಭವಾದಿಗಳು. ಜಗತ್ತು ಜೀವಾತ್ಮನಿಗೆ ಬಂಧಕವಾಗಿರುವುದರಿಂದ ಅದನ್ನು 'ಪಾಶ' ಎಂದಿದ್ದಾರೆ. 'ಪಾಶುಪತಶೈವ' ದಲ್ಲಿ ಕರ್ಮ ನಿರಪೇಕ್ಷನಾದ ಈಶ್ವರನೇ ಜಗತ್ ಸೃಷ್ಟಿಗೆ ಕಾರಣ. 'ಪ್ರತ್ಯಭಿಜ್ಞಾ ಶೈವಮತ' ದಲ್ಲಿ ಶಿವನ ಇಚ್ಛಾಶಕ್ತಿಯೇ ಕಾರಣ.</p>
		<p>ಶೈವ ದರ್ಶನದಲ್ಲಿ ಜೀವಾತ್ಮರು ಆನಂತ. ಸ್ವಾಭಾವಿಕವಾಗಿ ಇವರು ವಿಭೂಪರಿಮಾಣ ಉಳ್ಳವರು. ಆದರೂ ಸಹ ಸಂಸಾರಾವಸ್ಥೆಯಲ್ಲಿ ಮಲತ್ರಯ ಆವ್ರತರಾಗಿ ಅಣುಪರಿಮಾಣವನ್ನು ಹೊಂದಿ ಕಿಂಚಿಜ್ಞರಾಗುತ್ತಾರೆ. ಅಲ್ಲದೇ ಕರ್ಮಪರವಶರೂ ಆಗುತ್ತಾರೆ. ಜೀವಾತ್ಮರು ಜ್ಞಾನ ಸ್ವರೂಪವೇ ಹೊರತು ಜ್ಞಾನಾಶ್ರಯರಲ್ಲ. ಕೆಲವು ಜೀವಾತ್ಮರು ಮಾತ್ರ ನಿತ್ಯಸಿದ್ಧರಾಗಿ ಪರಮಾತ್ಮನಿಗೆ ಅಧೀನರಾಗಿಯೇ ಇರುತ್ತಾರೆ. ಜೀವಾತ್ಮರನ್ನು 'ಪಶು' ಎಂಬ ಶಬ್ದದಿಂದ ವ್ಯವಹರಿಸುತ್ತಾರೆ. ಪರಮಾತ್ಮ 'ಪಶುಪತಿ'.</p>
		<p>ಶೈವ ಮತದಲ್ಲಿ ಪರಮಾತ್ಮನನ್ನು 'ಶಿವ'ನೆಂದು ಕರೆಯುತ್ತಾರೆ. ಈತನು ಸೃಷ್ಟಿ, ಸ್ಥಿತಿ, ಸಂಹಾರ, ತಿರೋಧಾನ ಮತ್ತು ಅನುಗ್ರಹ ಎಂಬ ಪಂಚಕೃತ್ಯಗಳನ್ನು ಉಳ್ಳವನು. ಇವನು ಶಿವ, ರುದ್ರ, ಮುಂತಾದ ಅಷ್ಟಮೂರ್ತಿ ಸ್ವರೂಪನು. ಶಿವನು ಪಾರ್ವತೀ ಪತಿಯಾಗಿದ್ದರೂ ಪ್ರಾಕೃತ ಶರೀರಿ ಅಲ್ಲ. ಶಿವನು ನಿರ್ಗುಣನಾಗಿದ್ದರೂ ಧರ್ಮರಹಿತನಲ್ಲ. ಪಾಶುಪತ ಮತದವರು ತಾರ್ಕಿಕರಂತೆ ಈಶ್ವರನನ್ನು ಅನುಮಾನ ಪ್ರಮಾಣದಿಂದ ಸಮರ್ಥಿಸುತ್ತಾರೆ. ಶೈವ ಪ್ರಭೇದವಾದ ವೀರಶೈವ ದರ್ಶನದಲ್ಲಿ ಈ ಸ್ಥಿತಿಯನ್ನು ಮೀರಿರುವ ಅದ್ವೈತಿಗಳು ಬ್ರಹ್ಮನನ್ನು ಹೋಲುವ ತತ್ವಾತೀತ ಸ್ಥಿತಿಯನ್ನು 'ಶಿವ' ಎಂದು ಕರೆದಿದ್ದಾರೆ. ಆದರೆ ಈ ಅದ್ವೈತಿಗಳು ಸಗುಣ-ನಿರ್ಗುಣ ಸಾಮರಸ್ಯವಾದಿಗಳು.</p>
		<p>'ತತ್ತ್ವ' ದ ವಿಚಾರದಲ್ಲಿ ವಿವಿಧ ಶೈವ ಸಿದ್ಧಾಂತಗಳು ಬೇರೆ ಬೇರೆ ರೀತಿಯಲ್ಲಿ ಚಿಂತಿಸುತ್ತವೆ: ನಕುನೀಶ, ಪಾಶುಪತ ಶೈವ ಮತದಲ್ಲಿ ಕಾರ್ಯ, ಕಾರಣ, ಯೋಗ, ವಿಧಿ ಮತ್ತು ದುಃಖಾಂತ ಎಂಬ ಐದು ಪದಾರ್ಥಗಳನ್ನು ಸೂಚಿಸುತ್ತದೆ. ಜೀವ ಮತ್ತು ಜಡ ಎರಡೂ ಸಹ ಕಾರ್ಯದಲ್ಲಿ ಅಂತರ್ಭಾವವಾಗುತ್ತದೆ. ಈ ಅಂತರ್ಭಾವ ವಿದ್ಯಾ, ಕಲಾ ಮತ್ತು ಪಶು ಎಂದು ಮೂರು ವಿಧ. ಜಗತ್ತಿನ ಸೃಷ್ಟಿ - ಸ್ಥಿತಿ ಸಂಹಾರಗಳು ಪರಮಾತ್ಮನಿಂದ ಆಗುತ್ತದೆ ಎಂಬುದರಿಂದ ಆತನೇ 'ಕಾರಣ'. ಚಿತ್ತದ ಮೂಲಕ ಪರಮಾತ್ಮನಿಗೂ ಆತ್ಮಕ್ಕೂ ಇರುವ ಸಂಬಂಧವೇ 'ಯೋಗ'. ಈ ಯೋಗ ಕ್ರಿಯೋಪರಮ ಮತ್ತು ಕ್ರಿಯಾತ್ಮಕ ಎಂದು ಎರಡು ಬಗೆ. ಮಹೇಶತ್ವವನ್ನು ಗಳಿಸಿಕೊಡುವ ಸಾಧನಾ ಕ್ರಿಯೆಯೇ 'ವಿಧಿ'. ದುಃಖದ ಸಂಪೂರ್ಣ ನಿವೃತ್ತಿಯೇ 'ದುಃಖಾಂತ'.</p>
		<p>ಶೈವ ಸಿದ್ಧಾಂತದಲ್ಲಿ ಪತಿ, ಪಶು ಮತ್ತು ಪಾಶ ಎಂಬವು ಮೂರು ಪ್ರಧಾನ ತತ್ತ್ವಗಳು. ಈ ವಿಶ್ವವು ಅಭಿವ್ಯಕ್ತವಾಗಿರುವುದು 'ಪತಿ' ಯಿಂದ. ಈ 'ಪತಿ'ತತ್ವ ಸ್ವತಂತ್ರ ನಿರ್ಗುಣ ತತ್ತ್ವ. ಶಿವನೇ ಪತಿ. ಜೀವಾತ್ಮನು ಸ್ವತಂತ್ರನಲ್ಲ. ಈ ಜೀವಾತ್ಮ 'ಪಶು'. ಮಾಯಾತತ್ತ್ವವೇ ಪಾಶ. ಆದರೆ ಮಾಯೆಯೆಂಬುದು ಅದ್ವೈತದಲ್ಲಿ ಇದ್ದಂತೆ ಮಿಥ್ಯೆ ಎಂದಲ್ಲ. 'ಮಾ' ಎಂದರೆ ವಿಶ್ವವನ್ನೇ ಹೊರಹೊಮ್ಮಿಸುವುದು. 'ಯಾ' ಹಾಗೆ ಹೊರ ಹೊಮ್ಮಿದ ಪ್ರಪಂಚವನ್ನು ಉಪಸಂಹರಿಸಿಕೊಳ್ಳುವುದು. ಈ ಮಾಯೆ ಜಡವಾದ್ದರಿಂದ ಸ್ವತಂತ್ರವಾಗಿ ಕಾರ್ಯಮಾಡಲಾರದು. ಶಿವನ ಚಿತ್ ಶಕ್ತಿಯ ಸಂಪರ್ಕವಿದ್ದಾಗ ಅದು ಕ್ರಿಯಾತ್ಮಕ ಆಗುತ್ತದೆ.</p>
		<p>ಕಾಶ್ಮೀರದ ಪ್ರತ್ಯಭಿಜ್ಞಾ ಶೈವ ಸಿದ್ಧಾಂತದಲ್ಲಿ ಸೃಷ್ಟಿಯ ವಿಕಾಸ ಕ್ರಮದಲ್ಲಿ ಮೂವತ್ತಾರು ತತ್ತ್ವಗಳು ಇವೆ ಎನ್ನುತ್ತಾರೆ. ಮೊದಲನೆಯದು 'ಶಿವ'ತತ್ತ್ವ'. ಎರಡನೆಯದು ಶಿವನಲ್ಲಿ ಅವಿನಾಭಾವದಿಂದ ಅಡಗಿರುವ 'ಶಕ್ತಿ'. ಶಿವ ಮತ್ತು ಶಕ್ತಿಯನ್ನ ಬೇರ್ಪಡಿಸಲು ಅಳವಲ್ಲ, ಅದು ಕುಸುಮದಲ್ಲಿನ ಪರಿಮಳದಂತೆ ಸೇರಿಹೋಗಿರುವುದು. ಈ ಶಕ್ತಿಯ ವಿವಿಧ ರೂಪಾಂತರಗಳೇ ಉಳಿದ ತತ್ತ್ವಗಳು. ಅವು ಯಾವುವೆಂದರೆ ಸದಾಶಿವ, ಈಶ್ವರ, ಶುದ್ಧವಿದ್ಯಾ, ಕಲಾ, ವಿದ್ಯಾ, ರಾಗ, ನಿಯತಿ, ಪುರುಷ, ಪ್ರಕೃತಿ, ಬುದ್ಧಿ, ಅಹಂಕಾರ, ಮನಸ್ಸು, ಪಂಚಜ್ಞಾನೇಂದ್ರಿಯಗಳು, ಪಂಚಕರ್ಮೇಂದ್ರಿಯಗಳು, ಪಂಚತನ್ಮಾತ್ರಗಳು ಮತ್ತು ಪಂಚಭೂತಗಳು.</p>
		<p>ಶೈವದರ್ಶನದಲ್ಲಿ ಚಿದಾತ್ಮನಲ್ಲಿರುವ ಇಚ್ಛಾಶಕ್ತಿ, ಜ್ಞಾನಶಕ್ತಿ ಮತ್ತು ಕ್ರಿಯಾಶಕ್ತಿಯ ಸಹಜವಾದ ವಿಕಾಸಕ್ಕೆ ಪ್ರತಿಬಂಧಕಗಳು ಇರುತ್ತವೆ. ಇವು ಮೂರು ವಿಧ ಆಣವಮಲ, ಮಾಯಿಯಮಲ, ಮತ್ತು ಕಾರ್ಮಣಮಲ ಎಂಬ ಮಲತ್ರಯಗಳು ಇವು ಜಮಾತ್ರಯಗಳನ್ನು ಉಂಟುಮಾಡುತ್ತವೆ. ಜೀವಭಾವಕ್ಕೆ ಇವೇ ಕಾರಣ. ಪ್ರತ್ಯಭಿಜ್ಞಾ ಶೈವ ಮತದಲ್ಲಿ ಮಾಯೆ ಅಥವಾ ಅಜ್ಞಾನದಿಂದ ಶಿವನು ನಾನೇ ಎಂಬ ಅರಿವು ಮರೆಯಾಗಿರುತ್ತದೆ. ಇದರಿಂದ ನೈಜವಾದ ಆನಂದ ಉಂಟಾಗುವುದಿಲ್ಲ.</p>
	</section>
	<section class="level1 numbered" epub:type="chapter" role="doc-chapter" id="id-p3.012">
		<p class="text-center"><strong>ಮೋಡಿಮಾಡುವ ಆ ಕಾಮೖಗೋಲ</strong></p>
		<p class="verse">ಅನಂಗೇನ ಅಬಲಾಸಂಗಾಜ್ ಜಿತಾ ಯೇನ ಜಗತ್ರಯೀ ।<br />ಸಾ ಚಿತ್ರಚರಿತಃ ಕಾಮಃ ಸರ್ವಕಾಮಪ್ರದೋ ಅಸ್ತು ವಃ । ।</p>
		<p class="verse-author"><strong><em>-ಕ್ಷೇಮೇಂದ್ರ, ಕಲಾವಿಲಾಸ</em></strong></p>
		<p class="myquote">ದೇಹವಿಲ್ಲದ ಪ್ರಾಣಿ, ಅನಂಗ; ಅವನೊಡನೆ ಜೊತೆಗೂಡಿ</p>
		<p>ಇಹರಾರು? ಅಬಲೆ ಹರಿಣಿ ಮುಗುದೆಯರು ನೆರವನೂಡಿ;<br />ಗೆಲ್ಲಲಿಲ್ಲವೇ, ಮನಸಿಜ, ಹೀಗಿದ್ದರೂ ಮೂಲೋಕದುದ್ದ ಅಗಲ?<br />ನಿಮ್ಮೆಲ್ಲರಾಸೆ ನನಸಾಗಿಸಲಿ ಮೋಡಿಮಾಡುವ ಆ ಕಮ್ಮಗೋಲ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕಾಶ್ಮೀರದಲ್ಲಿ ಶಾರದೆ</h1>
		<p>ನಮ್ಮಲ್ಲಿ ಬಹುಜನರಿಗೆ ಚಿರಪರಿಚಿತವಾಗಿರುವ ಸರಸ್ವತಿಯ ಸ್ತೋತ್ರವೆಂದರೆ ಇದು:</p>
		<p class="verse">ನಮಸ್ತೇ ಶಾರದಾ ದೇವೀ ಕಾಶ್ಮೀರ ಪುರವಾಸಿನಿ<br />ವಿದ್ಯಾರಂಭಂ ಕರಿಶ್ಯಾಮಿ ಸಿದ್ಧಿರ್ ಭವತು ಮೇ ಸದಾ''</p>
		<p>ಇಲ್ಲಿ, ಕಾಶ್ಮೀರದಲ್ಲಿ ನೆಲೆಸಿರುವ ಶಾರದೆಯೇ ನಿನ್ನನ್ನು ಸದಾ ನೆನೆಯುತ್ತೇವೆ ಎಂದು ಅವಳನ್ನು ಸ್ತುತಿಸುತ್ತಿದ್ದೇವೆ. ಸಂಸ್ಕೃತದ ಹಲವಾರು ಪ್ರತಿಭಾವಂತ ಕವಿಗಳ, ದಾರ್ಶನಿಕರ, ಚಿಂತಕರ ನೆಲೆವೀಡಾಗಿದ್ದ ಕಾಶ್ಮೀರ ಈ ವಾಗ್ದೇವಿಯ ಅನುಗ್ರಹದಿಂದಲೇ ವಿಜೃಂಭಿಸಲು ಸಾಧ್ಯವಾಯಿತು ಎಂಬ ಸಂಕೇತ ಈ ಶ್ಲೋಕದಲ್ಲಿ ಅಡಗಿದೆ ಎಂಬುದು ಒಂದು ಸೂಚ್ಯವಾದ ಅರ್ಥವಾದರೂ ನಿಜಕ್ಕೂ ಕಾಶ್ಮೀರದಲ್ಲಿ ಹಿಂದೊಮ್ಮೆ ಪ್ರಸಿದ್ಧವಾದ ಶಾರದಾ ಮಂದಿರ ಇತ್ತು (ಇದೆ) ಎಂಬ ವಾಚ್ಯಾರ್ಥವೂ ಮೇಲು ನೋಟಕ್ಕೆ ಕಂಡುಬರುತ್ತದೆ. ಹಾಗಾದರೆ ಈ ಶಾರದಾ ಮಂದಿರ ಯಾವುದು? ಎಲ್ಲಿತ್ತು? ಈಗ ಎಲ್ಲಿದೆ? ಅದರ ಐತಿಹ್ಯಗಳೇನು? ಮುಖ್ಯವಾಗಿ ಎಲ್ಲೆಲ್ಲಿ ಈ ಶಾರದಾ ಮಂದಿರದ ಪ್ರಸ್ತಾಪ ಬರುತ್ತದೆ? ಇದರ ಬಗ್ಗೆ ಐತಿಹಾಸಿಕ, ಚಾರಿತ್ರಿಕ, ಮಹತ್ವಗಳೇನು?- ಇವೆಲ್ಲದರ ವಿಚಾರವಾಗಿ ಒಂದು ಸಂಕ್ಷಿಪ್ತ ಪರಿಚಯಾತ್ಮಕ ನಿರೂಪಣೆ ಈ ಪ್ರಬಂಧದ ಉದ್ದೇಶ.</p>
		<p>ಮೊಟ್ಟಮೊದಲನೆಯದಾಗಿ ಕಾಶ್ಮೀರದ ಶಾರದೆಯ ದೇಗುಲ (ಇನ್ನೂ ಹಲಕೆಲವು ಪುರಾಣೋಕ್ತ ದೇವಮಂದಿರಗಳಂತೆ) ಕವಿಕಲ್ಪನೆಯಲ್ಲ. ಶಾರದಾಪೀಠ ಇದೆ, ಅದು ಈಗಿನ ಪಾಕಿಸ್ತಾನ ಆಕ್ರಮಿತ ಕಾಶ್ಮೀರದ ಮುಜಾ಼ಫರ್‍ಬಾದ್ ಪ್ರದೇಶದಲ್ಲಿ, ಯುದ್ಧವಿರಾಮ ನಿಯಂತ್ರಿತ ರೇಖೆ ('ಲೈನ್ ಆಫ್ ಕಂಟ್ರೋಲ್')ಯಿಂದ ಕೆಲವೇ ಕೆಲವು ಕಿಲೋ ಮೀಟರ್ ದೂರದಲ್ಲಿ ನೀಲಂ ಕೊಲ್ಲಿ (ಕಿಷನ್‍ಗಂಗಾ ಮೇಲ್ಭಾಗ) ಪ್ರದೇಶದಲ್ಲಿ, ಈಗ 'ಶಾರದಿ' ಎಂಬ ಹೆಸರಿನ ಗ್ರಾಮದಲ್ಲಿ ಇದೆ. ಈ ಕಿಶನ್‍ಗಂಗಾ ಸಂಗಮವನ್ನು ಕೆಲವರು ತಪ್ಪಾಗಿ ಮಹಾಸಿಂಧು, ಸಿಂಧುಗಂಗಾ ಮತ್ತು ಪಾರ್ವತೀಗಂಗಾ ಎಂದು ಕರೆಯುವುದೂ ಉಂಟು. ಇಲ್ಲಿ ಸರಸ್ವತೀ (ಕಲ್ನೋತ್ರಿ ಎಂದೂ ಕರೆಯುತ್ತಾರೆ) ಮತ್ತು ಮಧುಮತಿ ತೊರೆಗಳ ಸಂಗಮ ಇದೆ. ಗಂಗಾಬಾಲ್ ಮತ್ತು ಲೋಲಬ್‍ವ್ಯಾಲಿಯ ಉತ್ತರ ಭಾಗ ಮತ್ತು ಉಲಾರ್ ಸರೋವರದ ವಾಯವ್ಯ ಭಾಗದಲ್ಲಿ ಈ ಗ್ರಾಮವಿದೆ. ಕಿಶನ್‍ಗಂಗಾ ನದಿ ವಿತಸ್ಥ ನದಿಯನ್ನ (ಜೀಲಂ) ನೀಲಂ ವ್ಯಾಲಿ ರಸ್ತೆಯ ಬಳಿ ಸೇರುತ್ತದೆ. ಪ್ರಯಾಣಿಕರು ಕಿಶನ್ ಗಂಗಾ ದಾಟಿ ಈ ಗ್ರಾಮಕ್ಕೆ ಹೋಗಬೇಕು.</p>
		<p>ಕಲ್ಹಣನ 'ರಾಜತರಂಗಿಣಿ'ಯಲ್ಲಿ ಈ ಶಾರದಾ ಮಂದಿರದ ಬಗ್ಗೆ ಪ್ರಸ್ತಾಪ ಬರುತ್ತದೆ <strong>(೧:೨೮-೩೮)</strong>.ಮಧುಮತಿ ಮತ್ತು ಸರಸ್ವತೀ ಸಂಗಮದಲ್ಲಿ ಇರುವ ಈ ಶಾರದಾಮಂದಿರ ಕವಿಗಳು ಹೊಗಳಿ ಹಾಡುವ ಒಂದು ಪವಿತ್ರ ಸ್ಥಾನ ಎನ್ನುತ್ತಾನೆ ಕಲ್ಹಣ.</p>
		<p>ಕಲ್ಹಣನ ಪ್ರಕಾರ ೧೨ನೇ ಶತಮಾನದಲ್ಲಿ ಸರ್ಹಸಿಲ ಕೋಟೆಯ ಮುತ್ತಿಗೆ ಹಾಕಿದಾಗ ಒಂದು ದೊಡ್ಡ ದೇವಸ್ಥಾನ ಕಂಡುಬಂತು ಎನ್ನುತ್ತಾನೆ.</p>
		<p>ಇನ್ನೊಬ್ಬ ಕಾಶ್ಮೀರದ ಕವಿ ಬಿಲ್ಹಣನು ಶಾರದಾತೀರ್ಥದ ಬಗ್ಗೆ ಪ್ರಸ್ತಾಪ ಮಾಡುತ್ತಾನೆ. ಶ್ರೀನಗರವನ್ನು ಬಿಲ್ಹಣ 'ಪ್ರವರಪುರ'ಎಂದು ಕರೆಯುತ್ತಾನೆ. ತನ್ನ 'ವಿಕ್ರಮಾಂಕ ದೇವ ಚರಿತ'ದಲ್ಲಿ ಈ ಶಾರದಾ ತೀರ್ಥದ ಬಗ್ಗೆ ಬಿಲ್ಹಣ ಪ್ರಸ್ತಾಪಿಸಿರುತ್ತಾನೆ.</p>
		<p>ಶಾರದಾ ಎಂಬುದು ಒಂದು ಲಿಪಿಯ ಹೆಸರೂ ಹೌದು. ಈ ಪ್ರದೇಶದಲ್ಲಿ ಪ್ರಚಲಿತವಾಗಿದ್ದ ಭಾಷೆಗೆ ಶಾರದಾ ಭಾಷೆಯೆಂದು ಹೆಸರು ಬಂದದ್ದು, ಕಾಶ್ಮೀರದಲ್ಲಿ ಹೆಸರಾಗಿದ್ದ ಶಾರದಾಪೀಠದ ದೆಸೆಯಿಂದಲೇ.</p>
		<p>ಸಹಸ್ರಾರು ಯಾತ್ರಿಕರು ಭಾರತದ ಮತ್ತು ಬೇರೆ ಬೇರೆ ದೇಶದ ಭಾಗಗಳಿಂದಲೂ ಇಲ್ಲಿಗೆ ಬಂದು ಹೋದ ದಾಖಲೆಗಳಿವೆ. ೧೬ನೇ ಶತಮಾನದ ಅಬುಲ್ ಫಜ಼ಲ್ (ಅಕ್ಬರ್ ಆಸ್ಥಾನದಲ್ಲಿದ್ದ ಮತ್ತು 'ಐನೇ ಅಕ್ಬರಿ' ಗ್ರಂಥ ಬರೆದವನು) ಹೀಗೆ ದಾಖಲಿಸುತ್ತಾನೆ: 'ಅಯಾ ಹೋಂನಿಂದ ಸುಮಾರು ಎರಡು ದಿನಗಳಷ್ಟು ಪ್ರಯಾಣ ಮಾಡಿದ ಮೇಲೆ ಮಧುಮತಿ ಎಂಬ ನದಿ ನಿಮಗೆ ಸಿಗುತ್ತದೆ. ಅದು ದರ್ದೇಶ ಪ್ರದೇಶದಲ್ಲಿ ಹರಿಯುತ್ತದೆ. ಈ ನದಿಯ ದಡದ ಮೇಲೆ ಶಾರದೆಯ ಮಂದಿರ ಇದೆ. ಇದು ದುರ್ಗೆಯ ಆವಾಸ ಸ್ಥಾನ. ಬಹಳ ಜನರ ಗೌರವಕ್ಕೆ ಪಾತ್ರವಾದದ್ದು. ಪ್ರತಿ ಶುಕ್ಲಪಕ್ಷದ ಅಷ್ಟಮಿಯ ದಿನ ಇಲ್ಲಿ ಅದ್ಭುತ ಪವಾಡ ಸದೃಶ ಘಟನೆಗಳು ನಡೆಯುತ್ತವೆ'.</p>
		<p>ಕಾಶ್ಮೀರದಲ್ಲಿ ಪ್ರಚಾರದಲ್ಲಿರುವ 'ಶಾರದಾ ವಂದನಾ'ದಲ್ಲಿ ಈ ಮಾತುಗಳು ಬರುತ್ತವೆ: ಕಾಶ್ಮೀರ ಪುರವಾಸಿನಿ, ವಿದ್ಯಾದಾಯಿನಿ, ಶ್ವೇತಾಂಬುಜ ವಿಹಾರಿಣಿ, ಚತುರ್ಭುಜ ಧಾರಿಣಿ, ಷಟ್-ತಂತ್ರಿ-ವೀಣಾ ವಾದಿನಿ, ಮೋಕ್ಷದಾಯಿನಿ, ಪಾಪನಾಶಿನಿ, ವಿತಸ್ತ ರೂಪೇಣ ಹಿಮಾಚ್ಛಾದಿತ ಗಿರಿಶೋಭಿಣಿ, ಕಲಶಾಂಮೃತ ಧಾರಿಣಿ.</p>
		<p>ಸುಮಾರು ಐವತ್ತೊಂದು ಮಹಾತ್ಮ್ಯಗಳು ಕಾಶ್ಮೀರದ ವಿವಿಧ ತೀರ್ಥಕ್ಷೇತ್ರಗಳ ಯಾತ್ರಾಸ್ಥಳಗಳ ಬಗ್ಗೆ ವಿವರ ಒದಗಿಸುತ್ತವೆ. ಅದರಲ್ಲಿ 'ಶಾರದಾ ಮಹಾತ್ಮ್ಯ' ಎಂಬುದು ಒಂದು. ಕೆಲವು ಮಹಾತ್ಮ್ಯಗಳು ಅಷ್ಟಾದಶ ಪುರಾಣಗಳ ಭಾಗ ಗಳಾಗಿದ್ದರೂ, ಇನ್ನೂ ಕೆಲವು ಈ ಸ್ಥಳಗಳಿಗೆ ಮೀಸಲಾಗಿರುವ ಕಥೆ, ಉಪಕಥೆಗಳ ಆಖ್ಯಾನಗಳು. 'ಶಾರದಾ ಮಹಾತ್ಮ್ಯ' ಇಂತಹದೊಂದು ಅಲ್ಲಿನ ತೀರ್ಥದ ಬಗ್ಗೆ ಪುರಾಣೋಕ್ತ ಕಥೆಗಳನ್ನ ಹೇಳುವ ಗ್ರಂಥ. ಶಾಂಡಿಲ್ಯ ಎಂಬ ಒಬ್ಬ ಮುನಿ ಇದ್ದ (ಇವನ ಹೆಸರಿನ 'ಶಾಂಡಿಲ್ಯ ಭಕ್ತಿ ಸೂತ್ರ' ಬಹಳ ಹೆಸರುವಾಸಿಯಾದುದು). ಈಗಲೂ ಕಾಶ್ಮೀರದ ಭಟ್ಟ, ಭಕ್ಷಿ, ನಾರಿ, ಹೆಸರುಳ್ಳ ಜನರು ತಮ್ಮದು 'ಶಾಂಡಿಲ್ಯ ಗೋತ್ರ' ಎಂದುಕೊಳ್ಳುತ್ತಾರೆ. ಈ ಶಾಂಡಿಲ್ಯ ಮುನಿ ಉಪದೇಶಿಸಿದ ಮಾತುಗಳು ಶಾರದೆಯನ್ನ ಈ ಕ್ಷೇತ್ರದಲ್ಲಿ ಹೇಗೆ ಆರಾಧಿಸಬೇಕು ಎಂದು ಹೇಳುವ ಮಾತುಗಳು ಈ 'ಶಾರದಾ ಮಹಾತ್ಮ್ಯ'ದಲ್ಲಿ ಸಿಗುತ್ತವೆ. "ಶ್ಯಾಮಲಾ ಅರಣ್ಯದೊಳಗೆ (ಈಗಿನ ಕುಪ್ವಾರ ಜಿಲ್ಲೆಯಲ್ಲಿ ಇದೆ) ಹೋಗಬೇಕು. ಅಲ್ಲಿ 'ಗೂಷಿ' ಮಹಾದೇವಿ ಶಾರದೆಯನ್ನ ಆರಾಧಿಸಬೇಕು ಅಲ್ಲಿ ಶಾರದೆ ನಿಮಗೆ ಗೋಚರಿಸುತ್ತಾಳೆ- ಎನ್ನುತ್ತಾನೆ ಶಾಂಡಿಲ್ಯ.</p>
	</section>
	<section class="level1 numbered" epub:type="chapter" role="doc-chapter" id="id-p3.013">
		<p class="text-center"><strong>ಓಡಿದಳು ರಾಗಿಣಿ ಸಂಧ್ಯೆ</strong></p>
		<p class="verse">ಚಂಚಚ್ ಚಂದ್ರಕರಸ್ಪರ್ಶ ಹರ್ಷ-ಉನ್ಮೀಲಿತ ತಾರಕಾ<br />ಅಹೋ ರಾಗವತೀ ಸಂಧ್ಯಾ ಜಹಾತು ಸ್ವಯಂ ಅಂಬರಂ । ।</p>
		<p class="verse-author"><strong><em>-ವಾಲ್ಮೀಕಿ ರಾಮಾಯಣ</em></strong></p>
		<p class="myquote">ಕುಣಿವ ಚಂದಿರನ ಕೈತಾಗಿ<br />ಸಂತಸದಿ ಚುಕ್ಕೆಗಳು ಬೀಗಿದವು ಹಿಗ್ಗಿ;<br />ತನ್ನ ಬಣ್ಣದುಡುಗೆಯ ತೊಡೆದು, ಖೋಡಿ,<br />ಬಿಸುಟು ಓಡಿದಳು ಸಂಧ್ಯೆ, ಓ ನೋಡಿ, ನೋಡಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕ್ಷೇಮೇಂದ್ರ</h1>
		<p>ಕಾಶ್ಮೀರದ ಒಬ್ಬ ಪ್ರಖ್ಯಾತ ಕವಿ. 'ಸಮಯ ಮಾತೃಕ', 'ಭಾರತ ಮಂಜರಿ' (ಕ್ರಿ. ಶ. ೧೦೩೭) ಮುಂತಾದವು ಇವನ ಮುಖ್ಯ ಕೃತಿಗಳು. ಇವನ ಕಾಲ (ಕ್ರಿ. ಶ. ೧೧೨೫-೧೧೪೫). 'ಭಾರತ ಮಂಜರಿ'ಯಲ್ಲಿ ವ್ಯಾಸ ಭಾರತದ ಉದ್ಗ್ರಂಥವನ್ನ ಸಂಕ್ಷಿಪ್ತ ರೂಪದಲ್ಲಿ ಕಾವ್ಯವಾಗಿ ಹೇಳಲು ಪ್ರಯತ್ನಿಸಿದ್ದಾನೆ. ಇದೇ ರೀತಿ ಇದಕ್ಕೆ ಮುಂಚೆ ರಾಮಾಯಣದ ಸಾರಸಂಗ್ರಹವಾಗಿ 'ರಾಮಾಯಣ ಮಂಜರಿ'ಯನ್ನು ಬರೆದಿದ್ದಾನೆ. ಕ್ರಿ. ಶ. ೧೦೬೬ ರಲ್ಲಿ 'ದಶಾವತಾರ ಚರಿತೆ' ಗ್ರಂಥದಲ್ಲಿ ವಿಷ್ಣುವಿನ ಹತ್ತು ಅವತಾರಗಳನ್ನ ವರ್ಣಿಸುತ್ತಾ ಬುದ್ಧನನ್ನು ಒಂಬತ್ತನೆಯ ಅವತಾರವಾಗಿ ಬಣ್ಣಿಸಿದ್ದಾನೆ. ಕ್ಷೇಮೇಂದ್ರನು ಬಾಣನ 'ಕಾದಂಬರಿ'ಯನ್ನು ಕಾವ್ಯ ರೂಪದಲ್ಲಿ 'ಪದ್ಯ ಕಾದಂಬರಿ' ಗ್ರಂಥವನ್ನು ಬರೆದಿದ್ದಾನೆ.</p>
		<p>ಕ್ಷೇಮೇಂದ್ರನು 'ನೃಪಾವಳಿ' ಎಂಬ ಗ್ರಂಥವನ್ನು ಬರೆದಿದ್ದ. ವಿಚಕ್ಷಣೆಯಿಂದ ಅವನು ಇದನ್ನು ಬರೆದಿಲ್ಲ ಎಂದು ಕಲ್ಹಣ 'ನೃಪಾವಳಿ'ಯನ್ನು ತೆಗಳಿದ್ದರೂ ತನಗೆ ದೊರಕಿದ ಆಕರ ಸಾಮಗ್ರಿಗಳಿಂದ ಇದನ್ನು ಅವನು ಬರೆದಿರಬೇಕು.</p>
		<p>'ಕಲಾವಿಲಾಸ' ಕ್ಷೇಮೇಂದ್ರನ ಇನ್ನೊಂದು ಕೃತಿ. ೧೦ ಅಧ್ಯಾಯಗಳಿವೆ. ಜನರು ಅವಲಂಬಿಸುವ ಬಗೆಬಗೆಯ ಉದ್ಯೋಗಗಳು ಮತ್ತು ಜನಸಾಮಾನ್ಯರು ಎಸಗುವ ತಪ್ಪು ನೆಪ್ಪುಗಳ ವರ್ಣನೆ ಇಲ್ಲಿದೆ. ಒಬ್ಬ ಮೌಲದೇವ ಎಂಬ ಮೋಸಗಾರನಿರುತ್ತಾನೆ. ಚಂದ್ರಗುಪ್ತ ಎಂಬ ಒಬ್ಬ ಹುಡುಗನನ್ನು ವಿದ್ಯಾವಂತನನ್ನಾಗಿ ಮಾಡಲು ಅವನ ತಂದೆ ಇವನ ಬಳಿ ಕಳಿಸುತ್ತಾನೆ. ಇವನ ಮುಖಾಂತರ ಕವಿ ನಮಗೆ ತಿಳಿಸುತ್ತಾನೆ ಸನ್ಯಾಸಿಗಳು, ವೈದ್ಯರು, ಹಾಡುಗಾರರು, ಅಕ್ಕಸಾಲಿಗರು, ವ್ಯಾಪಾರಸ್ಥರು, ನಟರು, ಹೀಗೆ ವಿವಿಧ ವೃತ್ತಿಯ ಜನಗಳಲ್ಲಿ ಈ ಮೋಸ ಮಾಡುವ ಕಲೆ ಹೇಗೆ ತಾಂಡವ ವಾಡುತ್ತಿದೆ ಎಂಬುದನ್ನು. ಅಷ್ಟೇ ಅಲ್ಲ ಪ್ರಾಣಿ ಲೋಕಕ್ಕೂ ಸಸ್ಯ ಲೋಕಕ್ಕೂ ಈ ಮೋಸ ಮಾಡುವ ಕಲೆ ಹರಡಿದೆ ಎಂದು ಕವಿ ತಿಳಿಸುತ್ತಾನೆ. ಕ್ಷೇಮೇಂದ್ರನ ಈ ವರ್ಣನೆಗಳಲ್ಲಿ ಆಧುನಿಕತೆ ಕಂಡು ಬರುತ್ತದೆ. ಹಾಡುಗಾರರನ್ನ ಮತ್ತಿತರರನ್ನ ಅವನು ಬಲು ಸೂಕ್ಷ್ಮ ದೃಷ್ಟಿಯಿಂದ ನೋಡಿ ವಿವರಿಸಿರುವಂತೆ ಕಾಣುತ್ತದೆ.</p>
		<p>'ದರ್ಪದಲನ' ಇವನ ಇನ್ನೊಂದು ಗ್ರಂಥ. ಏಳು ಭಾಗಗಳು ಇದರಲ್ಲಿ ಇವೆ. ಅದು ವಂಶದ ಹೆಮ್ಮೆ ಆಗಿರಬಹುದು, ಹಣ, ಜ್ಞಾನ, ಸೌಂದರ್ಯ, ಧೈರ್ಯ, ಔದಾರ್ಯ ಅಥವಾ ದಾನ ಧರ್ಮಗಳ ಬಗ್ಗೆಯಾಗಿರಬಹುದು- ಪೊಳ್ಳುಪ್ರತಿಷ್ಠೆಯ ಮರೀಚಿಕೆಯ ಬೆನ್ನು ಹತ್ತಿ ಜನ ಹೇಗೆ ಹೋಗುತ್ತಾರೆ ಎಂಬುದನ್ನು ಇದರಲ್ಲಿ ವರ್ಣಿಸಿದ್ದಾನೆ. ಪ್ರತೀ ಅಧ್ಯಾಯವು ಒಂದು ಸಾಂಕೇತಿಕ ವಾಕ್ಯದೊಂದಿಗೆ ಪ್ರಾರಂಭವಾಗಿ ಒಂದು ಕಥೆಯನ್ನ ಕವಿ ಹೇಳುತ್ತಾನೆ. ಅದರಲ್ಲಿ ಮುಖ್ಯ ಪಾತ್ರ ಒಂದು ದೊಡ್ಡ ಭಾಷಣವನ್ನು ಬಿಗಿಯುತ್ತದೆ. ಒಂದು ತಮಾಷೆ ಏನೆಂದರೆ ಬುದ್ಧನು ಇಲ್ಲಿ ಬರುತ್ತಾನೆ (ಅಧ್ಯಾಯ ೨), ಶಿವನೂ ಬರುತ್ತಾನೆ (ಅಧ್ಯಾಯ ೭) 'ವಾಸನೆ' ಗಳನ್ನು ಇವರಿನ್ನೂ ಬಿಟ್ಟಿಲ್ಲ ಎಂಬ ಕಾರಣಕ್ಕಾಗಿ ಬೀಳುತ್ತಿರುವ ಕೆಲವು ಸನ್ಯಾಸಿಗಳನ್ನು ಕೈಹಿಡಿದೆತ್ತಲು ಶಿವ ನಿರಾಕರಿಸುತ್ತಾನೆ 'ದರ್ಪದಲನ'ದಲ್ಲಿ.</p>
		<p>'ಸೇವ್ಯ ಸೇವಕ ಉಪದೇಶ' ಅರವತ್ತೊಂದು ಪದ್ಯಗಳ ಒಂದು ಖಂಡ ಕಾವ್ಯ. ಹೆಸರೇ ಸೂಚಿಸುವಂತೆ ಆಳುಗಳ ಮತ್ತು ಒಡೆಯರ ಸಂಬಂಧ ಹೇಗಿರಬೇಕು ಎಂಬುದನ್ನ ಕವಿ ಇಲ್ಲಿ ತಿಳಿ ಹೇಳುತ್ತಾನೆ. 'ಚತುರ್ ವರ್ಗ ಸಂಗ್ರಹ' ಗ್ರಂಥದಲ್ಲಿ ಕವಿ ನಾಲ್ಕು ಪುರುಷಾರ್ಥಗಳು, ನೀತಿಯುತವಾದ ಬಾಳುವೆ, ಗೃಹಸ್ಥನ ಜೀವನ, ಪ್ರೀತಿವಿಶ್ವಾಸಗಳು ಮತ್ತು ಮುಕ್ತಿಗಳ ಬಗ್ಗೆ ಚರ್ಚಿಸುತ್ತಾನಾದರೂ ಪ್ರೀತಿಯ ಬಗ್ಗೆಯೇ ಹೆಚ್ಚು ವಜ್ಜೆ ಇಲ್ಲಿದೆ. ಕ್ಷೇಮೇಂದ್ರನ 'ಚಾರುಚರ್ಯ ಶತಕ' ನೂರು ಪದ್ಯಗಳಲ್ಲಿ ಜನಸಾಮಾನ್ಯರ ಒಳ್ಳೆಯ ವರ್ತನೆ ಹೇಗಿರಬೇಕೆಂಬುದನ್ನ ಪೌರಾಣಿಕ ಹಾಗೂ ಐತಿಹಾಸಿಕ ಕಥೆಗಳ ಮುಖಾಂತರ ಹೇಳುತ್ತಾನೆ.</p>
		<p>ಈ 'ಚಾರುಚರ್ಯ ಶತಕ' ಮುಂದೆ ರಚಿತವಾದ ದ್ಯಾ ದ್ವಿವೇದ ಬರೆದ 'ನೀತಿ ಮಂಜರಿ' (ಕ್ರಿ.ಶ. ೧೪೯೪) ಮತ್ತು ಅರವತ್ನಾಲ್ಕು ಪದ್ಯಗಳ ಜಲ್ಹಣನ 'ಮುಗ್ಧೋಪದೇಶ'ದ ಮೇಲೂ ಬಿದ್ದಿರಬೇಕು.</p>
		<p>ಗಹನವಾದ ವಿಚಾರಗಳನ್ನು ಹೇಳಿದಾಗಲೂ ಸಹ, ನೀತಿ ಕಥೆಗಳನ್ನು ಹೇಳಿದಾಗಲೂ ಸಹ ಕ್ಷೇಮೇಂದ್ರನದು ಸರಳ ಶೈಲಿ ಇರುತ್ತದೆ. 'ಕಲಾವಿಲಾಸ' ಇವನ ಮತ್ತೊಂದು ಕೃತಿ.<sup><a epub:type="noteref" href="999-aside.xhtml#id-003.295">*</a></sup> </p>
		<p>ಮಹಾಭಾರತ ಮತ್ತು ರಾಮಾಯಣಗಳಿಗೆ ಸರಿ ಸಮನಾಗಿ ನಿಲ್ಲಬಲ್ಲ ಒಂದು ಗ್ರಂಥವೆಂದರೆ ಅದು ಗುಣಾಢ್ಯನ 'ಬೃಹತ್ ಕಥಾ'. ದುಃಖದ ಸಂಗತಿಯೆಂದರೆ ಅದು ಈಗ ಅಲಭ್ಯ. ಅದು ಹೇಗಿದ್ದಿರಬೇಕು ಎಂದು ಊಹಿಸಲು ನಮಗೆ ಈಗಿರುವ ಸಾಧನಗಳೆಂದರೆ ಕ್ಷೇಮೇಂದ್ರನ 'ಬೃಹತ್ ಕಥಾ ಮಂಜರಿ', ಸೋಮದೇವನ 'ಕಥಾ ಸರಿತ್ಸಾಗರ' ಮತ್ತು ಜಯರಥನ 'ಹರಚರಿತ ಚಿಂತಾಮಣಿ' ಈ ಮೂರು ಕೃತಿಗಳೂ ಕಾಶ್ಮೀರಿ ಕವಿಗಳದ್ದೆ.<sup><a epub:type="noteref" href="999-aside.xhtml#id-003.296">*</a></sup> </p>
		<p>ಪೌರಾಣಿಕ ಮತ್ತು ವೈದಿಕ ವಾಙ್ಮಯದ ಉಲ್ಲೇಖಗಳು ಸೋಮದೇವನ ಕಥೆಗಳಿಗಿಂತ ಕ್ಷೇಮೇಂದ್ರನಲ್ಲಿ ಹೆಚ್ಚು. ಸಂಗ್ರಹಣೆ ಮತ್ತು ವಿಸ್ತರಣೆಯಲ್ಲಿ, ನಿರೂಪಣೆಯಲ್ಲಿ ಕಥೆಗಳಿಗೆ ಹೊಸ ತಿರುವು ಕೊಡುವುದರಲ್ಲೂ ಕ್ಷೇಮೇಂದ್ರನು ಸೋಮದೇವನಿಗಿಂತ ಭಿನ್ನ ಶೈಲಿವುಳ್ಳವನು. ತನ್ನ ಕಾಲದ ಕಾಶ್ಮೀರಿಗಳ ಆಚಾರ ವಿಚಾರಗಳನ್ನು ಸೂಕ್ಷ್ಮವಾಗಿ ಪ್ರಸ್ತಾಪಿಸಲು ಕ್ಷೇಮೇಂದ್ರನಿಗೂ, ಸೋಮದೇವನಿಗೂ, ಜಯರಥನಿಗೂ ಈ ಕಥೆಗಳನ್ನು ಹೇಳುವುದಕ್ಕೆ ಸದಾವಕಾಶಗಳನ್ನು ಕಲ್ಪಿಸಿಕೊಟ್ಟವು.</p>
		<p>ಕ್ಷೇಮೇಂದ್ರನ ಇನ್ನೆರಡು ಗ್ರಂಥಗಳು ಕಾವ್ಯಾಭ್ಯಾಸಿಗಳ ಮನಸೆಳೆಯುವ ಲಕ್ಷಣ ಗ್ರಂಥಗಳು ಎಂದರೆ 'ಔಚಿತ್ಯ ವಿಚಾರ' ಮತ್ತು 'ಕವಿ ಕಂಠಾಭರಣ'. ಧ್ವನಿ ಮತ್ತು ರಸಗಳ ಚರ್ಚೆಯಲ್ಲಿ 'ಔಚಿತ್ಯ'ದ ಮಹತ್ವವನ್ನ ಕ್ಷೇಮೇಂದ್ರನಿಗಿಂತ ಚೆನ್ನಾಗಿ ಹೇಳಿದವರು ಬೇರಿಲ್ಲ. ಎಷ್ಟೋ ಬಾರಿ ಅನ್ನಿಸುತ್ತದೆ ವಿಮರ್ಶಕ ಕ್ಷೇಮೇಂದ್ರನೇ ಕವಿ ಕ್ಷೇಮೇಂದ್ರನಿಗಿಂತ ಉತ್ತಮನೇನೋ ಅಂತ. ಕವಿ ಕಂಠಾಭರಣವೂ ಅಷ್ಟೆ. ಉದಯೋನ್ಮುಖ ಕವಿಗಳಿಗೆ ಮಾರ್ಗದರ್ಶಕ ಸೂತ್ರಗಳನ್ನ ಇಲ್ಲಿ ಕ್ಷೇಮೇಂದ್ರ ಪ್ರಸ್ತಾಪಿಸುತ್ತಾನೆ. ದೊಡ್ಡ ದೊಡ್ಡ ಆಕರ ಗ್ರಂಥಗಳಿಂದ ಅಲ್ಪ ಸ್ವಲ್ಪ ವಿಷಯಗಳನ್ನ ತೆಗೆದುಕೊಂಡು ಅದಕ್ಕೆ ತಮ್ಮ ಪ್ರತಿಭೆಯ ಮೂಸೆಯಲ್ಲಿ ಹೊಸ ರೂಪ ಕೊಡುವ ವಿಚಾರವನ್ನ ಇಲ್ಲಿ ಕವಿ ಪ್ರಸ್ತಾಪಿಸುತ್ತಾನೆ. ಕಾವ್ಯದ ರಮ್ಯತೆಯ ಹತ್ತು ವಿಧ ರೂಪಗಳನ್ನ ಬಣ್ಣಿಸುತ್ತಾನೆ. ದೋಷಗಳನ್ನೂ, ಔನ್ನತ್ಯವನ್ನೂ ವಿವರಿಸುತ್ತಾನೆ. ಭಾವ, ಧ್ವನಿ, ರಸ ವಿವಿಧ ಕಲೆಗಳು ಎಲ್ಲವನ್ನೂ ಕವಿ ಹೇಗೆ ಕರಗತ ಮಾಡಿಕೊಂಡಿರ ಬೇಕೆಂಬುದನ್ನ ತಿಳಿ ಹೇಳುತ್ತಾನೆ. ಜೊತೆಗೆ ಇವೆಲ್ಲಕ್ಕೂ ಉದಾಹರಣೆಗಳನ್ನ ಕೊಟ್ಟು ಮೂರು ಮಾತುಗಳನ್ನ ಹೇಳುವ ಬದಲು ಒಂದು ಚಿತ್ರ ತೋರಿಸಿದಂತೆ ಬರೆಯಲಭಿಲಾಷೆಯುಳ್ಳವರಿಗೆ ಮಾರ್ಗದರ್ಶನ ಮಾಡುತ್ತಾನೆ.</p>
		<p>ಕ್ಷೇಮೇಂದ್ರನ ಈ 'ಕವಿಕಂಠಾಭರಣ' ಗ್ರಂಥದಲ್ಲಿ ಐದು ಸಂಧಿ (ಅಂದರೆ ಅಧ್ಯಾಯ)ಗಳು ಇವೆ. ಈ ಅಧ್ಯಾಯಗಳಲ್ಲಿ (೧) ಉದಯೋನ್ಮುಖ ಕವಿಗೆ ಕವಿತ್ವ ಲಭಿಸುವ ಬಗೆ (ಅಕವೇಃ ಕವಿತ್ವಾಪ್ತಿಃ), (೨) ಭಾಷೆಯ ಮೇಲೆ ಹಿಡಿತವನ್ನು ಗಳಿಸಿ ಅಲ್ಪಸ್ವಲ್ಪ ಪಳಗಿದ ಕವಿಯಾದವನಿಗೆ ಆವಶ್ಯಕವಾದ ಉಪದೇಶ (ಪ್ರಾಪ್ತಗಿರಃ ಕವೇಃ ಶಿಕ್ಷಾ), (೩) ಈ ಶಿಕ್ಷಣ ಮತ್ತು ಅಭ್ಯಾಸದಿಂದ ಅವನ ಕವಿತೆಗಳಲ್ಲಿ ಉಂಟಾಗಬಹುದಾದ ಚಮತ್ಕಾರ (ಶಿಕ್ಷಾಪ್ತೌ ಚಮತ್ಕೃತಿಃ), (೪) ತನ್ನ ಕಾವ್ಯದಲ್ಲಿ ಇರಬಹುದಾದ ಗುಣ ಮತ್ತು ದೋಷಗಳನ್ನು ವಿವೇಚಿಸುವ ಸಾಮಥ್ರ್ಯ (ಗುಣ-ದೋಷ ಉದ್ಗತಿ) ಮತ್ತು (೫) ಕಾವ್ಯಕ್ಕೆ ಸಂಬಂಧಪಟ್ಟ ಶಾಸ್ತ್ರವಿಷಯಗಳ ಪರಿಚಯ (ಪಶ್ಚಾದ್ ಪರಿಚಯ ಪ್ರಾಪ್ತಿಃ)- ಇವುಗಳು ಇಲ್ಲಿರುವ ಐದು ಅಧ್ಯಾಯಗಳ ವಿಷಯಗಳು. ಅನುಕ್ರಮವಾಗಿಯೇ ಈ ವಿಷಯಗಳ ಬಗ್ಗೆ ಲಕ್ಷಣಗಳನ್ನು ನಿದರ್ಶನಗಳನ್ನು ಕ್ಷೇಮೇಂದ್ರನು ಕೊಡುತ್ತಾನೆ. ಹಾಗೆ ಉದಾಹರಿಸುವಾಗ, ಕೆಟ್ಟ<br />ಬರವಣಿಗೆಗೂ ಒಳ್ಳೆಯ ಬರವಣಿಗೆಗೂ ಬೇರೆಯವರ ಗ್ರಂಥಗಳಿಂದ ಮಾತ್ರವಲ್ಲ, ತನ್ನ ಗ್ರಂಥಗಳಿಂದಲೂ ನಿದರ್ಶನಗಳನ್ನು ಕೊಡುತ್ತಾನೆ.</p>
		<p>[ಕ್ಷೇಮೇಂದ್ರನು 'ಕವಿಕಂಠಾಭರಣ'ದಲ್ಲಿ ತನ್ನ ಗ್ರಂಥಗಳಿಂದ ಪದ್ಯಗಳನ್ನು ಉದಾಹರಿಸುದುದಲ್ಲದೇ, ಬೇರೆ ಇಪ್ಪತ್ತ ಮೂರು ಕವಿಗಳ ಪದ್ಯಗಳನ್ನೂ ಉಲ್ಲೇಖಿಸಿದ್ದಾನಲ್ಲ, ಆ ಕವಿಗಳ ಹೆಸರು ಅಕಾರಾದಿಯಾಗಿ ಹೀಗಿವೆ: ಅಮರುಕ, ಆರ್ಯಭಟ, ಇಂದ್ರಭಾನು, ಉತ್ಪಲ, ರಾಜದೇವ, ಕಾಳಿದಾಸ, ಚಂದ್ರಕ, ಚಕ್ರವಾಲ, ಬಾಣ ಭಟ್ಟ, ಭಟ್ಟ ಉದಯಸಿಂಹ, ಭಟ್ಟ ದಾಮೋದರ, ಭಟ್ಟ ನಾರಾಯಣ, ಭಟ್ಟ ಭಲ್ಲಟ, ಭಟ್ಟ ಮಯೂರ, ಭಟ್ಟ ಮುಕ್ತಾಕಲಶ, ಭಟ್ಟ ವಾಚಸ್ಪತಿ, ಭಟ್ಟ ಶಿವಸ್ವಾಮಿ, ಮಾಲವರುದ್ರ, ಮುಕ್ತಾಕಣ, ರಾಜಶೇಖರ, ಲಕ್ಷ್ಮಣಾದಿತ್ಯ, ವಿದ್ಯಾನಂದ, ವ್ಯಾಸ ಮತ್ತು ಶ್ರೀಹರ್ಷ. ಇವರುಗಳಲ್ಲಿ ಆ ಕಾಲಕ್ಕಾಗಲೇ ತುಂಬಾ ಹೆಸರು ಮಾಡಿದವರೂ, ನಮಗೀಗ ಅಷ್ಟು ಪರಿಚಿತರಲ್ಲದವರೂ ಇದ್ದಾರೆ. ಈ ಉಲ್ಲೇಖಗಳಿಂದ ಅವರುಗಳ ಕಾಲ ನಿರ್ಣಯಕ್ಕಂತೂ ಕ್ಷೇಮೇಂದ್ರನ 'ಕವಿಕಂಠಾಭರಣ' ಉಪಯುಕ್ತವಾಗಿದೆ.]</p>
		<p>'ಕವಿಕಂಠಾಭರಣ'ದಲ್ಲಿ ಕ್ಷೇಮೇಂದ್ರನು ಉಲ್ಲೇಖಿಸಿರುವ ತನ್ನ ಗ್ರಂಥಗಳು ಮತ್ತು ಅದರಲ್ಲಿನ ಪದ್ಯಗಳು ಹೀಗಿವೆ:</p>
		<section class="level2 numbered" id="id-p3.013.01">
			<h2 class="level2-title" epub:type="title">೧. ಶಶಿವಂಶ</h2>
			<p class="verse">ಶೂರಾಃ ಸಂತಿ ಸಹಸ್ರಶಃ ಸುಚರಿತೈಃ ಪೂರ್ಣಂ ಜಗತ್ ಪಂಡಿತೈಃ<br />ಸಂಖ್ಯಾ ನಾಸ್ತಿ ಕಲಾವತಾಂ ಬಹುತರೈಃ ಶಾಂತೈರ್ವನಾಂತಾಃ ಶ್ರಿತಾಃ ।<br />ತ್ಯಕ್ತುಂ ಯಃ ಕಿಲ ವಿತ್ತಮುತ್ತಮಮತಿಃ ಶಕ್ನೋತಿ ಜೀವಾಧಿಕಂ<br />ಸೋಽಸ್ಮಿನ್ ಭೂಮಿವಿಭೂಷಣಂ ಶುಭನಿಧಿರ್ಭವ್ಯೋ ಭವೇ ದುರ್ಲಭಃ ॥</p>
			<p>-ಕ್ಷೇಮೆಂದ್ರ, ಕವಿಕಂಠಾಭರಣದ <em>ಚಮತ್ಕಾರ ಕಥನ</em> ವೆಂಬ ೩ನೇ ಸಂಧಿಯಲ್ಲಿ <em>ಅವಿಚಾರಿತ ರಮಣೀಯ ಚಮತ್ಕಾರಕ್ಕೆ</em> ಉದಾಹೃತ ಪದ್ಯ. (ಅಚ್ಚಪ್ಪ, ಸಂಸ್ಕೃತ ಕವಿಸೂಕ್ತಿ, ಪುಟ ೧೦೬೭)</p>
			<p class="verse">ಮಾಧುರ್ಯಾನುಭವೇಽಪಿ ತೇ ಸುವದನೇ ತೀಕ್ಷ್ಣಾಃ ಕಟಾಕ್ಷಾಃ ಪರಂ<br />ಪರ್ಯಂತಸ್ಥಿತತಾರಕಾ ಅಪಿ ನೃಣಾಂ ರಾಗಾನು ಬಂಧೋದ್ಯತಾಃ ।<br />ನೈವೋಜ್ಝಂತಿ ವಿವೇಕಿನಶ್ಚಪಲತಾಮುತ್ಸೇಕಸಂವಾದಿನೀ<br />ನಾಶ್ಚರ್ಯಂ ಶ್ರವಣೌ ಸ್ಪೃಶಂತಿ ಚ ಪುನರ್ಮಾರಂ ಚ ಕುರ್ವಂತ್ಯಮೀ ॥</p>
			<p>- ಕ್ಷೇಮೇಂದ್ರ, 'ಕವಿಕಂಠಾಭರಣ'ದ ಚಮತ್ಕಾರ ಕಥನವೆಂಬ ೩ನೇ ಸಂಧಿಯಲ್ಲಿ ಸಮಸ್ತ ಸೂಕ್ತವ್ಯಾಪಿ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
			<p class="verse">ಅಗ್ರಂ ಗಚ್ಛತ, ಯಚ್ಛತ ಸ್ವಪೃತನಾಂ, ವ್ಯೂಹಕ್ಷಿತಿಂ ರಕ್ಷತ<br />ಕ್ಷೋಣೀಂ ಪಶ್ಯತ, ನಶ್ಯತ ದ್ರುತತರಂ, ಮಾ ಮಾ ಸ್ಥಿತಿಂ ಮುಂಚತ ।<br />ಯತ್ನಾತ್ತಿಷ್ಠತ, ಪೃಷ್ಠತಸ್ತುನುಭಿದಾಮುಗ್ರಾ ಗತಿಃ ಪತ್ರಿಣಾ-<br />ಮಿತ್ಯಾಸೀಜ್ಜನಭಂಜನೇ ರಥಪಥೇ ಪಾರ್ಥಸ್ಯ ಪೃಥ್ವೀಶ್ರುತಿಃ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣದ ಚಮತ್ಕಾರ ಕಥನವೆಂಬ ೩ನೇ ಸಂಧಿಯಲ್ಲಿ ಪ್ರಖ್ಯಾತ ವೃತ್ತಿಗತ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
			<p class="verse">ಸ್ನಿಗ್ಧಶ್ಯಾಮಲಶಾದ್ವಲೇ ಫಲತರುಚ್ಛಾಯಾನಿಪೀತಾ ತಪೇ<br />ಚಂಚದ್ವೀಚಿಚಯೋಚ್ಚಲತ್ಕಲಕಲೇ ನಿಃಸಂಗಗಂಗಾತಟೇ ।<br />ಅನ್ಯೋನ್ಯಾಭಿಮುಖೋಪವಿಷ್ಟಹರಿಣೇ ಸ್ವಸ್ಥೈರ್ಯದಿ ಸ್ಥೀಯ ತೇ<br />ತತ್ಕಾಶ್ರೀಃ ಕಿಮಕಾಂಡಭಂಗುರ ಸುಖೈರ್ಮೋಹಸ್ಯ ದತ್ತೋಽಜಲಿಃ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣದ ಗುಣದೋಷ ವಿಭಾಗವೆಂಬ ೪ನೇ ಸಂಧಿಯಲ್ಲಿ ಅರ್ಥವೈಫಲ್ಯಕ್ಕೆ ಉದಾಹೃತ ಪದ್ಯ.</p>
			<p class="verse">ಭೋಜೈರ್ಭಂಜನಭೀರುಭಿರ್ವಿಲುಲಿತಂ ವ್ಯಾಮೀಲಿತಂ ಮಾಲವೈ-<br />ರ್ಮದ್ರೈರ್ವಿದ್ರುತಮೇವ ಯಾತಮಸಕೃತ್ ಮಾರ್ಗಾದಧೋ ಮಾಗಧೈಃ ।<br />ವಂಗಾನಾಮಭಿಮನ್ಯುಕಂಕಣರವೈವ್ರ್ರಾತೇ ಪುರಃ ಸೂಚಿತೇ<br />ಮೀನೈಃ ಸಂಕುಚಿತಂ ಪರಸ್ಪರಧೃತೈರ್ನೀರಂಧ್ರಮಂಧ್ರೈಃಸ್ಥಿತಮ್ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣದ ಪರಿಚಯಪ್ರಾಪ್ತಿ ಎಂಬ ೫ನೇ ಸಂಧಿಯಲ್ಲಿ ದೇಶ ಪರಿಚಯಕ್ಕೆ ಉದಾಹೃತ ಪದ್ಯ.</p>
		</section>
		<section class="level2 numbered" id="id-p3.013.02">
			<h2 class="level2-title" epub:type="title">೨. ಸುವೃತ್ತತಿಲಕ:</h2>
			<p class="verse">ತತ್ತ್ರ ಕೇವಲ ಶಾಸ್ತ್ರೇ ಅಪಿ ಕೇಚಿತ್ ಕಾವ್ಯಂ ಪ್ರಯುಂಜ್ಯತೇ<br />ತಿಕ್ತ ಔಷಧ ರಸ ಉದ್ವೇಗೇ ಗುಡಲೇಶಂ ಇವ ಉಪರೀತ್</p>
			<p>- ಕ್ಷೇಮೇಂದ್ರ, ಸುವೃತ್ತತಿಲಕ ೩:೫ ರಲ್ಲಿ ಉದಾಹೃತ ಪದ್ಯ.</p>
			<p>ಕ್ಷೇಮೆಂದ್ರನ ಕವಿಕಠಾಭರಣದ ೩:೩ರ ಈ ಕೆಳಗಣ ಪದ್ಯವೂ ಅವನ ಸುವೃತ್ತ ತಿಲಕದ ಮಾತನ್ನೇ ಸಮರ್ಥಿಸುತ್ತದೆ:</p>
			<p class="verse">ಇತ್ಯುಕ್ತ ಏಷ ಸವಿಶೇಷಚಮತ್ಕೃತೀನಾಂ<br />ಸಾರ; ಪ್ರಕಾರಪರಭಾಗವಿಭಾವ್ಯಮಾನಃ ।<br />ಕರ್ಪೂರವೇಧ ಇವ ವಾಙ್ಮಧುಗಂಧಯುಕ್ತೇ<br />ಶ್ಚೈತ್ರಾಸವಸ್ಯ ಸಹಕಾರರಸಾಧಿವಾಸಃ</p>
		</section>
		<section class="level2 numbered" id="id-p3.013.03">
			<h2 class="level2-title" epub:type="title">೩. ಪದ್ಯಕಾದಂಬರಿ:</h2>
			<p class="verse">ಅಂಗೇಽನಂಗಜ್ವರಹುತವಹಶ್ಚಕ್ಷುಷಿ ಧ್ಯಾನಮುದ್ರಾ<br />ಕಂಠೇ ಜೀವಃ ಕರಕಿಸಲಯೇ ದೀರ್ಘಶಾಯೀ ಕಪೋಲಃ ।<br />ಅಂಸೇ ವೀಣಾ ಕುಚಪರಿಸರೇ ಚಂದನಂ ವಾಚಿ ಮೌನಂ<br />ತಸ್ಯಾಃ ಸರ್ವಂ ಸ್ಥಿತಮಿತಿ ನ ತು ತ್ವಾಂ ವಿನಾ ಕ್ವಾಪಿ ಚೇತಃ ॥</p>
			<p>- ಕ್ಷೇಮೇಂದ್ರ, ಕವಿಕಂಠಾಭರಣ ೩ನೇ ಸಂಧಿಯಲ್ಲಿ ವಿಚಾರ್ಯಮಾಣ ರಮಣೀಯ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
			<p class="verse">ನಿತ್ಯಾರ್ಚಾ ಹೃದಯಸ್ಥಿತಸ್ಯ ಭವತ: ಪದ್ಮೋತ್ಪಲೈಶ್ಚಂದನೈ-<br />ಸ್ತ್ವದ್ಭಕ್ತಿಸ್ತ್ವದನುಸ್ಮೃತಿಶ್ಚ ಮನಸಿ ತ್ವನ್ನಾಮಮಂತ್ರೇ ಜಪಃ ।<br />ಸರ್ವತ್ರೈವ ಘನಾನುಬಂಧಕಲನಾ ತ್ವದ್ಭಾವನಾ ಸುಭ್ರುವ-<br />ಸ್ತಸ್ಯಾ ಜೀವವಿಮುಕ್ತಿರೇವ ದಿವಸೈರ್ದೇವ ತ್ವದಾರಾಧನಾತ್ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ೩ನೇ ಸಂಧಿಯಲ್ಲಿ ಸೂಕ್ತೈಕ ದೇಶ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
			<p class="verse">ಕಿಂ ಚಿತುಂಚಿತಕಾಮಕಾರ್ಮುಕಲತಾಮೈತ್ರೀ ವಿಚಿತ್ರಾಭ್ರುವೋ<br />ರ್ನರ್ಮೋಕ್ತಿಃ ಸ್ಮಿತಕಾಂತಿಭಿಃ ಕುಸುಮಿತಾ ಪ್ರಾಗ್ಭಲ್ಯಗರ್ಭಾಗಿರಃ ।<br />ರಾಗೋತ್ಸಂಗನಿಷಂಗಿಭಿಃ ಸರಸತಾಸಂವಾದಿಭಿರ್ವಿಭ್ರಮೈ-<br />ರಾಯುಷ್ಯಂ ಪರಮಂ ತಯಾ ರತಿಪತೇಃ ಪ್ರಾಪ್ತಂ ಮೃಗಾಕ್ಷ್ಯಾವಯಃ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ೩ನೇ ಸಂಧಿಯಲ್ಲಿ ಶಬ್ದಾರ್ಥಗತ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
			<p class="verse">ತತ್ಕಾಲೋಪನತೇ ವಯಸ್ಯನಿಧನೇ ಹಾ ಪುಂಡರೀಕೇತಿ ತತ್<br />ಮೋಹವ್ಯಂಜನಮಶ್ಮಭಂಜನಮಲಂ ಜೀವಸ್ಯ ಸಂತರ್ಜನಮ್ ।<br />ಕುಂಜವ್ಯಾಪಿ ಕಂಪಿಂಜಲೇನ ಕರುಣಂ ನಿಸ್ಪಂದಮಾಕ್ರಂದಿತಂ<br />ಯೇನಾದ್ಯಾಪಿ ಚ ತೈಃ ಸ್ಮೃತೇನ ಹರಿಣೈಃ ಶಶ್ಪಂ ಪರಿತ್ಯಜ್ಯತೇ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಗುಣದೋಷ ವಿಭಾಗವೆಂಬ ೪ನೇ ಸಂಧಿಯಲ್ಲಿ ಶಬ್ದವೈಫಲ್ಯಕ್ಕೆ ಉದಾಹೃತ ಪದ್ಯ.</p>
			<p class="verse">ಅಥೋದ್ಯಯೌ ಬಾಲಸುಹೃತ್ ಸ್ಮರಸ್ಯ<br />ಶ್ಯಾಮಾಧವಃ ಶ್ಯಾಮಲಲಕ್ಷ್ಮಭಂಗ್ಯಾ ।<br />ತಾರಾವಧೂಲೋಚನ ಚುಂಬನೇ ವೈ<br />ಲೀಲಾವಿಲೀನಾಂಜನಬಿಂದುರಿಂದುಃ ॥</p>
			<p>- ಕ್ಷೇಮೇಂದ್ರ, ಕವಿಕಂಠಾಭರಣ ಗುಣದೋಷ ವಿಭಾಗವೆಂಬ ೪ನೇ ಸಂಧಿಯಲ್ಲಿ ರಸವೈಫಲ್ಯಕ್ಕೆ ಉದಾಹೃತ ಪದ್ಯ.</p>
			<p class="verse">ಯತ್ಪ್ರಾಪ್ಯಂ ನ ಮನೋರಥೈರ್ನ ವಚಸಾ ಸ್ವಪ್ನೇಽಪಿ ದೃಶ್ಯಂ ನ ಯತ್<br />ತತ್ರಾಪಿ ಸ್ಮರವಿಪ್ರಲಬ್ಧಮನಸಾಂ ಲಾಭಾಭಿಮಾನಗ್ರಹಃ ।<br />ಮೋಹೋತ್ಪ್ರೇಕ್ಷಿತ ಶುಕ್ತಿಕಾರಜತವತ್ ಪ್ರಾಯೇಣ ಯೂನಾಂ ಭ್ರಮಂ<br />ದತ್ತೇ ತೈಮಿರಿಕದ್ವಿಚಂದ್ರಸದೃಶಂ ಖೇ ನೂನಮಾಶಾ ಕೃಷಿಃ ॥</p>
			<p>- ಕ್ಷೇಮೇಂದ್ರ, ಕವಿಕಂಠಾಭರಣ ಪರಿಚಯಪ್ರಾಪ್ತಿ ಎಂಬ ೫ನೇ ಸಂಧಿಯಲ್ಲಿ ತರ್ಕ ಪರಿಚಯಕ್ಕೆ ಉದಾಹೃತ ಪದ್ಯ.</p>
			<p class="verse">ಸ್ವಾಮೀ ಪ್ರಮಾದೇನ, ಮದೇನ ಮಂತ್ರೀ<br />ಕೋಪೇನ ರಾಷ್ಟ್ರಂ, ವ್ಯಸನೇನ ಕೋಶಃ ।<br />ಛಿದ್ರೇಣ ದುರ್ಗಂ, ವಿಷಮೇಣ ಸೈನ್ಯಂ<br />ಲೋಭೇನ ಮಿತ್ರಂ, ಕ್ಷಯಮೇತಿ ರಾಜ್ಞಾಮ್ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಪರಿಚಯಪ್ರಾಪ್ತಿ ಎಂಬ ೫ನೇ ಸಂಧಿಯಲ್ಲಿ ಚಾಣಕ್ಯನ ರಾಜನೀತಿ ಶಾಸ್ತ್ರದ ಪರಿಚಯಕ್ಕೆ ಉದಾಹೃತ ಪದ್ಯ.</p>
			<p class="verse">ಅಂಗಂ ಚಂದನಪಂಕಪಂಕಜಬಿಸಚ್ಛೇದಾವಲೀನಂ ಮುಹು-<br />ಸ್ತಾಪಃ ಶಾಪ ಇವೈಷ ಶೋಷಣಪಟುಃ ಕಂಪಃ ಸಖೀಕಂಪನಃ ।<br />ಶ್ವಾಸಾಃ ಸಂವೃತತಾರಹಾರರುಚಯಃ ಸಂಭಿನ್ನಚೀನಾಂಶುಕಾ<br />ಜಾತಃ ಪ್ರಗತಿದಾಹವೇದನಮಹಾರಂಭಃ ಸ ತಸ್ಯಾ ಜ್ವರಃ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಪರಿಚಯಪ್ರಾಪ್ತಿ ಎಂಬ ೫ನೇ ಸಂಧಿಯಲ್ಲಿ ವೈದ್ಯಶಾಸ್ತ್ರದ ಪರಿಚಯಕ್ಕೆ ಉದಾಹೃತ ಪದ್ಯ.</p>
		</section>
		<section class="level2 numbered" id="id-p3.013.04">
			<h2 class="level2-title" epub:type="title">೪. ಚಿತ್ರಭಾರತ ನಾಟಕ</h2>
			<p class="verse">ಇತಶ್ಚಂಚಚ್ಚೂತಚ್ಯುತಮಧುಚಯಾ ವಾಂತಿ ಚತುರಾಃ<br />ಸಮೀರಾಃ ಸಂತೋಷಂ ದಿಶಿ ದಿಶಿ ದಿಶಂತೋ ಮಧುಲಿಹಾಮ್ ।<br />ನಿಶಾಂತೇ ಕಾಂತಾನಾಂ ಸ್ಮರಸಮರಕೇಲಿಶ್ರಮಮುಷೋ<br />ವಿಜೃಂಭಂತೇ ಜೃಂಭಾಕಲಿತಕಮಲಾಮೋದಸುಹೃದಃ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಚಮತ್ಕಾರ ಕಥನವೆಂಬ ೩ನೇ ಸಂಧಿಯಲ್ಲಿ ಶಬ್ದಗತ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
			<p class="verse">ಪೃಥುಶಾಸ್ತ್ರಕಥಾಕಂಥಾರೋಮಂಥೇನ ವೃಥೈವ ಕಿಮ್ ।<br />ಅನ್ವೇಷ್ಟವ್ಯಂ ಪ್ರಯತ್ನೇನ ತತ್ತ್ವಜ್ಞೈಜ್ರ್ಯೋತಿರಾಂತರಮ್ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಪರಿಚಯ ಪ್ರಾಪ್ತಿಯೆಂಬ ೫ನೇ ಸಂಧಿಯಲ್ಲಿ ಆತ್ಮಜ್ಞಾನದ ಪರಿಚಯಕ್ಕೆ ಉದಾಹೃತ ಪದ್ಯ.</p>
		</section>
		<section class="level2 numbered" id="id-p3.013.05">
			<h2 class="level2-title" epub:type="title">೫. ಲಾವಣ್ಯವತಿ ಕಾವ್ಯ</h2>
			<p class="verse">ಸದಾಸಕ್ತಂ ಶೈತ್ಯಂ ವಿಮಲಜಲಧಾರಾಪರಿಚಿತಂ<br />ಘನೋಲ್ಲಾಸಃ ಕ್ಷ್ಮಾಭೃತ್ ಪೃಥುಕಟಕಪಾತೀ ವಹತಿ ಯಃ ।<br />ವಿಧತ್ತೇ ಶೌರ್ಯಶ್ರೀಶ್ರವಣನವನೀಲೋತ್ಪಲರುಚಿಃ<br />ಸ ಚಿತ್ರಂ ಶತ್ರೂಣಾಂ ಜ್ವಲದನಲತಾಪಂ ಭವದಸಿಃ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಚಮತ್ಕಾರ ಕಥನವೆಂಬ ೩ನೇ ಸಂಧಿಯಲ್ಲಿ ಅರ್ಥಗತ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
			<p class="verse">ಸ್ತನೌ ಸ್ತಬ್ಧೌ ತೀಕ್ಷ್ಣಂ ನಯನಯುಗಲಂ ನಿಮ್ನಮುದರಂ<br />ಭ್ರುವೋರ್ವಕ್ರಾ ವೃತ್ತಿರ್ವಿಹಿತ ಮುನಿಮಾರೋಽಧರ ಮಣಿಃ ।<br />ಯಥಾಸನ್ನೇ ದೈವಾದಿಯತಿ ವಿಷಮೇ ದುರ್ಜನಗಣೇ<br />ಗುಣೀ ಮಧ್ಯೇಹಾರಃ ಸ್ಪೃಶತಿ ತವ ದೋಲಾತರಲತಾಮ್ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಚಮತ್ಕಾರ ಕಥನವೆಂಬ ೩ನೇ ಸಂಧಿಯಲ್ಲಿ ಅಲಂಕಾರಗತ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
		</section>
		<section class="level2 numbered" id="id-p3.013.06">
			<h2 class="level2-title" epub:type="title">೬. ಕನಕ ಜಾನಕಿ</h2>
			<p class="verse">ಅತ್ರಾರ್ಯಃ ಖರದೂಷಣತ್ರಿಶಿರಸಾಂ ನಾದಾನುಬಂಧೋದ್ಯಮೇ<br />ರುಂಧಾನೇ ಭುವನಂ ತ್ವಯಾ ಚಕಿತಯಾ ಯೋದ್ಧಾ ನಿರುದ್ಧಃ ಕ್ಷಣಮ್ ।<br />ಸಸ್ನೇಹಾಃ ಸರಸಾಃ ಸಹಾಸರಭಸಾಃ ಸಭ್ರೂಭ್ರಮಾಃ ಸಸ್ಪೃಹಾಃ<br />ಸೋತ್ಸಾಹಾಸ್ತ್ವಯಿ ತದ್ಬಲೇ ಚ ನಿದಧೇ ದೋಲಾಯ ಮಾನಾ ದೃಶಃ ॥</p>
			<p>- ಕ್ಷೇಮೇಂದ್ರ, ಕವಿಕಂಠಾಭರಣ ಚಮತ್ಕಾರ ಕಥನವೆಂಬ ೩ನೇ ಸಂಧಿಯಲ್ಲಿ ರಸಗತ ಚಮತ್ಕಾರಕ್ಕೆ ಉದಾಹೃತ ಪದ್ಯ.</p>
			<p class="verse">ಕರ್ಣಾಭ್ಯರ್ಣವಿಕೀರ್ಣಚಾಮರಮರುದ್ವಿಸ್ತೀರ್ಣ ನಿಃಶ್ವಾಸವಾನ್<br />ಶಂಖಚ್ಛತ್ರವಿರಾಜಿರಾಜ್ಯವಿಭವದ್ವೇಷೀ ವಿಲೀನೇಕ್ಷಣಃ ।<br />ಸ್ಮೃತ್ವಾ ರಾಘವ ಕುಂಜರಃ ಪ್ರಿಯತಮಾಮೇಕಾಕಿನೀಂ ಕಾನನೇ<br />ಸಂತ್ಯಕ್ತಾಂ ಚಿರಮುಕ್ತಭೋಗಕವಲಃ ಕ್ಲೇಶೋಷ್ಮಣಾಶುಷ್ಯತಿ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಪರಿಚಯ ಪ್ರಾಪ್ತಿಯೆಂಬ ೫ನೇ ಸಂಧಿಯಲ್ಲಿ ಗಜಲಕ್ಷಣ ಪರಿಚಯಕ್ಕೆ ಉದಾಹೃತ ಪದ್ಯ.</p>
			<p class="verse">ಜಂಬೂಬಿಂಬಕದಂಬನಿಂಬಬಕುಲಪ್ಲಕ್ಷಾಕ್ಷಭಲ್ಲಾತಕ-<br />ದ್ರಾಕ್ಷಾಕಿಂಶುಕಕರ್ಣಿಕಾರಕದಲೀಂಜಂಬೀರಕೋದುಂಬರೈಃ ।<br />ಸಾ ಸಂತಾನಕಬಿಲ್ವತಿಲ್ವತಿಲಕಶ್ಲೇಷ್ಮಾತಕಾರಗ್ವಧ-<br />ನ್ಯಗ್ರೋಧಾರ್ಜುನಶಾತನಾಸನವನಶ್ಯಾಮಾನ್ ದದರ್ಶಾಶ್ರಮಾನ್ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಪರಿಚಯ ಪ್ರಾಪ್ತಿಯೆಂಬ ೫ನೇ ಸಂಧಿಯಲ್ಲಿ ವೃಕ್ಷ ಪರಿಚಯಕ್ಕೆ ಉದಾಹೃತ ಪದ್ಯ.</p>
			<p class="verse">ವಾಮಸ್ಕಂಧನಿಷಣ್ಣಶಾಙ್ರ್ಗಕುಟಿಲಪ್ರಾಂತಾರ್ಪಿತಾಧೋಮುಖ-<br />ಸ್ಯಂದಚ್ಛೋಣಿತಲಂಬಮಾನಶಶಕಾನ್ಪಾಣಿಸ್ಖಲಚ್ಚಾಮರಾನ್ ।<br />ಜ್ಯಾಂತಪ್ರೋತಕಪೋತಪೋತನಿಪತದ್ರಕ್ತಾಕ್ತತೂಣೀರಕಾನ್<br />ಸಾಽಪಶ್ಯತ್ ಕರಿಕುಂಭಭೇದಜನಿತಾಕ್ರಂದಾನ್ ಪುಲಿಂದಾನ್ ಪುರಃ</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ, ಪರಿಚಯ ಪ್ರಾಪ್ತಿಯೆಂಬ ೫ನೇ ಸಂಧಿಯಲ್ಲಿ ವನೇಚರರ ಪರಿಚಯಕ್ಕೆ ಉದಾಹೃತ ಪದ್ಯ.</p>
		</section>
		<section class="level2 numbered" id="id-p3.013.07">
			<h2 class="level2-title" epub:type="title">೭. ದೇಶೋಪದೇಶ<sup><a epub:type="noteref" href="999-aside.xhtml#id-003.297">*</a></sup> </h2>
			<p class="verse">ಭಗದತ್ತಪ್ರಭಾವಾಢ್ಯಾ ಕರ್ಣಶಲ್ಯೋತ್ಕಟಸ್ವರಾ ।<br />ಸೇನೇವ ಕುರುರಾಜಸ್ಯ ಕುಟ್ಟನೀ ಕಿಂ ತು ನಿಶ್ಕೃಪಾ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಪರಿಚಯ ಪ್ರಾಪ್ತಿಯೆಂಬ ೫ನೇ ಸಂಧಿಯಲ್ಲಿ ಮಹಾಭಾರತ ಪರಿಚಯಕ್ಕೆ ಉದಾಹೃತ ಪದ್ಯ.</p>
		</section>
		<section class="level2 numbered" id="id-p3.013.08">
			<h2 class="level2-title" epub:type="title">೮. ಮುಕ್ತಾವಲಿ</h2>
			<p class="verse">ನಿರಾಸಂಗಾ ಪ್ರೀತಿಃ ವಿಷಯನಿಯಮೋಽಂತರ್ನ ತು ಬಹಿಃ<br />ಸ್ವಭಾವೆ ಭಾವಾನಾಂ ಕ್ಷಯಜುಷಿ ವಿಮರ್ಶಃ ಪ್ರತಿದಿನಮ್ ।<br />ಅಯಂ ಸಂಕ್ಷೇಪೇಣ ಕ್ಷಪಿತತಮಸಾಮಕ್ಷಯಪದೇ<br />ತಪೋದೀಕ್ಷಾಕ್ಷೇಪಕ್ಷಪಣನಿರಪೇಕ್ಷಃ ಪರಿಕರಃ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣದಲ್ಲಿ ಪರಿಚಯ ಪ್ರಾಪ್ತಿಯೆಂಬ ೫ನೇ ಸಂಧಿಯಲ್ಲಿ ಮೋಕ್ಷೋಪಾಯದ ಪರಿಚಯಕ್ಕೆ ಉದಾಹೃತ ಪದ್ಯ.</p>
		</section>
		<section class="level2 numbered" id="id-p3.013.09">
			<h2 class="level2-title" epub:type="title">೯. ಅಮೃತರಂಗ ಕಾವ್ಯ</h2>
			<p class="verse">ಆವರ್ತಶೋಭೀ ಪೃಥುಸತ್ತ್ವರಾಶಿಃ<br />ಫೇನಾವದಾತಃ ಪವನೋರುವೇಗಃ ।<br />ಗಂಭೀರಘೋಷೋಽದ್ರಿವಿಮರ್ದಖೇದಾ-<br />ದಶ್ವಾಕೃತಿಂ ಕರ್ತುಮಿವೋದ್ಯತೋಽಬ್ಧಿಃ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣದಲ್ಲಿ ಪರಿಚಯ ಪ್ರಾಪ್ತಿಯೆಂಬ ೫ನೇ ಸಂಧಿಯಲ್ಲಿ ಅಶ್ವಶಾಸ್ತ್ರದ ಪರಿಚಯಕ್ಕೆ ಉದಾಹೃತ ಪದ್ಯ.</p>
		</section>
		<section class="level2 numbered" id="id-p3.013.10">
			<h2 class="level2-title" epub:type="title">೧೦. ಚತುರ್ವರ್ಗ ಸಂಗ್ರಹ</h2>
			<p class="verse">ಮಾನ್ಯಃ ಕುಲೀನಃ ಕುಲಜಾತ್ ಕಲಾವಾನ್<br />ವಿದ್ವಾನ್ ಕಲಾಜ್ಞಾದ್ವಿದುಷಃ ಸುಶೀಲಃ ।<br />ಧನೀ ಸುಶೀಲಾದ್ ಧನಿನೋಽಪಿ ದಾತಾ<br />ದಾತುರ್ಜಿತಾ ಕೀರ್ತಿರಯಾಚಕೇನ ॥</p>
			<p>-ಕ್ಷೇಮೇಂದ್ರ, ಕವಿಕಂಠಾಭರಣ ಪರಿಚಯ ಪ್ರಾಪ್ತಿಯೆಂಬ ೫ನೇ ಸಂಧಿಯಲ್ಲಿ ಔದಾರ್ಯದ ಪರಿಚಯಕ್ಕೆ ಉದಾಹೃತ ಪದ್ಯ.</p>
			<p class="vertical-delimiter" />
			<p>ಬೌದ್ಧ ಸಾಹಿತ್ಯದಲ್ಲಿ 'ಅವದಾನ' (ಅವಧಾನ ಅಲ್ಲ) ಎಂಬುದೊಂದು ಇದೆ. ಮಹತ್ವದ ಕಥೆಗಳು ಮತ್ತೆ ಮುಂದಿನ ಜನ್ಮದಲ್ಲಿ ಆಗುವ ಒಳ್ಳೆಯದು ಹಾಗೂ ಕೆಟ್ಟದ್ದಕ್ಕೆ ಕಾರಣವಾಗುವ ಈ ಜನ್ಮದ ನಡೆ ನುಡಿಗಳು ಇವುಗಳನ್ನು ಒಳಗೊಂಡ ಕಥೆಗಳು ಇವು. ಇವು ಬರಿಯ ನೀತಿ ಬೋಧಕ ಕಥೆಗಳ ಅಲ್ಲ. ಬುದ್ಧನನ್ನು ನಂಬಿ ನಡೆದವರ ಜೀವನ ಗಾಥೆಗಳು. ಕ್ಷೇಮೇಂದ್ರನು 'ಅವದಾನ ಕಲ್ಪಲತಾ' ಗ್ರಂಥವನ್ನು ರಚಿಸಿದ್ದಾನೆ.<sup><a epub:type="noteref" href="999-aside.xhtml#id-003.298">*</a></sup> </p>
		</section>
	</section>
	<section class="level1 numbered" epub:type="chapter" role="doc-chapter" id="id-p3.014">
		<p class="text-center"><strong>ಉರಿಯನಾರಿಸುವುದು ತುಪ್ಪದಿಂದಲೢ</strong></p>
		<p class="verse">ನ ಜಾತು ಕಾಮ ಕಾಮಾನಾಂ ಉಪಭೋಗೇನ ಶಾಮ್ಯತೇ ।<br />ಹವಿಷಾ ಕೃಷ್ಣವತ್ಮ್ರ್ಯಾ ಇವ ಭೂಯ ಏವ ಅಭಿವರ್ಧತೇ । ।</p>
		<p class="verse-author"><strong><em>-ವಾಯುಪುರಾಣ ೯೩:೯೫</em></strong></p>
		<p class="myquote">ಕಾಮದನುಭವದಿಂದ ಕಾಮ ಮಣಿಸುವೆ ಎನುವೆ<br />ಉಂಡು ತಣಿಸುವ ಒಡಲ ಹಸಿವು ದಾಹ ಅದಲ್ಲ;<br />ಉರಿಯ ಆರಿಸಹೊರಟು ತುಪ್ಪವನೇ ಸುರಿಯುತ್ತಿರೆ<br />ಬೆಂಕಿ ಭುಗಿಲೆಂದೇಳಲದು ನೆರವಾಯಿತಲ್ಲ.</p>
		<p class="quote-author"><strong><em>-ಶಿಕಾರಿಪುರ ಹರಿಹರೇಶ್ವರ</em><br />ಕನ್ನಡದ ಕೆಲವು ಶಾಸನಗಳಲ್ಲಿ 'ಕಾಶ್ಮೀರ'</strong></p>
		<h1 class="level1-title" epub:type="title">ಕನ್ನಡದ ಕೆಲವು ಶಾಸನಗಳಲ್ಲಿ 'ಕಾಶ್ಮೀರ'</h1>
		<p class="verse">ಸ್ವಸ್ತಿ ಶ್ರೀಮತ್ ಶಕಾಬ್ದೇ ನಿಧಿ-ಗಗನ-<br />ಗುಣ-ಕ್ಷ್ಮಾ-ಮಿತೇ ಪ್ರಾಭವ ಆದ್ಯೇ<br />ಮಾಸೇ, ತತ್ ಪೂರ್ಣಿಮಾಯಾಮ್,<br />ಹರಿಹರನೃಪತೌ ಮುದ್ದಪೇ ಮಂತ್ರಿವರ್ಯೇ ।<br />ಶಾಸತಿ ಉರ್ವೀಂ ಚ ಸರ್ವಾಂ<br />ಮಲಗರಸವಿಭುಃ ಖ್ಯಾತ ಕಾಶ್ಮೀರವಂಶಃ,<br />ಪ್ರಾಸಾದಮ್ ಕೇಶವಸ್ಯ ಸ್ಫುಟರುಚಿರ<br />ಕಲಶೇನಾಂ ಚ ಯತ್ ಕಾಂಚನೇನ ।</p>
		<p class="verse-author">-ಬೇಲೂರು ಶಾಸನ, ೧೨, ೫ ಬೇ ೬೩, ಸಂಪುಟ ೯, ಪುಟ ೮</p>
		<p>ಸ್ವಸ್ತಿ. ಶಾಲಿವಾಹನ ಶಕ ೧೩೦೯ಕ್ಕೆ ಸಲುವ ಪ್ರಭವ ಸಂವತ್ಸರದ ಚೈತ್ರ ಹುಣ್ಣಿಮೆಯಂದು, ತನ್ನ ಮಂತ್ರಿಯಾದ ಮುದ್ದಪನೊಂದಿಗೆ ಈ ಭೂಮಂಡಲವನ್ನು ಹರಿಹರ ರಾಜನು ಆಳುತ್ತಿರಲು, ಕಾಶ್ಮೀರವಂಶಸ್ಥನಾದ ಮಲಗರಸ ನಾಯಕನು ಒಡೆದುಹೋದ ಕಳಸವನ್ನು ಸರಿಪಡಿಸಿ, ಚಿನ್ನದ ಹೊದಿಕೆ ಹಾಕಿಸಿದನು!</p>
		<p class="myquote">..... ಪ್ರಚಂಡರುಂ ಚಂಡನಿಜೋಗ್ರತ ದೋದ್ರ್ದಂಡ ವಿಕ್ರಮ ಬಾಹು ಕೀತ್ರ್ತಿಗಳುಂ ಕಾಸ್ಮೀ(ಶ್ಮೀ)ರ -ಸಾ(ಶಾ)ರದಾದೇವೀ-ಲಬ್ದವರಪ್ರಸಾದರುಂ ಸಹವಾಸಿ-ಸನ್ತೋ (ಷ)ರ್ ಅಹಿಚ್ಛತ್ರ-ವಿನಿಗ್ರ್ಗತರುಮ್......"</p>
		<p>ಹಳೇಬೀಡು ಶಾಸನ, ಗುಮ್ಮ ತೀರ ತಿಟ್ಟಿನಲ್ಲಿದ್ದ ಒಂದನೇ ಕಲ್ಲಿನ ಮೇಲೆ ಇದ್ದದ್ದು, ೩೨೮, ೫ ಬೇಲೂರು ೧೧೭; ಎ.ಕ. ಸಂಪುಟ ೯, ಪುಟ ೩೦೯-೧೧</p>
		<p>ಶಾಲಿವಾಹನ ಶಕ ೧೦೫೯, ನಳ ಸಂವತ್ಸರ ಉತ್ತರಾಯಣ ಸಂಕ್ರಾಂತಿ (ಶುಕ್ರವಾರ ಡಿಸೆಂಬರ್ ೨೫, ಕ್ರಿ.ಶ. ೧೧೩೬) ದ ಶಾಸನ. ವರ್ತಕರು ಮಣಿಕೇಶ್ವರ ದೇವಸ್ಥಾನಕ್ಕೆ ಹೂದೋಟವನ್ನೂ ದವಸಧಾನ್ಯಗಳನ್ನೂ ದಾನ ಕೊಟ್ಟ ಶಾಸನ. ''...ಶೂರ ಸಾಹಸಿಗಳೂ, ಕಾಶ್ಮೀರದ ಶಾರದಾದೇವಿ ವರಪ್ರಸಾದವುಳ್ಳವರೂ, 'ಸಹವಾಸಿ' ಪ್ರೀತಿಪಾತ್ರರೂ, 'ಅಹಿಚ್ಛತ್ರ''ಪ್ರದೇಶದಿಂದ ವಲಸೆಬಂದವರೂ..''- ಆದವರೆಂದು ವರ್ತಕರ ಹೊಗಳಿಕೆಯ ಒಕ್ಕಣೆಯಿದೆ.</p>
		<p><strong>.... ಅಂಗ ವಂಗ ಕಳಿಂಗ ಕಾಶ್ಮೀರ ಗವು(ಗೌ)ಳ.."</strong></p>
		<p>ಚಿಕ್ಕಮಗಳೂರು ಹಲಸುಬಾಳು ಶಾಸನ, ೬೦, ೬ ಚಿ, ಮ, ೧೦೮, ಫಲಹಾರ ಮಠದ ಒಂದನೆಯ ತಾಮ್ರ ಶಾಸನ, ಎ.ಕ. ಸಂಪುಟ ೧೧, ಪುಟ ೩೨-೩೩</p>
		<p>ವ್ಯಯ ಸಂವತ್ಸರದ ಫಾಲ್ಗುಣ ಬಹುಳ ೧೪ (ಮಾರ್ಚ್ ೨೧, ಕ್ರಿ.ಶ. ೧೭೦೭) ರ ಶಾಸನ; ಚನ್ನವೀರ ದೇವರ ಮಠಕ್ಕೆ ಸಂಗಣ ಬಸವಪ್ಪ ಮುಂತಾದ ರೈತರು ಕೊಟ್ಟ ದಾನದ ಶಾಸನ.</p>
		<p><strong>''.... ಸ್ವಸ್ತಿ ಶ್ರೀಮತು ಕಾಸ್ಮೀ(ಶ್ಮೀ)ರರಾಷ್ಟ್ರದ ಲೋಲಾಯ ದೇಶದ ಮಹಾ-ಅಗ್ರಹಾರ ದಾರುಶ ಗ್ರಾಮದ ಆತ್ರೇಯ ಗೋತ್ರದ ಭುವನ ಭಟ್ಟಯ್ಯನ ಮದವಳ್ಗೆ, ನೂಪಾವೈನಿಗಮ್ ತತ್ ಪುತ್ರ ಗಯಾಧರಭಟ್ಟಯ್ಯಂಗಂ ಷಿಂಬಾರಾಣಿಗಂ ತತ್ಪುತ್ರ ಶ್ರೀಮತು ಸಾವಾಸಿ ತಂತ್ರಾಧಿ಼ಷ್ಟಾಯಕಂ ಮಹಾಪಸಾಯ್ತಂ 'ಪರಮ ವಿಶ್ವಾಸಿ ಮಾಯಿದೇವೀವಲ್ಲಭ ಅವತಾರಭಟ್ಟಯ್ಯ ನಾಯಕರು ಹೆರಗಿನಲು ಲಕ್ಷ್ಮೀ ನಾರಾಯಣ ದೇವರ ಪ್ರತಿಷ್ಠೆಯಂ ಮಾಡಿ ಆ ದೇವರ ಶ್ರೀಕಾಯ್ರ್ಯಕ್ಕೆ......'' "</strong></p>
		<p>(ಹಾಸನ, ಹೆರಗು ಕೋಟೆಯ ಹೆಬ್ಬಾಗಿಲಿನಲ್ಲಿದ್ದ ಶಾಸನ, ೧೪೪, ಎ.ಕ. ಸಂಪುಟ ೮, ಪುಟ ೩೬೭)</p>
		<p>ಶಾಲಿವಾಹನ ಶಕ ೧೧೩೯, ಈಶ್ವರ ಸಂ. ಶ್ರಾವಣ ಅಮವಾಸ್ಯೆ, ಶುಕ್ರವಾರ ಸೂರ್ಯ ಗ್ರಹಣ (ಆಗಸ್ಟ್ ೪, ೧೨೧೭) ರ ಶಾಸನ. ಹೆರಗು ಗ್ರಾಮದ ಲಕ್ಷ್ಮೀ ನಾರಾಯಣ ದೇವಸ್ಥಾನದಲ್ಲಿ ದೇವರ ಪ್ರತಿಷ್ಠೆ ಮಾಡಿಸಿ, ದಾನ ಕೊಟ್ಟ ಶಾಸನ. ದಾನಿ, ಅವತಾರಭಟ್ಟಯ್ಯ ನಾಯಕನ ವಂಶಾವಳಿ ಹೀಗಿದೆ: ಕಾಶ್ಮೀರರಾಷ್ಟ್ರದ ಲೋಲಾಯ ದೇಶದ ಮಹಾ-ಅಗ್ರಹಾರದಲ್ಲಿ ದಾರುಶ ಗ್ರಾಮ ಎಂಬುದಿತ್ತು. ಅಲ್ಲಿದ್ದ ಆತ್ರೇಯ ಗೋತ್ರದ ಭುವನ ಭಟ್ಟಯ್ಯನ ಹೆಂಡತಿ ನೂಪಾವೈ. ಅವರ ಮಗ ಗಯಾಧರಭಟ್ಟಯ್ಯ. ಇವನ ಹೆಂಡತಿ ಷಿಂಬಾರಾಣಿ. ಗಯಾಧರ-ಷಿಂಬಾರಾಣಿಯವರ ಮಗ ಅವತಾರಭಟ್ಟಯ್ಯ, ಇವನ ಹೆಂಡತಿ ಮಾಯಿದೇವೀ. ಇವನು ಹೊಯ್ಸಳ ರಾಜ ಇಮ್ಮಡಿ ವೀರ ಬಲ್ಲಾಳದೇವನ ರಾಜ್ಯಕ್ಕೆ ವಲಸೆ ಬಂದು, ನೆಲಸಿ, ಪ್ರಖ್ಯಾತನಾಗಿ ಈಗ ಈ ದಾನ ಮಾಡಿದ್ದಾನೆ.</p>
		<p><strong>''.... ಸ್ವಸ್ತಿ ಶ್ರೀ ಜೈ ಭಟ್ಟಯ್ಯನಾಯಕರಂನ್ವಯಂ । ಸ್ವಸ್ತಿಶ್ರೀ ಕಾಶ್ಮೀರರಾಷ್ಟ್ರ ಕ್ರಮ ರಾಜ ಗೂಲವಿಷಯ ಭವನಾಶ್ರಯ ಭದ್ರಾಹುಗ್ರಾಮ ಭಾರ್ಗವಗೋತ್ರ ಪಿತಾಮಹಂ ಛೂನಿದೇವ ವಲ್ಲಾದೇವೀ ಪಿತಾ ಜೋಯಲ ದೇವ ಮಾತಾ ಗಂಗಾದೇವಿ ಮಾತಾಮಹ ವಶಿಷ್ಟಗೋತ್ರ ರುದ್ರ (ಘೋ)ಶಂ ಶ್ವಶುರರು ಶ್ರೀಮತ್ ಸವಾಸೀ ತಂತ್ರಾಧಿಷ್ಟಾಯ ಕ ವೈತಾನಸಗೋತ್ರ ಛೂಜಭಟ್ಟಯ್ಯ ನಾಯಕ ಭಾವ ಶ್ರೀಮನ್ ಮಹಾಪ್ರಧಾನಂ ಮಾಧವಯ್ಯ ದಣ್ಣಾಯಕರು ಶ್ವಶುರೇ ಶ್ರೀ ಅಬ್ಬವೆಯರು । ಸ್ವಸ್ತಿ ಶ್ರೀ ಮತ್ಸಾವಾಸಿ...... ಜಯಿಭಟ್ಟಯ್ಯನಾಯಕರು ಶ್ರೀ ಜೈತನಾರಾಯಣದೇವರ ಪ್ರತಿಷ್ಠೆಯಂ ಮಾಡಿ...'' "</strong></p>
		<p>ಹಾಸನ, ಹೆರಗು, ಕೀರ್ತಿನಾರಾಯಣ ದೇವಸ್ಥಾನದ ಬಾಗಿಲಿನಲ್ಲಿ ನೆಟ್ಟಿದ್ದ ಕಲ್ಲಿನ ಶಾಸನ, ೧೪೫, ೫ ಹಾಸನ ೬೧, ಎ.ಕ. ಸಂಪುಟ ೮, ಪುಟ ೩೭೧</p>
		<p>ಶಾಲಿವಾಹನ ಶಕ ೧೧೩೯, ಈಶ್ವರ ಸಂ. ಮಾಘ, ಪೂರ್ಣಿಮಾ ಸೋಮವಾರ, ಚಂದ್ರಗ್ರಹಣ (ಜನವರಿ ೧೩, ೧೨೧೮) ರ ಶಾಸನ. ಹೆರಗು ಗ್ರಾಮದ ಕೀರ್ತಿ(ಜೈತ) ನಾರಾಯಣ ದೇವಸ್ಥಾನದಲ್ಲಿ ದೇವರ ಪ್ರತಿಷ್ಠೆ ಮಾಡಿಸಿ, ಆನೆಹಳ್ಳಿಯನ್ನು ದಾನ ಕೊಟ್ಟ ಶಾಸನ. ದಾನಿ, ಜಯಭಟ್ಟಯ್ಯ ನಾಯಕನ ವಂಶಾವಳಿ ಹೀಗಿದೆ: ಕಾಶ್ಮೀರರಾಷ್ಟ್ರದ ರಾಜಗೂಲ ವಿಷಯ ಪ್ರದೇಶದಲ್ಲಿ ಭದ್ರಾಹು (ಅಥವಾ ಭದ್ರ ಎಂಬ) ಗ್ರಾಮ ಎಂಬುದಿತ್ತು. ಅಲ್ಲಿದ್ದ ಭಾರ್ಗವ ಗೋತ್ರದ ಛೂನಿದೇವನ ಹೆಂಡತಿ ವಲ್ಲಾದೇವಿ. ಅವರ ಮಗ ಜೋಯಲದೇವ. ಇವನ ಹೆಂಡತಿ ಗಂಗಾದೇವಿ. (ಗಂಗಾದೇವಿಯ ಅಪ್ಪ ವಸಿಷ್ಟಗೋತ್ರದ ರುದ್ರ ಘೋಷ.) ಜೋಯಲದೇವ ಮತ್ತು ಗಂಗಾದೇವಿಯವರ ಮಗ ಜಯಭಟ್ಟಯ್ಯ ನಾಯಕ, ಇವನ ಹೆಂಡತಿ (ಹೆಸರನ್ನು ಹೇಳಿಲ್ಲ) ವೈಖಾ(ತಾ)ನಸ ಗೋತ್ರದ ಛೂಜಭಟ್ಟಯ್ಯ ಮತ್ತು ಅಬ್ಬವ್ವೆಯ ಮಗಳು. (ನಮ್ಮ ಜಯಭಟ್ಟಯ್ಯ ನಾಯಕನ ಭಾವ ಶ್ರೀಮನ್ ಮಹಾಪ್ರಧಾನಿ ಮತ್ತು ದಣ್ನಾಯಕ, ಮಾಧವಯ್ಯ). ಇವನು ಹೊಯ್ಸಳ ರಾಜ ಇಮ್ಮಡಿ ವೀರ ಬಲ್ಲಾಳದೇವನ ರಾಜ್ಯಕ್ಕೆ ವಲಸೆ ಬಂದು, ನೆಲಸಿದ್ದ; ಈ ಆನೆಹಳ್ಳಿ ಗ್ರಾಮವನ್ನು ದೋರೆಯೇ ಮೊದಲು ಜೋಯಲದೇವನಿಗೆ ಕೊಟ್ಟಿದ್ದ; ಈಗ ಅವನು ಈ ದಾನ ಮಾಡಿದ್ದಾನೆ.)</p>
		<p><strong>''.... ದೋರಸಮುದ್ರದಲ್ಲಿ ಜಗದೇವನ ಸೇನೆಯನಿಕ್ಕಿ ತಮ್ಮ ತೋಳ್ವೀರಸಮುದ್ರಮಾಗೆ ಜಯಲಕ್ಷ್ಮಿಗೆ ತದ್ ಗಜವಕ್ತ್ರರಕ್ತ ಕಾಶ್ಮೀರವಿಲೇಪಮಂ ನೆರಪಿ, ತತ್ಪದಕಂ ಬೆರೆಸೆಯ್ದೆ....''"</strong></p>
		<p>ಶಾಂತಿಗ್ರಾಮದ ಧರ್ಮೇಶ್ವರ ದೇವಾಲಯದ ದಕ್ಷಿಣದಲ್ಲಿರುವ ಶಾಸನ, ಎಪಿಗ್ರಾಫಿಯಾ ಕರ್ನಾಟಿಕ ೧೬೭, ೫, ಹಾಸನ ೧೧೬, ಸಂಪುಟ ೮ (೧೯೮೪ರ ಆವೃತ್ತಿ), ಪುಟ ೪೦೧-೪೦೪</p>
		<p>ಶಾಸನದ ದಿನಾಂಕ: ಶಾಲಿವಾಹನ ಶಕ ೧೦೪೪, ಶುಭಕೃತ್, ಪುಷ್ಯ ಬಹುಳ ೧೦, ಉತ್ತರಾಯಣ ಸಂಕ್ರಮಣ, ಸೋಮವಾರ; ಡಿಸೆಂಬರ ೨೫, ೧೧೨೨</p>
		<p class="vertical-delimiter" />
	</section>
	<section class="level1 numbered" epub:type="chapter" role="doc-chapter" id="id-p3.015">
		<p class="text-center"><strong>ಯಾವುದು ಒಳಿತೋ ಅದೇ ಸತ್ಯ</strong></p>
		<p class="verse">ನ ಸತ್ಯಂ ಕೇವಲಂ ಸತ್ಯಂ, ಅನೃತಂ ನ ತಥಾ ಅನೃತಂ ।<br />ಹಿತಂ ಯತ್ ಸರ್ವಲೋಕಸ್ಯ ತತ್ ಸತ್ಯಂ, ಶೇಷಂ ಅನ್ಯಥಾ । ।</p>
		<p class="verse-author"><strong><em>-ಕ್ಷೇಮೇಂದ್ರ, ಭಾರತ ಮಂಜರಿ ೧೭:೪೦೨</em></strong></p>
		<p class="myquote">ನಡೆದಂತೆ ನುಡಿವುದೊಂದೆ ನಿಜ, ಕಂಡದ್ದೆಲ್ಲ ನನ್ನಿ- ಅಲ್ಲ;<br />ಹಾಗೆ, ಸಟೆಯೂ ದಿಟ ಎಂದೆಂದೂ ಆಗುವುದೇ ಇಲ್ಲ;<br />ಲೋಕ ಹಿತಕರವಲ್ಲದಿರೆ ಅದೆಲ್ಲವೂ ಬರಿ ಅನೃತ, ಮಿಥ್ಯ-<br />ಎಲ್ಲರಿಗೂ ಯಾವುದು ಒಳಿತೋ ಅದೇ ಸತ್ಯ, ತಥ್ಯ!</p>
		<p class="quote-author"><strong><em>-ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಹರಿಹರನ ಶಿವಗಣದ ರಗಳೆಗಳಲ್ಲಿ 'ಕಾಶ್ಮೀರ''</h1>
		<p>ಆಕರ: ಆರ್. ನರಸಿಂಹಾಚಾರ್ಯ, 'ಕರ್ನಾಟಕ ಕವಿಚರಿತೆ', ಸಂಪುಟ ೧, ದ್ವಿತೀಯ ಮುದ್ರಣ, ೧೯೭೨, ಕನ್ನಡ ಸಾಹಿತ್ಯ ಪರಿಷತ್ತು, ಪುಟ ೨೬೫-೬.</p>
		<p>.... ಈ ಗ್ರಂಥದಲ್ಲಿ ತಮಿಳು ಭಾಷೆಯಲ್ಲಿ ಬರೆದಿರುವ 'ಪೆರಿಯಪುರಾಣ'ವೆಂಬ ಗ್ರಂಥದಲ್ಲಿ ವರ್ಣಿತರಾದ ಅರವತ್ತು ಮೂವರೆಂಬ ಶಿವ ಭಕ್ತರ ಮೇಲೆಯೂ ಇತರ ಶಿವ ಭಕ್ತರ ಮೇಲೆಯೂ ರಗಳೆಗಳು ದೊರೆಯುತ್ತವೆ....</p>
		<p class="text-center"><strong>ಕಾಶ್ಮೀರ ವರ್ಣನೆ (ರಗಳೆ)</strong></p>
		<p class="verse">ಶ್ರೀ ವಸುಮತೀವದನಮುಕುರವೆಂದೆನಿಸಿರ್ಪ<br />ಪಾವನಂ ಸಕಲದೇಶಕ್ಕೆ ತಾನ್ ಎನಿಸಿರ್ಪ<br />ಶಾರದಾದೇವಿ ಪ್ರಸನ್ನೆಯಾಗ್ ಇರುತಿರ್ಪ<br />ಚಾರುತರ-ನೂತನ-ಕಳಾವಿಧದೊಳ್ ಇರುತಿರ್ಪ<br />ಊರೂರ್ಗೆ ತೀವಿದ ತಟಾಕ-ನಿಕರಂಗಳಿಂ<br />ಊರೂರ್ಗೆ ಕಿಕ್ಕಿರಿದು ಕೊಬ್ಬಿದ ಬನಂಗಳಿಂ<br />ವನದೊಳಗೆ ಸುಳಿವುತಿಹ ಕತ್ತುರಿ ಮಿಗಂಗಳಿಂ<br />ಬಿನದದಿಂ ಪರಿತಪ್ಪ ಚಮರೀಮೃಗಂಗಳಿಂ<br />ದೇವಮಾತೃಕ ನದೀಮಾತೃಕದ ಬೆಳೆಗಳಿಂ<br />ದೇವನದಿಯಂದಿಂ ಪರಿಪರಿವ ನದಿಗಳಿಂ ॥ ೧೦ ॥</p>
		<p class="verse">ನಗರಿ ನಗರಿಯೊಳೆಸೆವ ದೇವಾಲಯಂಗಳಿಂ<br />ಮುಗಿಲನ್ ಅಳ್ಳಿರುವ ಘನಮಾಟಕೂಟಂಗಳಿಂ<br />ಎಸೆವ ಕಾಶ್ಮೀರದೇಶಂ ರಂಜಿಸುವುದ್ ಇಳೆಗೆ ॥<br />ಹೊಸ ಹೊಸ ವನಂ ಪಟ್ಟಣಂಗಳಿಂದುರ್ವರೆಗೆ<br />ಬಂಧನಂ ಪೂಮಾಲೆಯೊಳಗ್ ಅಲ್ಲದಿಲ್ಲಲ್ಲಿ<br />ಅಂಧತ್ವವಾ ಕತ್ತಲೆಯೊಳಲ್ಲದಿಲ್ಲಲ್ಲಿ<br />ಕೊಯ್ವ ನುಡಿ ಕೆಯ್ಗಳೊಳು ಕಾಮಿನಿಯರಳಕದೊಳು<br />ಬಯ್ವನುಡಿ ಗಿಳಿಗಳೊಳು ನಲ್ಲರೊಳು ಸರಸದೊಳು<br />ಬಡತನಂ ಲತೆಗಳೊಳು ಲಲನೆಯರ ನಡುವಿನೊಳು<br />ಕೆಡಿಸುವುದು ವಂಶಮಂ ಮೇದರೊಳು ವೃಷಭನೊಳು ॥ ೨೦ ॥</p>
		<p class="verse">ಅವನಿಗತಿ ಕಂಟಕಂ ಕೇತಕೀವೃಂದದೊಳು<br />ಭುವನಕಂಟಕವೆಂಬುದಂಬುಜದ ನಾಳದೊಳು<br />ಕರಪೀಡನಂ ಸುರತಸಂಗದೊಳು ತುರುಣಿಯೊಳು<br />ತಿರುಗಿ ಬಪ್ಪಳಿಯಾಸೆ ನವಪುಷ್ಟಜಾತಿಯೊಳು<br />ಹೆಚ್ಚು ಕುಂದೆಂಬುದಾ ಚಂದ್ರನೊಳು ಶರಧಿಯೊಳು<br />ಹೆಚ್ಚಿರ್ದ ದಾನಾರ್ತವೆಂಬುದಾ ತುಂಬಿಯೊಳು<br />ಇಂತಿವರೊಳಲ್ಲದಾ ನಾಡೊಳಿಲ್ಲೆಲ್ಲಿಯುಂ<br />ಸಂತತಂ ಸುಖಮಯಂ ದೇಶದೊಳಗೆಲ್ಲಿಯುಂ<br />ಆದೇಶದೊಳು ರಾಜಧಾನಿಯೆನೆ ರಂಜಿಪುದು<br />ಭೂದೇವತೆಯ ನೊಸಲ ತಿಲಕವೆನಲೊಪ್ಪುವುದು ॥ ೩೦ ॥</p>
		<p class="verse">ಭಾರತೀಪೀಠನೆಂಬುದು ಪಟ್ಟಣದ ನಾಮ<br />ಈರೇಳು ಜಗದೊಳಗೆ ಕೀರ್ತಿವಡೆಯಿತು ಗ್ರಾಮ<br />ಅಲ್ಲಿ ಶುದ್ಧಸ್ಫಟಿಕದಿಂದೆಸೆವ ಕೋಂಟೆಯಿಂ<br />ಅಲ್ಲಿ ಕತ್ತುರಿಯ ಕೆಸರಾಳ್ವೇರಿ ಮಹಿಮೆಯಿಂ<br />ಅಲ್ಲಿ ಮನೆಮನೆಗಳೊಳು ಕುಂಕುಮದ ಮಡಿಗಳಿಂ<br />ಎಲ್ಲಿಯುಂ ದ್ರಾಕ್ಷಾಲತಾಮಂಟಪಂಗಳಿಂ<br />ಬಾಳೆ ಕಿತ್ತೀಳೆ ಹೇರೀಳೆ ದಾಳಿಂಬದಿಂ<br />ನಾಳಿಕೇರಂ ನಾವಾಮ್ರಂ ಮಾತುಳಂದಿಂ<br />ತಳಿರೊತ್ತಿ ರಾಜಿಸುವಶೋಕದ್ರಮಂಗಳಿಂ<br />ಕಳಹಂಸಮಿಥುನದಿಂ ಬಳಸಿದ ಕೊಳಂಗಳಿಂ ॥ ೪೦ ॥</p>
		<p class="verse">ವೇದಘೋಷಂ ಪುರಾಣಪ್ರಸಂಗಗಳಿಂ<br />ಆದರಿಪ ಶಿವಕಥನ ಶೈವಾಗಮಂಗಳಿಂ<br />ಅಲ್ಲಲ್ಲಿ ಶಶಿಕಾಂತ ಭವನಿಕೆಗಳಿಂದೆಸೆವ<br />ರಾಜಿಸುವು ಹೊಸ ಸೂರ್ಯಸೋಮವೀಧಿಗಳೆಸೆವ<br />ರಾಜಭೂಷಣನ ಭವನಾವಳಿಗಳಿಂದೆಸೆವ<br />ಪಟ್ಟಣವನಾಳ್ವನಪ್ರತಿಮಭೂಪಂ ನೋಡ<br />ಕಟ್ಟಧಿಕನುತ್ತಮ ಪ್ರವರಸೇನಂ ನೋಡ<br />ಗಜಘಟಾಶ್ವಾಳಿರಥನಿಕರ ಸಂಪದಕರಂ<br />ನಿಜಭುಜಾಗ್ರಪ್ರಯುತ ವೀರಲಕ್ಷ್ಮೀವರಂ ॥ ೫೦ ॥</p>
		<p class="verse">ವಿವಿಧ ವಿದ್ಯಾಧರಂ ಸತ್ಕಾವ್ಯಕೋವಿದಂ<br />ನವ ಗೀತ ವಾದ್ಯ ನೃತ್ಯತ್ರಯಕಳಾವಿದಂ<br />ನಿತ್ಯ ಸಾರಸ್ವತಂ ನಿತ್ಯ ಸಂಪದಕರಂ<br />ಸತ್ಯಸಾಹಿತ್ಯ ಗಂಭೀರಗುಣವಿಸ್ತರಂ</p>
	</section>
	<section class="level1 numbered" epub:type="chapter" role="doc-chapter" id="id-p3.016">
		<p class="text-center"><strong>ಒಳಿತಿನ ಒಳ ತಿರುಳೇನು ?</strong></p>
		<p class="verse">ಸತ್ಯಂ ಬ್ರೂಯಾತ್ ಪ್ರಿಯಂ ಬ್ರೂಯಾತ್;<br />ನ ಬ್ರೂಯಾತ್ ಸತ್ಯಂ ಅಪ್ರಿಯಂ;<br />ಪ್ರಿಯಂ ಚ ಅನೃತಂ ಬ್ರೂಯಾತ್<br />ಏಷ ಧರ್ಮಸ್ ಸನಾತನಃ । ।</p>
		<p class="verse-author"><strong><em>-ಮನುಸ್ಮೃತಿ ೪:೧೩೮</em></strong></p>
		<p class="myquote">ದಿಟವನ್ನೇ ನುಡಿಯುತಿರು, ಪ್ರಿಯವಾಗಿಯದು ಇರಲಿ;<br />ನಿಜವೆಂದು ಹಿತಕರವಲ್ಲದುದ ಆಡಬೇಡ;<br />ಸುಖವನದೆಷ್ಟೇ ತರಲಿ, ಸಟೆಯನಾಡಲೂ ಬೇಡ-<br />ಇದೆ ಸನಾತನಧರ್ಮದೊಳ ತಿರುಳು, ನೋಡ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಪ್ರಾಚೀನ ಕನ್ನಡ ಕಾವ್ಯಗಳಲ್ಲಿ 'ಕಾಶ್ಮೀರ</h1>
		<p>'ಕಾಶ್ಮೀರ'ವೆಂಬ ಪದ ಬೇರೆ ಬೇರೆ ಅರ್ಥಗಳಲ್ಲಿ ಈ ಕಾವ್ಯಭಾಗಗಳಲ್ಲಿ ಬರುತ್ತದೆ:</p>
		<p>'ಕಾಶ್ಮೀರ' ಎಂಬುದು ಒಂದು ಪ್ರದೇಶದ (ರಾಜ್ಯದ) ಹೆಸರಾಗಿ ಇಲ್ಲಿ ಬರುತ್ತದೆ: 'ಕಾಶ್ಮೀರ ಬಾಹ್ಲಿಕ.... ಕೇರಳ ಮುಖಾಪಾರ ದೇಶಂಗಳೊಳೆಸೆವ ಜಂಗಮವು ಭಕ್ತಾಳಿ' (ಭೀಮಕವಿ, ಕಾಲ: ಸು ೧೩೬೯, 'ಬಸವ ಪುರಾಣ', ೬: ೧೯); 'ಕಾಶ್ಮೀರ ಪ್ರಭು ಕಪೋತ ಶ್ಯೇನ ಪರಾಕು' (ತಿಮ್ಮ ಕವಿ, ಕಾಲ: ೧೬೭೭, 'ಯಾದವಗಿರಿ ಮಹಾತ್ಮೆ', ೩: ೧ ವಚನ);</p>
		<p>'ಕಾಶ್ಮೀರ' ಎಂದರೆ ಕೇಸರಿ, ಕುಂಕುಮ ಕೇಸರಿ, ಕುಂಕುಮದ ಹೂವು- ಎಂಬ ಅರ್ಥದಲ್ಲಿ ಇಲ್ಲಿ ಬರುತ್ತದೆ: 'ಲಲನಾಮುಖೇಂದು ಲಾವಣ್ಯ ಲೀಲೆಯ ಪಡೆವ ಬಣ್ಣದಿಂ ಕಂಪಿಂದೆನಲೆದುದೋ ಬಯ್ತುಗದಂತಿರೆ ತಲೆ- ಗೇರುವ ಕುಸುಮ ನಿಚಯಮಂ ಕಾಶ್ಮೀರಂ' (ಪಂಪ, ಕಾಲ: ೯೪೧, 'ಆದಿಪುರಾಣ' ೧೧: ೧೨೮); 'ಕ್ಷೀರ- ದೊಳೆಸೆವಂತಿರೆ ಕಾಶ್ಮೀರಮನ್ ಒಡಗೂಡಿ ಪೆಪ್ಪನಿಟ್ಟ ಮೊಸರಂ ಸೀರೆಯೊಳಗಿಕ್ಕಿ' (ಚಾವುಂಡರಾಯ, ಕಾಲ: ಸು. ೧೦೫೦, 'ಲೋಕೋಪಕಾರಂ', ೮: ೫೨)</p>
		<p>'ಕಾಶ್ಮೀರ' ಎಂದರೆ ಕುಂಕುಮ- ಎಂಬ ಅರ್ಥದಲ್ಲಿ ಇಲ್ಲಿ ಬರುತ್ತದೆ: 'ಮಲಯಜ ಕಾಶ್ಮೀರರಸದಿಂ ಜಿನೇಂದ್ರನಂ ಆರಾಧಿಸಿದಂ' (ನಾಗಚಂದ್ರ, ಕಾಲ: ಸು. ೧೧೦೦, 'ಪಂಪ ರಾಮಾಯಣ (ರಾಮಚಂದ್ರಚರಿತ ಪುರಾಣಂ)', ೧೨: ೫); '.... ದೋರಸಮುದ್ರದಲ್ಲಿ ಜಗದೇವನ ಸೇನೆಯನಿಕ್ಕಿ ತಮ್ಮ ತೋಳ್ವೀರಸಮುದ್ರಮಾಗೆ ಜಯಲಕ್ಷ್ಮಿಗೆ ತದ್ ಗಜವಕ್ತ್ರರಕ್ತ ಕಾಶ್ಮೀರವಿಲೇಪಮಂ ನೆರಪಿ, ತತ್ಪದಕಂ ಬೆರೆಸೆಯ್ದೆ....' (ಶಾಂತಿಗ್ರಾಮದ ಧರ್ಮೇಶ್ವರ ದೇವಾಲಯದ ದಕ್ಷಿಣದಲ್ಲಿರುವ ಶಾಸನ, ಎಪಿಗ್ರಾಫಿಯಾ ಕರ್ನಾಟಿಕ ೧೬೭, ೫, ಹಾಸನ ೧೧೬, ಸಂಪುಟ ೮ (೧೯೮೪ರ ಆವೃತ್ತಿ), ಪುಟ ೪೦೧-೪೦೪); 'ಸಾರಣೆಗೆಯ್ದ ಮೃಗೋದ್ಭವದಿಂದೆಯ್ದ ಕಾರಣೆದೆಗೆದ ಕಾಶ್ಮೀರದೆ.... ಕೇರಿಕೇರಿಗಳು ಕಂಗೆಸೆದವು' (ವಿರುಪರಾಜ, ಕಾಲ: ೧೫೧೯, 'ತ್ರಿಭುವನ ತಿಲಕ', ೫: ೮); 'ಅಮಳ ಕಾಶ್ಮೀರದ ಕತ್ತೂರಿಯ ನವಪಂಕದಿಂ ಭೂವರನಂ ಪದೆದಿಟ್ಟರು' (ಮುರಿಗೆ ದೇಶಿಕೇಂದ್ರ, ಕಾಲ: ೧೫೪೦, 'ಹಮ್ಮೀರಕಾವ್ಯ' ೪: ೨೪)</p>
		<p>'ಕಾಶ್ಮೀರಜ' ಎಂದರೆ ಕುಂಕುಮ- ಎಂಬ ಅರ್ಥದಲ್ಲಿ ಇಲ್ಲಿ ಬರುತ್ತದೆ: 'ಕುಂಕುಮಂ ಕಾಶ್ಮೀರಜಂ ಕಾಳೇಯಂ ಜಾಪಕಂ'- ಈ ಏಳು ಕುಂಕುಮಂ (ನಾಗವರ್ಮ-೨, ಕಾಲ: ಸು. ೧೧೪೫, 'ಹಲಾಯುಧ ಕೋಶ' (ಅಭಿಧಾನ ರತ್ನಮಾಲಾ ಕರ್ಣಾಟಕ ಟೀಕೆ)' ೮೯: ೩೮೯); 'ಕಾಳೆಯಂ ಎನಲು ಕಾಶ್ಮೀರಜಂ' (ಅಭಿನವ ಮಂಗರಾಜ, ಕಾಲ: ೧೩೯೮, 'ಅಭಿನವಾಭಿಧಾನಂ' ೯೯: ೨೨);</p>
		<p>'ಕಾಶ್ಮೀರಜಳ' ಎಂದರೆ ಕುಂಕುಮ ಬೆರಸಿದ ನೀರು, ಕುಂಕುಮದ್ರವ- ಎಂಬ ಅರ್ಥದಲ್ಲಿ ಇಲ್ಲಿ ಬರುತ್ತದೆ: 'ಅರ್ಚಿಸಿದನು ಬಳರಿಪು ಕಾಶ್ಮೀರಜಳದಿನಂ ಗಜರಿಪುವಂ' (ನಾಗಚಂದ್ರ, ಕಾಲ: ಸು. ೧೧೦೦, 'ಮಲ್ಲಿನಾಥ ಪುರಾಣಂ' ೧೨: ೧೬೭)</p>
		<p>'ಕಾಶ್ಮೀರಭೂಮಿ' ಎಂದರೆ ಕುಂಕುಮಬಣ್ಣದ ಹೊಲ, ಕೆಮ್ಮಣ್ಣಿನ ಭೂಮಿ- ಎಂಬ ಅರ್ಥದಲ್ಲಿ ಇಲ್ಲಿ ಬರುತ್ತದೆ: 'ತಿಪ್ಪೆ ಸುಂಕ ಗಾಣದಲಿ ಕಾಶ್ಮೀರಭೂಮಿ ಮತ್ತ ಇದಿನಿಸುವಂ ನಿರ್ವಾಣಿದೇವರ್ಗೆ ಧಾರಾಪೂರ್ವಕಂ ಮಾಡಿಕೊಟ್ಟ ಧರ್ಮ' (ಸೌತ್ ಇಂಡಿಯನ್ ಇನ್ಸ್‍ಕ್ರಿಪ್‍ಶನ್ಸ್ ೯: ೧, ೨೩೫: ೧೬, ೧೧೩೦)</p>
		<p>'ಕಾಶ್ಮೀರ ರಾಗ' ಎಂದರೆ ಕುಂಕುಮದ ಬಣ್ಣ, ಕುಂಕುಮದ ಲೇಪ- ಎಂಬ ಅರ್ಥದಲ್ಲಿ ಇಲ್ಲಿ ಬರುತ್ತದೆ: 'ಪೂಸಿದ ಕಾಶ್ಮೀರರಾಗಮುಂ ಉಟ್ಟ ಕೌಸುಂಭಾಂಬರರುಚಿಯುಂ ತೊಟ್ಟ ಪದ್ಮರಾಗಾಭರಣಕಿರಣಂಗಳುಂ ಸಂಕ್ರಮಿಸಿದಂತೆ' (ಪಂಪ, ಕಾಲ: ೯೪೧, 'ಆದಿಪುರಾಣ' ೧೨:೧ ವಚನ); 'ಶತಮುಖಶ್ರೀ ವಕ್ತ್ರ ಕಾಶ್ಮೀರರಾಗಂ ಇದೆಂಬೆ ಏಳ್ಗೆಯನಾಂತು ರಕ್ತ ರುಚಿಯಿಂ ಚೆಲ್ವಾಯ್ತು ಚಂದ್ರೋದಯಂ' (ಗುಣವರ್ಮ-೨, ಕಾಲ: ಸು. ೧೨೩೫, 'ಪುಷ್ಪದಂತಪುರಾಣಂ' ೮: ೧೦೪)</p>
	</section>
	<section class="level1 numbered" epub:type="chapter" role="doc-chapter" id="id-p3.017">
		<p class="text-center"><strong>ಹೀಗೆ ಮಾಡುವುದೇನೂ ನೀನು ಬೇಡ</strong></p>
		<p class="verse">ಸತ್ಯಾನ್ ನ ಪ್ರಮದಿತವ್ಯಂ । ಧರ್ಮಾನ್ ನ ಪ್ರಮದಿತವ್ಯಮ್ ।<br />ಕುಶಲಾನ್ ನ ಪ್ರಮದಿತವ್ಯಂ । ಭೂತ್ಯೈ ನ ಪ್ರಮದಿತವ್ಯಮ್<br />ಸ್ವಾಧ್ಯಾಯು ಪ್ರವಚನಾಭ್ಯಾಂ ನ ಪ್ರಮದಿತವ್ಯಮ್ ।।</p>
		<p class="verse-author"><strong><em>-ತೈತ್ತಿರೀಯ ಉಪನಿಷತ್ ೧:೧೧</em></strong></p>
		<p class="myquote">ನಿಜವ ಉಪೇಕ್ಷಿಸ ಬೇಡ, ಧರ್ಮ ಕಡೆಗಣಿಸಲು ಬೇಡ;<br />ನಿನ್ನ ಕ್ಷೇಮ ನೆಮ್ಮದಿಗಳನು ನೀ ತಾತ್ಸರಿಸಬೇಡ;<br />ಜೀವಿಗಳೆಲ್ಲರಲಿ ದಯೆ ಸಹನೆ ಅಕ್ಕರೆ ತೋರದಿರಬೇಡ;<br />ಬರೆದೋದಿ ಮಥಿಸುವ ಬೇಸಾಯ ನಿಲ್ಲಿಸಲೇ ಬೇಡ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕೇಸರಿಯ ಇತಿಹಾಸ:</h1>
		<p>ನೋಡಿ: ಬಿ.ಜಿ.ಎಲ್. ಸ್ವಾಮಿ, 'ಫಲಶ್ರುತಿ', ಐ.ಬಿ.ಎಚ್. ಪ್ರಕಾಶನ, ಬೆಂಗಳೂರು-೯, ೧೯೮೪; ಪುಟ ೯೮-೧೦೦; ಪಿ. ಎನ್. ನಂದಾಜ್ಯೋತಿ, 'ಸಂಬಾರ ಸೌರಭ', ಜೈಸು ಪ್ರಕಾಶನ, ಶಿಕಾರಿಪುರ, ೫೭೭ ೪೨೭, ೧೯೮೮, ಪುಟ ೭೨-) ಕುಸುಮ ಕೇಸರಿ ಸುಗಂಧ ಸೂಸುವ, ಕೆಂಪು ಮಿಶ್ರಿತ ಹಳದಿ ಬಣ್ಣದ ಕಟುವಾದ ರುಚಿಯ ಒಂದು ಸಂಬಾರ ಪದಾರ್ಥ. 'ಇರಿಡಾಸಿ' ಕುಟುಂಬಕ್ಕೆ ಸೇರಿದ ಕೇಸರಿಯ ಸಸ್ಯಶಾಸ್ತ್ರೀಯ ನಾಮಧೇಯ 'ಕ್ರೋಕಸ್ ಸಾಟಿವಸ್ ಲಿನ್ನ್' ಎಂದು. ಹೂವಿನ ಅಂಡಾಶಯದ ಪರಾಗಸ್ಪರ್ಶ ಶಲಾಕ (ಸ್ಟೈಲ್)ವೇ ಕೇಸರಿ. 'ಕೇಸರಿ' ಎಂದಾಗ, ಈ ಸಂಬಾರದಲ್ಲಿ ಪುಷ್ಪದ ಶಲಾಕಾಗ್ರ ಮತ್ತು ಕುಸುಮ ಕಾಂಡಗಳು ಮಾತ್ರ ಕೇಸರಿಯ ಸಾರವನ್ನು ಒಳಗೊಂಡಿರುತ್ತದೆ. ಒಂದು ಹೂವಿನಲ್ಲಿ ಸಿಗುವುದು ಒಂದೇ ಶಲಾಕ. ಹೀಗಾಗಿ, ಒಂದು ಔನ್ಸ್(೨೮.೪ ಗ್ರಾಂ) ಕೇಸರಿಯನ್ನು ಶೇಖರಿಸುವುದಕ್ಕೆ ಸುಮಾರು ೪೫೦೦ ಹೂವುಗಳನ್ನು 'ಕೊಲ್ಲ'ಬೇಕಾಗುತ್ತದೆ. ಈ ಕಾರಣದಿಂದ ಅಂಗಡಿಯಲ್ಲಿ ಕೇಸರಿ ಯಾವಾಗಲೂ ದುಬಾರಿಯೇ!</p>
		<p>ಹೀಗೆ ಶಲಾಕಾಗ್ರಗಳಿಂದ ತೆಗೆದ ಅತ್ಯುತ್ತಮ ಮೊದಲದರ್ಜೆಯ ಕೇಸರಿಗೆ 'ಷಾಹೀ ಕೇಸರಿ' ಎನ್ನುತ್ತಾರೆ. ಕುಸುಮ ಕಾಂಡಗಳಿಂದ ಬರುವ ಎರಡನೆಯ ದರ್ಜೆಯದು 'ಮೊಗ್ತಾ ಕೇಸರಿ'. ಪರಿಷ್ಕಾರ ಮಾಡಿದಾಗ ಕಳೆದುಳಿಯುವ ಭಾಗವೇ ಕೊನೆಯ ದರ್ಜೆಯ 'ಲಚ್ಚಾ ಕೇಸರಿ'.</p>
		<p>ವೈದ್ಯಕೀಯ ಕ್ಷೇತ್ರದಲ್ಲಿ ಗಣನೀಯವಾಗಿ ಮತ್ತು ಸಿಹಿತಿಂಡಿಗಳ ಅಡಿಗೆಗಾಗಿ ಸಾಧಾರಣವಾಗಿ ವಿಶ್ವಾದ್ಯಂತ ಉಪಯೋಗವಾಗುವ ಈ ಕೇಸರಿಯ ತವರೂರು ದಕ್ಷಿಣ ಯೂರೋಪ್. ಗ್ರೀಸ್ ಮತ್ತು ಏಷ್ಯಾ ಮೈನರ್‍ಗಳಲ್ಲಿ ಕೇಸರಿಯನ್ನು ಮೊದಲು ಬೆಳೆಯುತ್ತಿದ್ದರು. ಇದಲ್ಲದೆ ಇಂಗ್ಲೆಂಡ್ ಟರ್ಕಿ ಸ್ಪೇಯ್ನ್ ಹಾಗೂ ಪರ್ಶಿಯಾ ದೇಶಗಳಲ್ಲಿ ಕೇಸರಿಯನ್ನು ಬೆಳೆಯುತ್ತಾರೆ. ಮಂಗೋಲರು ಬಹಳ ಹಿಂದಿನ ಕಾಲದಲ್ಲೇ ಕೇಸರಿಗಿಡಗಳನ್ನು ಚೈನಾಗೆ ಕೊಂಡೊಯ್ದರು. ಹದಿನಾಲ್ಕನೆಯ ಶತಮಾನದಲ್ಲಿ ಯಾತ್ರಾರ್ಥಿಯೊಬ್ಬನು ಪ್ಯಾಲೆಸ್ತೈನ್‍ಗೆ ಭೇಟಿಕೊಟ್ಟು ಇಂಗ್ಲೆಂಡ್‍ಗೆ ಹಿಂದಿರುಗುವಾಗ ಗುಟ್ಟಾಗಿ ಕೇಸರಿ ಗೆಡ್ಡೆಯನ್ನು ಕದ್ದು ತಂದನಂತೆ. ಕೇಸರಿ ಕೃಷಿಯು ನಂತರದ ದಿನಗಳಲ್ಲಿ ಅಗಾಧವಾಗಿ ಇಂಗ್ಲೆಂಡಿನಲ್ಲಿ ಬೆಳೆದು, ನಂತರ ಯೂರೋಪ್ ಮತ್ತು ಏಷ್ಯಾ ಪ್ರಾಂತ್ಯಗಳಲ್ಲಿಯೂ ಹರಡಿತು- ಎನ್ನುತ್ತಾರೆ. ಕೇಸರಿ ಬೆಳೆಯುವ ಕೆಲವೇ ರಾಷ್ಟ್ರಗಳಲ್ಲಿ ಭಾರತವೂ ಒಂದು. ಅನೇಕ ಶತಮಾನಗಳಿಂದಲೂ ಅಲ್ಲಿ ಇದನ್ನು ಬೆಳೆಯುತ್ತಿದ್ದಾರೆ.</p>
		<p>ಈ ನಗದು ಬೆಳೆಗೆ ಕಾಲುವೆಯ ವ್ಯವಸ್ಥೆ ಇರುವ ಮರಳು ಮತ್ತು ಜೇಡಿಮಣ್ಣು ತುಂಬಿದ ಒಳ್ಳೆಯ ಫಲವತ್ತಾದ ಜಾಗ ಬೇಕು. ತಂಪು ಪ್ರದೇಶ, ಉಷ್ಣಮಿಶ್ರಿತ ಆದ್ರ್ರವಾದ ವಾತಾವರಣ ಅವಶ್ಯಕ. ಹೂ ಬಿಡುವ ಮುನ್ನ ಸುಮಾರು ೧೦೦ರಿಂದ ೧೫೦ ಸೆಂ.ಮೀ. ಮಳೆ ಅಲ್ಲಿ ಬೀಳಬೇಕು. ಆದರೆ ಹೂ ಅರಳುವ ಸಮಯದಲ್ಲಿ ಮಳೆ ಸುರಿಯಬಾರದು. ಸಮುದ್ರ ಮಟ್ಟದಿಂದ ಸುಮಾರು ೨೦೦೦ ಮೀಟರ್ ಎತ್ತರದ ಪ್ರದೇಶ ಸೂಕ್ತವಾದದ್ದು. ಗೆಡ್ಡೆಗಳನ್ನು ನೆಟ್ಟು ಕೇಸರಿಯ ಸಸಿಗಳನ್ನು ಬೆಳೆಸುವುದು ಹಿಂದಿನಿಂದ ಬಂದ ಪದ್ಧತಿ. ಒಮ್ಮೆ ನೆಟ್ಟ ಗೆಡ್ಡೆಗಳು ಸುಮಾರು ಹನ್ನೆರಡು ವರ್ಷಗಳ ತನಕವೂ ಫಲ ಕೊಡುತ್ತದೆ.</p>
		<p>ಕೇಸರಿ ಕೃಷಿಯ ಏಕಸ್ವಾಮ್ಯವನ್ನು ಭಾರತದಲ್ಲಿ ಕಾಶ್ಮೀರ ರಾಜ್ಯವು ಬಹುಕಾಲದಿಂದಲೂ ಹೊಂದಿದೆ. ಕಾಶ್ಮೀರ ಕಣಿವೆಯಲ್ಲಿ ಸುಮಾರು ೩೩೫೦ ಎಕರೆಗಳ ವಿಸ್ತೀರ್ಣದಲ್ಲಿ ಕೇಸರಿ ಬೆಳೆ ಹರಡಿಕೊಂಡಿದೆ. ಕಣಿವೆಯ ಇಕ್ಕೆಲಗಳಲ್ಲಿ, ಪಾಂಪುರ (ಕ್ಯರೆವಾಸ್) ಮತ್ತು ಶ್ರೀನಗರದ ಸುತ್ತಮುತ್ತ, ಜಮ್ಮುವಿನ ಕಿಸ್ತಾವರ್ ಪ್ರದೇಶಗಳಲ್ಲಿ ಇದನ್ನು ಬೆಳೆಯುತ್ತಾರೆ. ಕೇಸರಿಯ ಬೆಳೆ ಆಶ್ಚರ್ಯಕರ ಒಂದು ರೀತಿಯಲ್ಲಿ ಕಾಶ್ಮೀರವನ್ನು ಪ್ರವೇಶಿಸಿದ ಬಗ್ಗೆ ದಂತಕತೆ ಹೀಗಿದೆ:</p>
		<p>ತಕ್ಷಕ ರಾಜನು ಒಮ್ಮೆ ಮಾರುವೇಷದಲ್ಲಿ ಕಾಶ್ಮೀರದ ಪಾಂಪುರಕ್ಕೆ, ಖ್ಯಾತ ವಾಗ್ಭಟ ವೈದ್ಯನ ಬಳಿ ಕಣ್ಣು ಬೇನೆಗೆ ಚಿಕಿತ್ಸೆ ಮಾಡಿಸಲು ಹೋದನಂತೆ. ರೋಗವನ್ನು ಗುಣಪಡಿಸುವುದರಲ್ಲಿ ವಾಗ್ಭಟನು ವಿಫಲನಾದಾಗ, ರೋಗಿಯು ತನ್ನ ನಿಜರೂಪವನ್ನು ಹೇಳುತ್ತಾನೆ. ತನ್ನ ಪೂರ್ವಜರು ಸರ್ಪವಂಶದವರೆಂದೂ ತಿಳಿಸುತ್ತಾನೆ. ಆ ಕಾರಣದಿಂದಲೇ ತಾನು ನೀಡಿದ ಮದ್ದು ಕೆಲಸ ಮಾಡದೆ ರೋಗವು ಉಲ್ಬಣಗೊಳ್ಳಲು ಕಾರಣವಾಗಿತ್ತು ಎಂದು ವಾಗ್ಭಟವೈದ್ಯನು ತೀರ್ಮಾನಿಸಿದನು. ಆಮೇಲೆ, ವಾಗ್ಭಟನು ರೋಗಿಯ ಕಣ್ಣುಗಳಿಗೆ ಮುಲಾಮು ಹಚ್ಚಿ, ಕೂಡಲೇ ಕಣ್ಣಿಗೆ ಬಟ್ಟೆಯನ್ನು ಕಟ್ಟಿ, ಅವನ ಬಾಯಿಂದ ಹೊರಹೊಮ್ಮುವ ವಿಷಪೂರಿತ ಹಬೆಯು ಕಣ್ಣಿಗೆ ತಗುಲದಂತೆ ತಡೆಗಟ್ಟುತ್ತಿದ್ದನು. ಕೆಲದಿನಗಳ ನಂತರ ತಕ್ಷಕರಾಜನ ಕಣ್ಣುಗಳು ಪೂರ್ಣವಾಗಿ ಗುಣಹೊಂದಿದವು. ಅವನು ಹರ್ಷಚಿತ್ತನಾಗಿ ವಾಗ್ಭಟನಿಗೆ ಅಮೂಲ್ಯಕೊಡುಗೆಯಾಗಿ ಕೇಸರಿ ಗೆಡ್ಡೆಯೊಂದನ್ನು ನೀಡಿದನು. ಅದರಿಂದ ಈ ವೈದ್ಯನೂ, ನಂತರ ಕಾಶ್ಮೀರದ ಜನರೂ ಇದನ್ನು ಅಲ್ಲಿ ಬೆಳೆಯಲಾರಂಭಿಸಿದರು.</p>
		<p>ಅಲ್ಲಿನ ಈ ಬೆಳೆಯ ಪ್ರಾಚೀನತೆಗೆ ಪೂರಕವಾಗಿ, ಅಲೆಕ್ಸಾಂಡರ್ ಮಹಾಶಯನು ಭಾರತಕ್ಕೆ ದಂಡಯಾತ್ರೆ ಮಾಡಿ ವಿಜಯಿಯಾಗಿ ಹಿಂತಿರುಗುವಾಗ ಕಾಶ್ಮೀರದಲ್ಲಿ ಬಿರಿದ ಕೇಸರಿಯ ಹೂಗಳನ್ನು ನೋಡುತ್ತ ಪರಿಮಳವನ್ನು ಆಸ್ವಾದಿಸುತ್ತ ತನ್ನ ಯೋಧರೊಂದಿಗೆ ಮೈಮರೆತ ಘಟನೆ ಇತಿಹಾಸದಲ್ಲಿ ದಾಖಲಾಗಿದೆ.</p>
	</section>
</body>
</html>
