<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಹರಿಯ ಕಾಣಿಕೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-p4">
		<h1 class="level1-title" epub:type="title">ಬೀಳ್ಕೊಡುಗೆ</h1>
	</section>
	<section class="level1 numbered" epub:type="chapter" role="doc-chapter" id="id-p4.001">
		<p class="text-center"><strong>ಮಾತ್ಸರ್ಯ ಇಲ್ಲದ ಹೆಣ್ಣು ಇರುವಳೇನು ?</strong></p>
		<p class="verse">ವಿಲೋಕ್ಯ ಸಂಗಮೇ ರಾಗಂ<br />ಪಶ್ಚಿಮಸ್ಯ ವಿವಸ್ವತಾ ।<br />ಕೃತಂ ಕೃಷ್ಣಂ ಮುಖಂ ಪ್ರಾಚ್ಯ,<br />ನ ಹಿ ನಾರ್ಯೋ ವಿನಾಽಈರ್ಷಯಾ । ।</p>
		<p class="verse-author"><strong><em>ಪಾಣಿನಿ, ಕವೀಂದ್ರವಚನ ಸಮುಚ್ಚಯದಲ್ಲಿ ಉಲ್ಲೇಖ</em></strong></p>
		<p class="myquote">ಬೆಂಗದಿರ-ಸಂಗದಲಿ ಪಡುವಣದ ಜವ್ವನೆ ಪ್ರಮದೆ<br />ರಂಗೇರಿ ಬೀಗುವುದ ಕಣ್ಣಾರೆ ಕಂಡು,<br />ಮೂಡಣದ ಭಾಮಿನಿ ಮುನಿದು ಕಪ್ಪಾದಳು-<br />ಹೊಟ್ಟೆಯುರಿಯಿಲ್ಲದ ಹೆಣ್ಣು ಎಲ್ಲಿರುವಳು?!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">'ದರ್ಶನ'ದ ಪ್ರಸ್ತಾವನೆ</h1>
		<p>ಜಗತ್ತಿನ ಮೂಲೆ ಮೂಲೆಗಳಲ್ಲಿ, ವಿಶೇಷವಾಗಿ ಭಾರತದಿಂದ ಹೊರಗೆ ವಿದೇಶಗಳಲ್ಲಿ ನೆಲಸಿರುವ ಕನ್ನಡಿಗರೆಲ್ಲ ಒಂದೆಡೆ ಸೇರಿ ಸಾಂಸ್ಕೃತಿಕ ಕಲಾಪಗಳ ಹಿನ್ನೆಲೆಯಲ್ಲಿ, ಎಲ್ಲ ಕನ್ನಡಿಗರ ಆಗು-ಹೋಗುಗಳ ಬಗ್ಗೆ ವಿವೇಚಿಸಲು ಇನ್ನೊಂದು ಸದವಕಾಶ ಇದೀಗ ಬಂದೊದಗಿದೆ.</p>
		<p>ಊರಿನಿಂದ ದೂರ ಬಂದ ಕನ್ನಡಿಗರು ತಾವು ತುಂಬಿದ ಮನೆಯಲ್ಲೂ ತೌರ ಬೆಳಕನ್ನು ಬೆಳಗುವ ಹಂಬಲದವರು. ಇದಕ್ಕೆ ಬೆಂಬಲವಾಗಿ ಮಾತು, ಓದು, ಬರಹ ಹಾಡು, ಪ್ರಕಟಣೆ, ಕಂಪ್ಯೂಟರೀಕರಣ ಮತ್ತು ಕನ್ನಡಕ್ಕೆ ವಿಶ್ವ ಮಾನ್ಯತೆ ಎಂಬ ಏಳು ಬಣ್ಣಗಳನ್ನು ಕನ್ನಡದ ಕಾಮನ ಬಿಲ್ಲಿನಲ್ಲಿ ಕಾಣಲು ನಾನು ಪ್ರಯತ್ನಿಸುತ್ತೇನೆ. ಕನ್ನಡವನ್ನು ವಿದೇಶಗಳಲ್ಲಿ ಉಳಿಸಿಕೊಳ್ಳಲೂ, ಬೆಳೆಸಲೂ ಆರೋಗ್ಯಕರ ಮಾರ್ಗಗಳನ್ನು ಹುಡುಕುವುದನ್ನು ವಸ್ತುವಾಗಿ, ಗುರಿಯಾಗಿ ಇರಿಸಿಕೊಂಡು ಈ ಪ್ರಸ್ತಾವನೆಯಲ್ಲಿ ಕೊನೆಯ ಭಾಗದಲ್ಲಿ ಕೆಲವು ಮಾತುಗಳನ್ನು ಆಡಲು ಬಯಸುತ್ತೇನೆ.</p>
		<p>ಮೊದಲು ಸಮ್ಮೇಳನ ಕುರಿತೇ ಯೋಚಿಸೋಣ: ಈ ಹಿಂದೆ ಅಮೆರಿಕದಲ್ಲಿ ನಡೆದ ಈಶಾನ್ಯ ವಲಯ ಸಮ್ಮೇಳನಗಳೂ, ಅಖಿಲ ಅಮೆರಿಕಾ ಮಟ್ಟದಲ್ಲಿ, 'ತ್ರಿವೇಣಿ'ಯ ಆಶ್ರಯದಲ್ಲಿ ನ್ಯೂ ಜೆರ್ಸಿಯಲ್ಲಿ ೧೯೮೩ರಲ್ಲಿ, ನಡೆದ ಮೊದಲ ಸಮ್ಮೇಳನ, ಇತ್ತೀಚೆಗೆ ಮೇ ೧೯೮೩ರಲ್ಲಿ ಟೊರೊಂಟೋದಲ್ಲಿ ನಡೆದ ಕೆನಡಾ -ಯು.ಎಸ್.ಎ ಸಮ್ಮೇಳನ, ಅದೇ ಕಾಲದಲ್ಲಿ ಷಿಕಾಗೋದಲ್ಲಿ ನಡೆದ ಮಧ್ಯವಲಯ ಸಮ್ಮಿಲನ, ಸೇಂಟ್ ಲೂಯಿಸ್, ಮಿಸ್ಸೌರಿಯಲ್ಲಿ ನಡೆದ ಮಧಯವಲಯ ಸಮ್ಮಿಳನ, ಇಪ್ಪತ್ತೈದು ವರುಷಗಳು ಸಾರ್ಥಕವಾಗಿ ಕಳೆದೆವೆಂದು ಕನ್ನಡ ಕೂಟಗಳು ನಡೆಸಿದ ರಜತ ಮಹೋತ್ಸವಗಳು ಮುಂತಾದವು ನೆನಪಿನಲ್ಲಿ ಇನ್ನೂ ಹಸಿರಾಗಿಯೇ ಇವೆ. ಇಂಥ ಸಮಾವೇಶಗಳು ಆಗಾಗ್ಗೆ ನಡೆಯಬೇಕು. ಕನ್ನಡಿಗರ ಪ್ರದರ್ಶಕ ಕಲೆಗೆ ಪ್ರೋತ್ಸಾಹ, ಸಾಹಿತ್ಯಾಸಕ್ತಿಗೆ ಉತ್ತೇಜನದ ಕಾರಂಜಿ ಇವಾಗಬೇಕು. ನಮ್ಮ ಮಕ್ಕಳಲ್ಲಿ ಕನ್ನಡದ ಬಗ್ಗೆ ಆಸಕ್ತಿ, ಆದರ ಮೂಡಿಸಲೂ, ಹೆಚ್ಚಿಸಲೂ ಈ ಸಂದರ್ಭಗಳನ್ನು ಬಳಸಿಕೊಳ್ಳಬೇಕು. ನಮ್ಮ ನಮ್ಮಲ್ಲಿ ವಿಚಾರ ವಿನಿಮಯಕ್ಕೂ ಇವು ಬೇಕು.</p>
		<p>ವಿದೇಶದ ಕನ್ನಡಿಗರು ನಡೆಯುವ ಸಮ್ಮೇಳನಗಳಿಗೂ, ಭಾರತದಲ್ಲಿ ಕರ್ನಾಟಕದಲ್ಲಿ ನಡೆವ ಸಮ್ಮೇಳನಗಳಿಗೂ ಸಾಹಿತ್ಯ-ಸಮ್ಮೇಳನಗಳಿಗೂ ಉದ್ದೇಶದಲ್ಲೂ ವ್ಯಾಪ್ತಿಯಲ್ಲೂ ಸ್ವಲ್ಪ ಸಾಮ್ಯ, ಹಲವು ವೈಷಮ್ಯಗಳು ಉಂಟು. ಸಾಮಯಿಕ ಸಮಸ್ಯೆ ಪರಿಹಾರ, ದೀರ್ಘಕಾಲಿಕ ಯೋಜನೆಗಳ ಬುನಾದಿ ಒದಗಿಸುವ ಈ ವೇದಿಕೆಗಳನ್ನು ಎಲ್ಲ ಕನ್ನಡಿಗರೂ ಬೆಂಬಲಿಸಬೇಕು; ಭಾಗವಹಿಸಿ, ಅರ್ಥವತ್ತಾಗಿಸಬೇಕು.</p>
		<p class="vertical-delimiter" />
		<p>ನಾಡು ಮತ್ತು ನುಡಿಯ ಬಗ್ಗೆ ಎಲ್ಲರಿಗೂ ಹೆಮ್ಮೆ ಇರುವುದು ಸಹಜ, ಅದರ ಜೊತೆಗೆ ನಾಡಿನ ನುಡಿಯ, ಅದಕ್ಕೆ ಸಂಬಂಧಿಸಿದ ಎಲ್ಲಾ ಕ್ಷೇತ್ರಗಳ, ಪರಂಪರೆಯ ಸರಿಯಾದ ತಿಳಿವಳಿಕೆ ನಮಗೆ ಸಿಕ್ಕಿತೆಂದರೆ, ಆ ಹೆಮ್ಮೆ ಇನ್ನೂ ಅರ್ಥಪೂರ್ಣವಾಗಿ ಪರಿಣಮಿಸುತ್ತದೆ. ಇಂಥ ತಿಳಿವಳಿಕೆಗೆ ಅಧಿಕೃತವಾದ ಮಾಹಿತಿ ಅಗತ್ಯ, ಆಯಾಯ ಕ್ಷೇತ್ರಗಳಲ್ಲಿ ಕೂಲಂಕಷ ಅಧ್ಯಯನ ಮಾಡಿ, ಸಾಧಾರವಾಗಿ ಮಾಹಿತಿಯನ್ನು ಕೊಡಬಲ್ಲ ಪರಿಣಿತ ವಿದ್ವಾಂಸರುಗಳು ವಿರಳ. ಅಂಥ ವಿದ್ವಾಂಸರುಗಳು ನಮಗೆ ಪರಿಚಿತರಿದ್ದರೂ ಅವರ ಕಾರ್ಯಭಾರಗಳ ನಡುವೆ ಈ ನಮ್ಮ 'ದರ್ಶನ' ಸಂಪುಟಕ್ಕಾಗಿಯೇ ವಿಶೇಷ ಲೇಖನವನ್ನು ಬರೆದುಕೊಟ್ಟಿರುವ ಪ್ರತಿಯೊಬ್ಬ ವಿದ್ವಾಂಸರಿಗೂ ಕೃತಜ್ಞತಾಪೂರ್ವಕ ನಮನಗಳನ್ನು ಸಮರ್ಪಿಸುತ್ತಾ ದರ್ಶನದ ಬರಹಕಿರಣಗಳನ್ನು ಪರಿಚಯಾತ್ಮಕವಾಗಿ ಸಂಕ್ಷಿಪ್ತವಾಗಿ ಸಮೀಕ್ಷಿಸಲು ಈ ಪ್ರಸ್ತಾವನೆಯಲ್ಲಿ ಪ್ರಯತ್ನಿಸುತ್ತಿದ್ದೇನೆ.</p>
		<p>ಕನ್ನಡವೆಂದಾಗ ಅದು ಹೇಗೆ ನೆಲವೂ ಹೌದು, ನಾಡೂ ಹೌದು, ನುಡಿಯೂ ಹೌದು, ಜೊತೆಗೆ ಕನ್ನಡವಾಡುವ ಎಲ್ಲರ ನಡವಳಿಕೆಯೂ ಹೌದು. ಬರಹಕ್ಕೆ ಶಾಶ್ವತತೆಯನ್ನು ನೀಡಿದ ಶಿಲಾಶಾಸನಗಳ ಕಾಲದಿಂದ ಹಿಡಿದು ಇಂದಿನ ಅಂತರಜಾಲದವರೆಗೆ ಕನ್ನಡದ ಹಿರಿಮೆ ಮತ್ತು ಗರಿಮೆ ಹೇಗೆ ಬಾನೆತ್ತೆರಕ್ಕೆ ಏರಿದೆ ಎಂಬುದನ್ನು ವಿದ್ಯಾಲಂಕಾರ ಪ್ರಶಸ್ತಿ ಭೂಷಿತ ಪ್ರಾಧ್ಯಾಪಕ ಎಸ್.ಕೆ. ರಾಮಚಂದ್ರರಾಯರ ಲೇಖನದಲ್ಲಿ ನೋಡುತ್ತೇವೆ.</p>
		<p>ನಾವಾಡುವ ನುಡಿಯ ಬಗ್ಗೆ ನಮಗೆಷ್ಟು ಗೊತ್ತಿದೆ? ಕಾಲಕಾಲಕ್ಕೆ ಏನೇನು ಬದಲಾವಣೆಗಳನ್ನು ಅದು ಹೊಂದಿ ಈಗಿರುವ ಮಟ್ಟಕ್ಕೆ ಮುಟ್ಟಿದೆ? ಹಳತು ಹೊಸದಾದಾಗ ಹೊಸತು ಹಳತಾದಾಗ ಏನೆಲ್ಲ ಬಣ್ಣಗಳನ್ನು ಬದಲಾಯಿಸಿ ಕೊಂಡಿವೆ? ಮೀಟಿದ ಒಂದೇ ತಂತಿ ನಾಡಿನ ಬೇರೆ ಬೇರೆ ಮೂಲೆಗಳಲ್ಲಿ ಏನೆಲ್ಲ ಬೇರೆ ಬೇರೆ ಸ್ವರಗಳನ್ನು ಧ್ವನಿಸುತ್ತಿದೆ ಎಂಬುದರ ವಿವೇಚನೆ ಪ್ರಖ್ಯಾತ ಕವಿಗಳಾದ ಪ್ರಾಧ್ಯಾಪಕ ಲಕ್ಷ್ಮೀನಾರಾಯಣ ಭಟ್ಟರ 'ನಮ್ಮ ಕನ್ನಡ ಭಾಷೆ'ಯಲ್ಲಿದೆ.</p>
		<p>ವ್ಯಕ್ತಿಗೆ, ನಾಡಿಗೆ ಏಳುಬೀಳುಗಳು ಇದ್ದಂತೆ, ಭಾಷೆಗೂ ಏರು-ಇಳಿತ ಗಳುಂಟು. ಬೇರೆ ಭಾಷೆಗಳೊಡನೆ ಕೊಡುವ ಕೊಳ್ಳುವ ವ್ಯವಹಾರವುಂಟು. ನಿಜಕ್ಕೂ ನಾಡಿನ ಉಸಿರು ನಮ್ಮ ನುಡಿ. ಜನಪದದ ನಾಡಿಗರ, ಜನರ ಶಕ್ತಿಯ ಕೇಂದ್ರವಾದ ಆ ನುಡಿಯ, ಭಾಷೆಯ ಉತ್ಕರ್ಷವನ್ನು ಕುರಿತು ಆಲೋಚಿಸಿದ್ದಾರೆ ಪ್ರೊಫೆಸರ್ ಚಿದಾನಂದ ಮೂರ್ತಿಗಳು.</p>
		<p>ಭಾರತದ ಆಧುನಿಕ ಭಾಷೆಗಳಲ್ಲಿ ನಡೆಯುತ್ತಿರುವ ಸಾಹಿತ್ಯಕೃಷಿಯನ್ನು ಒರೆಹಚ್ಚಿ ಅದಕ್ಕೆ ಕಾರಣರಾದವರನ್ನು ಸನ್ಮಾನಿಸುವ ಸ್ತುತ್ಯಾರ್ಹ ಕೆಲಸವನ್ನು ಜ್ಞಾನಪೀಠ ಮಾಡುತ್ತಿದೆ. ಬೇರೆ ಯಾವ ಭಾಷೆಗೂ ಸಂದಿರದ ಗೌರವ ಕನ್ನಡಕ್ಕೆ ಬಂದಿದೆ ಎಂಬುದು ಈಗಾಗಲೇ ಏಳು ಪ್ರಶಸ್ತಿಗಳು ಕನ್ನಡಕ್ಕೆ ಬಂದಿರುವುದೇ ಸಾಕ್ಷಿ. ಈ ಪ್ರಶಸ್ತಿಗಳನ್ನು ಪಡೆದವರು ಯಾರು? ಅವರ ಪ್ರಯೋಗ ಸಾಧನೆ ಸಿದ್ಧಿಗಳು ಎಂತಹವು ಎಂಬುದನ್ನು ಪ್ರಾಧ್ಯಾಪಕ ಕವಿ ದೊಡ್ಡರಂಗೇಗೌಡ ಅವರು ಸಮೀಕ್ಷಿಸಿದ್ದಾರೆ.</p>
		<p>ಎಲ್ಲ ಪಂಥಗಳಲ್ಲೂ ಮತೀಯ ನಡವಳಿಕೆಗಳು, ಭಗವದಾರಾಧನೆಯ ವಿಧಿಗಳು ಸಾಂಕೇತಿಕವಾಗಿಯೂ, ವೈಶಿಷ್ಟ್ಯಪೂರ್ಣವಾಗಿಯೂ ಇರುತ್ತವೆ. ಧಾರ್ಮಿಕ ಆಚರಣೆಗಳು ಕಾಲದೇಶವನ್ನು ಅನುಸರಿಸಿ ಬದಲಾವಣೆ ಹೊಂದುತ್ತದೆ. ಈ ದಿಕ್ಕಿನಲ್ಲಿ ಅಡಿಯಿಡುತ್ತಾ ಕನ್ನಡನಾಡಿನಲ್ಲಿ ಕ್ರೈಸ್ತಮತೀಯರ ಜನಪದ ಸಂಪ್ರದಾಯಗಳನ್ನು ಗುರುತಿಸಿ ಸಂಪ್ರಬಂಧ ಬರೆದ ಡಾಕ್ಟರ್ ಮೇರಿ ಫಾತಿಮಾ ಅದರ ಒಳತಿರುಳನ್ನ ನಮಗೆ ಕೊಡಲು ಪ್ರಯತ್ನಿಸಿದ್ದಾರೆ.</p>
		<p>ಕನ್ನಡದ ಮೊದಲ ನಾಟಕವೆನಿಸಿದ, ಸಿಂಗಾರಾರ್ಯನ 'ಮಿತ್ರವಿಂದಾ ಗೋವಿಂದ'ದಿಂದ ಇಂದಿನ ಬೀದಿನಾಟಕಗಳವರೆಗೆ, ಕನ್ನಡದ ರಂಗಭೂಮಿ ಇತೋಪ್ಯತಿಶಯವಾಗಿ ಉದ್ದ ಅಗಲಕ್ಕೆ ಬೆಳೆದಿದೆ. ಕನ್ನಡದ ರಂಗಮಂಚದ ಮೇಲಿನ ಈ ಬಣ್ಣದ ಬದುಕು, ಕಣ್ಣುಕಿವಿಗಳನ್ನು ಮೊದಲು ಆಕರ್ಷಿಸಿ ಬಂಧಿಸಿ ಹೇಗೆ ನೋಡುಗರ ಮನಸ್ಸಿನ ಬಾಗಿಲುಗಳನ್ನೂ ತೆರೆಯುತ್ತಿದೆ ಎಂಬುದನ್ನು ವಿವರಿಸುವ ನಾಂದಿಯನ್ನು ಹಾಡಿ, ಅಂಕದ ಪರದೆಯನ್ನು ಎಳೆದಿದ್ದಾರೆ ಡಾಕ್ಟರ್ ಎಚ್.ಕೆ. ರಂಗನಾಥ್ ಅವರು.</p>
		<p>ಸಾಹಿತಿಗಳ ಒಕ್ಕೂಟ ಕನ್ನಡ ಸಾಹಿತ್ಯ ಪರಿಷತ್ತು ಮೊದಲು ಬೆಂಗಳೂರಿನಲ್ಲಿ ಪ್ರಾರಂಭವಾಗಿ ಈಗ ಕನ್ನಡ ನಾಡಿನ ಮೂಲೆಮೂಲೆಗಳಲ್ಲಿ, ಹಳ್ಳಿಹಳ್ಳಿಗಳಲ್ಲಿ ಶಾಖೆ ಉಪಶಾಖೆಗಳೊಂದಿಗೆ ವಿಸ್ತರಿಸುತ್ತಾ ನಡೆದು ಬರುತ್ತಿರುವ ದಾರಿಯ ನಕಾಶೆಯನ್ನು ಹಾಕಿಕೊಟ್ಟಿದ್ದಾರೆ ಅದರ ಈಗಿನ ಅಧ್ಯಕ್ಷ ಶ್ರೀ. ಎನ್. ಬಸವಾರಾಧ್ಯ ಅವರು.</p>
		<p>ವ್ಯಾಸಕೂಟ, ದಾಸಕೂಟದ ಸಂಘರ್ಷಣೆಯಲ್ಲಿ, ಕಡೆದ ಮೊಸರಿನ ಮೇಲೆ ತೇಲಿಬಂದ ಬೆಣ್ಣೆಯ ಹಾಗೆ, ಹರಿದಾಸ ಸಾಹಿತ್ಯ ಸಾಂಪ್ರದಾಯಿಕ ಚೌಕಟ್ಟಿನೊಳಗೆ ಸಮಾಜವನ್ನು ಹೇಗೆ ಶುದ್ಧೀಕರಿಸಲು ಪ್ರಯತ್ನಿಸಿತು ಎಂಬುದು ಪ್ರಾಧ್ಯಾಪಕ ಸತ್ಯನಾರಾಯಣ ರಾವ್ ಅಣತಿಯವರ ಲೇಖನದ ವಸ್ತು.ಕಾವ್ಯಗಳು ಕೇವಲ ಸುಶಿಕ್ಷಿತರ ಗ್ರಾಂಥಿಕ ವಸ್ತುವಾಗಿ ಉಳಿಯದೇ ಪಂಡಿತರನ್ನೂ ಪಾಮರರನ್ನೂ ಸಮಾನವಾಗಿ ಸೇವಿಸುವಂತೆ ಮಾಡಿದ ಮಹತ್ಕಾರ್ಯ ಕನ್ನಡ ನಾಡಿನ ಗಮಕಿಗಳದು. ಕಾವ್ಯವಾಚನ ಒಂದು ಕಲೆ. ಇದು ಕನ್ನಡದ ಒಂದು ವಿಶೇಷವಾದ ಪ್ರಕಾರ. ಶ್ರೀ ಅನಂತ ಮೂರ್ತಿ ಮತ್ತು ಜಯಮ್ಮನವರ ಲೇಖನ ಇದನ್ನು ಕುರಿತದ್ದಾಗಿದೆ.</p>
		<p>ನಾವು ನಮ್ಮ ನಾಡಿನ ಬಗ್ಗೆ ಹೆಮ್ಮೆ ಪಡಲು ವರ್ಣರಂಜಿತ ವೈವಿಧ್ಯಪೂರ್ಣ ಸಾಂಸ್ಕೃತಿಕ ಹಿನ್ನೆಲೆ ನಮ್ಮ ನಾಡಿಗೆ ಇರುವುದೇ ಮುಖ್ಯ ಕಾರಣ ಎಂಬುದನ್ನು ಸಕಾರಣವಾಗಿ ಸಮರ್ಥಿಸುತ್ತಾರೆ, ಇತಿಹಾಸ-ತಜ್ಞ ಡಾ । ಸೂರ್ಯನಾಥ್ ಕಾಮತರು.</p>
		<p>ಜಗತ್ತು, ನಮ್ಮ ಸುತ್ತಮುತ್ತಣ ಜಗತ್ತು ದಿನೇದಿನೇ ಎಷ್ಟೊಂದು ಕುಗ್ಗುತ್ತಿದೆ. ಆದರೆ ನಮ್ಮ ಕನ್ನಡ ಜಗತ್ತು ದಿನೇದಿನೇ ಎಷ್ಟೊಂದು ಹಿಗ್ಗುತ್ತಿದೆ ಎಂಬ ವಿಷಯದ ಮೇಲೆ ಬರೆದ ಬರಹ, 'ಅಕ್ಷರ ಪ್ರಕಾಶನ'ದ, ಕನ್ನಡ ರಂಗಭೂಮಿಗೆ ಹೊಸ ತಿರುವನ್ನು ಸೃಜಿಸಿದ, ಅಂತರ್ರಾಷ್ಟ್ರೀಯ ಖ್ಯಾತಿಯ, ಹೆಗ್ಗೋಡಿನ ಶ್ರೀ ಕೆ.ವಿ.ಸುಬ್ಬಣ್ಣ ಅವರದು.</p>
		<p>ಸಾಹಿತ್ಯದ ವಿವಿಧ ಪ್ರಕಾರಗಳಲ್ಲಿ ಜನಮನಗಳನ್ನು ಸೂರೆಗೊಂಡ 'ಲಲಿತ ಪ್ರಬಂಧ' ಕನ್ನಡಕ್ಕೆ ಪಾಶ್ಚಾತ್ಯ ಸಾಹಿತ್ಯದ ಒಂದು ಅಮೂಲ್ಯ ಕೊಡುಗೆ. ಇದರ ರೂಪರೇಷೆಗಳನ್ನು ಅಚ್ಚುಕಟ್ಟಾಗಿ ಮನಗಾಣಿಸುತ್ತಿದ್ದಾರೆ, ಖ್ಯಾತ ವಿಮರ್ಶಕ ಪ್ರೊ । ಎಲ್.ಎಸ್. ಶೇಷಗಿರಿರಾಯರು.</p>
		<p>ಕನ್ನಡ ನಾಡಿನ ಪ್ರಾಚೀನ ಕವಯಿತ್ರಿಯರ ಸಾಧನೆಗಳನ್ನು ಗುರುತಿಸುವ ಪ್ರಯತ್ನ ಶ್ರೀಮತಿ ಜ್ಯೋತಿ ಮಹಾದೇವಿ ಅವರ ಪ್ರಬಂಧದಲ್ಲಿ ಸಫಲವಾಗಿದ್ದು, ಈ ಶತಮಾನದ ಕನ್ನಡ ಕವಯಿತ್ರಿಯರು ಹೇಗೆ ಈ ಪರಂಪರೆಯನ್ನು ಮುಂದುವರೆಸಿಕೊಂಡು ಬಂದಿದ್ದಾರೆ ಎಂಬ ಹಕ್ಕಿನೋಟವನ್ನು ಕುಲಶೇಖರಿ ಅವರು ಕೊಟ್ಟಿದ್ದಾರೆ.</p>
		<p>ನಾಟಕಗಳಲ್ಲಿ ಗೀತ ರೂಪಕ ವಿಶೇಷವಾದದ್ದು. ಕನ್ನಡದಲ್ಲಿನ ಖ್ಯಾತ ಕವಿಗಳೆಲ್ಲರೂ ಈ ಕೃಷಿಯಲ್ಲಿ ಕೈ ಆಡಿಸಿದ್ದಾರೆ; ಭರತನ ನಾಟ್ಯಶಾಸ್ತ್ರಕ್ಕೆ ಒಂದು ಹೊಸ ಆಯಾಮವನ್ನು ಇತ್ತಿದ್ದಾರೆ. ಈ ವಿಷಯದ ಬಗ್ಗೆಯೇ ಸಂಪ್ರಬಂಧ ಬರೆದ ಡಾ । ವಿಜಯ ಸುಬ್ಬರಾಜ ಅವರು ಒಂದು ಕಿರುನೋಟವನ್ನು ಚೆಲ್ಲಿದ್ದಾರೆ.</p>
		<p>ಹನ್ನೊಂದನೆ ಶತಮಾನದ ಸುಮಾರಿನಲ್ಲಿ ನಡೆದ ಸಾಮಾಜಿಕ ಕ್ರಾಂತಿಯಲ್ಲಿ ವಚನಸಾಹಿತ್ಯದ ಪಾತ್ರ ಹಿರಿದು. ಅದು ಜಾತಿಮತಗಳ ವರ್ಗಭೇದಗಳ ಮೇಲುಕೀಳುಗಳ ಗೋಡೆಗಳನ್ನು ಕೊಚ್ಚಿ ಕಿತ್ತೊಗೆದು, ತಾತ್ವಿಕ ಚಿಂತನೆಯ ಊರುಗೋಲಾಗಿ ಹಲವರ ಬದುಕನ್ನ ಹಸನಾಗಿಸಿತು. ಆ ಪರಿಸರದಲ್ಲಿ ಭಾಷೆ ಕವಲೊಡೆದು ಹೇಗೆ ಸಾಗಿತು ಎಂಬುದಕ್ಕೆ ಅಂದಿನ ವಚನಸಾಹಿತ್ಯದ ಅಧ್ಯಯನ ಒಂದು ಕೈ ಗನ್ನಡಿ. ಶ್ರೀಮತಿ ಎಚ್.ಎಲ್. ಪುಷ್ಪ ಅವರದು ಈ ಅಧ್ಯಯನದ ವಸ್ತು.</p>
		<p>ಈ ಪರಮಾರ್ಥದ ತಾತ್ವಿಕ ಚಿಂತನೆ ಶಿವ ಶರಣರ ಅನುಭವ ಮಂಟಪದಲ್ಲಿ ಎಂಥ ಉನ್ನತಮಟ್ಟದಲ್ಲಿ ನಡೆಯುತ್ತಿತ್ತು, ಇದರಲ್ಲಿ ಪಾಲು ಗೊಂಡವರ ತಾತ್ವಿಕ ಸಂಪಾದನೆ ಎಂಥ ತವನಿಧಿಯಾಗಿತ್ತು, ಏನೆಲ್ಲ ತುಂಬಿ ತುಳುಕಾಡಿಸಿದ ಚಿನ್ನದ ಕಣಜಗಳಾಗಿದ್ದವು ಎಂಬುದು ಅನುಭಾವ ಸಾಹಿತ್ಯದ ಈ ಕ್ಷೇತ್ರದಲ್ಲಿ ಗಾಯನ, ಪ್ರವಚನ, ವ್ಯಾಖ್ಯಾನಗಳ ಹೆಸರಾಂತ ವಿದುಷಿ ಶ್ರೀಮತಿ ಜಯಾ ರಾಜಶೇಖರ ಅವರ ಪ್ರಬಂಧದ ವಸ್ತು.</p>
		<p>ಚಿಕ್ಕವರನ್ನೂ ದೊಡ್ಡವರನ್ನೂ ಸಮಾನವಾಗಿ ಆಕರ್ಷಿಸಿದ ಕನ್ನಡ ಸಾಹಿತ್ಯದ ಎರಡು ಪ್ರಕಾರಗಳೆಂದರೆ, ಸಣ್ಣ ಕಥೆ ಮತ್ತು ಕಾದಂಬರಿ. ಮೊನ್ನೆ ಮೊನ್ನಿನವರೆಗೆ ತುಂಬಾ ಪ್ರಮುಖ ಸ್ಥಾನ ಪಡೆದಿದ್ದಂಥ ಇವು ತಮ್ಮ ಹೆಚ್ಚುಗಾರಿಕೆಯನ್ನು ಕಳೆದುಕೊಳ್ಳುತ್ತಿವೆಯೇ? ಎಂಬುದನ್ನು 'ತುಷಾರ' 'ಕರ್ಮವೀರ' ಮುಂತಾದ ಪತ್ರಿಕೆಗಳ ಸಂಪಾದಕವರ್ಗದಲ್ಲಿದ್ದ, 'ಕರ್ನಾಟಕ ಪತ್ರ'ದ ಶ್ರೀ ಚಿರಂಜೀವಿ ಅವರು ಚರ್ಚಿಸಿದ್ದಾರೆ.</p>
		<p>ಬಾಣ ಸಂಸ್ಕೃತದಲ್ಲಿ 'ಕಾದಂಬರಿ' ಎಂದಾಗ ಇದ್ದ ಅರ್ಥವೇ ಬೇರೆ; ಕನ್ನಡದಲ್ಲಿ ಇದು ತಳೆದ ಅರ್ಥವಿನ್ಯಾಸವೇ ಬೇರೆ. ಭಾಷಣಕ್ಕೆ ನಾವು 'ಉಪನ್ಯಾಸ' ವೆಂದರೆ, ಹಿಂದಿಯಲ್ಲಿ ಅದು 'ಕಾದಂಬರಿ'. ಇರಲಿ, ಅನುವಾದದಿಂದ ಪ್ರಾರಂಭವಾಗಿ, ಸ್ವತಂತ್ರ ರಚನೆಯಲ್ಲಿ ಮೇರುಕೃತಿಗಳನ್ನು ಸೃಷ್ಟಿಸಿ, ವಿಶ್ವದ ವಾಙ್ಮಯಕ್ಕೆ ಅಮೂಲ್ಯ ದೇಣಿಗೆಗಳನ್ನಿತ್ತ ಕನ್ನಡ ಕಾದಂಬರಿ ಕ್ಷೇತ್ರದ ನೂರು ವರ್ಷಗಳ ಈ ಹೆದ್ದಾರಿಯ ಮುಖ್ಯ ಮೈಲಿಗಲ್ಲುಗಳನ್ನು ಪ್ರಾಧ್ಯಾಪಕ ನಾ.ಡಿಸೋಜ ಅವರು ಗುರುತಿಸಿದ್ದಾರೆ.</p>
		<p>ಸಾಹಿತ್ಯ ಬ್ರಹ್ಮ ಕವಿಯ ಅಂತರಂಗವನ್ನು ಹೊಕ್ಕು, ಅವನು ಕಂಡಿರ ಬಹುದಾದ, ರವಿಗೂ ಗೋಚರಿಸಿರದ ಸತ್ಯವನ್ನು ಒರೆಹಚ್ಚಿ, ಆ ದ್ರಷ್ಟಾರ ಕವಿ ಹೇಳಿದ ಮಾತು, ರೀತಿ, ವಿಧಾನ, ಶೈಲಿ ಎಷ್ಟೆಷ್ಟು ಪರಿಣಾಮಕಾರಿ ಎಂಬುದನ್ನು ವಿವೇಚಿಸುತ್ತಾ ಕನ್ನಡದಲ್ಲಿ ವಿಮರ್ಶೆ ಪೂರ್ವಪಶ್ಚಿಮವಾಗಿ ಹರಡಿ ಹೇಗೆ ಬೆಳೆದುಬಂದಿದೆ ಎಂಬುದರ ಸ್ವರೂಪ ದರ್ಶನ ಮಾಡಿಸುತ್ತಾರೆ, ಡಾ । ನರಹಳ್ಳಿ ಬಾಲಸುಬ್ರಹ್ಮಣ್ಯಂ ಅವರು.</p>
		<p>ನಮ್ಮ ನಾಡಿಗೆ ಮೊನ್ನೆಮೊನ್ನೆ ದೂರದರ್ಶನ ಕಾಲಿರಿಸುವವರೆಗೆ ಬಾನುಲಿಯೇನೇ ನಮ್ಮ ಮನೋಲ್ಲಾಸದ ಬಾಳಿಗೆ ಒಂದು ಸಮರ್ಥ ಮಾಧ್ಯಮವಾಗಿ ಪ್ರಭಾವ ಬೀರಿತ್ತು. ಈ ಶತಮಾನದ ಆಂಚಿನಲ್ಲಿ ನಿಂತು ಆಕಾಶವಾಣಿಯತ್ತ ಕಿವಿ ತಿರುಗಿಸಿದಾಗ ನಮಗೆ ಏನೆಲ್ಲಾ ಕೇಳಿಸೀತು ಎಂಬುದನ್ನು ಆಕಾಶವಾಣಿಯ ನಿರ್ದೇಶಕಿಯರಾಗಿದ್ದ ಡಾ । ಜೊತ್ಸ್ನಾ ಕಾಮತ್ ಅವರು ಸ್ವಾನುಭವದಿಂದ ತಿಳಿಸುತ್ತಾರೆ.</p>
		<p>ಆಡಳಿತದ ದೃಷ್ಟಿಯಿಂದ ಭಾರತ ಗಣರಾಜ್ಯ ಹಲವು ರಾಜ್ಯಗಳ ಒಂದು ಒಕ್ಕೂಟ. ಭಾರತದ ಸಂವಿಧಾನದ ಪ್ರಕಾರ ಹಣಕಾಸು, ರಕ್ಷಣೆ, ವಿದೇಶಾಂಗ -ಮುಂತಾದ ಕೆಲವು ವಿಷಯಗಳನ್ನು ಕೇಂದ್ರ ಸರ್ಕಾರವೂ, ಉಳಿದವುಗಳನ್ನು ಆಯಾಯ ರಾಜ್ಯ ಸರ್ಕಾರಗಳೂ ಹೊಣೆ ಹೊರುತ್ತವೆ. ಕರ್ನಾಟಕ ರಾಜ್ಯ ಮತ್ತು ಕೇಂದ್ರ ಸರ್ಕಾರ ಇವುಗಳ ಸಂಬಂಧ ಈಗ ಹೇಗಿದೆ? ಆದರ್ಶ ಸನ್ನಿವೇಶದಲ್ಲಿ ಈ ಸಂಬಂಧ ಹೇಗಿದ್ದರೆ ಒಳಿತು ಈ ವಿಚಾರವಾಗಿ, ನ್ಯಾಯಾಂಗ ಕ್ಷೇತ್ರದಲ್ಲಿ ತಮ್ಮ ಸಂಶೋಧನೆ ಮತ್ತು ಪುಸ್ತಕಗಳ ಮೂಲಕ ಹೆಸರು ಮಾಡಿದ ಶ್ರೀಮತಿ ಶಶಿರೇಖಾ ಅವರ ಲೇಖನ ಸಾಮಯಿಕವಾಗಿದೆ.</p>
		<p>'ಕುರಿತೋದದೆಯಂ ಕಾವ್ಯ ಪ್ರಯೋಗ ಪರಿಣತ ಮತಿಗಳಾ'ದ ಕನ್ನಡಿಗರ ಕಾವ್ಯ ಪರಂಪರೆ ಹೆಸರಾದದ್ದು. ಪೂರ್ವದ ಹಳಗನ್ನಡ, ಹಳಗನ್ನಡ, ನಡುಗನ್ನಡ, ಹೊಸಗನ್ನಡ ಮತ್ತು ಸ್ವಾತಂತ್ರೋತ್ತರ ಕನ್ನಡ ಈ ಹಂತಗಳಲ್ಲಿ ಕನ್ನಡ ಕಾವ್ಯದ ಹೆಜ್ಜೆ ಗುರುತುಗಳನ್ನು ಪ್ರೊ । ಎಚ್.ಎಸ್. ವೆಂಕಟೇಶಮೂರ್ತಿಯವರು ಇಲ್ಲಿ ದಾಖಲಿಸಿದ್ದಾರೆ.</p>
		<p>ಭಾಷೆಯ ಬೆಳವಣಿಗೆಯಲ್ಲಿ ಕೋಶದ ಪಾತ್ರ ಮುಖ್ಯವಾದದ್ದು. ಪದಗಳಿಗೆ ಹೊಸ ಹೊಸ ಅರ್ಥಗಳು ಸ್ಫುರಿಸಿದಂತೆ, ಅಭಿವ್ಯಕ್ತಿಸಲು ಇರುವ ಪದಗಳು ಸಾಲದಾಗಿ ಹೋದಾಗ ಅನ್ಯದೇಶೀಯ ಪದಗಳನ್ನು ಎರವಲು ಪಡೆಯುವಂತಾಗಿ, ಶಬ್ದಬ್ರಹ್ಮರು ಹೊಸ ಹೊಸ ಪದಗಳನ್ನು ಸೃಷ್ಟಿಸಿ ಭಾಷೆಯನ್ನು ಸಮೃದ್ಧಗೊಳಿಸಲು ತೊಡಗಿದಾಗ ಈ ಎಲ್ಲ ಪದಗಳ ಅರ್ಥದ ಸ್ಪಷ್ಟತೆ, ನಿಖರತೆಗೆ, ನಿಘಂಟು ಅವಶ್ಯಕ ಸಾಧನ ಆಗುತ್ತದೆ. ಕನ್ನಡ-ಕನ್ನಡ ಕೋಶದ ಸಂಪಾದಕರಾದ, ನಿಘಂಟುಗಳ ಬಗ್ಗೆ ಅಧಿಕೃತವಾಗಿ ಬರೆಯಬಲ್ಲ ಪ್ರೊ । ಜಿ.ವಿ. ಕುಲಕರ್ಣಿ ಅವರ ವಿಚಾರಪೂರಿತ ಲೇಖನ ಈ ವಿಷಯದ ಮೇಲೆ ಇಲ್ಲಿದೆ.</p>
		<p>ಸುದ್ದಿ ಸಂವಹನಕ್ಕೆ ಪತ್ರಿಕೋದ್ಯಮ, ಮುದ್ರಣ ಮಾಧ್ಯಮ ಒಂದು ಪ್ರಭಾವಶಾಲಿ ಸಾಧನ. ದೇಶದ ಆಗು ಹೋಗುಗಳಲ್ಲಿ ಕಾರ್ಯಾಂಗ, ಶಾಸಕಾಂಗ, ನ್ಯಾಯಾಂಗಗಳಂತೆ ಪತ್ರಿಕೋದ್ಯಮದ ಸ್ಥಾನವೂ ಹಿರಿದು. ಕತ್ತಿಗಿಂತ ಲೇಖನಿ ಎಷ್ಟು ಹರಿತವಾದದ್ದು ಎಂಬುದರ ಹಿನ್ನೆಲೆಯಲ್ಲಿ ಕನ್ನಡದಲ್ಲಿ ಸುದ್ದಿಸಾರಂಗಿಗಳ, ಕಹಳೆಕೊಂಬುಗಳ ಮೊಳಗು ಹೇಗೆ ಸಾಗಿ ಬಂದಿದೆ-ಎಂಬುದನ್ನು ಕರ್ನಾಟಕ ಪತ್ರಿಕಾ ಅಕಾಡೆಮಿಯ ಈಗಿನ ಅಧ್ಯಕ್ಷ ಶ್ರೀಗರುಡನಗಿರಿ ನಾಗರಾಜ್ ವಿವರಿಸಿದ್ದಾರೆ.</p>
		<p>ಕನ್ನಡಿಗರ ಒಂದು ವೈಶಿಷ್ಟ್ಯವೇನೆಂದರೆ ತಾವು ಹೋದಲೆಲ್ಲ ಒಂದು ಕನ್ನಡ ಕೂಟವನ್ನು ಕಟ್ಟಿ ಕೊಳ್ಳುವುದು, ತಮ್ಮ ಸುಖ ಸಂಕಥಾ ವಿನೋದದ ಚಟುವಟಿಕೆಗಳನ್ನು ಆ ವೇದಿಕೆಯ ಮೇಲೆ ನಡೆಸಿ ಸಂತೋಷಿಸುವುದು, ಹೊರನಾಡ ಕನ್ನಡಿಗರ ಚಟುವಟಿಕೆಗಳ ಮೇಲೆ ಶ್ರೀ ಬೆಳಗಾವಿ ಅಹಮದ್ ಸನದಿಯವರು ಕೆಲವು ವರ್ಷಗಳ ಹಿಂದೆ ಬರೆದ ಒಂದು ಲೇಖನವನ್ನು ಅದರ ಚಾರಿತ್ರಿಕ ಮಹತ್ವಕ್ಕಾಗಿ ಇಲ್ಲಿ ಪ್ರಕಟಿಸಿದೆ.</p>
		<p>ಭಾರತ ಮತ್ತು ರಾಮಾಯಣಗಳು ನಮ್ಮ ನಾಡಿನ ಚಿನ್ನದ ಗಣಿಗಳಿದ್ದಂತೆ, ಬತ್ತಿಹೋಗದ ಒರತೆಯಂತೆ. ಕನ್ನಡದ ಕವಿಗಳು ಆದಿಕವಿಯ ಮೂಲ ರಾಮಾಯಣವನ್ನು ಆಕರವಾಗಿ ಇಟ್ಟುಕೊಂಡು, ತಮ್ಮ ಮನೋಧರ್ಮಕ್ಕೆ ಅನುಗುಣವಾಗಿ ಅಲ್ಪ ಸ್ವಲ್ಪ ಬದಲಾವಣೆಗಳನ್ನು ಮಾಡಿಕೊಳ್ಳುತ್ತಾ ತಮ್ಮದೇ ರಾಮಾಯಣಗಳನ್ನು ರಚಿಸಿದ್ದಾರೆ. ಮೂಲ ವೃಕ್ಷದ ರಾಮಾಯಣ ಹೇಗೆ ಕವಲುಗಳೊಡೆದು ಶಾಖೋಪಶಾಖೆಗಳಾಗಿ ಹಬ್ಬಿವೆ ಎಂಬ ಸಂಪ್ರಬಂಧವನ್ನು ಬರೆದ ಡಾ । ಎಸ್.ವಿ.ಪ್ರಭಾವತಿಯವರು ಅದನ್ನಿಲ್ಲಿ ಸಂಗ್ರಹಿಸಿಕೊಟ್ಟಿದ್ದಾರೆ.</p>
		<p>ಕನ್ನಡದ ಸಾಂಸ್ಕೃತಿಕ ಇತಿಹಾಸ, ಸಾಹಿತ್ಯ, ಕಲೆ, ಸಂಗೀತ ಇತ್ಯಾದಿ ಎಲ್ಲದರ ಒಂದು ಸಿಂಹಾವಲೋಕನವನ್ನು ಸಿರಿಗನ್ನಡ ಡಿಂಡಿಮವಾಗಿ ಶ್ರೀ ಪಾವಗಡ ಪ್ರಕಾಶರಾಯರು ಧ್ವನಿಸಿದ್ದಾರೆ. ಹಿನ್ನೋಟದಲ್ಲಿ ನಡೆದುಬಂದ ದಾರಿಯ ಮುಖ್ಯ ಮುಖ್ಯ ಘಟ್ಟಗಳನ್ನು ಗುರುತಿಸುತ್ತಾ, ಒಂದು ದೊಡ್ಡ ಚಿತ್ರದ ಸೊಬಗಿಗೆ ಅದರೊಳಗಿನ ಈ ಎಲ್ಲ ಅಂಶಗಳೂ ಹೇಗೆ ಪೂರಕವಾಗಿವೆ, ಪೋಷಕವಾಗಿವೆ, ಕಳೆತುಂಬಿವೆ ಎಂಬ ವಿಚಾರದ ವಾಗ್ಝರಿಯನ್ನ ಅವರು ಹರಿಸಿದ್ದಾರೆ.</p>
		<p>ನೃಪತುಂಗ, ಅರಿಕೇಸರಿಯಿಂದ ಹಿಡಿದು ಇಂದಿನವರೆಗೂ ಸಾಹಿತ್ಯಕ್ಕೂ ಕಲೆಗೂ ದೊರಕಿದ ರಾಜಾಶ್ರಯದ ನೆರಳು, ಕೃಪಾಪೋಷಣೆಯಿಂದ ಭಾವುಕರಿಗೆ ಏನೆಲ್ಲ ಅನುಕೂಲಗಳು ಒದಗಿ ಬಂದವು, ಅರ್ಹರನ್ನು ಸನ್ಮಾನಿಸಿ, ಆಡಳಿತ ಗಾರರೂ ಸಂಸ್ಥೆಗಳೂ ಹೇಗೆ ತಮ್ಮನ್ನು ತಾವೇ ಗೌರವಿಸಿಕೊಂಡಂತಾಯಿತು ಎಂಬುದನ್ನು ಕರ್ನಾಟಕ ಸರ್ಕಾರದ ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯಲ್ಲಿದ್ದ ಶ್ರೀ ವೈ.ಕೆ. ಮುದ್ದುಕೃಷ್ಣ ಅವರು ತಮ್ಮ ಲೇಖನದಲ್ಲಿ ವಿವರಿಸಿದ್ದಾರೆ.</p>
		<p>ಸ್ವತಃ ವೈದ್ಯರೂ, ತಮ್ಮ ಸಂಶೋಧನೆ ಮತ್ತು ವಿದ್ವತ್ಪೂರ್ಣ ಲೇಖನಗಳಿಂದ ವೈದ್ಯಕೀಯ ಕ್ಷೇತ್ರಗಳಲ್ಲಿ ಅಂತರಾಷ್ಟ್ರೀಯ ಖ್ಯಾತಿಪಡೆದವರೂ ಆದ ಡಾ । ಅಶೋಕ ಪೈ ಅವರ ಲೇಖನದ ವಿಷಯ 'ಕನ್ನಡದಲ್ಲಿ ವೈದ್ಯಕೀಯ ಸಾಹಿತ್ಯ'. ಆಯುರ್ವೇದ, ಅಲೋಪತಿ, ಹೋಮಿಯೋಪತಿ ಮತ್ತು ಈಗ ಎಲ್ಲರ ಜೀವನದ ಅವಿಭಾಜ್ಯ ಅಂಗವಾಗಿರುವ ಆಧುನಿಕ ವೈದ್ಯಕೀಯ ವಿಜ್ಞಾನ ಇವೆಲ್ಲದರ ಬಗ್ಗೆ ಇವರ ಲೇಖನ ಕ್ಷ-ಕಿರಣಗಳನ್ನು ಚೆಲ್ಲುತ್ತದೆ.ಪುಟ ಬಂಗಾರದ ಒಂದು ಹೊತ್ತಿಗೆಯನ್ನು ಶ್ರಾವಣ ಪ್ರತಿಭೆಯು ಕವಿ ಬೇಂದ್ರೆಯವರ ಕಾವ್ಯಕ್ಕೇ ಮೀಸಲಿಟ್ಟಾಗ, ಅದರ ಸಂಪಾದಕತ್ವದ ಹೊಣೆಯನ್ನು ಹೊತ್ತವರು ಖ್ಯಾತ ವಿಮರ್ಶಕ ಗುಜರಾತಿನ ವಲ್ಲಭವಿದ್ಯಾನಗರದ ಪ್ರೊ । ಕೀರ್ತಿನಾಥ ಕುರ್ತಕೋಟಿಯವರು. ಉತ್ತಮ ಅನುವಾದದ ಕೆಲಸದಲ್ಲೂ ಬೇಂದ್ರೆಯವರದು ಹೇಗೆ ಎತ್ತಿದ ಕೈ ಎಂಬುದನ್ನು ತೋರಿಸಲು, ಅವರ 'ಮೇಘ ಸಂದೇಶ'ವನ್ನು ನಿದರ್ಶನವಾಗಿ ಇಟ್ಟುಕೊಂಡಿದ್ದಾರೆ, ಪ್ರೊ । ಕುರ್ತಕೋಟಿಯವರು.</p>
		<p>ವಿದೇಶದ ಸಾಹಿತ್ಯ ಕನ್ನಡಕ್ಕೆ ಕಾಲಿಡುವಾಗ ಭಾವಾನುವಾದ, ಅನುವಾದ, ಭಾಷಾಂತರ ಈ ಹೊರಳು ಹಾದಿಯಲ್ಲಿ ಹೇಗೆ ಅದು ರೂಪಾಂತರಗೊಂಡು ಒದಗಿಬಂದಿದೆ ಎಂಬುದನ್ನು ವಸ್ತುವಾಗಿರಿಸಿಕೊಂಡಿದ್ದಾರೆ ಈಗ ಜೆಕೊಸ್ಲಾವಿಯಾ ದಲ್ಲಿರುವ ಎನ್.ಎಸ್.ಕಿರಣ್ ಅವರು.</p>
		<p>ಜಾತಿ ಮತ ಸಂಕೋಲೆಗಳ ಕಟ್ಟನ್ನು ಕಿತ್ತೊಗೆದು, ಮೇಲೆ ಬಾನೆತ್ತರಕ್ಕೇರಿ, ವಿಶ್ವ ಮಾನವತೆಯ ಗುರಿಗೆ ಸಾಗಬೇಕೆಂಬುದೇ ರಾಷ್ಟ್ರಕವಿ ಕುವೆಂಪು ಅವರ ದರ್ಶನದ ಒಳತಿರುಳು. ಕುವೆಂಪು ಅವರ ಕಾವ್ಯ ಉದ್ದಕ್ಕೂ ಈ ದರ್ಶನವನ್ನು ಹೇಗೆ ಪ್ರತಿಫಲಿಸುತ್ತಿದೆ ಎಂಬುದನ್ನು ವಿವರಿಸಿದ್ದಾರೆ ಡಾ । ವೇಣುಗೋಪಾಲರಾವ್.</p>
		<p>ಹೊಸಗನ್ನಡದ ರಮ್ಯ, ನವೋದಯ ಹಂತಗಳಿಂದ ದಾಪುಗಾಲು ಹಾಕಿ, ಹೊಸ ಬಗೆಯ ನವ್ಯ ಕಾವ್ಯ ಪಂಥದ ಅಧ್ವರ್ಯುಗಳಾಗಿ ಮೆರೆದ ಶ್ರೀ ಗೋಪಾಲಕೃಷ್ಣ ಅಡಿಗರ ಕಾವ್ಯದಲ್ಲಿ, ವಿಚಾರ ಧೋರಣೆಯಲ್ಲಿ ಕಾಣ ಬರುವ ಧರ್ಮದ ರೂಪರೇಷೆಗಳೇನು? ಎಂಬುದನ್ನು ವಿವೇಚಿಸುತ್ತಾರೆ, ದಕ್ಷಿಣ ಕನ್ನಡದ ಮುಲ್ಕಿಯ ವಿಜಯಾಕಾಲೇಜಿನ ಕನ್ನಡ ಪ್ರಾಧ್ಯಾಪಕರಾಗಿದ್ದ ಪ್ರೊ । ಡಿ. ರಘುನಾಥರಾಯರು.</p>
		<p>ಶ್ರೀ ಸೂ.ಸುಬ್ರಹ್ಮಣ್ಯಂ ಅವರ ಲೇಖನ 'ಕನ್ನಡದಲ್ಲಿ ಶಿಶು ಸಾಹಿತ್ಯ ಬೆಳೆದು ಬಂದ ಬಗೆ'. ಈಸೋಪನ, ಪಂಚತಂತ್ರದ ಕಥೆಗಳು ಅನುವಾದಗಳು, ಶಿಶುಗೀತೆಗಳು ಮಕ್ಕಳಿಗೆಂದೇ ಬರೆದ ಪ್ರಬಂಧಗಳು ಜೀವನ ಚರಿತ್ರೆ, ನಾಟಕ- ಹೀಗೆ ಕನ್ನಡದಲ್ಲಿನ ಮಕ್ಕಳ ಸಾಹಿತ್ಯದ ಬಗ್ಗೆ ಬರೆದಿರುವ ಸಂಶೋಧನ ಪ್ರಬಂಧ ಇದು.</p>
		<p>ಈಗ ಎಲ್ಲೆಲ್ಲೂ ಗಾಳಿಯಲ್ಲಿ ದಟ್ಟವಾಗಿ ಹಬ್ಬಿರುವ ಅಂತರಜಾಲದ ತಂತ್ರಜ್ಞಾನ ಶ್ರೀಮತಿ ಶಿಲ್ಪಾ ಜೋಯಿಸ್ ಅವರ ಪ್ರಬಂಧದ ವಿಷಯ, ಅಂತರ್ಜಾಲದ ಹುಟ್ಟು ಬೆಳವಣಿಗೆ ವಿಶ್ವವ್ಯಾಪಿ ಪ್ರಸರಣ ಇವುಗಳ ಬಗ್ಗೆ ಕುತೂಹಲಕಾರಿಯಾದ ವೈಜ್ಞಾನಿಕ ಮಾಹಿತಿ ಇಲ್ಲಿದೆ.</p>
		<p>ಕನ್ನಡಕ್ಕೆ ಈ ಅಂತರ್ಜಾಲ ಸಂಯೋಜನೆ ಎಷ್ಟೊಂದು ಪ್ರಯೋಜನ ಕಾರಿಯಾಗಿ ಪರಿಣಮಿಸಿದೆ. ಜಗತ್ತಿನ ಮೂಲೆ ಮೂಲೆಗಳಲ್ಲಿರುವ ಕನ್ನಡಿಗರಿಗೆ ಇದು ಎಂಥ ಒಂದು ಉತ್ತಮ ಸಂಪರ್ಕ ಸಾಧನವಾಗಿದೆ, ಇತ್ತೀಚಿನ ವೈಜ್ಞಾನಿಕ ಆವಿಷ್ಕಾರಗಳಲ್ಲಿ ಇದು ಎಷ್ಟೊಂದು ಮುಖ್ಯವಾದದ್ದು ಎನಿಸಿಬಿಟ್ಟಿದೆ ಎಂಬುದನ್ನು ಡಾ । ಯು.ಬಿ. ಪವನಜ ಅವರ ಲೇಖನದಲ್ಲಿ ಕಾಣಬಹುದು.</p>
		<p>ಸಂಗೀತಕ್ಕೆ ಕನ್ನಡದ ಕೊಡುಗೆ ಏನು? ದಾಕ್ಷಿಣಾತ್ಯ ಶಾಸ್ತ್ರೀಯ ಸಂಗೀತಕ್ಕೆ ಕರ್ನಾಟಕ ಸಂಗೀತ ಎಂಬ ಹೆಸರು ಬಂದದ್ದು ಹೇಗೆ? ಕನ್ನಡದಲ್ಲಿ ಚಿರಸ್ಮರಣೀಯರಾದ ವಾಗ್ಗೇಯಕಾರರು ಯಾರು ಯಾರು? ಅವರೆಲ್ಲ ಏನೆಲ್ಲ ಸಾಧಿಸಿದರು ಎಂಬುದು ಶ್ರೀ ಬಿ.ವಿ.ಕೆ ಶಾಸ್ತ್ರಿಯವರ ಲೇಖನದ ವಿಷಯ.</p>
		<p>'ನೂತನ' ವಾರಪತ್ರಿಕೆಯ ಸಂಪಾದಕರಾದ ಶ್ರೀ ಸಂತೋಷಕುಮಾರ ಗುಲ್ವಾಡಿಯವರ ಲೇಖನದ ಹೂರಣ, ಕನ್ನಡನಾಡು ಹಿಂದೂಸ್ಥಾನಿ ಪದ್ಧತಿಯ ಸಂಗೀತಕ್ಕೂ ತವರು ಎಂಬುದು. ಇಲ್ಲಿ ಹುಟ್ಟಿ ಮೆರೆದ ಘರಾನಾಗಳ ತರಂಗಗಳು, ದೇಶದ ಬೇರೆ ಬೇರೆ ಕಡೆ ಅವುಗಳನ್ನು ಕೊಂಡೊಯ್ದು ವಿಜೃಂಭಿಸಿದ ಗವಾಯಿಗಳು ಇವೆಲ್ಲವನ್ನೂ ಸಮೀಕ್ಷಿಸಿದ್ದಾರೆ ಶ್ರೀ ಗುಲ್ವಾಡಿಯವರು.</p>
		<p>ವಿಚಾರ ಸಂವಹನೆಗೆ ಕನ್ನಡ ಹೇಗೆ ಬಹುಮಾಧ್ಯಮಗಳನ್ನು ಅಳವಡಿಸಿ ಕೊಳ್ಳತೊಡಗಿದೆ ಎಂಬುದನ್ನ ವಿವೇಚಿಸುತ್ತಾ, ಮಾನಸಗಂಗೋತ್ರಿಯ ಡಾ । ಪಂಡಿತರಾಧ್ಯ ಅವರು, ಪ್ರಾರಂಭಿಕ ದಶೆಯಲ್ಲಿ ಎದುರಾದ ತೊಡರುಗಳನ್ನೂ ಕನ್ನಡ ನಿವಾರಿಸಿಕೊಂಡು ಹೇಗೆ ನಾಗಾಲೋಟದಿಂದ ಮುಂದುವರೆದಿದೆ ಎಂಬುದನ್ನ ತಿಳಿಸುತ್ತಾರೆ.</p>
		<p>ಕೆಲವು ದಶಕಗಳ ಹಿಂದೆ ಸಣ್ಣ ಪ್ರಮಾಣದಲ್ಲಿ ವೈಜ್ಞಾನಿಕ ಸಾಹಿತ್ಯ ಕನ್ನಡದಲ್ಲಿ ಪ್ರಾರಂಭವಾಗಿ ಈಗ ಅದು ಹೆಮ್ಮರವಾಗಿ ಬೆಳೆದು ಭೌತವಿಜ್ಞಾನ, ರಾಸಾಯನಿಕ ವಿಜ್ಞಾನ, ಜೀವ ವಿಜ್ಞಾನ, ಇಂಜಿನಿಯರಿಂಗ್, ವೈದ್ಯಕೀಯ ವಿಜ್ಞಾನ ಹೀಗೆ ಹಲವಾರು ಕ್ಷೇತ್ರಗಳಲ್ಲಿ ಕನ್ನಡದಲ್ಲಿ ಪ್ರಬಂಧಗಳೂ, ಪುಸ್ತಕಗಳೂ ಬರುತ್ತಿವೆ; ಕನ್ನಡ ಶಿಕ್ಷಣ ಮಾಧ್ಯಮವಾದಮೇಲೆ ಉತ್ತಮ ಪಠ್ಯಪುಸ್ತಕಗಳ ಮಟ್ಟವನ್ನು ಮುಟ್ಟಿವೆ, ಉತ್ಕೃಷ್ಟ ಪರಾಮರ್ಶನ ಗ್ರಂಥಗಳಾಗಿ ಅಲಂಕರಿಸುತ್ತಿವೆ ಎಂಬುದನ್ನು ವಿವರಿಸುತ್ತಾರೆ ವಿಜ್ಞಾನಿ ಶ್ರೀ ಶ್ರೀನಾಥಶಾಸ್ತ್ರಿಗಳು.</p>
		<p>ಅತ್ಯಧಿಕ ಪ್ರಸಾರದ ದಿನಪತ್ರಿಕೆಯಲ್ಲಿ ಕ್ರೀಡಾವಿಭಾಗದ ಮುಖ್ಯ ವರದಿಗಾರ ರಾಗಿದ್ದ ಶ್ರೀ ದೇವನಾಥರಾಜಲು ಅವರು ಕ್ರೀಡಾ ಚಟುವಟಿಕೆಗಳಲ್ಲಿ ಕನ್ನಡಿಗರ ಮುನ್ನಡೆಯನ್ನು ಅಂಕಿ ಅಂಶಗಳ ಮೂಲಕ ಸಾದರ ಪಡಿಸಿದ್ದಾರೆ.</p>
		<p>ತನಗೆ ಅರ್ಥವಾಗುವ ಭಾಷೆಯಲ್ಲಿ ಕಾಗದ ಪತ್ರಗಳು ವಿಧಿ ನಿಯಮ ನಿಷೇಧಗಳು ಇದ್ದುದೇ ಆದರೆ ಆಡಳಿತ ಎಷ್ಟು ಪಾರದರ್ಶಕವಾಗಿರುತ್ತದೆ ಎಂಬುದನ್ನು ನಾಗರಿಕರು ಬಲ್ಲರು. ಶ್ರೀ ಎಚ್.ಆರ್. ಜಗದೀಶ್ ಅವರು ತಮ್ಮ ಲೇಖನದಲ್ಲಿ, ಕನ್ನಡ ನಾಡಿನಲ್ಲಿ ಆಡಳಿತದ ಎಲ್ಲ ಹಂತಗಳಲ್ಲೂ ಕನ್ನಡವನ್ನೆ ಅನುಷ್ಟಾನಕ್ಕೆ ತರುವ ಕೆಲಸ ಎಷ್ಟರ ಮಟ್ಟಿಗೆ ಸಫಲವಾಗಿದೆ? ಇದಕ್ಕೆ ಇರುವ ಅಡೆ ತಡೆಗಳೇನು? ಪರಿಹಾರಗಳು ಇವೆಯೇ? ಇವನ್ನೆಲ್ಲ ಯೋಚಿಸಿದ್ದಾರೆ.</p>
		<p>ಹಿಂದೆ ಒಂದು ಕಾಲವಿತ್ತು: ಸಂಸ್ಕೃತ ಬಲ್ಲವನೇ ಪಂಡಿತ ಎಂದು. ಕನ್ನಡದ ವ್ಯಾಕರಣವನ್ನೂ ಸಂಸ್ಕೃತದಲ್ಲೇ ಬರೆಯುವ ಚಾಳಿಯಿತ್ತು. ಇರಲಿ, ಬೆಳವಣಿಗೆಯ ಶ್ರೇಣಿಯಲ್ಲಿದ್ದಾಗ ಸಂಸ್ಕೃತ ಕನ್ನಡದಿಂದ ಏನನ್ನಾದರೂ ಸ್ವೀಕರಿಸಿತೆ? ಕನ್ನಡಿಗರ ಸಂಸ್ಕೃತ ಪಾಂಡಿತ್ಯ ಕನ್ನಡಕ್ಕೂ ಸಂಸ್ಕೃತಕ್ಕೂ ವರವಾಗಿ ಪರಿಣಮಿಸಿತೆ? ಎಂಬುದನ್ನು ವಿವೇಚಿಸುತ್ತಾರೆ, ಶ್ರೀ ಸಿದ್ಧಲಿಂಗಯ್ಯನವರು.</p>
		<p>ಸರ್ವಮತ ಸಹಿಷ್ಣುತೆ, ಸರ್ವಭಾಷಾ ಸಹಿಷ್ಣುತೆ, ಸರ್ವಮನೋಧರ್ಮ ಸಹಿಷ್ಣುತೆ ಇವುಗಳಿಗೆ ಹೆಸರಾದ ಕನ್ನಡ ನಾಡಿನಲ್ಲಿ ಬೇರೆ ಬೇರೆ ಜನಾಂಗದವರು ಬೇರೆ ಬೇರೆ ಭಾಷಿಕರು, ಸಂತೋಷವಾಗಿ ಸಹಬಾಳ್ವೆ ಮಾಡುತ್ತಿರುವುದು ಕನ್ನಡನಾಡಿನ ವೈಶಿಷ್ಟ್ಯ. ಆ ಕಾರಣಕ್ಕೇನೇ 'ಕರ್ನಾಟಕವೇ ಒಂದು ಪುಟ್ಟ ಭಾರತ' ಎಂದರೂ ತಪ್ಪಿಲ್ಲ. ಇದನ್ನೆ ವಸ್ತುವಾಗಿಟ್ಟುಕೊಂಡು</p>
		<p>ಶ್ರೀ ಹಳೇಕೋಟೆ ರಮೇಶ್‍ರವರು ಕನ್ನಡನಾಡಿನ ಈ ಹೆಗ್ಗಳಿಕೆಯನ್ನು ತಮ್ಮ ಲೇಖನದಲ್ಲಿ ಕೊಂಡಾಡಿದ್ದಾರೆ. ಕವಿಗಳು ಜನಪ್ರಿಯರಾಗಿದ್ದು ಅವರ ಭಾವಗೀತೆಗಳು, ಪ್ರೇಮಗೀತೆಗಳು ಎಲ್ಲರ ಬಾಯಲ್ಲಿ ನಲಿದಾಡುವಂತಾದದ್ದು, ಸುಗಮ ಸಂಗೀತಗಾರರಿಂದ. ಕೇವಲ ಪಂಡಿತರ ಸ್ವತ್ತಾಗಿ ಉಳಿಯದೇ ಹೆಸರಾಂತ ಕವಿಗಳ ಉತ್ಕೃಷ್ಟ ಸತ್ವಪೂರ್ಣ ಭಾವ ತರಂಗಗಳು ನಾಡಿನ ಮೂಲೆ ಮೂಲೆಗೆ ತಲುಪುವಂತಾದದ್ದು ಈ ಸುಗಮ ಸಂಗೀತಗಾರರ ಸುಶ್ರಾವ್ಯ ಕಂಠ-ಮಾಧುರ್ಯ ದಿಂದ. ಪ್ರತಿಭಾವಂತ ಗಾಯಕರಾದ ಶ್ರೀ ಶಿವಮೊಗ್ಗ ಸುಬ್ಬಣ್ಣ ಅವರು ತಮ್ಮ ಲೇಖನದಲ್ಲಿ ಈ ಕಲೆಯ ಉಗಮ ಮತ್ತು ಬೆಳವಣಿಗೆಯನ್ನು ಕುರಿತು ಬರೆದಿದ್ದಾರೆ.</p>
		<p>ಆಡಳಿತದಲ್ಲಿ ಕನ್ನಡ ಎಷ್ಟು ಮುಖ್ಯವೋ ನ್ಯಾಯಾಲಯಗಳಲ್ಲೂ ಸಹ ಇದು ಮುಖ್ಯ. ನಡೆಯುವ ಎಲ್ಲ ವ್ಯವಹಾರಗಳು ಕನ್ನಡದಲ್ಲೆ ಇದ್ದರೆ ಅದೆಷ್ಟು ಚೆನ್ನ! ವಾದ ವಿವಾದಗಳಿಗೂ, ಪ್ರಶ್ನೋತ್ತರ ವಿಚಾರಗಳಿಗೂ ಮಾಹಿತಿ ದಾಖಲೆಗಳಿಗೂ ಕೊನೆಗೆ ತೀರ್ಪಿಗೂ ಕನ್ನಡಕ್ಕೆ ಆದ್ಯಸ್ಥಾನ ಬೇಕೆಂದು ಹೋರಾಡಿದವರು ಸ್ವತಃ ನ್ಯಾಯಾಧೀಶರಾಗಿದ್ದ, ಶ್ರೀ ಅರವಿಂದರ 'ಸಾವಿತ್ರಿ'ಯನ್ನು ಸಮರ್ಥವಾಗಿ ಕನ್ನಡಕ್ಕೆ ತಂದ, ಶ್ರೀ ಕೋ. ಚೆನ್ನಬಸಪ್ಪನವರು. ಸ್ವಾನುಭವದ ಮಾತುಗಳನ್ನು ಸಮಯೋಚಿತ ಸಲಹೆ ಸೂಚನೆಗಳನ್ನು ಕೊಡುತ್ತಾ ನ್ಯಾಯವಾಗಿ ಸಿಗಬೇಕಾಗಿರುವ ಸ್ಥಾನವನ್ನು ನ್ಯಾಯಾಲಯಗಳಲ್ಲಿ ಕನ್ನಡಕ್ಕೇ ಸಿಗುವ ಬಗ್ಗೆ ಶ್ರೀ ಕೋ.ಚೆ.ಯವರು ಇಲ್ಲಿ ವಾದ ಮಾಡಿದ್ದಾರೆ.</p>
		<p>-ಹೀಗೆ ವಿವಿಧ ವಿಷಯಗಳ ಸುಗಂಧಪೂರಿತ ಸುಮಗಳ ಸುವರ್ಣಮಾಲೆ ಈ ನಮ್ಮ 'ದರ್ಶನ'<sup><a epub:type="noteref" href="999-aside.xhtml#id-004.01">*</a></sup> ಗ್ರಂಥ! ದಯವಿಟ್ಟು ಸ್ವೀಕರಿಸಿ, ಓದಿ ಸಂತೋಷಿಸಿಸ ಬೇಕೆಂದು ವಿನಂತಿಸಿಕೊಳ್ಳುತ್ತೇನೆ.</p>
	</section>
	<section class="level1 numbered" epub:type="chapter" role="doc-chapter" id="id-p4.002">
		<p class="text-center"><strong>ಬಾ ಇಲ್ಲಿ, ಮನೆ ಮಾಡು</strong></p>
		<p class="verse">ಮಾ ಗಚ್ಛ, ತ್ವಂ ಇತಸ್ ತತೋ, ಗಿರಿಶ ಭೋ,<br />ಮಯ್ಯೇವ ವಾಸಂ ಕುರು, ಸ್ವಾಮಿನ್ ಆದಿಕಿರಾತ,<br />ಮಾಮಕಃ ಮನಃಕಾನ್ತಾರ-ಸೀಮಾನ್ತರೇ,<br />ವರ್ತನ್ತೇ ಬಹುಶೋ ಮೃಗಾ ಮದಜುಷೋ ಮಾತ್ಸರ್ಯ<br />ಮೋಹಾದಯಃ, ತಾನ್ ಹತ್ವಾ ಮೃಗಯಾ ವಿನೋದ ರುಚಿತಾ<br />ಲಾಭಂ ಚ ಸಂಪ್ರಾಪ್ಯಸಿ । ।</p>
		<p class="verse-author"><strong><em>-ಆಚಾರ್ಯ ಶ್ರೀ ಶಂಕರ, ಶಿವಾನಂದಲಹರೀ ೪೩</em></strong></p>
		<p class="myquote">ಬೇಟೆಯಾಡಲು ನೀನು ಕಾಡುಪ್ರಾಣಿಗಳನ್ನು<br />ಬೇರೆಲ್ಲೋ ಅರಸುತ್ತ ಅಲೆಯುವುದು ಬೇಕಿಲ್ಲ!<br />ಈ ನನ್ನ ತಲೆಯೊಳಗೆ ಬೀಡುಬಿಟ್ಟಿರುವೆಲ್ಲ<br />ಮದ ಮೋಹ ಮಾತ್ಸರ್ಯ ಅಸಹನೆಯ, ಮಲ್ಲ,<br />ದುಷ್ಟಜಂತುಗಳನ್ನೆ ನೀ ಕೊಲ್ಲಬಹುದಲ್ಲ!<br />ಸತ್ತು ಹುಟ್ಟುವ ಕೆಟ್ಟದೆಲ್ಲವ ಥಟ್ಟನೆ ಕೊಲ್ಲು,<br />ಈ ಅಡವಿಯಲಿ ಸಲ್ಲದೆಲ್ಲದರ ಸೊಲ್ಲಡಗಿಸು;<br />ಹುಲ್ಲೆ ನವಿಲನೆ ಕುಣಿಸು, ಬಾ ಇಲ್ಲಿ, ಮನೆಯ ಮಾಡು,<br />ಶಿವನೆ, ನೀ ಸಾಕೆನುವೆ ನನಗೆ ಈ ದಟ್ಟ ಕಾಡು!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">'ಅಕ್ಷಯ'ದ ಪ್ರಸ್ತಾವನೆ</h1>
		<p>ನಾಡಿನ ಹೆಸರಾಂತ ಸಾಹಿತಿ ಮತ್ತು ಕನ್ನಡ ಪ್ರಾಧ್ಯಾಪಕ ಪ್ರೊ । ಕೆ. ಭೈರವಮೂರ್ತಿಗಳಿಗೆ ಅವರು ತಮ್ಮ ಜೀವನದ ಒಂದು ಪ್ರಮುಖ ಘಟ್ಟ ಸಮೀಪಿಸಿದ ಸವಿನೆನಪಿನಲ್ಲಿ ಸಂಭಾವನ ಗ್ರಂಥವೊಂದನ್ನು ಸಮರ್ಪಿಸಲು ಅವರ ಅಭಿಮಾನಿಗಳು ನಿಶ್ಚಯಿಸಿದಾಗ, ಅದರ ಪ್ರಧಾನ ಸಂಪಾದಕೀಯ ಹೊಣೆಯನ್ನ ನನ್ನ ಹೆಗಲಿಗೇರಿಸಿದವರು ನನ್ನ ಸಹೃದಯೀ ಕವಿ ಮಿತ್ರ ಶ್ರೀ ಜಯಪ್ಪ ಹೊನ್ನಾಳಿ ಅವರು.</p>
		<p>ಇಂಥದೊಂದು ವಿಶೇಷಗ್ರಂಥದ ಯೋಜನೆ ಪ್ರಾರಂಭದ ನೀಲಿ ನಕಾಶೆಯ ಹಂತದಲ್ಲಿದ್ದಾಗಲೇ, ಯಾರನ್ನು ಗೌರವಿಸಲು ಈ ಸಂಸ್ಮರಣಿಕೆಯನ್ನು ಹೊರತರುತ್ತಿದ್ದೆವೋ ಅವರೊಂದಿಗೆ ಸಮಾಲೋಚಿಸಿ, ಇದರ ರೂಪರೇಷೆಗಳನ್ನ ಸಂಪಾದಕ ಶ್ರೀ ಜಯಪ್ಪ ಹೊನ್ನಾಳಿಯವರೂ ಮತ್ತು ನಾನೂ ನಿರ್ಧರಿಸಿ ಕೊಂಡೆವು. ಪ್ರೊ । ಕೆ. ಭೈರವಮೂರ್ತಿಗಳ ಸಾಹಿತ್ಯ ಸಾಧನೆಯ ಮೈಲಿಗಲ್ಲುಗಳನ್ನ ಗುರುತಿಸುವ ಅವರ ಜೀವನ ಚರಿತ್ರೆಯ ವಿವರಗಳು ಇಲ್ಲಿರಬೇಕು; ಇದರ ಜೊತೆಗೆ, ವಿಶಿಷ್ಟರೀತಿಯಲ್ಲಿ ಸಾಹಿತ್ಯಾಸಕ್ತರಿಗೂ, ಆಳವಾಗಿ ಅಭ್ಯಸಿಸಲಿಚ್ಛಿಸುವ ವಿದ್ಯಾರ್ಥಿಗಳಿಗೂ ಸಂಶೋಧಕರಿಗೂ ವಿಷಯಪರಿಪ್ಲುತವಾದ ಒಂದು ಆಕರ ಕನ್ನಡ ಗ್ರಂಥವಾಗಿ ಇದು ಲೋಕಾರ್ಪಣೆಗೊಳ್ಳಬೇಕೆಂಬ ತೀರ್ಮಾನಕ್ಕೆ ನಾವು ಬಂದೆವು.</p>
		<p>ನಾಡಿನ ಸರ್ವತೋಮುಖ ಏಳಿಗೆಗೆ ಕಾರಣರಾದ ಪ್ರಮುಖ ವ್ಯಕ್ತಿಗಳು ಮತ್ತು ಹೊಸಗನ್ನಡ ಸಾಹಿತ್ಯದ ದಿಗ್ಗಜರು ಇವರ ಬಾಳು ಹಾಗೂ ಸಾಧನೆಯ ಬಗ್ಗೆ ಇದೊಂದು ಸಮಗ್ರ, ಮೌಲಿಕ ಆಕರಗ್ರಂಥವಾಗಿರಬೇಕೆಂದು ನಾವು ಆಶಿಸಿದೆವು. ಇನ್ನೂ ನಾಲ್ಕಾರು ಹೆಸರುಗಳು ನಮ್ಮ ಮುಂದಿದ್ದರೂ, ಗ್ರಂಥದ ವಿಸ್ತಾರ ಭಯದಿಂದ ಆಯ್ಕೆಯನ್ನು ಮನಸ್ಸಿಲ್ಲದ ಮನಸ್ಸಿನಿಂದ ಮೊಟಕು ಮಾಡಿಕೊಂಡೆವು. ಪ್ರಾತಿನಿಧಿಕವಾಗಿ ಬುದ್ಧ, ಬಸವ, ಗಾಂಧಿ, ಅಂಬೇಡ್ಕರ್; ಕುವೆಂಪು, ದ.ರಾ. ಬೇಂದ್ರೆ, ಪುತಿನ -ಇವರುಗಳ ಕೊಡುಗೆಯ ಬಗ್ಗೆ ಲೇಖನಗಳನ್ನು ಹೆಸರಾಂತ ಬರಹಗಾರರಿಂದ ಆಹ್ವಾನಿಸಿ, ತರಿಸಿಕೊಂಡು ಇದರಲ್ಲಿ ಪ್ರಕಟಿಸಲು ಏರ್ಪಾಡು ಮಾಡಿಕೊಂಡೆವು. ಈ ಶೀರ್ಷಿಕೆಗಳಡಿ ಅಲ್ಲದೆ, ಬೇರೆ ಉಪಯುಕ್ತ ಸಾಮಯಿಕ ವಿಷಯಗಳ ಬಗ್ಗೆ ವಿದ್ವಾಂಸರು ಬರೆದು ಕಳಿಸಿದರೆ, ಬರುವ ಆ ಲೇಖನಗಳಿಗೆ ಸಂಕೀರ್ಣ ವಿಭಾಗದಲ್ಲಿ ಎಡೆಮಾಡಿಕೊಡುವುದು ಎಂದುಕೊಂಡೆವು.</p>
		<p>ಅಭಿಮಾನೀ ವಿದ್ವನ್ಮಣಿಗಳ ಲೇಖನಗಳ ಮಹಾಪೂರವೇ ಬಂತು; ಆದರೆ ಹಾಗೇ ಅದು ಹರಿದು ಬಂದಿತೆಂದರೆ ನಿಜವಾಗದು. ಇದಕ್ಕಾಗಿ ವ್ಯವಸ್ಥಿತವಾಗಿ ಪತ್ರವ್ಯವಹಾರ ಮಾಡುವುದು, ದೂರವಾಣಿಯಲ್ಲಿ ಮೇಲಿಂದ ಮೇಲೆ ಸಂಪರ್ಕಿಸುವುದು ಮತ್ತು ಮುಖತಃ ಮಾತನಾಡುವುದು, ನಿಧಾನಸ್ಥರಿಗೆ ದುಂಬಾಲು ಬಿದ್ದು ಲೇಖನ ಬರೆಸಿ ತರಿಸಿಕೊಳ್ಳುವುದು ಇತ್ಯಾದಿ ಸಂಪಾದಕೀಯ ಸಂಕಲನ ಕೆಲಸಗಳನ್ನೆಲ್ಲ ತುಂಬಾ ಅಚ್ಚುಕಟ್ಟಾಗಿ ನಡೆಸಿಕೊಂಡು ಬಂದ ಏಕೈಕ ವ್ಯಕ್ತಿಯೆಂದರೆ ಶ್ರೀ ಜಯಪ್ಪ ಹೊನ್ನಾಳಿ ಅವರು; ಇದರ ಕೀರ್ತಿಗೆ ಅವರೇ ಪಾತ್ರರು. ಅಮೆರಿಕಾದ ೨೦೦೦ದ ವಿಶ್ವಕನ್ನಡ ಸಮ್ಮೇಳನವೂ ಸೇರಿದಂತೆ ಹಲವಾರು ಸಂಘಟನೆಗಳ ಮತ್ತು ಸಮಾವೇಶಗಳ ಸಂಸ್ಮರಣಿಕೆಗಳ ಪ್ರಧಾನ ಸಂಪಾದಕನಾಗಿ ಪಡೆದ ನನ್ನ ಕಹಿ-ಸಿಹಿ ಅನುಭವವನ್ನು, ಕಲಿತ ಪಾಠವನ್ನು ಇಲ್ಲಿ ಅವರೊಂದಿಗೆ ಹಂಚಿಕೊಳ್ಳಲು ಇನ್ನೊಂದು ಸದಾವಕಾಶವೊದಗಿತು. ಒಂದು ಮಾತು: ಔತಣದ ಎಲೆಯಮೇಲೆ ಬಡಿಸಿದ ಬಗೆ ಬಗೆಯ ಭಕ್ಷ್ಯಭೋಜ್ಯಗಳ ಅಡುಗೆ ಸಿದ್ಧವಿದೆ, ಹೌದು; ಆದರೆ, ಅಡುಗೆಯ ಮನೆಗೆ ಹೊಕ್ಕವರೇ ಬಲ್ಲರು, ಷಡ್ರಸೋಪೇತ ಭೋಜನದ ಮುನ್ನಿನ ಅವಶ್ಯಕ ತಯಾರಿಯ, ಅನಿವಾರ್ಯ ತರಾತುರಿಯ ನೋವು-ನಲಿವ.</p>
		<p>ಗಣಕೀಕರಣದ ಮೇಲ್ವಿಚಾರಣೆ, ಕರಡಚ್ಚು ಪ್ರತಿಗಳ ತಾಳೆನೋಟ, ತಿದ್ದುಪಡಿ, ಸಂಪಾದಕೀಯ ಪರಿಷ್ಕರಣ, ಮುದ್ರಣದೋಷದ ನಿರ್ಮೂಲನ (ಪ್ರೂಫ್ ರೀಡಿಂಗ್)- ಇತ್ಯಾದಿಗಳಿಗೆ ಅಕ್ಷರಶಃ ಅಹರ್‍ನಿಶಿ ದುಡಿದ ಜಯಪ್ಪ ಹೊನ್ನಾಳಿ ಅವರ ಅವಿರತ ಶ್ರಮದ ಸಾಹಸದ ಫಲಶ್ರುತಿಯೇ ಈಗ ನಿಮ್ಮ ಕೈಯಲ್ಲಿರುವ ಗ್ರಂಥ. ಹೆಜ್ಜೆ ಹೆಜ್ಜೆಗೂ ಅವರೂ ನಾನೂ ಕುಳಿತು ಸಮಾಲೋಚಿಸಿ, ತೀರ್ಮಾನ ತೆಗೆದುಕೊಳ್ಳುತ್ತಿದ್ದೆವು, ನಿಜ; ಆದರೆ, ನನಗಿಂತ ಮುಮ್ಮಡಿ ನಾಲ್ಮಡಿ ದುಡಿದವರೆಂದರೆ, ಅವರೇ. ಇರಲಿ, ನಾವೇನೋ ಕಷ್ಟ ಪಟ್ಟೆವು, ಆದರೆ, ಅದು ಹುಸಿ ಹಸಿ ಅರೆಬೆಂದ ಕಸಿವಿಸಿಯ ಬೀಸುಗೂಳಿನಲ್ಲಿ ಪರ್ಯವಸಾನ ವಾಯಿತೇ, ಇಲ್ಲವೇ ರಸಕವಳವಾಯಿತೇ ಓದುಗರೇ ತೀರ್ಮಾನಿಸಬೇಕು. ಬೇರೆ ಸಂಭಾವನಾ ಗ್ರಂಥಗಳಿಗಿಂತ ಸ್ವಲ್ಪವಾದರೂ ಭಿನ್ನವಾದ ರೀತಿಯಲ್ಲಿ ಇದು ಇರಬೇಕೆಂಬ ನಮ್ಮ ಹಂಬಲ ಎಷ್ಟರಮಟ್ಟಿಗೆ ಈಡೇರಿದೆ ಎಂಬುದನ್ನ ಓದುಗರೇ ನಿಶ್ಚಯಿಸಬೇಕು, ತಿಳಿಸಬೇಕು. ನಮ್ಮ ಬಾಗಿನವನ್ನು ಸ್ವೀಕರಿಸುತ್ತಿರುವ ಪ್ರೊ । ಕೆ. ಭೈರವಮೂರ್ತಿಗಳು ಸಮೃದ್ಧ ಬರಹಗಾರರು. ವಿವಿಧಪ್ರಕಾರಗಳಲ್ಲಿ ಕೃತಿಗಳನ್ನು ರಚಿಸಿದವರು. ಮಂಡ್ಯ ಜಿಲ್ಲೆಯ (ಮಂಡ್ಯ ತಾಲ್ಲೂಕು, ಕೊತ್ತತ್ತಿ ಹೋಬಳಿ) ಸಂತೆಕಸಲಗೆರೆಯ ಇವರು ದಿವಂಗತ ಕೆ.ಎನ್. ಕೃಷ್ಣಮೂರ್ತಿ ಮತ್ತು ದಿವಂಗತ ಶ್ರೀಮತಿ ಗೌರಮ್ಮನವರ ಸುಪುತ್ರರು. ಇವರ ಶ್ರೀಮತಿಯವರಾದ ದಿವಂಗತ ಡಾ । ಡಿ.ಎಲ್. ವಿಜಯಕುಮಾರಿಯವರೂ ಉತ್ತಮ ಬರಹಗಾರ್ತಿ ಯಾಗಿದ್ದು, ಆ ಕವಯತ್ರಿ ಕಾದಂಬರಿಗಾರ್ತಿ ಆಧುನಿಕ ವಚನಗಾರ್ತಿ ಯೊಂದಗಿನ ಬಾಳು ಭೈರವಮೂರ್ತಿಗಳಿಗೆ ವರದಾನವಾಗಿಯೇ ಪರಿಣಮಿಸಿತ್ತು. ಎಳೆತನದಿಂದಲೇ ಭೈರವಮೂರ್ತಿಗಳ ಒಲವು ಕವನ ರಚನೆಯತ್ತ ಕೇಂದ್ರೀಕೃತವಾಗಿತ್ತೆಂದು ಊಹಿಸಬಹುದು. ಅವರ ಬತ್ತಳಿಕೆಯಿಂದ ಹಾರಿಬಂದ ಕವನ ಸಂಕಲನಗಳು ಹಲವಾರು: <strong>ಚಿತ್ರಾಂಗಿಣಿ, ಗೌರೀಶಂಕರ, ಮಹಾತ್ಮ, ಪ್ರೇಮಸೋನೆ-</strong> ಇತ್ಯಾದಿ. ವಚನರಚನೆಯ ಮೇಲೆ ಅವರಿಗೆ ಅಪಾರ ಪ್ರೀತಿ. ಹಾಗೆಂದೇ ಅವರ ಆಧುನಿಕ ವಚನ ಸಂಕಲನಗಳು ಏಳು ಹೊತ್ತಗೆಗಳಲ್ಲಿ ಪ್ರಕಟಗೊಂಡಿವೆ. <strong>ಮೊರೆ, ಚೈತನ್ಯ, ವಚನ ವಿಹಾರ, ತುಂತುರು, ನೂರೊಂದು ವಚನಗಳು, ನಾಡೋಜ ದೇಜಗೌ,</strong> ಮತ್ತು <strong>ವಚನ ವಿಜಯ-</strong> ಗಳು ಈ ಛಂದೋಬಂಧ ಏಕಿವರಿಗೆ ಪ್ರಿಯ ಎನ್ನುವುದನ್ನ ತೋರಿಸುತ್ತವೆ. ಮಕ್ಕಳಿಗಾಗಿ ಬರೆವುದು ಕಷ್ಟ - ಇದನ್ನು ಬಲ್ಲವರೇ ಬಲ್ಲರು. ಆದರೆ, ಇಲ್ಲಿಯೂ ನೋಡಿ, ಬರೆದು, ಗೆದ್ದವರು ಭೈರವಮೂರ್ತಿಗಳು: <strong>ಮಕ್ಕಳ ಬಾಪು, ಶಿಶುವಚನಾಂಜಲಿ, ಮೋತಿಲಾಲ್ ನೆಹರು, ಬಿ. ಆರ್. ಅಂಬೇಡ್ಕರ್</strong> ಮತ್ತು <strong>ಕೆ. ಎಫ್. ಪಾಟಿಲ್</strong> ಇವರು ಬರೆದು ಆಗ ಮನೆಮಾತಾದ ಶಿಶುಸಾಹಿತ್ಯ.</p>
		<p>ಚಿಂತನಶೀಲರಾದ ಭೈರವಮೂರ್ತಿಗಳ ಈ ಮಾದರಿಯ ಬರೆಹಗಳು ಮತ್ತು ಪತ್ರಿಕಾ ಅಂಕಣ ಬರೆಹಗಳು ಪುಸ್ತಕ ರೂಪದಲ್ಲಿ ಸಂಕಲಿತವಾಗಿವೆ: <strong>ಚಿಂತನ ತೋರಣ, ಹಸಿರುವಾಣಿ, ಚಿತ್‍ಪ್ರಭೆ; ಅಮೃತ ಬಿಂದು, ಸಮರಸ, ಜ್ಞಾನವಿಹಾರ, ಅಂಗಣಸಿಂಗಾರ</strong> -ದ ರೂಪದಲ್ಲಿ. ಜನಪ್ರಿಯ ಕನ್ನಡ ಪ್ರಾಧ್ಯಾಪಕರಾದ ಇವರಿಗೆ ಸಾಹಿತ್ಯ ವಿಮರ್ಶೆ ಜೀವನದ ಅವಿಭಾಜ್ಯ ಅಂಗದೋಪಾದಿಯಲ್ಲಿ ಬೆಳೆದು ಬಂತೇನೋ ಎಂಬಂತೆ ಹಲವು ಮಜಲುಗಳನ್ನ ಕಂಡವು. ಅವೆಲ್ಲ ಸಂಕಲಿತವಾಗಿ, <strong>ಪ್ರತಿಫಲನ, ಸ್ವೋಪಜ್ಞತೆ, ಸಂಜೀವನ, ಸಾಹಿತ್ಯಪೂಜನ, ಕಾವ್ಯಪೂಜನ, ಗುರುಚಿಂತನ, ವಿಭೂತಿಯೋಗ, ಕಾವ್ಯಾನುಭೂತಿ, ಸಂಯೋಜನೆ</strong> ಮತ್ತು <strong>ಯಯಾತಿ-ಒಂದು ಇಣುಕುನೋಟ</strong> - ಗಳಲ್ಲಿ ಮೆರೆಯುತ್ತಿವೆ. ಬಹಳ ಹಿಂದಿನಿಂದಲೇ ಹಲವಾರು ಗ್ರಂಥಗಳಿಗೆ, ಸಮ್ಮೇಳನ ಸಂಸ್ಮರಣಿಕೆಗಳಿಗೆ ಇವರು ಸಂಪಾದಕೀಯ ನೇತೃತ್ವವನ್ನು ವಹಿಸತೊಡಗಿದರು. ಮಂಡ್ಯ ಜಿಲ್ಲಾ ಕನ್ನಡ ಸಾಹಿತ್ಯ ಸಮ್ಮೇಳನ ಜರುಗಿದಾಗ ಡಾ । ಜೀಶಂಪ ಅವರೊಡನೆ ಸಮ್ಮೇಳನ ಸ್ಮರಣಸಂಚಿಕೆ <strong>ಇಕ್ಷುಗಂಗಾ</strong> ದ ಸಂಪಾದಕರಾಗಿದ್ದರು. <strong>ಪುಣ್ಯಸಂಗಮ</strong> ಕ್ಕೆ ಮತ್ತು ಡಾ. ದೇಜಗೌ ಅವರ ಸಂಪಾದಕತ್ವದಲ್ಲಿ ಬಂದ <strong>ಸಿರಿಯೊಡಲು, ಶ್ರೀಕಂಠದರ್ಶನ,</strong> ಮುಂತಾದ ಗ್ರಂಥಗಳಿಗೆ ಸಹಸಂಪಾದಕರಾಗಿದ್ದವರೂ ಇವರೇ. ಸಹ ಸಂಪಾದಕರೊಂದಿಗೆ ಸೇರಿ ಇವರು ಹೊರತಂದ ಇನ್ನಿತರ ಉದ್ಗ್ರಂಥಗಳ ಪಟ್ಟಿ ಸಹ ದೊಡ್ಡದು. <strong>ನಮ್ಮ ಕನ್ನಡ</strong> (ನಾಗಲಿಂಗಸ್ವಾಮಿ ಸಂಭಾವನಾಗ್ರಂಥ), <strong>ಕರ್ನಾಟಕ ಸಂಸ್ಕೃತಿ ದೀಪಮಾಲೆ, ಬೆಳ್ಳಿಬೆಳಕು, ಕುವೆಂಪು ದರ್ಶನ, ಜ್ಞಾನಶ್ರೀ</strong> (ಜ್ಞಾನಪೀಠಪ್ರಶಸ್ತಿ ವಿಜೇತರ ಬಗ್ಗೆ)- ಮುಂತಾದವು.</p>
		<p>ಪ್ರಧಾನ ಸಂಪಾದಕರಾಗಿ ಇವರು ಈಗಾಗಲೇ ನೀಲಿನಕಾಶೆ ಹಾಕಿಕೊಂಡು ವಿವಿಧ ಹಂತಗಳಲ್ಲಿ ಸಿದ್ಧಗೊಳಿಸುತ್ತಿರುವ ಗ್ರಂಥಗಳೂ ಹಲವಿವೆ: <strong>ಕವಿಗಳು ಕಂಡ ಡಾ । ಎಚ್. ತಿಪ್ಪೇರುದ್ರಸ್ವಾಮಿ, ಕವಿಗಳು ಕಂಡ ದೇಜಗೌ, ಕವಿಗಳು ಕಂಡ ಪ್ರೊ । ಎಚ್ಚೆಸ್ಕೆ, ಕವಿಗಳು ಕಂಡ ಪ್ರೊ । ಸಿಪಿಕೆ, 'ಕಾಯಕ ವಿಭೂತಿ':</strong> (ಪ್ರೊ. ದೇಜಗೌ ಅಭಿನಂದನಾ ಗ್ರಂಥ), <strong>ಮಹಾತ್ಮಗಾಂಧಿ ವಿಚಾರಧಾರೆ, ಡಾ । ಬಿ.ಆರ್. ಅಂಬೇಡ್ಕರ್ ವಿಚಾರಧಾರೆ, ಡಾ । ದೇಜಗೌ ಅವರ ಗದ್ಯಸಾಹಿತ್ಯ ಸಮಗ್ರ ನೋಟ; ಕೆ.ಎಫ್. ಪಾಟಿಲ್-ಬದುಕು ಬರೆಹ, ಗಾಂಧೀಜಿ ಮತ್ತು ಸಮಾಜಧರ್ಮ, ಪರಿಸರ ಜಿಜ್ಞಾಸು-ಕೆ.ಎಫ್. ಪಾಟಿಲ್,</strong> ಸಂದರ್ಶನಾತ್ಮಕ ಗ್ರಂಥ: <strong>ನಾಡೋಜ ದೇಜಗೌ ಸಂದರ್ಶನ</strong> ಬೃಹತ್ ಸಂಪುಟ. ಜೊತೆಗೆ <strong>ಗಾಂಧೀ ಯುಗದ ಹಿನ್ನೆಲೆಯಲ್ಲಿ ಮಹಾ ಕಾವ್ಯ</strong> ವನ್ನೂ ಇವರು ಬರೆಯಲಿಚ್ಛಿಸಿದ್ದಾರೆ. ಈ ಸಿಂಹಾವಲೋಕನದಿಂದ ಯಾರಿಗಾದರೂ ಮನದಟ್ಟಾಗ ಬಹುದು- ಈ ದೈತ್ಯ ಉತ್ಸಾಹದ, ಚಿಮ್ಮುವ ಪ್ರತಿಭೆಯ ಆಯಾಮಗಳೇನು ಎಂಬುದು!</p>
		<p>ಇಂತಹ ಮೆಚ್ಚುಗೆಯ ಕನ್ನಡ ಪ್ರಾಧ್ಯಾಪಕರಿಗೆ ಮೌಲಿಕವಾದ ಒಂದು ಬೃಹತ್ ಆಕರ ಗ್ರಂಥವನ್ನು ಸಂಭಾವನಾ ಉಡುಗೊರೆಯಾಗಿ ಕೊಡಹೊರಟಾಗ ನಮಗೆ ಲೇಖಕ ಸಮುದಾಯದಿಂದ ಬಂದ ಪ್ರೋತ್ಸಾಹ ಅಪಾರ. ಈ ಗ್ರಂಥದ ವೈಶಿಷ್ಟ್ಯಗಳ ಬಗ್ಗೆ ನಾಲ್ಕು ಮಾತುಗಳನ್ನಾಡುವುದು ಇಲ್ಲಿ ಪ್ರಸ್ತುತ ವೆನಿಸುತ್ತದೆ:</p>
		<p>ಒಟ್ಟು ೯೪ ಮಂದಿ ವಿದ್ವನ್ಮಣಿಗಳು ತಮ್ಮ ಒಟ್ಟು ೧೩೦ ಕವನ/ಲೇಖನಗಳಿಂದ ಈ ಗ್ರಂಥವನ್ನು ಶೋಭಾಯಮಾನಗೊಳಿಸಿದ್ದಾರೆ. ಹನ್ನೊಂದುಮಂದಿ ತಮ್ಮ ಕಾವ್ಯಾಕ್ಷತೆಯನ್ನು ಬೀರಿ ಶುಭ ಹಾರೈಸಿರುವುದರ ಮೂಲಕ ಅಂಕದ ಪರದೆ ಮೇಲೇಳುತ್ತದೆ. ಪ್ರೊ । ಕೆ. ಭೈರವಮೂರ್ತಿಗಳನ್ನು<br />ಬಹಳ ಹತ್ತಿರದಿಂದ ನೋಡಿದ ಕೆಲವು ಮಹನೀಯರು ಅವರ ಬದುಕು-ಬರೆಹದ ಬಗ್ಗೆ ಬರೆದಿದ್ದಾರೆ. ಅವರ ವ್ಯಕ್ತಿತ್ವ ಸಾಧನೆ ಸಿದ್ಧಿಯ ಬಗ್ಗೆ ಇಲ್ಲಿ ಬೆಳಕು ಚೆಲ್ಲಿದ್ದಾರೆ. ನಂತರ ಪ್ರಾರಂಭವಾಗುತ್ತದೆ- ಬುದ್ಧ, ಬಸವಣ್ಣ, ಗಾಂಧಿ, ಡಾ । ಅಂಬೇಡ್ಕರ್, ಕುವೆಂಪು, ದ.ರಾ.ಬೇಂದ್ರೆ, ಪುತಿನ-ವಿಭಾಗಗಳು. ಈ ಕಾಮನಬಿಲ್ಲಿನ ಯಾವ ಏಳು ಬಣ್ಣಕ್ಕೂ ಸೇರದ ಹಕ್ಕಿಗಳನ್ನು 'ಸಂಕೀರ್ಣ' ವೆಂಬ ಮರದ ಕೊಂಬೆರೆಂಬೆಗಳ ಮೇಲೆ ಕುಳಿತಿರಲು ಹಾರಿ ಬಿಟ್ಟಿದ್ದೇವೆ. ಅಕಾರಾದಿಯಾಗಿ ಲೇಖಕರ ಮತ್ತು ಅವರ ಲೇಖನಗಳ ಒಂದು ವಿಹಂಗಮ ನೋಟ ಇಲ್ಲಿದೆ, ನೋಡ ಬನ್ನಿ;</p>
		<p>ಈ ಗ್ರಂಥದಲ್ಲಿ ಪ್ರೊ । ಕೆ. ಅನಂತರಾಮು ಅವರು ಬಾಪೂಜಿ ಬದುಕಿನ ಮೌಲ್ಯಗಳನ್ನು ಗುರುತಿಸಿದ್ದಾರೆ; ಡಾ । ಅಪ್ಪಗೆರೆ ಸೋಮಶೇಖರ ಅವರು ತಮ್ಮ ಕಾವ್ಯಾಕ್ಷತೆಯಲ್ಲಿ ತಮ್ಮ ಮಾರ್ಗದರ್ಶಿಯನ್ನು ಸ್ಮರಿಸಿದ್ದಾರೆ. ಪ್ರೊ । ಅರವಿಂದ ಮಾಲಗತ್ತಿ ಅವರು ಡಾ । ಅಂಬೇಡ್ಕರ್ ಅವರ ಸಾಮಾಜಿಕ-ಶೈಕ್ಷಣಿಕ ಚಿಂತನೆಗಳನ್ನು ಭಟ್ಟಿ ಇಳಿಸಿದ್ದಾರೆ. ಪ್ರೊ । ಅರ್ಜುನಪುರಿ ಅಪ್ಪಾಜಿ ಗೌಡ ಅವರು ಬಾಪೂಜಿ ಬದುಕಿನ ಜೀವನ ಮೌಲ್ಯಗಳು ಇಂದಿಗೂ ಎಷ್ಟು ಪ್ರಸ್ತುತವೆಂಬುದನ್ನು ಮನದಟ್ಟು ಮಾಡಿಸುತ್ತಾರೆ. ಡಾ । ಯು.ಬಿ. ಅಶೋಕ್ ಕುಮಾರ್‍ರವರು ಸಮಾಜಶಾಸ್ತ್ರವನ್ನು ಬೆಳಸಬೇಕಾದ ಇಂದಿನ ತುರ್ತಿನ ಬಗ್ಗೆ ವಿವೇಚಿಸಿದರೆ, ಅಶ್ವಿನಿ ಜಿ. ದಕ್ಷಿಣಮೂರ್ತಿ ಅವರು ತಮ್ಮ ಕವನದಲ್ಲಿ ಗುರುವಿಗೆ ಅಭಿವಂದಿಸಿ, ಆರ್ಯಾಂಬ ಪಟ್ಟಾಭಿಯವರು ತಮ್ಮ ಲೇಖನದಲ್ಲಿ ಬುದ್ಧದೇವನ ಜೀವನ ಸಂದೇಶದ ಬಗ್ಗೆ ಕ್ಷ-ಕಿರಣ ಬೀರುತ್ತಾರೆ.</p>
		<p>ಡಾ । ಎಚ್ಚೆಸ್ಕೆ ಅವರಲ್ಲಿ ನಾವು ಒಂದು ವಿಶೇಷ ಕೋರಿಕೆಯನ್ನು ಮಂಡಿಸಿದೆವು. ಪ್ರತಿ ವಿಭಾಗವನ್ನೂ ಅವರ ಪ್ರಾಸ್ತಾವಿಕ, ಮಾಹಿತಿಗರ್ಭಿತ ಲೇಖನದ ನಾಂದಿಯಿಂದ ಪ್ರಾರಂಭಿಸೋಣ ಎಂದು. ಅವರು ಒಪ್ಪಿ ಪ್ರತಿ ವಿಭಾಗದಲ್ಲೂ ಅವರ ಒಂದು ವಿಶೇಷ ಪ್ರಾಸ್ತಾವಿಕ ಲೇಖನವನ್ನು ನೀವು ಕಾಣುವಿರಿ. ಇದಲ್ಲದೆ ಪ್ರೊ । ಕೆ. ಭೈರವಮೂರ್ತಿಗಳ ವಿನಯವಂತಿಕೆಯನ್ನು ಮೆಚ್ಚಿ ಬರೆದ ಒಂದು ಲೇಖನವೂ ಇಲ್ಲಿದೆ.</p>
		<p>ಭಕ್ತಿಭಂಡಾರಿ ಬಸವಣ್ಣನ ಬಗ್ಗೆ ಒಂದು ಸಾಹಿತ್ಯಕ ಚಿಂತನೆಯನ್ನು ಪ್ರೊ । ಎಲ್ಲೆಗೌಡ ಬೆಸಗರಹಳ್ಳಿಯವರು ನಡೆಸಿದ್ದಾರೆ; ತಮ್ಮ ಕಣ್ಣಿಗೆ ತೀನಂಶ್ರೀ ಹೇಗೆ ಬಂಗಾರದ ಮನುಷ್ಯನಾಗಿ ಕಾಣುತ್ತಾರೆ ಎಂಬುದನ್ನ ಪ್ರೊ । ಕರೀಮುದ್ದೀನ್ ತಿಳಿಸುತ್ತಾರೆ. ಕೃಷ್ಣ ತಿಪ್ಪೂರವರು ತಮ್ಮ ಕವನದಲ್ಲಿ ಭೈರವ ಜ್ಯೋತಿ ಬೆಳಗಿದರೆ, ಬೇಂದ್ರೆಸಾಹಿತ್ಯದ ಬಗ್ಗೆ ತಮ್ಮ ವಿದ್ವತ್ಪೂರ್ಣ ಉಪನ್ಯಾಸ-ಲೇಖನಗಳಿಂದ ಪ್ರಸಿದ್ಧರಾದ ಡಾ । ಜಿ. ಕೃಷ್ಣಪ್ಪ ಅವರು ದ.ರಾ. ಬೇಂದ್ರೆ ಕುರಿತು ಬರೆದಿದ್ದಾರೆ. ಪ್ರೊ । ಸ.ನ. ಗಾಯತ್ರಿ ಅವರು ಕುವೆಂಪು ಚಿತ್ರಿಸಿದ ಶಿಲಾತಪಸ್ವಿ ಅಹಲ್ಯೆಯನ್ನು ಪರಿಚಯಿಸುತ್ತಾರೆ. ಕನ್ನಡದ್ದೇ ಏಕೆ ವಿಶ್ವ ಸಾಹಿತ್ಯದಲ್ಲೇ ಅಪೂರ್ವವಾದ ವಚನ ಪ್ರಕಾರದ ಮೌಲ್ಯಮಾಪನಕ್ಕೆ ತೊಡಗುತ್ತಾರೆ, ಗೋ.ರು. ಚನ್ನಬಸಪ್ಪ ಅವರು. ಡಾ । ಬಿ.ನಂ. ಚಂದ್ರಯ್ಯನವರು ಬೌದ್ಧ ಸಾಹಿತ್ಯದ ಜನಪ್ರಿಯ ಜಾತಕ ಕಥೆಗಳ ಒಂದು ಕಿರು ಪರಿಚಯ ಮಾಡಿಕೊಟ್ಟಿದ್ದಾರೆ.</p>
		<p>ಪ್ರೊ । ಚಂದ್ರಶೇಖರಯ್ಯ ಅವರು ಮಲೆಯ ಮಾದೇಶ್ವರನ ಐತಿಹ್ಯಗಳಲ್ಲಿ ಸೃಜನಶೀಲ ಅನುಸಂಧಾನವುಂಟೇನೆಂದು ಸಂಶೋಧಿಸುತ್ತಿದ್ದಾರೆ; ಜಗಜ್ಜೋತಿ ಬಸವಣ್ಣನವರು ತಮ್ಮ ಕ್ರಾಂತಿಕಾರೀ ಸಾಮಾಜಿಕ ಸುಧಾರಣೆಗಳ ಪ್ರವರ್ತಕರಾಗಿ ಹೇಗೆ ನಿಜಕ್ಕೂ ಯುಗದ ಉತ್ಸಾಹವಾದರೆಂಬುದು ಖ್ಯಾತ ಸಂಶೋಧಕ ಮತ್ತು ಕನ್ನಡ ಶಕ್ತಿಕೇಂದ್ರದ ಅಧ್ವರ್ಯು, ಡಾ । ಎಂ. ಚಿದಾನಂದಮೂರ್ತಿ ಅವರ ಲೇಖನದ ವಸ್ತು. ಡಾ । ಪಿ.ಎಸ್. ರಾಮಾನುಜಮ್ ಬರೆದ ಭಟ್ಟನಾರಾಯಣನ ವೇಣೀಸಂಹಾರ- ಒಂದು ಅಧ್ಯಯನದಲ್ಲಿ ಹೊಸತೇನಿದೆ ಹುಡುಕುತ್ತಾರೆ- ಡಾ । ಬಿ. ಚನ್ನಕೇಶವ ಅವರು.</p>
		<p>ಹುಡುಕಿಕೊಂಡು ಹೋದಷ್ಟೂ ಸಿಗುವ ಬಗೆದಷ್ಟೂ ದಕ್ಕುವ ಬಗೆ ಬಗೆಯ ನವರತ್ನಗಳ ಗಣಿಯಾದ ವಚನ ಸಾಹಿತ್ಯದ ಒಂದು ವಿಶೇಷ ಅಧ್ಯಯನದ ಫಲಶ್ರುತಿಯೇ ಪ್ರೊ । ಜಗದಂಬಾ ಮಲ್ಲೇದೇವರು ಅವರ ಬಸವಣ್ಣನವರ ವಚನಗಳಲ್ಲಿ ಪ್ರಾಣಿಪ್ರತಿಮೆ ಎಂಬ - ಲೇಖನ.</p>
		<p>ಬೆಳೆವುದು, ಬೆಳೆಸುವುದು, ಕೊಡುವುದು, ಕೊಳ್ಳುವುದು, ಇರಿಸಿಕೊಳ್ಳುವುದೇ ಸಮಾಜದ ಮೂಲ ವ್ಯಾಪಾರ ಪ್ರಕ್ರಿಯೆಗಳ ಹಂದರವಾಗಿದ್ದಾಗ, ಡಾ । ಎಂ.ಎ. ಜಯಚಂದ್ರ ಅವರು ಅಪರಿಗ್ರಹವನ್ನು ಸಮಾಜವಾದದ ಹಿನ್ನೆಲೆಯಲ್ಲಿ ವಿಶ್ಲೇಷಿಸ ತೊಡಗಿದ್ದಾರೆ. ಜಯದೇವಪ್ಪ ಜೈನಕೇರಿಯವರು ಶರಣ ಶಂಕರ ದಾಸಿಮಯ್ಯನ ಕರ್ಮಭೂಮಿ ಹುನಗುಂದ ಸಮೀಪದ ನವಿಲೆಯ ಯಾತ್ರೆಮಾಡಿಸುವ ನೆಪದಲ್ಲಿ ಮತ್ತೆ ನಮ್ಮನ್ನು ಆ ಹನ್ನೆರಡನೆಯ ಶತಮಾನಕ್ಕೆ ಕೊಂಡೊಯ್ಯುತ್ತಿದ್ದಾರೆ. ತಮ್ಮ ಪ್ರತಿಯೊಂದು ಲೇಖನದಲ್ಲೂ ಆಳವಾದ ಅಭ್ಯಾಸ, ಖಚಿತತೆ ಮತ್ತು ನಿರ್ದಿಷ್ಟ ನಿಲುವನ್ನು ತೋರುವ ಜಯಪ್ಪ ಹೊನ್ನಾಳಿಯವರ ಮೂರು ಲೇಖನಗಳೂ, ಜೊತೆಗೆ ಪ್ರೊ । ಕೆ. ಭೈರವಮೂರ್ತಿಯವರ ಕೃತಿಯೆರಡರ ಕುರಿತ ಎರಡು ಸುದೀರ್ಘ ಅವಲೋಕನಗಳೂ ಹಾಗು ಎರಡು ಕವನಗಳೂ ಇಲ್ಲಿವೆ. ಅವರ ಕಾವ್ಯಾಕ್ಷತದ ಹರಕೆಯ ಅರವತ್ತರ ಆರತಿಯಾಗಲೀ, ದೇವರ ದಾಸಿಮಯ್ಯ, ಪ್ರೊ । ಕೆ. ಭೈರವಮೂರ್ತಿಯವರ ಬದುಕು ಮತ್ತು ಬರೆಹ ಕುರಿತಂತಿರುವ ಕನ್ನಡದ ಕರುಣಾಳು ಪ್ರೊ । ಕೆ. ಭೈರವಮೂರ್ತಿ: ವ್ಯಕ್ತಿತ್ವ-ಸಾಧನೆ, ನಾದಲೀಲೆಯ ಭೃಂಗದ ಬೆನ್ನೇರಿ ಲೇಖನಗಳಾಗಲೀ, ಪ್ರೊ । ಕೆ. ಭೈರವಮೂರ್ತಿಯವರ ನೋಡೋಜ ದೇಜಗೌ ಮತ್ತು ವಚನ ವಿಜಯ ಕೃತಿಗಳ ಎರಡೂ ಅವಲೋಕನಗಳಾಗಲೀ, ಕಾವ್ಯಾಕ್ಷತದ ರೂಪದಲ್ಲಿ ಜಯ ಹಾರೈಸುವ ಭೈರವ-ವಿಜಯ ಕವನವಾಗಲಿ ನಮ್ಮನ್ನು ಎಲ್ಲಿಯೂ ನಿರಾಶೆಗೊಳಿಸುವುದಿಲ್ಲ.</p>
		<p>ಡಾ । ಅಂಬೇಡ್ಕರ್ ಅವರ ಸಾಮಾಜಿಕ ಚಿಂತನೆಗಳು ಏನಿದ್ದವು ಹಾಗೂ ಅವುಗಳ ಸರ್ವಕಾಲಿಕ ಪರಿಣಾಮಗಳು ಎಂತಹವು ಎಂಬುದನ್ನ ಕುರಿತು ಇಂಜಿನಿಯರಿಂಗ್ ಕ್ಷೇತ್ರದಲ್ಲಿ ಉನ್ನತ ಹುದ್ದೆಯಲ್ಲಿದ್ದು ಇತ್ತೀಚಿಗಷ್ಟೇ ನಿವೃತ್ತರಾದ ಎಂ.ಬಿ. ಜಯಶಂಕರ್ ವಿವೇಚಿಸಿದ್ದಾರೆ. ಜೊತೆಗೆ, ಭೈರವಮೂರ್ತಿಗಳ ಕನ್ನಡ ಸೌರಭಕ್ಕೆ 'ಸದಾ ವಿಜಯೀ ಭವ' ಎಂದೂ ಕಾವ್ಯಾಕ್ಷತ ಹರಕೆಯನ್ನು ಸಲ್ಲಿಸುತ್ತಾರೆ. ಕಾವ್ಯ ಶಾಸನ ಐತಿಹ್ಯಗಳ ಮೂಸೆಯಲ್ಲಿ ಪುಟವಿಟ್ಟು ಚಿನ್ನವಾಗಿಸಲು ಬಸವಣ್ಣನವರ ಐತಿಹಾಸಿಕತೆಯ ಪ್ರಶ್ನೆಯನ್ನು ಆರಿಸಿಕೊಂಡಿದ್ದಾರೆ ಡಾ । ಎಚ್. ತಿಪ್ಪೇರುದ್ರಸ್ವಾಮಿ ಅವರು. ಆ ಮಹಾನುಭಾವ ಬಸವೇಶ್ವರರು ತನ್ನ ಕುಲದ ಹೊರಗೆ ನಿಂತು ಸಕಲ ಮಾನವ ಜನಾಂಗವೇ ತನ್ನದೆಂದುಕೊಂಡು ನಡೆದ ಬೆರಗನ್ನ ಬಣ್ಣಿಸುತ್ತಾರೆ ಪ್ರೊ । ದೇಜಗೌ ಅವರು. ಜೊತೆಗೆ, ತಮ್ಮ ಮೆಚ್ಚಿನ ಶಿಷ್ಯನಿಗೆ ಇಂಥದೊಂದು ಗ್ರಂಥದ ಬಾಗನವೀಯುವಾಗ ಆಶೀರ್ವದಿಸುತ್ತಾ, ಈ ವ್ಯಕ್ತಿಯೊಂದು ವಿದ್ವತ್ತಿನ ಗುಪ್ತನಿಧಿಯೆಂದು ಪ್ರಶಂಸಿಸುತ್ತಾರೆ.</p>
		<p>ಡಾ । ದೊಡ್ಡರಂಗೇಗೌಡ ಅವರು ತಮ್ಮ ನಾಲ್ಕು ಲೇಖನಗಳಿಂದ ಗ್ರಂಥದ ತೂಕವನ್ನು ಹೆಚ್ಚಿಸಿದ್ದಾರೆ: ಕಾವ್ಯಸಹ್ಯಾದ್ರಿಯ ಮೇರು ಶಿಖರವನ್ನೇರಿದ ಕುವೆಂಪು ಅವರ ಭಾವಗೀತೆಗಳ ವಿಹಂಗಮ ನೋಟ, ತಮ್ಮ ಶ್ರಾವಣಪ್ರತಿಭೆಯಿಂದ ಇನ್ನೊಬ್ಬ ವರಕವಿ ದ.ರಾ. ಬೇಂದ್ರೆ ಹೇಗೆ ಮಹಾನ್ ಗಾರುಡಿಗರೆನಿಸಿಕೊಂಡರು - ಅವರ ಬರೆಹಗಳ ವಿಚಾರ. ಅಲ್ಲದೆ, ಕಾವ್ಯಾಕ್ಷತದಲ್ಲಿ ಅಕ್ಷಯಗೀತೆ ಮತ್ತು ಶಿವಮಯ-ಗಳ ಹಾರೈಕೆಗಳೂ ಸ್ಪುರಣಗೊಂಡಿವೆ.</p>
		<p>ಒಂದು ಕಾಲದಲ್ಲಿ ತೌರಿನಲ್ಲಿ ಮೆರೆದು, ಮೆಲ್ಲಗೆ ಕಾಲ್ತೆಗೆದು ಗಡಿಯಾಚೆ ದಿಗಂತಗಳವರೆಗೆ ಪಸರಿಸಿದ ಬೌದ್ಧಧರ್ಮದ ಐತಿಹಾಸಿಕ ವಿಶ್ಲೇಷಣೆ ಡಾ । ಎಂ.ವಿ. ನರಸಿಂಹಮೂರ್ತಿ ಅವರ ಪ್ರಬಂಧದಲ್ಲಿದೆ. ನರೇಂದ್ರಕುಮಾರ್ ಮಲ್ಲಿಗೆಹಳ್ಳಿಯವರು ಪ್ರಜಾಪ್ರಭುತ್ವದ ಅಡಿಗಲ್ಲಾದ ಸಮಾನತೆಯ ಸಂದೇಶವನ್ನು ಸದಾ ಧ್ಯಾನಿಸುತ್ತಿದ್ದ ಡಾ । ಅಂಬೇಡ್ಕರ್‍ರವರನ್ನು ನೆನೆಸಿಕೊಳ್ಳುತ್ತಾರೆ. ಕನ್ನಡ ಮತ್ತು ಇಂಗ್ಲಿಷ್ ಎರಡರಲ್ಲೂ ಸಮಾನ ಯಾಜಮಾನ್ಯವುಳ್ಳ ಡಾ । ಸಿ. ನಾಗಣ್ಣ ಅವರು ಗಾಂಧೀಜಿ ಅವರ ದೃಷ್ಟಿಯಲ್ಲಿ ಜೀವನ ಕಲೆ ಏನಿತ್ತೆಂಬುದನ್ನ ವಿಷದೀಕರಿಸಿದ್ದಾರೆ. ಈಗಾಗಲೇ ಪ್ರೊ । ಭೈರವಮೂರ್ತಿಗಳ ವಚನ ವಿಜಯ ಮತ್ತು ನಾಡೋಜ ದೇಜಗೌ- ಪುಸ್ತಕಗಳಿಗೆ ಮುನ್ನುಡಿಗಳನ್ನು ಬರೆದು ಹರಸಿದ ಅವರ ಮಾತುಗಳನ್ನೂ ಇಲ್ಲಿ ಉದ್ಧರಿಸಿದ್ದೇವೆ.</p>
		<p>ಆಡುಮಾತಿನ ಸೊಗಸನ್ನ ಸಮರ್ಥವಾಗಿ ದುಡಿಸಿಕೊಂಡ ಬೇಂದ್ರೆ ಅವರ ಭಾವಗೀತೆಗಳಲ್ಲಿ ದೇಸೀಯ ಸೊಗಡು ಕಂಪಿನಲ್ಲಿ ಎಷ್ಟೊಂದು ಛಾಯೆಗಳು ಅಡಗಿವೆಯೆಂದು ಗುರುತಿಸುತ್ತಾರೆ- ಬಿ.ಆರ್. ನಾಗರತ್ನ ಅವರು. ನಾಗರತ್ನ ಹೆಮ್ಮಿಗೆಯವರೂ ನವೋದಯ ಕಾಲದ ಕವಿ ಪುತಿನ ಅವರ ಕವನಗಳಲ್ಲಿ ಸರ್ವಕಾಲಿಕ ಚಿಂತನೆಯ ಆಯಾಮಗಳನ್ನು ಗುರುತಿಸುತ್ತಾರೆ. ಜ.ಹೋ. ನಾರಾಯಣಸ್ವಾಮಿ ಅವರ ನೇರ ನುಡಿಯ ಗುರಿಯು ಕುವೆಂಪು ಮತ್ತು ಕನ್ನಡ ಪ್ರಜ್ಞೆಯಾದರೆ, ಡಾ । ಎಂ.ಬಿ. ಪದ್ಮ, ಅವರ ಒಲವು ವಿರಾಗಿಣಿ ಅಕ್ಕಮಹಾದೇವಿ ಹೇಗೆ ಅದ್ವಿತೀಯ ಅನುಭಾವಿ ಆಗಿದ್ದಳೆಂಬುದನ್ನ ತೌಲನಿಕ ವಿಮರ್ಶೆಗೊಳಪಡಿಸಿ ಸಾಧಾರವಾಗಿ ಸಮರ್ಥಿಸುವುದು.</p>
		<p>ಕಾವ್ಯ, ಕಾದಂಬರಿ, ನಾಟಕ, ವಿಮರ್ಶೆ- ಹೀಗೆ ಚತುರ್ಮುಖವಾಗಿ ಪ್ರಸ್ತುತಗೊಂಡ ಕುವೆಂಪು ಸಾಹಿತ್ಯದಲ್ಲಿ ಮಹಿಳೆಯ ಚಿತ್ರಣವೇ ಕುವೆಂಪು ಕನ್ನಡ ಅಧ್ಯಯನ ಕೇಂದ್ರದ ಪ್ರಾಧ್ಯಾಪಕರು ಪ್ರೊ । ಪದ್ಮಾ ಶೇಖರ್ ಅವರ ಪ್ರಬಂಧದ ವಸ್ತು. ಅನುವಾದ ಸಾಹಿತ್ಯ ಅಕಾಡೆಮಿಯ ಅಧ್ಯಕ್ಷರಾದ ಡಾ. ಪ್ರಧಾನ ಗುರುದತ್ತರು ಆರಿಸಿಕೊಂಡ ವಿಷಯ- ಪ್ಯಾರಡೈಜ್ ಲಾಸ್ಟ್: ಹಿನ್ನೆಲೆ ಮತ್ತು ಪ್ರೇರಣೆ-ಯ ಬಗ್ಗೆ ಈ ಬಹುಭಾಷಾ ಕೋವಿದರಲ್ಲದೆ ಬೇರೆ ಯಾರು ತಾನೆ ಈ ಬಗ್ಗೆ ಸಮರ್ಥವಾಗಿ ಬರೆಯಬಲ್ಲರು?</p>
		<p>ಮಹಾತ್ಮ ಗಾಂಧೀಜಿಯವರ ಜೀವನದಲ್ಲಿ ಬಂದು ಹೋದ ಪ್ರಮುಖ ಮಹಿಳಾಮಣಿಯರನ್ನೆಲ್ಲ ಪರಿಚಯಿಸುತ್ತ, ಯಾರು ಎಷ್ಟೆಷ್ಟು ಪ್ರಭಾವ ಬೀರಿದರು, ಬಾಪೂಜಿಯವರಿಂದ ಪ್ರಭಾವಿತರಾದರು- ಎಂಬುದೊಂದು ಸಾಕ್ಷ್ಯಚಿತ್ರವನ್ನು ಪ್ರೇಮಲತಾ ಸುಂದರೇಶನ್ ಅವರು ನಮ್ಮ ಮುಂದಿರಿಸುತ್ತಾರೆ.</p>
		<p>ಸಂಸ್ಕೃತದ ಪ್ರಾಧ್ಯಾಪಕರಾಗಿದ್ದ ಕವಯತ್ರಿ ಪ್ರೊ । ಕೆ.ಆರ್. ಪ್ರೇಮಲೀಲಾ ಅವರು ಬಸವಣ್ಣನವರ ವಚನಗಳ ಹಿನ್ನೆಲೆಯಲ್ಲಿ ಈ ಭಕ್ತಿ ಭಂಡಾರಿಯ ಒಂದು ಅಧ್ಯಯನ ನಡೆಸಿದ್ದಾರೆ. ಪ್ರಖ್ಯಾತ ಕಾದಂಬರಿಗಾರ್ತಿ ಪ್ರೇಮಾ ಭಟ್ ಅವರು ದ.ರಾ. ಬೇಂದ್ರೆ ಅವರ ಕಾವ್ಯದ ಪ್ರಧಾನ ಲಕ್ಷಣ ಸೌಂದರ್ಯವೆಂಬ ಮೀಮಾಂಸೆಯನ್ನು ಪ್ರಸ್ತುತಪಡಿಸಿದ್ದಾರೆ. ತಮ್ಮ ನೆಚ್ಚಿನ ಗುರು ಭೈರವಮೂರ್ತಿಗಳ ಬದುಕು-ಬರೆಹವನ್ನು ಅವಲೋಕಿಸುತ್ತಾರೆ, ಎಚ್.ಪಿ. ಫಿಲೋಮಿನಾ ಅವರು. ಡಾ । ಕೆ.ಎಸ್. ಭಗವಾನ್ ಅವರು ವಚನ ಚಳುವಳಿ ಸಬಲಗೊಳಿಸುವ ಕಾರ್ಯಾವಳಿಗಳನ್ನ ನಿರೂಪಿಸುತ್ತಾರೆ.</p>
		<p>ಮಾನವನ ಇತಿಹಾಸದಲ್ಲಿ ಪ್ರಕೃತಿ ಆರಾಧನೆಯೇ ಪರಮನಾರಾಧನೆ ಯಾಗಿ ಉಗಮಗೊಂಡು, ಅದು ಇಂದಿಗೂ ಅನೂಚಾನವಾಗಿ ಬಂದಿರುವುದನ್ನ ಶ್ರೀಮತಿ ಭಾಗ್ಯ ಭಟ್ ಅವರು ಗುರುತಿಸುತ್ತಾರೆ. ಖ್ಯಾತ ಸಂಶೋಧಕ ಜಿ.ಜಿ. ಮಂಜುನಾಥನ್ ಅವರು ಕನ್ನಡ ಕಂಡ ಒಬ್ಬ ಸಮರ್ಥ ಸಮನ್ವಯ ಕವಿ ಪು.ತಿ. ನರಸಿಂಹಾಚಾರ್ಯರ ಸಿದ್ಧಿಯ ಹಲವು ಮಜಲುಗಳನ್ನ ತಮ್ಮ ಲೇಖನದಲ್ಲಿ ಮಂಡಿಸಿದರೆ, ಡಾ । ಮಂಜುಳ ಹುಲ್ಲಹಳ್ಳಿ ಅವರು ಕುವೆಂಪು ಅವರ ಪ್ರಾರಂಭಿಕ ಪ್ರಯತ್ನಗಳಲ್ಲಿ ಒಂದಾದ ಪಕ್ಷಿಕಾಶಿಯೊಂದನ್ನೇ ತಮ್ಮ ಅಧ್ಯಯನಕ್ಕೆ ಮೀಸಲಾಗಿಟ್ಟಿದ್ದಾರೆ.</p>
		<p>ಭಾರತದ ಒಬ್ಬ ಸಾಮಾನ್ಯ ಮಹಿಳೆ ಹೇಗೆ ತನಗೆ ಸಂಬಂಧಿಸಿದ ಕಾನೂನು ಮತ್ತು ಸಾಮಾಜಿಕ ವ್ಯವಸ್ಥೆಯ ನಡುವಣ ಚಿನ್ನದ, ಕೆಲವೊಮ್ಮೆ ಮುಳ್ಳಿನ ಹಾದಿಯಲ್ಲಿ ನಡೆಯುತ್ತಾಳೆ ಎಂಬುದನ್ನ ಖ್ಯಾತ ನ್ಯಾಯವಾದಿ ಮಂಜುಳಾ ಮಾನಸ ಅವರು ತಮ್ಮ ಕಾಳಜಿಪೂರ್ವ ಲೇಖನದಲ್ಲಿ ತೋರಿಸುತ್ತಾರೆ. ತನ್ನ ಕಾಲಕ್ಕೆ ಮೀರಿ ಬೆಳದ, ದೂರದೃಷ್ಟಿಯ ಸಮಾನತೆಯ ಹರಿಕಾರ ಬಸವಣ್ಣ ಸಾಮಾಜಿಕ ಸಾಮರಸ್ಯಕ್ಕೆ ಎಷ್ಟೊಂದು ಒತ್ತು ಕೊಟ್ಟಿದ್ದರೆಂಬುದನ್ನ ಅವರ ವಚನಗಳನ್ನ ಆಧರಿಸಿಯೇ ಮನಗಾಣಿಸುತ್ತಾರೆ- ಕನ್ನಡ ಸಾಹಿತ್ಯ ಪರಿಷತ್ತಿನ ಮಾಜಿ ಅಧ್ಯಕ್ಷರಾದ ಪ್ರೊ । ಸಾ. ಶಿ. ಮರುಳಯ್ಯನವರು.</p>
		<p>ಹನ್ನೆರಡನೆಯ ಶತಮಾನದ ಶರಣ ಚಳುವಳಿಯ ವಿಷಯವೇ ಖ್ಯಾತ ವಿಮರ್ಶಕ, ವಾಗ್ಮಿ, ಚಾಮರಾಜನಗರ ಕನ್ನಡ ಸಾಹಿತ್ಯ ಪರಿಷತ್ತಿನ ನೇತಾರ ಪ್ರೊ । ಮಲ್ಲಿಕಾರ್ಜುನ ಮಳಲಿ ಅವರ ಲೇಖನವೂ ಅಣ್ಣ ಬಸವಣ್ಣನನ್ನು ಕುರಿತದ್ದೇ.</p>
		<p>ದಾಂಪತ್ಯ ಜೀವನದ ದೀಪಿಕೆಯಾದ ಬೇಂದ್ರೆಯವರ ಸಖೀಗೀತದಂತಹ ರಮ್ಯ ಕಾವ್ಯ ಕನ್ನಡದಲ್ಲಿ ಇನ್ನೊಂದಿಲ್ಲ ಎಂಬ ಮಾತನ್ನು ನೀವು ಒಪ್ಪುತ್ತೀರಿ. ಅದನ್ನೇ ಏಕೆ ಎಂತು ಎಷ್ಟು ಎಂದೆಲ್ಲಾ ಮಾತುಗಳಿಗೊಂದು ರೂಪ ಕೊಟ್ಟಿದ್ದಾರೆ ಖ್ಯಾತ ಕಾದಂಬರಿಕಾರ್ತಿ ಸಿ.ಎನ್. ಮುಕ್ತಾ ಅವರು. ದಲಿತ ಸಾಹಿತ್ಯದ ಉಗಮ, ಬೆಳೆದು ಬಂದ ಬಗೆ, ಕವಲುಗಳು- ಇವನ್ನು ಒಂದು ಹಿನ್ನೋಟವಾಗಿ ಕಾಣಿಸುತ್ತಾರೆ, ಅದರ ಬಗ್ಗೆ ಸಮರ್ಥವಾಗಿ ಅಧಿಕೃತವಾಗಿ ಬರೆಯಬಲ್ಲ ನಾಟಕಕಾರ, ಕವಿ ಡಾ. ಮೂಡ್ನಕೂಡು ಚಿನ್ನಸ್ವಾಮಿ ಅವರು.</p>
		<p>ಪರಿಪೂರ್ಣತೆಯೆಡೆಗೆ ಸಾಗುವುದು ತಾನೆ ನಮ್ಮೆಲ್ಲರ ಗುರಿ? ಪರಿ ಪರಿಯಾಗಿ ಸೆಳೆವ, ನಡೆಯಲಿರುವ ಓಣಿ ಕೇರಿ ದಾರಿ ಗಲ್ಲಿ ಜಾಡು ಹಾದಿ ಬೀದಿ ರಸ್ತೆ ಪಥಗಳನ್ನು ಮೀರಿದ ಹಲವು ಹೆದ್ದಾರಿಗಳು, ಇಡುವ ಹೆಜ್ಜೆ ಎಷ್ಟು ಸರಿ, ತಪ್ಪಿ ಜಾರಿ ಬಿದ್ದರೇಳಲಾಗದ ದರಿ ಕಮರಿ, ಹಾರಿ ಹರಿಯ ಮುಟ್ಟುವ ಮನಸ್ಸಿನ ಲಹರಿ- ಇವೆಲ್ಲವನ್ನೂ ಖ್ಯಾತ ವೈದ್ಯ ಡಾ । ಸಿ.ಎಸ್. ಮೃತ್ಯುಂಜಯಪ್ಪ ವಿವರಿಸುತ್ತಾರೆ.</p>
		<p>ಪ್ರೊ । ಮೊರಬದ ಮಲ್ಲಿಕಾರ್ಜುನರ ವಾಗ್ಮಿತೆಯನ್ನು, ವಿಮರ್ಶೆಯ ವಿಚಿಕತ್ಸಕತೆಯನ್ನು ಮೆಚ್ಚದವರೇ ಇಲ್ಲ. ಅವರು ಇಲ್ಲಿ ಆರಿಸಿಕೊಂಡಿರುವ ಗಹನವಾದ ವಿಷಯವೆಂದರೆ ವಚನ ಚಳುವಳಿಯ ಸಾಂಸ್ಕೃತಿಕ ಸ್ವರೂಪ. ಅಂತೆಯೇ, ರಾಷ್ಟ್ರ ಚಿಕಿತ್ಸಕ, ಡಾ । ಅಂಬೇಡ್ಕರ್‍ರನ್ನು ಕುರಿತು ಬರೆದಿದ್ದಾರೆ- ವಿ. ರಂಗನಾಥ್ ಅವರು. ವೀರಶೈವ ತತ್ವಶಾಸ್ತ್ರವು ತಾನು ಸಿಡಿದು ಹೊರಬಿದ್ದ ಶುದ್ಧ ಶೈವಕ್ಕೆ ಭಿನ್ನವಾಗಿ ಅಷ್ಟಾವರಣಗಳನ್ನೂ ಷಟ್‍ಸ್ಥಲಗಳನ್ನೂ ಪ್ರಮುಖವಾಗಿ ಪರಿಗಣಿಸುತ್ತದೆ. ಜೊತೆಗೆ, ರಂಜಾನ್ ದರ್ಗಾ ಅವರು ತಮ್ಮ ಲೇಖನದಲ್ಲಿ ಸಮರ್ಥವಾಗಿ ಗುರುತಿಸಿರುವಂತೆ, ಕಾಯಕ ಪ್ರಸಾದ ದಾಸೋಹಗಳ ತ್ರಿವಿಧಿಗಳಿಗೆ ಪ್ರಾಮುಖ್ಯತೆಯನ್ನು, ಕೆಲವೊಮ್ಮೆ ಸಮಾನ ಆದ್ಯತೆಯನ್ನು ನೀಡುತ್ತದೆ. ಆಳವಾದ ಅಧ್ಯಯನದ ಫಲಶ್ರುತಿಯೇ ಇಂತಹ ವಿಷಯದ ಬಗ್ಗೆ ಬರೆಯಲು ಅನುವು ಮಾಡಿಕೊಡಲು ಸಾಧ್ಯ.</p>
		<p>ಸಮೃದ್ಧ ಬರಹಗಾರ್ತಿಯೂ, ಮೈಸೂರಿನ ಲೇಖಕಿಯರ ಬಳಗದ ಅಧ್ಯಕ್ಷರೂ ಆಗಿರುವ, ಡಾ । ಕೆ.ಎಸ್. ರತ್ನಮ್ಮನವರು ಕುವೆಂಪು ಅವರ ಸಾಮಾಜಿಕ ನಾಟಕಗಳನ್ನು ತಮ್ಮ ಅಧ್ಯಯನಕ್ಕೆ ಆರಿಸಿಕೊಂಡರೆ, ರತ್ನ ಹಾಲಪ್ಪಗೌಡ ಅವರು ತಮ್ಮ ಕವನದಲ್ಲಿ ಶ್ರೀ ಗುರುವಿಗೆ ಅಭಿವಂದನೆ ಸಲ್ಲಿಸಿದ್ದಾರೆ. ಡಾ । ರಾ.ಗೌ. ಅವರು ಸಾಹಿತ್ಯದಿಂದ ಸಮಾಜ ಸುಧಾರಣೆ ಸಾಧ್ಯವೇ?- ಎಂಬುದನ್ನು ಕುರಿತು ಚರ್ಚಿಸಿತ್ತಾರೆ. ಜಾನಪದ ಮಹಾಭಾರತದಿಂದ ಪ್ರಖ್ಯಾತವಾಗಿರುವ, ಡಾ । ಪಿ.ಕೆ. ರಾಜಶೇಖರ ಅವರಲ್ಲದೆ ಯಾರು ತಾನೆ ಅಧಿಕೃತವಾಗಿ ಜನಪದ ಮಹಾಕಾವ್ಯ ಪ್ರಸ್ತಾವನೆಯಂಥ ವಿಷಯದ ಬಗ್ಗೆ ವಿವೇಚಿಸಬಲ್ಲರು?</p>
		<p>ಡಾ । ಎಂ.ಬಿ. ರಾಜಾಮಣಿ ಅವರು ಬರೆದ ಗೌತಮ ಬುದ್ಧನ ಬದುಕು-ಸಾಧನೆಯ ಬಗ್ಗೆ ಲೇಖನದ ಜೊತೆಗೆ, ಹಿಂದೆ ಅವರು ಭೈರವಮೂರ್ತಿಗಳ ಹಸಿರುವಾಣಿಗೆ ಬರೆದಿದ್ದ ಮುನ್ನುಡಿಯನ್ನೂ ಇಲ್ಲಿ ಉದ್ಧರಿಸಿದ್ದೇವೆ. ಪ್ರೊ । ಡಿ.ಕೆ. ರಾಜೇಂದ್ರ ಅವರು ಈ ಯುಗದ ಕವಿಯಾಗಿ ಕಂಡ ಕುವೆಂಪುವನ್ನು ಇಲ್ಲಿ ನಿಮಗೆ ಕಾಣಿಸಿದ್ದೇವೆ. 'ರಾಜೇಂದ್ರ ಶಿಶು' ಕಾವ್ಯನಾಮದಿಂದ ಬರೆಯುತ್ತಿರುವ ಎಂ.ಎ. ನೀಲಾಂಬಿಕಾರವರು ಮುಕ್ತಾಯಕ್ಕನನ್ನು ಶಿವಶರಣೆಯರ ಪ್ರತಿನಿಧಿಯಾಗಿ ತಮ್ಮ ಲೇಖನದಲ್ಲಿ ಕಂಗೊಳಿಸಿದ್ದಾರೆ. ಅಲಂಕಾರಿಕ ದೃಷ್ಟಿಯಲ್ಲಿ ಮೊದಮೊದಲು ಎಂಟೇ ಇದ್ದ ರಸಗಳು, ಶಾಂತವನ್ನೂ ಸೇರಿಸಿಕೊಂಡು ನವತ್ವ ಪಡೆದವು. ಭಕ್ತಿಯನ್ನೂ ಒಂದು ವಿಶಿಷ್ಟ ರಸವನ್ನಾಗಿ ಏಕೆ ಪರಿಗಣಿಸಬಾರದೆಂಬ ವಾದ ಇತ್ತೀಚಿನದು. ಇದಕ್ಕೆ ಪೂರಕವಾಗಿ ಉಪನಿಷತ್ತು 'ಅವನ'ನ್ನೇ ರಸವಾಗಿ ಕರೆದ ಔಚಿತ್ಯವನ್ನು ಉಲ್ಲೇಖಿಸುವುದುಂಟು. ಇದನ್ನೇ ಡಾ । ಎಂ. ರಾಮಕೃಷ್ಣರು 'ರಸೋ ವೈ ಸಃ'ದಲ್ಲಿ ಪ್ರತಿಪಾದಿಸುತ್ತಿರುವುದು. ಅವರೇ ಕವಿ ಪುತಿನ ಕುರಿತು ಬರೆದ ವೈಚಾರಿಕ ಲೇಖನವೂ ಇಲ್ಲಿದೆ. ಜೊತೆಗೆ, ಕೆಲವು ವರ್ಷಗಳ ಹಿಂದೆ ಭೈರವಮೂರ್ತಿಗಳ ಕೃತಿ ಸಂಜೀವನಕ್ಕೆ ಅವರು ಬರೆದಿದ್ದ ಮುನ್ನುಡಿಯನ್ನು ಇಲ್ಲಿ ಉದ್ಧರಿಸಿದ್ದೇವೆ. ಪ್ರಖ್ಯಾತ ವಿಮರ್ಶಕ ಡಾ । ಸಿ.ಎನ್. ರಾಮಚಂದ್ರನ್ ಅವರು ಆರಿಸಿಕೊಂಡಿರುವ ವಿಷಯ: ಗೆಲುವಾಗಲೆ ಮನ, ಗೆಲುವಾಗಲೆ ಮನ, ಹಾರು ಹರಿಯ ಮುಟ್ಟು- ಎನ್ನುವ ಮನೋಭಾವದ ಪುತಿನರವರ ಶ್ರೀಹರಿಚರಿತೆಯ ಸ್ವಾಭಿಮುಖಿ ಆಯಾಮ.</p>
		<p>ಪ್ರೊ । ಕೆ. ರಾಮಮೂರ್ತಿರಾವ್ ಅವರು ಕ್ರಮೇಣ ನಶಿಸಿ ಹೋಗುತ್ತಿರುವ ಗುರು-ಶಿಷ್ಯ ಪರಂಪರೆಯ ಮಹತ್ವವನ್ನು ಬಣ್ಣಿಸುತ್ತ, ಕಲೆಗಳ ಕಲಿಕೆಯಲ್ಲಿ ಮಾತ್ರ ಅದಿನ್ನೂ ಹೇಗೆ ಇಂದಿಗೂ ಜೀವಂತವಾಗಿದೆ, ಅನಿವಾರ್ಯವಾಗಿದೆ- ಎನ್ನುವುದನ್ನ ವಿವರಿಸುತ್ತಾರೆ. ಭಾರತರತ್ನ ಡಾ । ಅಂಬೇಡ್ಕರ್ ಅವರು ಮಹಾಚೇತನರೂಪದಲ್ಲಿ ಸ್ವಾತಂತ್ರ್ಯೋತ್ತರ ಭಾರತದ ಭವಿಷ್ಯವನ್ನು ರೂಪಿಸಿದರು ಎಂಬುದನ್ನು ಪ್ರೊ । ಸಿ. ರಾಮಸ್ವಾಮಿಗಳು ವಿವರಿಸುತ್ತಾರೆ.</p>
		<p>ಕನ್ನಡ ವಿಶ್ವವಿದ್ಯಾಲಯದ ಮಾಜಿ ಕುಲಪತಿ ಡಾ । ಎಚ್.ಜೆ. ಲಕ್ಕಪ್ಪಗೌಡರು ಕುವೆಂಪು ಅವರ ಕತೆಗಳ ಬಗ್ಗೆ ಸಮಾಲೋಚನೆ ನಡೆಸಿದ್ದಾರೆ. ಇದರ ಜೊತೆಗೆ, ಸರ್ವಜ್ಞನ ತ್ರಿಪದಿಗಳಲ್ಲಿ ತ್ರಿಕಾಲ ಪ್ರಜ್ಞೆ, ಪುತಿನ ಅವರ ಪ್ರಬಂಧಗಳು, ಮಲೆಗಳಲ್ಲಿ ಮದುಮಗಳ ಬಗ್ಗೆ ಒಂದು ವಿವೇಚನೆಯನ್ನೂ ಇಲ್ಲಿ ನಡೆಸಿದ್ದಾರೆ.</p>
		<p>ಮಹಾಕಾವ್ಯ ಬರೆದ ಬೆರಳೆಣಿಕೆಯಷ್ಟು ಸಂಖ್ಯೆಯ ಮಹಿಳೆಯರಲ್ಲಿ ಮುಂಚೂಣಿಯಲ್ಲಿರುವವರು ಡಾ । ಲತಾ ರಾಜಶೇಖರ್; ಬುದ್ಧ ಮಹಾದರ್ಶನವನ್ನು ಕನ್ನಡಿಗರಿಗೆ ರಚಿಸಿ ದೊರಕಿಸಿಕೊಟ್ಟ ಸಮೃದ್ಧ ಬರಹಗಾರ್ತಿ. ಇವರು ಗೌತಮ ಬುದ್ಧನ ಸ್ತ್ರೀಪರ ಧೋರಣೆಗಳನ್ನು ಇಲ್ಲಿ ಕೈಗೆತ್ತಿಕೊಂಡಿದ್ದಾರೆ. ನಿಂಗಪ್ಪ ಶಿವಪ್ಪ ಚಳಗೇರಿಯವರು ನಮಗೊಂದು ಹೊಸ ಧರ್ಮ ಬೇಕೆನ್ನುತ್ತಾರೆ. ಸಂಗೀತ ನಾಟಕ ಅಕಾಡೆಮಿಗೆ ಅಧ್ಯಕ್ಷರಾಗಿದ್ದ, ಎಚ್. ಆರ್. ಲೀಲಾವತಿಯವರು ಸುಗಮ ಸಂಗೀತ ಲಘುಸಂಗೀತವಲ್ಲ, ಸಾಹಿತ್ಯದ ಮೇಲೆ ನೇರವಾಗಿ ಬೆಳಕನ್ನ ಚೆಲ್ಲುವ ಪ್ರಕಾರ, ಈ ಸುಗಮ ಸಂಗೀತ ಎನ್ನುತ್ತ, ಇದರ ಉಗಮ, ಬೆಳವಣಿಗೆ, ಇನ್ನೂ ಈ ದಿಶೆಯಲ್ಲಿ ಆಗಬೇಕಾದ ಕೆಲಸಗಳನ್ನು ನೆನಪಿಸುತ್ತಿದ್ದಾರೆ.</p>
		<p>ಪುತಿನ ಅವರ ಜೀವದುಸಿರು ಸಂಗೀತ. ಡಾ । ವಸಂತಕುಮಾರ ಪೆರ್ಲ ಅವರು ಸಂಗೀತದ ಹಿನ್ನೆಲೆಯಲ್ಲಿ ಪುತಿನ ಕೃತಿಗಳು ಹೇಗೆ ರೂಪು ಗೊಳ್ಳುತ್ತಿದ್ದವೆಂಬುದನ್ನ ನಮಗೆ ಮನಗಾಣಿಸುತ್ತಾರೆ. ತಮ್ಮ ತಂದೆ ಅಂಬಿಕಾತನಯದತ್ತ ವರಕವಿ ದ.ರಾ. ಬೇಂದ್ರೆಯವರ ಬದುಕು-ಬರೆಹದ ವೈಯಕ್ತಿಕ ಒಳನೋಟಗಳನ್ನ ಒದಗಿಸಲು ಡಾ । ವಾಮನ ಬೇಂದ್ರೆಯವರಿಗಿಂತ ಬೇರೆ ಯಾರಿಗೆ ತಾನೆ ಸಾಧ್ಯ? ಡಾ । ವಿಶ್ವನಾಥ್ ಅವರು ತಮ್ಮ ಮೆಚ್ಚಿನ ಕುವೆಂಪು ಕಾದಂಬರಿಯ ನಾಯಕಿ ಕಾನೂರು ಸುಬ್ಬಮ್ಮ ಹೆಗ್ಗಡತಿಯನ್ನು ಇನ್ನೊಮ್ಮೆ ನೋಡಿ ಬಂದಿದ್ದಾರೆ, ಅವಳ ಸುತ್ತ ಕಾದಂಬರಿಕಾರ ಕುವೆಂಪು ಹೆಣೆದ ಸನ್ನಿವೇಶಗಳ ಜಾಲವನ್ನು ಹೊಕ್ಕು ಬರುತ್ತಿದ್ದಾರೆ.</p>
		<p>ಮೈಸೂರಿನ ಸಿರಿಗನ್ನಡ ವೇದಿಕೆಯ ಎಂ.ಎಸ್. ವೆಂಕಟರಾಮಯ್ಯನವರ ಪ್ರಬಂಧ ಭಾವಲೋಕದ ಜೀವಿ, ಬೇಂದ್ರೆಯವರನ್ನು ಕುರಿತದ್ದು. ಸುಪ್ರಸಿದ್ಧ ವಿದ್ವಾಂಸರಾದ ಡಾ । ಗುರುಪಾದ ಮರಿಗುದ್ದಿಯವರು ಪುತಿನ ಅವರ ಶ್ರೀಹರಿಚರಿತೆಯಲ್ಲಿನ ಮೌಲ್ಯಾನುಸರಣ ಅನುಸಂಧಾನವನ್ನೂ ತಮ್ಮ ಲೇಖನಕ್ಕೆ ವಸ್ತುವಾಗಿರಿಸಿಕೊಂಡು ವಿದ್ವತ್‍ಪೂರ್ಣವಾದ ಲೇಖನವನ್ನು ರಚಿಸಿದ್ದಾರೆ. ಖ್ಯಾತ ಸಂಶೋಧಕ ಮತ್ತು ಕುವೆಂಪು ಕನ್ನಡ ಅಧ್ಯಯನ ಕೇಂದ್ರದ ನಿರ್ದೇಶಕರಾಗಿದ್ದ ಡಾ । ಟಿ.ವಿ. ವೆಂಕಟಾಚಲಶಾಸ್ತ್ರಿಗಳು ಪು.ತಿ. ನರಸಿಂಹಾಚಾರ್ ಅವರ ಸಾಹಿತ್ಯಕೃಷಿಯ ಒಂದು ಸಮಗ್ರ ನೋಟವನ್ನು, ಮುಖ್ಯ ವಿಷಯಗಳೆಲ್ಲ ಅಡಕವಾಗಿರುವಂತೆ ತಮ್ಮ ಲೇಖನದಲ್ಲಿ ಪ್ರಸ್ತುತಪಡಿಸಿದ್ದಾರೆ.</p>
		<p>ಕಾಳಿದಾಸನನ್ನ ಕನ್ನಡಕ್ಕೆ ತರಲು ಹಲವರು ಪ್ರಯತ್ನಿಸಿದ್ದಾರೆ. ಪರಮೇಶ್ವರಭಟ್ಟರ ಕನ್ನಡ ಕಾಳಿದಾಸ ಸಂಪುಟಗಳೂ ನಮ್ಮ ಮುಂದಿವೆ. ಹೋಲಿಸಿದಾಗ ಅಂಬಿಕಾತನಯದತ್ತರ ಮೇಘದೂತ ಹೇಗೆ ಮೂಲಕವಿಯ ಆಶಯಗಳನ್ನ ಒಳನೋಟಗಳನ್ನ ಕನ್ನಡದ ಜಾಯಮಾನಕ್ಕೆ ಸರಿಹೊಂದಿಸಿ ಕೊಳ್ಳುವಂತೆ ಹೆಚ್ಚು ಸಮರ್ಥವಾಗಿ ರೂಪುಗೊಂಡಿದೆ ಎಂಬುದನ್ನ ಸ್ವತಃ ಹೆಸರಾಂತ ಕವಿ-ವಿಮರ್ಶಕರಾದ ಪ್ರೊ । ಎಚ್.ಎಸ್. ವೆಂಕಟೇಶಮೂರ್ತಿಗಳು ಬಣ್ಣಿಸುತ್ತಾರೆ. ದ.ರಾ. ಬೇಂದ್ರೆ ಅವರ ಕನ್ನಡ ಮೇಘದೂತವನ್ನು ಕುರಿತೇ ಡಾ । ಶ್ರೀಪಾದ ಭಟ್ ಅವರೂ, ಖ್ಯಾತ ಸಂಶೋಧಕ ಸೀತಾರಾಮ್ ಜಾಗೀರ್‍ದಾರ್ ಅವರೂ ತಮ್ಮ ಪ್ರಬಂಧಗಳನ್ನು ಮಂಡಿಸಿದ್ದಾರೆ. ಪು.ತಿ.ನ. ಅವರು ಮಹಾಕಾವ್ಯ ಹೆದ್ದಾರಿಗಳನ್ನೇ ತೆರೆದಂತಾಯಿತು- ಎನ್ನುವ ಮಾತಿಗೆ ಸಮರ್ಥನೆ ಡಾ । ಎ.ಎಸ್. ವೇಣುಗೋಪಾಲರಾವ್ ಅವರ ಪ್ರಬಂಧ. ಸ್ವತಃ ಹೆಸರಾಂತ ವೈದ್ಯರಾದ ಡಾ । ಸಿ. ಶರತ್‍ಕುಮಾರ್ ಅವರ ಸಂಶೋಧನಾತ್ಮಕ ಪ್ರಬಂಧದ ಮೂಲ ಸೆಲೆ ಶರಣರ ವಚನಗಳಲ್ಲಿ ವೈದ್ಯಕೀಯ ವಿಚಾರಧಾರೆ. ಪ್ರತ್ಯಭಿಜ್ಞಾನ ಶೈವದರ್ಶನ ಕಾಶ್ಮೀರದ ವೈಶಿಷ್ಟ್ಯ. ಇದರ ತತ್ವಪ್ರಣಾಳಿಯನ್ನೂ ತಾನಿದ್ದ ಕಾಲದಲ್ಲಿ ಅಲ್ಲಿ ದಟ್ಟವಾಗಿ ಹಬ್ಬಿದ್ದ ಸೂಫೀ ಪಂಥದ ಪ್ರಭಾವವನ್ನೂ ಜೀರ್ಣಿಸಿಕೊಂಡು ಮನೆ ಮಾತಾಗಿರುವ ಕಾಶ್ಮೀರದ ಅನುಭಾವಿ ಲಲ್ಲೇಶ್ವರಿ ಒಂದು ಬಗೆಯಲ್ಲಿ ಕಾಶ್ಮೀರದ ಅಕ್ಕಮಹಾದೇವಿ. ಈ ಯೋಗಿನಿಯ ಬಗ್ಗೆ ಸುದೀರ್ಘ ಅಧ್ಯಯನವೊಂದು ನನ್ನ (ಶಿಕಾರಿಪುರ ಹರಿಹರೇಶ್ವರನ) ಲೇಖನದ ವಿಷಯ.</p>
		<p>ನಾವೇ ಕಟ್ಟಿಕೊಂಡ ಗೋಡೆಗಳನ್ನ ಒಡೆದು ಹೊರ ಬರಬೇಕು, ನಿರಂಕುಶಮತಿಗಳಾಗಿ ಬಾನೆತ್ತರೆಕ್ಕೆ ಏರಬೇಕು, ಒಳಗಣ ದಿವ್ಯಚೇತನವನ್ನ ಅನಿಕೇತನವನ್ನಾಗಿಸಿಕೊಳ್ಳಬೇಕು- ಎಂದು ಕರೆಕೊಟ್ಟ ದೃಷ್ಟಾರ ಕುವೆಂಪುರವರ ವಿಶ್ವಮಾನವ ಪ್ರಜ್ಞೆಯ ವಿಶ್ಲೇಷಣೆ ಮೈಸೂರಿನ ಗಾಂಧೀ ಅಧ್ಯಯನ ಕೇಂದ್ರದ ಡಾ । ಎಸ್. ಶಿವರಾಜಪ್ಪನವರ ಪ್ರಬಂಧದ ಒಳತಿರುಳು.</p>
		<p>ಚಿಂತಕ ಪ್ರೊ । ಶಿವರಾಮ ಕಾಡನಕುಪ್ಪೆ ಅವರು ಕಲ್ಕಿಯ ಕಲ್ಪನೆ ಬಗ್ಗೆ ತಮ್ಮ ಲೇಖನದಲ್ಲಿ ವಿಮರ್ಶಿಸುತ್ತಾರೆ, ಜೊತೆಗೆ ಕುವೆಂಪು ಕವನಗಳಲ್ಲಿ ನೇಗಿಲಯೋಗಿ ರೈತ ತನ್ನ ಬವಣೆಗಳನ್ನ ತೋಡಿಕೊಳ್ಳುತ್ತಾನೆ, ದೇಶದ ಒಳಿತಿಗೆ ಪ್ರತ್ಯಕ್ಷವಾಗಿಯೂ ಪರೋಕ್ಷವಾಗಿಯೂ ಹೇಗೆ ಈ ಮಣ್ಣಿನ ಮಗ ಕಾರಣನಾಗುತ್ತಾನೆ ಎಂಬುದನ್ನ ಅವರು ವಿವರಿಸಿದ್ದಾರೆ. ಧರ್ಮ ಮತ್ತು ಸಂಘಕ್ಕೆ ಮೊದಲು ಆ ಬೆಳಕಿನ ಉಂಡೆ ಬುದ್ಧನಿಗೆ ಜನ ಶರಣುಹೋಗುವುದು ಸಂಪ್ರದಾಯ. ಜಗವೆಲ್ಲ ಮಲಗಿರಲು ಎದ್ದ ಇವನೊಬ್ಬ ಹೇಗೆ ಮಾನವ ಜನಾಂಗದ ಕಣ್ಣನ್ನ ತೆರೆಸಿ ಮುನ್ನಡೆಸಿದ- ಎಂಬುದನ್ನ ಸಮೀಕ್ಷಿಸುತ್ತಾರೆ, ರಾಷ್ಟ್ರಕವಿ ಪ್ರೊ । ಜಿ.ಎಸ್. ಶಿವರುದ್ರಪ್ಪ ಅವರು.</p>
		<p>ಕಲ್ಯಾಣದಲ್ಲಿ ಸಾಮಾಜಿಕ ಕ್ರಾಂತಿ ನಡೆದವೇಳೆ, ಶರಣರಲ್ಲಿ ಬಹುಮಂದಿ ಶರಣೆಯರು ಪ್ರಧಾನ ಪಾತ್ರ ವಹಿಸಿದ್ದರು. ವಚನ ಸಾಹಿತ್ಯವನ್ನು ಆಧರಿಸಿ, ಈ ಬಸವ ಯುಗದ ಮಹಿಳೆಯನ್ನು ಕುರಿತು ಬರೆಯುತ್ತಾರೆ ಡಾ. ಶ್ಯಾಮಲಾ ಭೀ ದಾಸೋಗ ಅವರು. ದೇವರು ಋಜುಮಾಡಿದುದ್ದನ್ನು ಕಾಣುವ, ಅನುಭವಿಸುವ ರಸಋಷಿ ಕುವೆಂಪು ಅವರ ಪ್ರಕೃತಿಗೀತೆಗಳು ಎಷ್ಟು ಚೇತೋಹಾರಿಯಾಗಿವೆ ಎಂಬುದರ ಬಣ್ಣನೆ ಪ್ರೊ । ಷಹಸೀನಾ ಬೇಗಂ ಅವರ ಲೇಖನದಲ್ಲಿದೆ. ಮಾನಸೋಲ್ಲಾಸ ಒಂದು ವಿಶ್ವಕೋಶ. ಇದರಲ್ಲಿ ಆ ಕಾಲದ ಬಳಕೆಯ ಕ್ರೀಡೆಗಳಿಗೆ ಒಂದು ವಿಶೇಷ ಅಧ್ಯಾಯ ಮೀಸಲಾಗಿದೆ. ಆಟೋಟಕ್ಕೆ ಸಂಬಂಧಿಸಿದ ಕೆಲವು ಸರ್ವಕಾಲಿಕ ಮನೋವೈಜ್ಞಾನಿಕ ವಿಷಯಗಳೂ ಅಡಕವಾಗಿವೆ. ಇದನ್ನು ವಿವರಿಸುತ್ತಾರೆ: ಕನ್ನಡ ಮತ್ತು ಸಂಸ್ಕೃತವೆರಡರಲ್ಲೂ ಸಮಾನ ಪಾಂಡಿತ್ಯದ ಪತ್ರಕರ್ತ, ಮೈಸೂರಿನ ಪ್ರಾಚ್ಯ ಸಂಶೋಧನಾಲಯದ ಸಂಶೋಧಕ, ವಿದ್ವಾನ್ ಟಿ.ವಿ. ಸತ್ಯನಾರಾಯಣ ಅವರು.</p>
		<p>ಮೈಸೂರು ವಿಶ್ವವಿದ್ಯಾನಿಲಯದ ಕುವೆಂಪು ಕನ್ನಡ ಅಧ್ಯಯನ ಕೇಂದ್ರದ ನಿರ್ದೇಶಕರಾಗಿದ್ದ ಖ್ಯಾತ ಹಿರಿಯ ಸಾಹಿತಿ ಪ್ರೊ. ಸಿಪಿಕೆ ಅವರು ತಮ್ಮ ಅಮೂಲ್ಯ ಲೇಖನಗಳಿಂದ ಈ ಗ್ರಂಥಕ್ಕೆ ಮೆರುಗನ್ನಿತ್ತಿದ್ದಾರೆ. ತಿಣುಕಿದನು ರಾಮಾಯಣದ ಭಾರದಲಿ ಫಣಿರಾಯ- ಎಂದ ಕುಮಾರವ್ಯಾಸನ ಅಂಜಿಕೆಯ ಮಾತು ಅರ್ಥವತ್ತಾದದ್ದೇ. ವಾಲ್ಮೀಕಿಯ ಬಳಿಕ ಅವನದನ್ನೇ ಆಕರವಾಗಿರಿಸಿ ಕೊಂಡು, ತಮ್ಮ ತಮ್ಮ ಪ್ರತಿಭೆಗನುಗುಣವಾಗಿ, ಉದ್ದೇಶಪೂರಕವಾಗಿ ಸಮಗ್ರವಾಗಿಯೋ ಭಾಗಶಃವೋ ಸಂಸ್ಕೃತದಲ್ಲೂ, ಬೇರೆ ಬೇರೆ ಭಾಷೆಗಳಲ್ಲಿಯೂ ಕವಿಗಳು ರಚಿಸಿದ ಅದ್ಭುತ ಆನಂದ ಆಧ್ಯಾತ್ಮ ಇತ್ಯಾದಿ ರಾಮಾಯಣಗಳ ಪಟ್ಟಿ ಬಲುದೊಡ್ಡದು. ಈ ರಾಮಾಯಣ ಪರಂಪರೆಯನ್ನೇ ಕುರಿತಾದದ್ದು ಅವರ ಈ ಲೇಖನ. ಪೂಜೆ ನೆಗಳ್ತೆ ಲಾಭವೋ, ಯಶಸ್ಸು ಅರ್ಥಪ್ರಾಪ್ತಿ ಶಿವೇತರ-ಕ್ಷತೆ ಸದ್ಯಃ ಪರ ನಿವೃತ್ತಿಯೋ ಕಾವ್ಯದ ಮೂಲ ಉದ್ದೇಶಗಳು ಬಗೆಬಗೆಯವು. ಪ್ರೊ. ಸಿಪಿಕೆ ತಮ್ಮ ಇನ್ನೊಂದು ಲೇಖನದಲ್ಲಿ ಪುತಿನ ಅವರ ಕಾವ್ಯಕುತೂಹಲವನ್ನು ವಿಮರ್ಶಿಸುತ್ತಿದ್ದಾಗ ಇವೆಲ್ಲಕ್ಕೆ ಒಂದು ಸಮಂಜಸ ವ್ಯಾಖ್ಯಾನ ನಮಗೆ ಸಿಗುತ್ತದೆ. ಡಾ । ದೇ. ಜವರೇಗೌಡರನ್ನು ಕುರಿತ ಅವರ ಪ್ರಬಂಧವೂ ಹಗೆಯೇ, ವ್ಯಕ್ತಿಯ ಬದುಕು-ಬರೆಹಗಳ ಒಂದು ಸಮಗ್ರ ನೋಟವನ್ನ ಸ್ಪಷ್ಟವಾಗಿ ನಮ್ಮ ಮುಂದೆ ಇರಿಸುವ ಕಲೆ ಕರಗತವಾಗಿರುವ ಹಿರಿಯ ಚೇತನ ಅವರು. ಅವರೇ ಹಿಂದೆ ಭೈರವಮೂರ್ತಿಗಳ ಕೃತಿ ಪ್ರತಿಫಲನ, ಸಮರಸಗಳಿಗೆ ಬರೆದ ಮುನ್ನುಡಿಗಳನ್ನೂ ಇಲ್ಲಿ ಉದ್ಧರಿಸಿದ್ದೇವೆ. ಇದಲ್ಲದೆ, ಪ್ರೊ. ಭೈರವಮೂರ್ತಿಗಳಿಗೆ ತಮ್ಮ ಅಕ್ಷಯ, ಶಿವಾಶಂಸೆ ಕವನಗಳಿಂದ ಕಾವ್ಯಾಕ್ಷತದ ಸೇಸೆಯನ್ನೂ ಸಿಪಿಕೆ ಚೆಲ್ಲಿ ಹರಸಿದ್ದಾರೆ. ಸುಮಧುರ ಕಂಠಶ್ರೀಯ ಸುಗಂಧಮ್ಮ ಜಯಪ್ಪ ತಾವೇ ಬರೆದ ಭೈರವಶಕ್ತಿ-ವಿಜಯ ಕವಿತೆಯಿಂದ ಕಾವ್ಯಾಕ್ಷತೆಗಳನ್ನು ಸಮರ್ಪಿಸುತ್ತಿದ್ದಾರೆ.</p>
		<p>ಯೆಹೂದ್ಯರ ಆದ್ಯಪ್ರವರ್ತಕ ಮೋಸಸ್‍ಗೆ ಸಿನಾಯ್ ಪರ್ವತಾಗ್ರದಲ್ಲಿ ಭಗವಂತನು ಇತ್ತ ದಶ ದಿವ್ಯಾನುಶಾಸನಗಳಂತೆಯೇ, ಇಲ್ಲಿ ಅಂತರಂಗ ಶುದ್ಧಿ ಹಾಗೂ ಬಹಿರಂಗ ಶುದ್ಧಿಯ ಬಗ್ಗೆ ವ್ಯಾಖ್ಯಾನಿಸುವಾಗ, ಕಳಬೇಡ, ಕೊಲಬೇಡ, ಹುಸಿಯ ನುಡಿಯಲು ಬೇಡ, ಅನ್ಯರಿಗೆ ಅಸಹ್ಯಪಡಬೇಡ, ತನ್ನ ಬಣ್ಣಿಸಬೇಡ, ಇದಿರ ಹಳಿಯಲು ಬೇಡ- ಎಂದು ಕಟ್ಟಳೆಗಳನ್ನು ವಿಧಿಸುವ ಬಸವಣ್ಣನವರ ವಚನಶಾಸನಗಳೂ ಗಮನಾರ್ಹ. ಈ ದಿಶೆಯಲ್ಲಿ, ಹಿರಿಯ ಕವಿ ಪ್ರೊ । ಸುಜನಾ ಅವರು ಬಸವ ವಚನಗಳಲ್ಲಿ ಯುಗಪ್ರಜ್ಞೆ ಮತ್ತು ಮೌಲ್ಯಗಳ ವಿಶ್ಲೇಷಣೆ ನಡೆಸಿದ್ದಾರೆ.</p>
		<p>ಡಾ । ಸೋಮಶೇಖರಗೌಡ ಅವರು ಕುವೆಂಪು ಸಾಹಿತ್ಯದಲ್ಲಿನ ಜಾತ್ಯಾತೀತ ಪರಿಕಲ್ಪನೆಯನ್ನು ಪರಿಣಾಮಕಾರಿಯಾಗಿ ತಮ್ಮ ಲೇಖನದಲ್ಲಿ ಚಿತ್ರಿಸಿದ್ದಾರೆ. ಡಾ । ಕೆ. ಸೌಭಾಗ್ಯವತಿಯವರ ದೃಷ್ಟಿಯಲ್ಲಿ ಡಾ । ಕುವೆಂಪು ಕಲಿಯುಗದ ಕಲ್ಪತರುವಾಗಿ ಅವತರಿಸಿದವರು, ಕುವೆಂಪು ಬಗ್ಗೆ ಬರೆಯುತ್ತಾ, ಶ್ರೀಸಾಮಾನ್ಯರ ದೀಕ್ಷಾಗೀತೆಯನ್ನು ಒಂದು ಪ್ರಾಯೋಗಿಕ ವಿಮರ್ಶೆಗೆ ಒಳಪಡಿಸಿದ್ದಾರೆ ಡಿ. ಸ್ಮಿತಾ ಅವರು. ವಿಮರ್ಶೆಯ ಪೂರ್ವ ಪಶ್ಚಿಮಗಳ ಆಳ ಅಗಲಗಳನ್ನು ಚೆನ್ನಾಗಿ ಬಲ್ಲ, ಬಹುಮುಖ ಪ್ರತಿಭೆಯ ಭಾಷಾವಿಜ್ಞಾನಿ ಮತ್ತು ಕನ್ನಡ ಪರಿಷತ್ತಿನ ಮಾಜಿ ಅಧ್ಯಕ್ಷ ಡಾ. ಹಂಪ ನಾಗರಾಜಯ್ಯನವರು ಕುವೆಂಪು ವಿಮರ್ಶೆಯ ಬಹುಮುಖೀ ವಿನ್ಯಾಸವನ್ನು ನಮ್ಮ ಮುಂದೆ ಎಳೆ ಎಳೆಯಾಗಿ ಬಿಚ್ಚಿ ಹರಡುತ್ತಾರೆ.</p>
		<p>ಎಲ್ಲಾ ಮತ ಪಂಥ ಧರ್ಮ ಜನಾಂಗದವರಿಗೂ ಅನ್ವಯಿಸುವ ಸ್ತ್ರೀಸಮಾನತೆಯ ಹರಿಕಾರ, ಅದರ ಬಗ್ಗೆ ಅವಶ್ಯಕ ಕಾನೂನುಗಳ ಅಗತ್ಯತೆಯನ್ನ ಅಂದೇ ಮನಗಂಡ ಶಾಸನಕಾರ ಡಾ । ಅಂಬೇಡ್ಕರ್ ಅವರ ದೂರದೃಷ್ಟಿಯ ಚಿತ್ರಣವೊಂದನ್ನು ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯ ಉಪನಿರ್ದೇಶಕ ಮತ್ತು ಖ್ಯಾತ ಅಂಕಣ ಬರಹಗಾರ ಡಾ । ಹಾಲತಿ ಸೋಮಶೇಖರ್ ಅವರ ಪ್ರಬುದ್ಧ ಲೇಖನದಲ್ಲಿ ನಾವು ಕಾಣುತ್ತೇವೆ.</p>
		<p>ಸಹೃದಯರು ಈ ಗ್ರಂಥವನ್ನು ಸಂತೋಷದಿಂದ ಸ್ವೀಕರಿಸಬೇಕು. ನಮ್ಮ ಇತಿಮಿತಿಗಳ ಚೌಕಟ್ಟಿನೊಳಗೆ ಇಂಥದೊಂದು ಬಾಗಿನವನ್ನು ಅರವತ್ತರ ಹರೆಯದಲ್ಲಿರುವ ಪ್ರೊ । ಕೆ. ಭೈರವಮೂರ್ತಿಯವರಿಗೆ ಸಮರ್ಪಿಸುವ ಮುಖ್ಯ ಉದ್ದೇಶದ ಹಿನ್ನೆಲೆಯಲ್ಲಿ, ಇದನ್ನು ನಿಮ್ಮ ಅವಗಾಹನೆಗೆ ತರುತ್ತಿದ್ದೇವೆ. ಈ ಒಂದು ಉದ್ಗ್ರಂಥದ ಅಕ್ಷರವಿನ್ಯಾಸ, ಗಣಕೀಕರಣವನ್ನು ನಿರ್ವಹಿಸಿದ ಶ್ರೀಮತಿ ಜಯಂತಿ ಅವರಿಗೂ, ಕುಮಾರಿ ನಾಗಮ್ಮನವರಿಗೂ, ಲಿಫಿಗ್ರಾಫ್ ಮಾಲೀಕರಾದ ಶ್ರೀ ಎನ್. ಕೇಶವ್‍ರವರಿಗೂ, ಮುದ್ರಕರಾದ ಗುಪ್ತ ಆಫ್‍ಸೆಟ್ ಪ್ರಿಂಟರ್ಸ್ ಮಾಲೀಕರಿಗೂ, ರಕ್ಷಾಪುಟವನ್ನು ಅಂದವಾಗಿ ವಿನ್ಯಸಿಸಿದ ಶ್ರೀ ಪುಂಡಲೀಕ ಕಲ್ಲಿಗನೂರು ಅವರಿಗೂ ನಾವು ಅಭಾರಿಗಳು. ಇದರ ಪ್ರಕಟಣೆಯ ಭಾರವನ್ನು ಹೊತ್ತ ಪ್ರೊ. ತ.ಚಿ. ಚಲುವೇಗೌಡರ ತುಂಬಿದ ಅಭಿಮಾನಕ್ಕೆ ನಾವು ಋಣಿಗಳು. ಓರೆಕೋರೆಗಳನ್ನು ಮನ್ನಿಸುತ್ತಾ ತಾವು ಗ್ರಂಥವನ್ನು ಪರಾಂಬರಿಸಿ, ತಮ್ಮ ಅಭಿಪ್ರಾಯಗಳನ್ನು ನಮಗೆ ತಿಳಿಸುವ ಕೃಪೆ ಮಾಡಬೇಕೆಂದು ವಿನಂತಿಸಿಕೊಳ್ಳುತ್ತೇವೆ.</p>
	</section>
	<section class="level1 numbered" epub:type="chapter" role="doc-chapter" id="id-p4.003">
		<p class="text-center"><strong>ಏನು ಬಿಗಿ ಈ ಕುಸ್ತಿಯ ಪಟ್ಟು ?</strong></p>
		<p class="verse">ನ ತದ್ ದೃಢಂ ಬಂಧನಂ ಆಹುರ್ ಧೀರಾಃ<br />ಯದ್ ಆಯಸಂ ದಾರುಜಂ ವರ್ವಜಂ ಚ ।<br />ಸಂರಕ್ತರಕ್ತಾ ಮಣಿಕುಂಡಲೇಷು<br />ಪುತ್ರೇಷು ಧಾರೇಷು ಚ ಯಾ ಅಪ್ರೇಥಾಃ । ।</p>
		<p class="verse-author"><strong><em>-ಧಮ್ಮಪದ, ತೃಷ್ಣಾವರ್ಗ ೩೪೫</em></strong></p>
		<p class="myquote">ಕಬ್ಬಿಣದ ಕಟ್ಟಿಗೆಯ ನೂಲುಹಗ್ಗದ ಕಗ್ಗ ಪಟ್ಟು<br />ಗಟ್ಟಿ ಬಂಧನವೆಂದಾರು ಬಗೆದಾರು ಜಟ್ಟಿಗಳು?<br />ಅವಕಿಂತ ಮಿಗಿಲಾಗಿ ಬಿಗಿ ನಗ ನಾಣ್ಯ ಕಡುಕದ ಮುತ್ತು<br />ಮಡದಿ ಮಕ್ಕಳ ಮೇಲೆ ಕವಿದ ಮೋಹದ ಮತ್ತು । ।</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">'ಅಕ್ಷಯ'ದ ಪ್ರಸ್ತಾವನೆ</h1>
		<p>ಜಗತ್ತಿನ ಎಲ್ಲ ರಾಷ್ಟ್ರಗಳೂ ತಮ್ಮ ತಮ್ಮ ದೇಶದ, ಚಾರಿತ್ರಿಕ ಸಾಂಸ್ಕೃತಿಕ ಧಾರ್ಮಿಕ ಮಹತ್ವದ, ಕೆಲವು ಮುಖ್ಯ ಘಟನೆಗಳು ಸಂಭವಿಸಿದ ದಿನಗಳನ್ನ್ನು ನೆನಪಿಸಿಕೊಳ್ಳಲು, ಆ ದಿನವನ್ನು ರಾಷ್ಟ್ರೀಯ ಹಬ್ಬದ ಮಾದರಿಯಲ್ಲಿ ಪ್ರತಿವರ್ಷ ಆಚರಿಸುವುದು ಸಾಮಾನ್ಯ. ದೇಶದ ಕಾಲರೇಖೆಯಲ್ಲಿ ಈ ಮಹತ್ವದ ಮೈಲಿಗಲ್ಲಿಗೆ ಕಾರಣರಾದವರನ್ನು ಶ್ರದ್ಧೆಯಿಂದ ಸ್ಮರಿಸಿ, ಅವರಿಗೆ ಗೌರವ ಸಮರ್ಪಣೆ ಮಾಡುವುದಕ್ಕೂ ಈ ದಿನ ಮೀಸಲು. ಅಮೆರಿಕಾ ಸಂಯುಕ್ತ ಸಂಸ್ಥಾನದ ರಾಜ್ಯಗಳ ಒಕ್ಕೂಟವೂ ಸಹ ತಾನು ಸ್ವಾತಂತ್ರ್ಯ ಘೋಷಣೆಯ ಕಹಳೆಯನ್ನು ಮೊತ್ತ ಮೊದಲಿಗೆ ಊದಿದ ಜುಲೈ ನಾಲ್ಕನೆಯ ದಿನಾಂಕವನ್ನು 'ರಾಷ್ಟ್ರೀಯ ಸ್ವಾತಂತ್ರ್ಯ ದಿನ'ವನ್ನಾಗಿ ಆಚರಿಸುವುದೂ ಈ ಕಾರಣಕ್ಕೇ.</p>
		<p>ಈ ಜುಲೈ ನಾಲ್ಕು ಅಮೆರಿಕಾ ದೇಶದ ಚರಿತ್ರೆಗೆ ಸಂಬಂಧ ಪಟ್ಟಿದುದರಿಂದ, ವಿವರ ತಿಳಿದುಕೊಳ್ಳಲು, ಚರಿತ್ರೆಯ ಕಾಲಯಂತ್ರದಲ್ಲಿ ಸ್ವಲ್ಪ ವೇಳೆ ಕುಳಿತು, ಹಿಮ್ಮುಖವಾಗಿ ಪ್ರಯಾಣಮಾಡೋಣ!</p>
		<p>ಮೊಟ್ಟ ಮೊದಲು ಈ 'ಸ್ವಾತಂತ್ರ ಘೋಷಣೆ'ಯ ಠರಾವು ಅನುಮೋದಿತ ವಾದದ್ದು ಜುಲೈ ನಾಲ್ಕು, ೧೭೭೬ರಲ್ಲಿ. ಅಮೆರಿಕಾದಲ್ಲಿದ್ದ ವಸಾಹತುದಾರರು ತಮ್ಮನ್ನು ಆಳುತ್ತಿದ್ದ ಬ್ರಿಟಿಷರ ದೊರೆ ಮೂರನೇ ಜಾರ್ಜ್‍ಗೆ ನಿಷ್ಠೆಯನ್ನು ತೊರೆದು, ಆಗವರು ರೂಪಿಸಿಕೊಂಡಿದ್ದ 'ಕಾಂಟಿನೆಂಟಲ್ ಕಾಂಗ್ರೆಸ್' ಸಮಾವೇಶದಲ್ಲಿ, ಪೆನ್ಸಿಲ್ವೇನಿಯಾ ರಾಜ್ಯದ ಫಿಲಡೆಲ್ಫಿಯಾ ನಗರದಲ್ಲಿ ಈ ಸ್ವಾತಂತ್ರ್ಯ ಘೋಷಣೆಯನ್ನು ಮಾಡಿದರು. ಅಲ್ಲಿಯವರೆಗೆ ಇದ್ದ ಹದಿಮೂರು ಬ್ರಿಟಿಷ್ ಕಾಲೊನಿಗಳು ಕೊನೆಗೊಂಡು, ಆ ಜುಲೈ ೪, ೧೭೭೬ರಂದು ಅಮೆರಿಕಾ ಸಂಯುಕ್ತ ರಾಜ್ಯಗಳ ಒಕ್ಕೂಟ ಅಸ್ತಿತ್ವಕ್ಕೆ ಬಂತು!</p>
		<p>ಒಂದು ಸಂಶೋಧನೆಯ ಪ್ರಕಾರ ಅಕ್ಟೋಬರ್ ೧೨, ೧೪೯೨ರಂದು ಕ್ರಿಸ್ಟಾಫ಼ರ್ ಕೊಲಂಬಸ್ ಮತ್ತು ಅವನ ಸಂಗಡಿಗರು 'ಅಮೆರಿಕಾ'ವನ್ನು 'ಕಂಡದ್ದು'! (ಈಗಿನ ಬಹಾಮಾ ಪ್ರದೇಶವನ್ನೇ ಅಂತೆ, ಮೊಟ್ಟ ಮೊದಲು ಅವರು ದರ್ಶನ ಮಾಡಿದ್ದು!) ಕೆಲವೇ ವರ್ಷಗಳಲ್ಲಿ ಯೂರೋಪಿನ ಹಲವಾರು ದೇಶಗಳಿಂದ</p>
		<p>ಸಾಹಸಿಗಳು ಸಹಸ್ರಾರು ಮೈಲಿ ಸಮುದ್ರಯಾನ ಮಾಡಿ, ಕೇಳಿದ, ಆದರೆ ಹಿಂದೆ ಕಾಣದ ಈ ಹೊಸ ನೆಲಕ್ಕೆ ಬಂದಿಳಿಯತೊಡಗಿದರು. ಅಲ್ಲಿಂದ ಪ್ರಾರಂಭವಾಯ್ತು ವಲಸೆ ಬಂದು ವಸಾಹತು ಹೂಡುವವರ ದಂಡು. ೧೬೨೦ ರವೇಳೆಗೆ, ಅಂಥವರಲ್ಲಿ ಎಲ್ಲರಿಗಿಂತ ಮೇಲ್ಗೈ ಆದದ್ದು ಬ್ರಿಟಿಷರದು! ಇಂಗ್ಲೆಂಡಿನ ಪ್ಲೆ ಮೂತ್ ನಗರದಿಂದ 'ಪ್ಲೆ ಮೂತ್ ಯಾತ್ರಿಕರು' ಎಂದೀಗ ನಾವು ಹೆಸರಿಸುವ 'ಚರ್ಚ್ ಆಫ್ ಇಂಗ್ಲೆಂಡ್'ನ್ನು ವಿರೋಧಿಸುವ ಜನರು, 'ಮೇ ಫ಼್ಲವರ್' ಎಂಬ ಜಹಜಿನಲ್ಲಿ ವರ್ಜಿನಿಯಾಕ್ಕೆಂದು ಹೊರಟದ್ದು ಸೆಪ್ಟೆಂಬರ್ ೧೫, ೧೬೨೦; ಕೇಪ್‍ಕಾಡ್‍ನ್ನು ತಲುಪಿದ್ದು ನವಂಬರ್ ೧೯ರಂದು. ಹೀಗೇ ಮುಂದುವರಿದು, ಯೂರೋಪಿನವರು, ಹೆಚ್ಚಾಗಿ ಬ್ರಿಟಿಷರು ಬಂದು, ಕಾಲನಿಗಳು ಹುಟ್ಟಿಕೊಂಡವು; ವಸಾಹುತುಗಳನ್ನು ನಿರ್ಮಿಸಿಕೊಂಡವರು ಎಲ್ಲೋ ದೂರದಲ್ಲಿದ್ದುಕೊಂಡು ಇಲ್ಲಿರುವವನ್ನು ಆಳುವ ಮನೋಭಾವವನ್ನು ಸ್ಥಳೀಯರು ವಿರೋಧಿಸತೊಡಗಿದರು, ಸ್ವಾತಂತ್ರ್ಯಕ್ಕಾಗಿ ಹೋರಾಡ ತೊಡಗಿದರು.</p>
		<p>೧೭೭೦ ರವೇಳೆಗೆ ಬ್ರಿಟನ್ ಮತ್ತು ಅದರ ಅಮೆರಿಕಾ ವಸಾಹುತುಗಳ ನಂಟು ಹದಗೆಡುತ್ತಾ ಬಂತು. ೧೭೭೪ರಲ್ಲಿ ವಸಾಹುತದಾರರ ಪ್ರತಿಭಟನೆ ಒಂದು ನಿರ್ದಿಷ್ಟರೂಪಕ್ಕೆ ಬಂದು, ಆಳುತ್ತಿದ್ದ ಬ್ರಿಟಿಷ್ ಸರ್ಕಾರದ ವಿರುದ್ಧ 'ಕ್ರಾಂತಿಯ ಸಮರ' ಘೋಷಿತವಾಯಿತು; ಹನ್ನೆರಡು ಕಾಲನಿಗಳು ಒಂದುಗೂಡಿ, ಬೃಹತ್ ಸೈನ್ಯದ ತುಕಡಿಯೊಂದನ್ನೂ ರಚಿಸಿಕೊಂಡವು. ಯುದ್ಧ ಪ್ರಾರಂಭ ವಾಯಿತು. ದೀರ್ಘಕಾಲದ ಯುದ್ಧ, ತ್ಯಾಗ, ಕಷ್ಟನಷ್ಟಗಳಿಗೆ ಎದೆಗುಂದದೆ ಮುನ್ನಡೆದ ಸರಿನಡೆ ಇವೆಲ್ಲವೂ, ಜೊತೆಗೆ ರಾಜನೀತಿಯ ಚಾಣಾಕ್ಷ್ಯಮತಿಗಳ ದೂರದರ್ಶಿತ್ವ ದೇಶಕ್ಕೆ ಸ್ವಾತಂತ್ರ್ಯ ದೊರಕಿಸಿಕೊಡಲು ಅನುವಾಯಿತು.</p>
		<p><strong>ಜೂನ್ ೭, ೧೭೭೬:</strong></p>
		<p>ಫಿಲಡೆಲ್ಫಿಯಾ ನಗರದ 'ರಾಜ್ಯ ಭವನ'. ಎರಡನೆಯ 'ಕಾಂಟಿನೆಟಲ್ ಕಾಂಗ್ರೆಸ್' ಸಮಾವೇಶದಲ್ಲಿ ಎಲ್ಲ ವಸಾಹುತಗಳ ಪ್ರತಿನಿಧಿಗಳೂ ಭಾಗವಹಿಸಿದ್ದಾರೆ. ರಾಜ್ಯಭವನದ ಗೋಪುರದ ಘಂಟೆಯ ಮೇಲೆ 'ನಾಡಿನಾದ್ಯಂತ ಎಲ್ಲರಿಗೂ ಸ್ವಾತಂತ್ರ್ಯ' ಎಂಬ ಒಕ್ಕಣೆಯನ್ನು ಕೆತ್ತಿದ್ದಾರೆ. ಇದೀಗ 'ಸ್ವಾತಂತ್ರ್ಯದ ಘಂಟೆ'! ಮುಂಬಾಗಿಲ ಮೇಲೆ ಮೂರನೆಯ ಜಾರ್ಜ್ ದೊರೆಯ ಲಾಂಛನವೇನೋ ಇದೆ; ಇರಲಿ, ಅದು ಇನ್ನೂ ದೊರೆಯೊಂದಿಗೆ ಸಂಧಾನ ಮಾಡಿ ಕೊಳ್ಳಬಹುದೇನೋ ಎನ್ನುವ ಮಿತವಾದಿಗಳ ಮನಸ್ಸಿನ ಸಮಾಧಾನಕ್ಕೆ, ಅಷ್ಟೆ. ವರ್ಜೀನಿಯಾದ ಪ್ರತಿನಿಧಿ ರಿಚರ್ಡ್ ಹೆನ್ರಿ ಲೀ ಒಂದು ಮಸೂದೆ ಮಂಡಿಸುತ್ತಿದ್ದಾನೆ: “ಈ ಸಂಯುಕ್ತ ವಸಾಹುತಗಳು ಸ್ವತಂತ್ರವಾಗಿರಲು ಹಕ್ಕುಳ್ಳವು; ಸ್ವತಂತ್ರವಾಗ ಬಲ್ಲವು ಮತ್ತು ಈಗ ಸ್ವತಂತ್ರವಾಗಿವೆ!” ಜುಲೈ ೨, ಮಸೂದೆ ಅಂಗೀಕೃತವಾಯಿತು.</p>
		<p><strong>ಜುಲೈ ೪, ೧೭೭೬:</strong></p>
		<p>ಪ್ರಧಾನ ಅಧಿವೇಶನ ('ಜನರಲ್ ಕಾಂಗ್ರೆಸ್') ಸಮಾವೇಶಗೊಂಡಿದೆ. ಜಾನ್ ಹ್ಯಾನ್‍ಕಾಕ್ ಎಂಬವನು ಆಧ್ಯಕ್ಷಪೀಠದಲ್ಲಿದ್ದಾನೆ. ಕಾರ್ಯದರ್ಶಿಯಾಗಿ ಚಾರ್ಲ್‍ಸ್ ಥಾಮಸ್ ಸಭೆ ನಡೆಸುತ್ತಿದ್ದಾನೆ. ಜಾನ್ ಅಡಮ್ಸ್, ಬೆಂಜಮಿನ್ ಫಾ಼್ರಂಕ್ಲಿನ್, ರಾಬರ್ಟ್ ಲಿವಿಂಗ್‍ಸ್ಟನ್ ಮತ್ತು ಥಾಮಸ್ ಜೆಫ಼ರಸನ್-ಇವರುಗಳು ರಚಿಸಿದ 'ಸ್ವಾತಂತ್ರ್ಯ ಘೋಷಣೆ'ಯ ಠರಾವು ಇದೋ ಅನುಮೋದಿತವಾಯಿತು; ಎದ್ದು ನಿಲ್ಲಿ ಎಲ್ಲರೂ; ಹೊಡೆಯಿರಿ ಕೈ ಚಪ್ಪಾಳೆ!</p>
		<p>"ಮನುಕುಲದ ಘಟನೆಗಳ ಹೆದ್ದಾರಿಯಲ್ಲಿ ನಡೆವಾಗ, ಇನ್ನೊಬ್ಬರೊಂದಿಗೆ ಜೊತೆಗೂಡಿಸಿರುವ ತಮ್ಮ ರಾಜಕೀಯ ಬೆಸುಗೆಗಳನ್ನು ತೊಡೆದುಹಾಕುವ ಸಂದರ್ಭಗಳು ಕೆಲವೊಮ್ಮೆ ತಲೆದೋರಿ, ಜನಗಳಿಗೆ ಈ ಬಿಡುಗಡೆ ಅಗತ್ಯವಾಗುತ್ತದೆ....." -ಎಂದು ಪ್ರಾರಂಭವಾಯಿತು ಸ್ವಾತಂತ್ರ್ಯ ಘೋಷಣೆ. ಅದು ಮುಂದುವರಿದು, ".... ಈ ಮುಂದೆ ಹೇಳುವ ಸತ್ಯಗಳು ಸ್ವಯಂಸಿದ್ಧವೆಂದು ನಾವು ಪರಿಗಣಿಸುತ್ತೇವೆ: ಹುಟ್ಟಿದ ಎಲ್ಲಾ ಜನರೂ ಸಮಾನರು; ಸೃಷ್ಟಿಕರ್ತನು ಅನುಗ್ರಹಿಸಿದ, ಯಾರೂ ದೋಚಲಾಗದ ಕೆಲವು ಹಕ್ಕುಗಳನ್ನು ಎಲ್ಲ ಜನ ಪಡೆದಿದ್ದಾರೆ; ಈ ಹಕ್ಕುಗಳಲ್ಲಿ ಇವು ಸೇರಿವೆ: ಜೀವನ, ಸ್ವಾತಂತ್ರ್ಯ ಮತ್ತು ಸುಖ ಹುಡುಕಿ ಸಾಗುವ ಪ್ರವೃತ್ತಿ. ಈ ಹಕ್ಕುಗಳನ್ನು ಸುರಕ್ಷಿತವಾಗಿರಿಸಿಕೊಳ್ಳಲು ಜನರ ಸರ್ಕಾರಗಳು ರಚಿತವಾಗುತ್ತವೆ; ಯಾರನ್ನು ಆಳುತ್ತಾರೋ ಅವರ ಒಪ್ಪಿಗೆಯೇ ಆಳುವವರಿಗೆ ದೊರಕುವ ಅಧಿಕಾರದ ಶಕ್ತಿ........." ಎನ್ನುತ್ತಾ, ಕೊನೆಗೆ ".... ಇಲ್ಲಿ ಬಂದು ಈ ಆಧಿವೇಶನದಲ್ಲಿಸೇರಿದ ಅಮೆರಿಕಾದ ಸಂಯುಕ್ತ ಸಂಸ್ಥಾನಗಳ ಪ್ರತಿನಿಧಿಗಳಾದ ನಾವು,.... ವಸಾಹುತಗಳ ಎಲ್ಲಾ ಒಳ್ಳೆಯ ಜನರ ಹೆಸರಿನಲ್ಲಿ ಮತ್ತು ಅವರ ಅಧಿಕಾರದ ಮೇರೆಗೆ, ವಿಧಿಪೂರ್ವಕವಾಗಿ ಘೋಷಿಸುತ್ತಿದ್ದೇವೆ: ಈ ಸಂಯುಕ್ತ ವಸಾಹುತಗಳು ಸ್ವತಂತ್ರವಾಗಿರಲು ಹಕ್ಕುಳ್ಳವು; ಸ್ವತಂತ್ರವಾಗ ಬಲ್ಲವು ಮತ್ತು ಈಗ ಸ್ವತಂತ್ರ ರಾಜ್ಯಗಳಾಗಿವೆ!...."</p>
		<p>ಈ ಘೋಷಣೆಯ ಪ್ರತಿಧ್ವನಿ ಜಗತ್ತಿನ ಎಲ್ಲೆಡೆ ಅನುರಣನವಾಯಿತು. ಅಂದಿನಿಂದ ಇಂದಿನವರೆಗೂ, ಕಟ್ಟಿದ ಸಂಕೋಲೆಗಳಿಂದ ಕಳಚಿಕೊಳ್ಳಲು<br />ಬಿಡಿಸಿಕೊಳ್ಳಲು ತಡಕಾಡುವ ಎಲ್ಲ ದಾಸ್ಯರಾಷ್ಟ್ರಗಳ ಪ್ರಜೆಗಳಿಗೂ ಈ ಸ್ವಾತಂತ್ರ್ಯ ಘೋಷಣೆ ಬಿಡುಗಡೆಯ ಮಾರ್ಗದರ್ಶಕ ತಾರಕ ಮಂತ್ರವಾಯಿತು. ಜುಲೈ ನಾಲ್ಕು ಅಮೆರಿಕಾದ ರಾಜ್ಯಗಳ ಒಕ್ಕೂಟ ರಾಷ್ಟ್ರಕ್ಕೆ ಒಂದು ಮಹತ್ವದ ದಿನ. ಅನಿವಾರ್ಯ ಕೆಲಸಗಾರರನ್ನು ಉಳಿದು, ಎಲ್ಲಾ ಖಾಸಗೀ ಮತ್ತು ಸರ್ಕಾರೀ ಸಂಸ್ಥೆಗಳಿಗೂ ಇಂದು ಬಿಡುವಿನ ದಿನ. ರಾಷ್ಟ್ರಾದ್ಯಂತ ಕೊಟ್ಯಾಂತರ ಜನ ಸಡಗರದಿಂದ ಈ ದಿನವನ್ನ ಆಚರಿಸುತ್ತಾರೆ. ಎಲ್ಲಾ ನಗರಗಳಲ್ಲೂ ಉದ್ಯಾನ ವಿಹಾರ, ಸಂತೋಷಕೂಟ, ಸಂಗೀತ, ಸಾಹಿತ್ಯ, ನೃತ್ಯ, ಕಲೆಯ ವಿವಿಧರೀತಿಯ ಪ್ರದರ್ಶನಗಳೊಂದಿಗೆ, (ಭಾರತದಲ್ಲಿನ ದೀಪಾವಳಿಯಂತೆ) ಸಂಜೆಯ ವೇಳೆ ಆಕಾಶದ ತುಂಬಾ ಪಟಾಕಿ, ಸಿಡಿಮದ್ದು, ಬಾಣ ಬಿರುಸುಗಳ ಸುರಿಮಳೆ ನಡೆಸುತ್ತಾರೆ. ಎಂದೋ ಬಂದವರ ಮಕ್ಕಳಾಗಿ, ಇಲ್ಲೇ ಹುಟ್ಟಿ ಬೆಳೆದ ಪ್ರಜೆಗಳು ತಾನಾಗಿ ತಮಗೆ ಸಿಕ್ಕ ಈ ನಿರಾವಲಂಬನೆಯ ಸವಿಯನ್ನು ಚಪ್ಪರಿಸುವುದು ಒಂದು ಬಗೆ; ಹಲವು ಬಣ್ಣದ, ಛಾಯೆಯ ದಾಸ್ಯಕ್ಕೆ ತುತ್ತಾಗಿ ಇತ್ತ ಬಂದ ಶೋಷಿತರಿಗೆ, ನಿರಾಶ್ರಿತರಿಗೆ, ಅವಕಾಶಗಳನ್ನು ಅರಸಿ ಬಂದ ವಲಸೆಗಾರರಿಗೆ ಹಾಯಾಗಿ ಉಸಿರಾಡಲು ಸಿಕ್ಕಿರುವ ಸ್ವಾತಂತ್ರ್ಯದ ಈ ಗಾಳಿಯಲ್ಲಿ ಇಂದೇನೋ ವಿಶೇಷ ಪರಿಮಳ ಸೂಸುತ್ತಿರುವುದು ಇನ್ನೊಂದು ಬಗೆ!</p>
	</section>
	<section class="level1 numbered" epub:type="chapter" role="doc-chapter" id="id-p4.004">
		<p class="text-center"><strong>ತಿಳಿಯಲಾಗದ ಗುಟ್ಟು</strong></p>
		<p class="verse">ಚಿಕುರ ನಿಚಯೇ ಯತ್ ಕೌಟಿಲ್ಯಂ, ವಿಲೋಚನ ಯೋಶ್ ಚ<br />ಯಾ<br />ತರಲತರತಾ, ಯತ್ ಕಾಠಿಣ್ಯಂ ತಥಾ ಕುಚಕುಂಭಯೋಃ<br />ವಸತಿ ಹೃದಿ ತದ್ ಯಾಸಾಂ ಪಿಂಡೀ ಭವನ್ ನನು ತಾ ಇಮಾ<br />ಗಹನ ಹೃದಯಾ ವಿಜ್ಞಾಯಂತೇ ನ ಕೈಶ್ಚನ ಯೋಶಿತಃ । ।</p>
		<p class="verse-author"><strong><em>-ಕಲ್ಹಣ, ರಾಜತರಂಗಿಣೀ ೮:೩೬೫</em></strong></p>
		<p class="myquote">ಕುಡಿ ನೋಟದ ಸ್ಥಿರತೆ, ಮುಂಗುರುಳ ತೂಗಲೆತ,<br />ದುಂಡುದೊನ್ನೆಯ ಎದೆಯ ಕಾಠಿಣ್ಯ, ಹಿಡಿತ;<br />ಏನಿದೇನಿದು, ನಾರಿ ನಿನ್ನ ಮನದಾಳದ ನಿಲುವ<br />ಅರಿಯಬಲ್ಲರು ಹೇಳು, ಯಾರಿಗಿದು ಗೊತ್ತ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಮಧುಮಾಸದಲ್ಲಿ ನೆಟ್ಟ ಮರದ ಶಾಖೋಪಶಾಖೆಗಳು...</h1>
		<p>ಏಪ್ರಿಲ್ ಮಾಸ ಅಮೆರಿಕಾದ ಕನ್ನಡಿಗರಿಗೆ ಒಂದು ಮಹತ್ವದ ತಿಂಗಳು. ಇವತ್ತಿಗೆ ಇಪ್ಪತ್ತ ಒಂಬತ್ತು ವರ್ಷಗಳ ಹಿಂದೆ ಉತ್ತರ ಅಮೆರಿಕಾದಲ್ಲಿ ಮೊಟ್ಟ ಮೊದಲು ಕನ್ನಡಿಗರ ಸಂಘಟನೆಯೊಂದು ವ್ಯವಸ್ಥಿತವಾಗಿ ನಡೆದುದು ಈ ಏಪ್ರಿಲ್ ತಿಂಗಳಿನಲ್ಲಿಯೇ. ಈ ಯುಗಾದಿ ವೇಳೆಯಲ್ಲಿಯೇ!</p>
		<p>ಅಮೆರಿಕಾದ ಸಂಯುಕ್ತ ಸಂಸ್ಥಾನಗಳಲ್ಲಿ ಪೂರ್ವ ಭಾಗದಲ್ಲಿ ಮಿಷಿಗನ್ ಎಂಬ ಪ್ರಾಂತ್ಯವಿದೆ. ಪೂರ್ವದಲ್ಲಿ ನ್ಯೂಯಾರ್ಕ್ ರಾಜ್ಯ, ದಕ್ಷಿಣದಲ್ಲಿ ಒಹಾಯೋ ಮತ್ತು ಇಂಡಿಯಾನಾ, ಪಶ್ಚಿಮದಲ್ಲಿ ವಿಸ್ಕಾನ್ಸಿನ್, ಮತ್ತು ಉತ್ತರಕ್ಕೆ ಕೆನಡಾ ರಾಷ್ಟ್ರ ಇರುವ ಈ ಮಿಷಿಗನ್ ಪ್ರಾಂತ್ಯ ಸರೋವರಗಳು ತುಂಬಿದ ಸುಂದರ ಪ್ರದೇಶ. ದೇಶ ವಿದೇಶಗಳಿಂದ ಬರುವ ವಿದ್ಯಾರ್ಥಿಗಳನ್ನು ಆಕರ್ಷಿಸುವ ಹಲವಾರು ಹೆಸರಾಂತ ವಿಶ್ವವಿದ್ಯಾಲಯಗಳು ಈ ರಾಜ್ಯದಲ್ಲಿವೆ. ಆ್ಯನ್ ಆರ್‍ಬರ್ ನಗರದಲ್ಲಿರುವ ಮಿಷಿಗನ್ ವಿಶ್ವವಿದ್ಯಾಲಯ, ಪೂರ್ವ ಲ್ಯಾನ್‍ಸಿಂಗ್ ನ ಮಿಷಿಗನ್ ರಾಜ್ಯ ವಿಶ್ವವಿದ್ಯಾಲಯ, ಡೆಟ್ರಾಇಟ್ ನಗರದ ಡೆಟ್ರಾಇಟ್ ವಿಶ್ವವಿದ್ಯಾಲಯ- ಹೀಗೆ ಹಲವಾರು.</p>
		<p>ಉನ್ನತ ವ್ಯಾಸಂಗಕ್ಕಾಗಿ ೧೯೬೦ ರ ದಶಕದ ಸುಮಾರಿನಲ್ಲಿಯೇ ಬರತೊಡಗಿದ ಕನ್ನಡಿಗರು ಅಮೆರಿಕಾದ ಬೇರೆ ಬೇರೆ ರಾಜ್ಯಗಳಲ್ಲಿನ ವಿವಿಧ ವಿಶ್ವವಿದ್ಯಾಲಯಗಳಲ್ಲಿ ಇದ್ದು, ಆಗಾಗ್ಗೆ ಸಣ್ಣ ಪ್ರಮಾಣದಲ್ಲಿ ಸಂತೋಷಕೂಟಗಳ ಮಾದರಿಯಲ್ಲಿ ಸೇರಿ ಸುಖ ಸಂಕಥಾ ವಿನೋದದ ಚಟುವಟಿಕೆಗಳನ್ನು ತಾವು ಇದ್ದೆಡೆಯಲ್ಲೆಲ್ಲಾ ಕನ್ನಡದಲ್ಲಿ ನಡೆಸುತ್ತಿದ್ದರು; ಎಲ್ಲರನ್ನೂ ಒಂದು ಗೂಡಿಸುವ ಹೆಬ್ಬಯಕೆ ಮೊಟ್ಟ ಮೊದಲು ಮೂರ್ತರೂಪ ತಾಳಿದ್ದು ಮಾತ್ರಾ ಈ ಆ್ಯನ್ ಆರ್‍ಬರ್, ಮಿಷಿಗನ್‍ನಲ್ಲಿ, ಏಪ್ರಿಲ್ ೩, ೧೯೭೧ರಂದು!</p>
		<p>ಈ ಚರಿತ್ರಾರ್ಹವಾದ ಕನ್ನಡದ ಕೆಲಸಕ್ಕೆ ನಾವು ಅಭಿನಂದಿಸಬೇಕಾದದ್ದು: ಡಾ । ಕೆ.ಎಸ್. ಶ್ರೀಪಾದರಾಜು, ಶ್ರೀ ಎಸ್.ಎನ್. ಪ್ರಕಾಶ್ ಮತ್ತು ಶ್ರೀ ಕೆ. ಕೃಷ್ಣಪ್ಪ ಅವರಿಗೆ; ಮತ್ತು ಅವರ ಈ ಸಂಘಟನೆಯಲ್ಲಿ ಪ್ರಧಾನಪಾತ್ರವಹಿಸಿದ ಶ್ರೀಗಳಾದ ಹನುಮಂತಯ್ಯ, ಓ ಗಣೇಶ್, ಶಶಿ ಜೈನ್, ದೀನ ಭಟ್, ಎಸ್. ಎನ್. ಭಟ್, ಎಚ್. ಪರಮೇಶ್, ಸಂಪತ್, ಎಂ. ನಾಗರಾಜು, ಧೃವಕುಮಾರ್, ಟಿ.ಎಸ್. ಬಾಲಕೃಷ್ಣ, ಬಿ.ಎನ್. ಧನ್ವಂತರಿ, ಎನ್.ಎಸ್.ಎಸ್. ರೆಡ್ಡಿ, ಬಿ. ಸುರೇಶ್ವರ, ಯಶೋದಾ ಹಿರೇಮಠ್ ಮುಂತಾದವವರಿಗೆ! ಅಮೆರಿಕಾದಲ್ಲಿ 'ಕನ್ನಡ ಕೂಟ' ಎಂಬ ಸಂಸ್ಥೆ ರಚನೆಗೊಂಡದ್ದು ಆವಾಗ, ಆ್ಯನ್ ಆರ್‍ಬರ್, ಮಿಷಿಗನ್‍ನಲ್ಲಿ.ಅದಕ್ಕೇ ನಾನು ಹೇಳಿದ್ದು, ಈ ಏಪ್ರಿಲ್ ತಿಂಗಳಿಗೊಂದು ಮಹತ್ವವಿದೆ, ಎಂದು. ಹೀಗೆ ಬೇರು ಬಿಟ್ಟ ಮೂಲ ವೃಕ್ಷದ ಶಾಖೋಪಶಾಖೆಗಳು ಮೊದಲ ಮಾತೃ ಸಂಸ್ಥೆಯ ಅಂಗವಾಗಿಯೂ, ಕಾಲಕ್ರಮೇಣ ಸ್ವಾಯತ್ತತೆಯಿಂದ ಸ್ವತ್ತಂತ್ರವಾಗಿ ರೂಪುಗೊಂಡದ್ದು ಹೇಗೆ, ಆಮೇಲೆ ಏನೇನು ಕನ್ನಡದ ಕೆಲಸಗಳು ನಡೆದವು ಎಂಬುದನ್ನೆಲ್ಲ ತಿಳಿಯುವ ಅಪೇಕ್ಷೆಯುಳ್ಳವರು ಮಿಷಿಗನ್‍ನ "ಪಂಪ" ಕನ್ನಡ ಕೂಟದ ಬೆಳ್ಳಿ ಮಹೋತ್ಸವದ "ರಜತ" ಸ್ಮರಣ ಸಂಚಿಕೆ (ಮಾರ್ಚ್ ೧೯೯೬) ಯಲ್ಲಿನ ಶ್ರೀ ಎಂ. ಕೃಷ್ಣಪ್ಪ (ಫಾ಼ರ್ಮಿಂಗ್ಟನ್ ಹಿಲ್ಸ್, ಮಿಷಿಗನ್) ಅವರ ಸುದೀರ್ಘ ಲೇಖನವನ್ನು ನೋಡಬಹುದು. ಇದಲ್ಲದೆ, ನ್ಯೂಯಾರ್ಕಿನ ಡಾ । ಎಚ್.ಕೆ. ಚಂದ್ರಶೇಖರ ಅವರು ೧೯೮೫ರಲ್ಲಿ ವಿಶ್ವಕನ್ನಡ ಸಮ್ಮೇಳನದ ಹೆಬ್ಬೊತ್ತಗೆ "ಅವಲೋಕನ"ದಲ್ಲಿ 'ವಿದೇಶೀ ಕನ್ನಡ ಸಂಘಗಳ' ಬಗ್ಗೆ ಬರೆದ ಸಮೀಕ್ಷೆ; ಸಣ್ಣ ಮತ್ತು ದೊಡ್ಡ ಪ್ರಮಾಣದಲ್ಲಿ ನಾವು ಇಲ್ಲಿ, ಕೆನಡಾದಲ್ಲಿ, ಇಂಗ್ಲೆಂಡಿನಲ್ಲಿ ಸಮಾವೇಶಗಳನ್ನ, ಸಮ್ಮಿಳನಗಳನ್ನ, ಸಮ್ಮೇಳನಗಳನ್ನ ನಡೆಸಿದಾಗ ತಂದ ಸ್ಮರಣ ಸಂಚಿಕೆಗಳಲ್ಲಿ ಬರೆಸಿದ ಬರಹಗಳು; ಬೇರೆ ಬೇರೆ ಕನ್ನಡ ಸಂಘಗಳು ತಮ್ಮ ತಮ್ಮ ಸಾಹಿತ್ಯ ವಾರ್ಷಿಕ ಸಂಚಿಕೆಗಳಲ್ಲಿ ಬರೆದ "ನಮ್ಮ ಕನ್ನಡ ಸಂಘ ನಡೆದು ಬಂದ ದಾರಿ"ಯ ವರದಿಗಳು; "ಅಮೆರಿಕನ್ನಡ"ದಲ್ಲಿ ಪ್ರಕಟಗೊಂಡ ಕಾರ್ಯಕ್ರಮಗಳ ವಿವರಣೆಗಳು, ಹ್ಯೂಸ್ಟನ್‍ನ ವಿಶ್ವಕನ್ನಡ ಸಮ್ಮೇಳನ-೨೦೦೦ದ ಅಂಗವಾಗಿ ಹೊರತರಲಿರುವ ಸಂಸ್ಮರಣ ಸಂಚಿಕೆಯಲ್ಲಿ ಪ್ರಕಟವಾಗಲಿರುವ ಮುಂಬಯಿಯ ಶ್ರೀ ಬೆಳಗಾವಿ ಅಹಮ್ಮದ ಸಾಹೇಬ ಸನದಿ ಅವರ, ವಾಷಿಂಗ್‍ಟನ್ ಡಿ ಸಿ ಬಳಿಯ ಡಾ । ಎಂ.ಎಸ್. ನಟರಾಜ್ ಅವರ, ಷಿಕಾಗೋ ಸಮೀಪದಲ್ಲಿರುವ ಶ್ರೀ ಎಚ್.ಎಸ್. ಜಯಸ್ವಾಮಿ ಅವರ, ಕೆನಡಾ ಮಾನ್‍ಟ್ರಿಯಾಲ್ ಊರಿನ ಡಾ । ಮಾ.ಶಿ. ವಿಜಯಕುಮಾರ್ ಅವರ ಪ್ರಬಂಧಗಳು, ಮುಂತಾದವುಗಳು ಈ ದಿಶೆಯಲ್ಲಿ ಬೆಳಕು ಚೆಲ್ಲಿ ನಮಗೆ ಸಹಾಯ ಮಾಡುತ್ತವೆ.</p>
		<p>ಈಗ ಒಂದು ಸೋಜಿಗದ ಸುದ್ದಿಯನ್ನು ಹೇಳಬಯಸುತ್ತೇನೆ: ಎಲ್ಲೆಲ್ಲಿ ಹೋದರೂ, ತಾವಿದ್ದೆಡೆಯಲ್ಲೆಲ್ಲಾ ಕನ್ನಡಿಗರು ಕನ್ನಡ ಕೂಟಗಳನ್ನು, ಸಂಘಗಳನ್ನೂ ಸಂಸ್ಥೆಗಳನ್ನೂ, ವೃಂದಗಳನ್ನೂ ಮನೆಕಟ್ಟುವುದನ್ನು ನಾವು ನೋಡುತ್ತೇವೆ. ಅಲ್ಲೆಲ್ಲ, ಎಲ್ಲರ ಕಿವಿಗೆ ಹೆಚ್ಚು ಹೆಚ್ಚು ಬೀಳುವ ಒಂದು ಸವಿ ನುಡಿಯ ಬಿನ್ನಹವೆಂದರೆ ಅದೇ, ರಾಷ್ಟ್ರಕವಿ ಕುವೆಂಪು ಅವರ "ಎಲ್ಲಾದರೂ ಇರು, ಎಂತಾದರೂ ಇರು ನೀ ಕನ್ನಡವಾಗಿರು!" ವಿದೇಶದಲ್ಲಿರುವ ನಾವು ನಮಗೇ ಹೇಳಿಕೊಳ್ಳುವುದು, ತೌರಿನಿಂದ ಬಂದ ಅತಿಥಿ-ಸಾಹಿತಿ ಕಲಾವಿದರು ನಮಗೆ ನೆನಪಿಸುವುದು, ಬೇರೆಯವರು ಹಾಡಿ ಹೊಗಳುವುದೂ ಹೇಳುವುದು ಇರಲಿ, ಕನ್ನಡ ಜಗತ್ತಿನಲ್ಲೇ ಅತಿ ಜನಪ್ರಿಯವೂ ಆದ ಮಾತುಗಳನ್ನ ಬರೆದ ಕವಿಯೇ ನೇರವಾಗಿ ಅವನ್ನು ವಿದೇಶದ ಕನ್ನಡಿಗರಿಗೆ ಹೇಳಿದುದುಂಟೆ? ಉಂಟು!</p>
		<p>ಶ್ರೀ ಕೃಷ್ಣಪ್ಪನವರು ತಿಳಿಸುವಂತೆ, ಏಪ್ರಿಲ್ ೧೯೭೨ರಲ್ಲಿ, ಹ್ಯಾಮಂಡ್ ಇಂಡಿಯಾನಾದಲ್ಲಿ ಕನ್ನಡ ಕೂಟ ನಡೆಸಿದ 'ವಸಂತೋತ್ಸವ'ಕ್ಕೆ ಕುವೆಂಪು ಅವರು ಮಾರ್ಚ್ ೩೦, ೧೯೭೨ರ ಸಂದೇಶದಲ್ಲಿ ಹೀಗೆ ಬರೆದಿದ್ದರಂತೆ:</p>
		<p>''ಮಾನ್ಯರೇ, ನೀವೆಲ್ಲರೂ ಸೇರಿ ಒಂದು ಕನ್ನಡ ಸಂಘವನ್ನು ಮಾಡಿಕೊಂಡಿದ್ದೀರಿ. ಆ ಸಂಘದ ಮೂಲಕ ಈಗ ವಸಂತೋತ್ಸವವನ್ನು ಆಚರಿಸುತ್ತಿದ್ದೀರಿ ಎಂದು ತಿಳಿದು ನನಗೆ ವರ್ಣಿಸಲಾಗದಷ್ಟು ಸಂತೋಷವಾಗಿದೆ. ಆಂತಸ್ಸತ್ವದಿಂದ ಅತ್ಯಂತ ಶ್ರೀಮಂತವಾಗಿರುವ, ನಿಮ್ಮ ಕನ್ನಡವು ನಿಮ್ಮೆಲ್ಲರ ಮೂಲಕ ದೇಶ ವಿದೇಶಗಳಲ್ಲಿ ತನ್ನ ನಿತ್ಯ ಹರಿದ್ವರ್ಣದ ಶಾಖೋಪಶಾಖೆಗಳನ್ನು ವಿಸ್ತರಿಸುತ್ತಿದೆ ಎಂಬುದು ಯಾವ ಕನ್ನಡಿಗನ ಹೃದಯಕ್ಕೆ ತಾನೇ ಆನಂದವನ್ನು ಉಂಟುಮಾಡದಿರದು? ಕೆಲವು ವರ್ಷಗಳ ಹಿಂದೆ ನಾನು ಬರೆದ ಈ ಪದ್ಯವೇ ನಿಮಗೆ ಈಗ ನಾನು ನೀಡಬಹುದಾದ ಕಾವ್ಯ ಸಂದೇಶ:</p>
		<p class="myquote">ಎಲ್ಲಾದರೂ ಇರು; ಎಂತಾದರೂ ಇರು;<br />ಎಂದೆಂದಿಗೂ ನೀ ಕನ್ನಡವಾಗಿರು.<br />ಕನ್ನಡ ಗೋವಿನ ಮುದ್ದಿನ ಕರು,<br />ಕನ್ನಡತನವೊಂದಿದ್ದರೆ ನೀನಮ್ಮಗೆ ಕಲ್ಪತರು!<br />ನೀ ಮೆಟ್ಟುವ ನೆಲ - ಅದೆ ಕರ್ನಾಟಕ<br />ನೀ ಸೇರುವ ಮಲೆ- ಸಹ್ಯಾದ್ರಿ;<br />ನೀ ಮುಟ್ಟುವ ಮರ - ಶ್ರೀಗಂಧದ ಮರ,<br />ನೀ ಕುಡಿಯುವ ನೀರ್ - ಕಾವೇರಿ!...<br />ಕನ್ನಡವೇ ಸತ್ಯ!<br />ಕನ್ನಡವೇ ನಿತ್ಯ!<br />ಅನ್ಯವೆನಲ್ ಅವೆ ಮಿಥ್ಯ!</p>
		<p>ಇಂಥ ಕನ್ನಡತನದ ಕಲ್ಪತರುಗಳಾಗಿ ನೀವು ಎಂದೆಂದಿಗೂ ಮಂಗಳದಿಂದ ಮಂಗಳಕ್ಕೆ ನಡೆಯುತ್ತಿರಲಿ ಎಂದು ಹಾರೈಸುತ್ತೇನೆ''.</p>
		<p class="text-right">ವಿಶ್ವಾಸಪೂರ್ವಕವಾಗಿ,<br />ನಿಮ್ಮ,</p>
		<p class="quote-author"><strong>ಕುವೆಂಪು.</strong></p>
		<p>ಈ ಸಂದೇಶವನ್ನು ಅಂದಿನ ಸಭೆಯಲ್ಲಿ ಶ್ರೀ ಶ್ರಿಪಾದರಾಜು ಅವರು ಬಿತ್ತರಿಸಿದರಂತೆ!</p>
		<p>ಇದಾಗಿ ಎಷ್ಟೋ ವರ್ಷಗಳ ಬಳಿಕ ಇನ್ನೊಂದು ಘಟನೆ ನಡೆಯಿತು. ಟೆಕ್ಸಾಸ್ ಪ್ರಾಂತ್ಯದ ಸ್ಯಾನ್ ಆ್ಯನ್‍ಟೋನಿಯೋ ನಗರದ ಕನ್ನಡ ಕೂಟದ ಜೀವನಾಡಿಯಾಗಿರುವ ಡಾ । ಹಳೆಕೋಟೆ ಕುಮಾರ ಅವರು ತಮ್ಮ ಶ್ರೀಮತಿ ಯವರಾದ ಲಲಿತಾ ಅವರೊಂದಿಗೆ ಭಾರತಕ್ಕೆ ಹೋಗಿ, ಮೈಸೂರಿನ "ಉದಯರವಿ" ಯಲ್ಲಿಯೇ ಶ್ರೀ ಕುವೆಂಪು ಅವರನ್ನು ೧೯೮೯ ಆಗಸ್ಟ್ ೨೨ ಮಂಗಳವಾರದಂದು ಭೇಟಿಮಾಡಿದರು. ಸಂಘದ ಎಲ್ಲ ಸದಸ್ಯರಪರವಾಗಿ ಸನ್ಮಾನಪತ್ರವನ್ನೂ ಕನ್ನಡ ಸಾಹಿತ್ಯಲೋಕದ ಈ ವಿಭೂತಿ ಪುರುಷನಿಗೆ ಸಮರ್ಪಿಸಿದರು. "ನಮ್ಮ ನಗರದಲ್ಲಿನ ಕನ್ನಡಿಗರೆಲ್ಲ ಸೇರಿ ಒಂದು ಕನ್ನಡ ಕೂಟ ಮಾಡಿಕೊಂಡಿದ್ದೇವೆ; ಅದಕ್ಕೆ ನಿಮ್ಮ ಹೆಸರನ್ನು ಇಟ್ಟಿದ್ದೇವೆ. ನಿಮಗೆ ಈ ಮೂಲಕ ಗೌರವ ಸಮರ್ಪಣೆ ಮಾಡಲು ಬಂದಿದ್ದೇವೆ"- ಎಂದಾಗ, ಶ್ರೀ ಕುವೆಂಪು ಅವರು ತುಂಬಾ ಸಂತೋಷಿಸಿದರಂತೆ!</p>
		<p>ಕೆಲವು ವರ್ಷಗಳ ಹಿಂದೆ, ೧೯೯೦ರಲ್ಲಿ ಭಾರತಕ್ಕೆ ಹೋಗಿದ್ದಾಗ, ನಾನು ಕುವೆಂಪು ಅವರನ್ನು "ಉದಯರವಿ"ಯಲ್ಲಿ ಸಂದರ್ಶಿಸುವ ಸದವಕಾಶವೊದಗಿತು. "ಅಂದು ನೀವು ಹಾರೈಸಿದ್ದು, ಈಗ ಫಲ ಕೊಟ್ಟಿದೆ" ಎಂದು ಅವರಿಗೆ ಹೇಳಿ, ನಾವು ಅಮೆರಿಕಾದಲ್ಲಿ ನಡೆಸುತ್ತಿರುವ ಕನ್ನಡದ ಚಟುವಟಿಕೆಗಳನ್ನು ವಿವರಿಸಿದಾಗ, ಎಲ್ಲಾ ಸಮಾಧಾನದಿಂದ ಕೇಳಿ, ಮೆಲುದನಿಯಲ್ಲಿ ಒಳ್ಳೆಯದಾಗಲೆಂದು ಹಾರೈಸಿ, ನನಗೆ ಶ್ರೀ ಕುವೆಂಪು ಅವರು ಕೆಲವು ಹಿತವಚನಗಳನ್ನು ಹೇಳಿದ್ದು ಇನ್ನೂ ನನ್ನ ನೆನಪಿನಲ್ಲಿ ಹಚ್ಚ ಹಸಿರಾಗಿದೆ.</p>
		<p>ಅವರ ಆಶೀರ್ವಚನದಂತೆಯೇ ಕನ್ನಡದ ಕಲ್ಪತರುವಿನ ಶಾಖೋಪ ಶಾಖೆಗಳು ಅಮೆರಿಕಾದಲ್ಲಿ ಹಬ್ಬಿವೆ, ಹಬ್ಬುತ್ತಿವೆ: ಮೇರಿಲ್ಯಾಂಡ್‍ನ 'ಕಾವೇರಿ', ನ್ಯೂಯಾರ್ಕಿನ 'ನ್ಯೂಯಾರ್ಕ್ ಕನ್ನಡಕೂಟ', ಬಾಸ್ಟನ್‍ನ 'ನ್ಯೂ ಇಂಗ್ಲೆಂಡ್ ಕನ್ನಡ ಕೂಟ', ಪೆನ್ಸಿಲ್ವೇನಿಯಾ, ಡೆಲವೇರ್, ನ್ಯೂಜೆರ್ಸಿಗಳ 'ತ್ರಿವೇಣಿ', ಅಟಲಂಟಾ ಜಾರ್ಜಿಯಾದ 'ನೃಪತುಂಗ', ಮಿಷಿಗನ್‍ನ 'ಪಂಪ', ಫ್ಲಾರಿಡಾದ 'ಶ್ರೀಗಂಧ', ಮಿಸ್ಸೌರಿಯ 'ಸಂಗಮ', ನ್ಯಾಷ್‍ವಿಲ್‍ನ 'ಕನ್ನಡ ಕೂಟ', ಟೆಕ್ಸಾಸ್‍ನಲ್ಲಿನ 'ಹ್ಯೂಸ್ಟನ್ ಕನ್ನಡ ವೃಂದ', ಡಲ್ಲಾಸ್‍ನ 'ಮಲ್ಲಿಗೆ', ಆಸ್ಟಿನ್‍ನ 'ಕನ್ನಡ ಬಳಗ', ಸ್ಯಾನ್ ಆ್ಯನ್‍ಟೋನಿಯೋದ 'ಕುವೆಂಪು', ಇಲಿನಾಯ್‍ನ 'ವಿದ್ಯಾರಣ್ಯ', ಆರಿಜೋ಼ನಾದ 'ಆರಿಜೋ಼ನಾ ಕನ್ನಡ ಸಂಘ', ಲಾಸ್ ಏಂಜಲೀಸ್ ಪ್ರದೇಶದ 'ದಕ್ಷಿಣ ಕ್ಯಾಲಿಫೋರ್ನಿಯಾ ಕರ್ನಾಟಕ ಸಾಂಸ್ಕೃತಿಕ ಸಂಘ', ಸ್ಯಾನ್ ಫ್ರಾನ್ಸಿಸ್‍ಕೊ ಪ್ರದೇಶದ 'ಉತ್ತರ ಕ್ಯಾಲಿಫೋರ್ನಿಯಾ ಕನ್ನಡ ಕೂಟ', ಒಹಾಯೋದಲ್ಲಿ 'ಕಸ್ತೂರಿ', ಇಂಡಿಯಾನದಲ್ಲಿ 'ಕನ್ನಡ ಕೂಟ', 'ಸಂಪಿಗೆ', ಮೇರಿಲ್ಯಾಂಡ್‍ನಲ್ಲಿ 'ಭೂಮಿಕಾ', ಮಿಷಿಗನ್‍ನಲ್ಲಿ 'ಕನ್ನಡ ಸಂಸ್ಥೆ, ಅಮೆರಿಕಾ', ಇಲಿನಾಯ್‍ನಲ್ಲಿ 'ಅಕ್ಕ (ಅಮೆರಿಕದ ಕನ್ನಡ ಸಂಘಗಳ ಆಗರ)' (ಪಟ್ಟಿ ಅಪೂರ್ಣ) -ಹೀಗೆ ಕನ್ನಡ ಸಂಘಗಳು ಉತ್ತರ ಅಮೆರಿಕಾದ ತುಂಬಾ ಹರಡಿ, ಹೊಸ ಹೊಸ ವಸಂತಗಳನ್ನು ಕಾಣುತ್ತಿವೆ, ಕನ್ನಡಿಗರಿಗೆ ತಮ್ಮ ಸಾಂಸ್ಕೃತಿಕ ಚಟುವಟಿಕೆಗಳಿಗೆ ವೇದಿಕೆಗಳು ನೆರವಾಗುತ್ತಿವೆ. ಹೀಗೆ ಇಲ್ಲಿ ಅವಕಾಶಗಳ ಅಮರಾವತಿಯಲ್ಲಿ ಕನ್ನಡದ ಹಾಡು ಹಸೆ ಕುಣಿತ ಆಟ ಪಾಠಗಳಿಗೆ ಸುಗ್ಗಿಯೋ ಸುಗ್ಗಿ!</p>
		<p>'ಸುಗ್ಗಿ ಬರೆ, ಹಿಗ್ಗಿ ತಿರೆ, ಸಗ್ಗ ಸುಖವ' ತರಲಿ ಎನ್ನುತ್ತಾ, ಈ ಹೊಸವರುಷ ನಿಮ್ಮ ಜೀವನದಲ್ಲಿ ಹೊಸ ಹೊಸ 'ವಿಕ್ರಮ'ಗಳ ಹರುಷವನ್ನು ಸಾಧಿಸಲು ನಾಂದಿಯಾಗಲಿ ಎಂದು ಹಾರೈಸುವೆ.</p>
	</section>
	<section class="level1 numbered" epub:type="chapter" role="doc-chapter" id="id-p4.005">
		<p class="text-center"><strong>ಅವರವರಿಗವರದೇ ಹಿರಿ ಚಿಂತೆ</strong></p>
		<p class="verse">ಕನ್ಯಾ ವರಯತೇ ರೂಪಂ, ಮಾತಾ ವಿತ್ತಂ, ಪಿತಾ ಶ್ರುತಂ<br />ಬಾಂಧವಾಃ ಕುಲಂ ಇಚ್ಛನ್ತಿ, ಮಿಷ್ಟಾನ್ನಂ ಇತರೇ ಜನಾಃ । ।</p>
		<p class="verse-author"><strong><em>-ನೈಷಧ ಚರಿತಂ ೧೦:೧; ಸುಭಾಷಿತ ರತ್ನ ಸಮುಚ್ಚಯ</em></strong></p>
		<p class="myquote">ಆಸ್ತಿ ಹಣ ಉಳ್ಳವನೆ?- ತಾಯಿಯದದೊಂದೇ ಚಿಂತೆ;<br />ಓದಿದವನೇ ನೀನು? ಕೇಳುವನು ತಂದೆ ಬಂದ ವರಗೆ;<br />ಪ್ರೇಮಿಸಿದ ಹುಡುಗಿಗೋ ಹುಡುಗನನುರೂಪತೆ ಬೇಕು<br />ನೆಂಟರಿಗೆ ಸಂಬಂಧದ ಘನತೆ ಅದೆ ಮುಖ್ಯ, ಅದೆ ಲಕ್ಷ್ಯ-<br />ಪೊಗದಸ್ತಾಗಿದ್ದರೆ ಸಾಕು ಊಟ ಉಳಿದವರಿಗೆ !</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಇವತ್ತು ಸಂಜೆ ಒಂದು ನಾಟಕ ಇದೆ!</h1>
		<p>"ಕಾವ್ಯೇಷು ನಾಟಕಂ ರಮ್ಯಮ್" (ಕಾವ್ಯಗಳಲ್ಲಿ ಸೊಗಸಾದುದೆಂದರೆ ನಾಟಕವೇ!) ಎಂಬ ಮಾತು ಸುಳ್ಳಲ್ಲ. ಕ್ಷಣಕಾಲ ನಾವು ಈಗ ಇರುವ ವಾಸ್ತವಿಕ ಪರಿಸ್ಥಿತಿಯನ್ನ ಮರೆಸಿ, ನಮ್ಮನ್ನ ಇನ್ನಾವುದೋ ಭ್ರಾಮಕ ಪ್ರಪಂಚಕ್ಕೆ ಕೊಂಡೊಯ್ದಾಗ, ಮನೆಯೋ ಮಠವೋ, ಕಾಡೋ ಮೇಡೋ, ನಾಕವೋ, ನರಕವೋ, ನಡೆದಾಡುವ ನೆಲವೋ, ಮುಳುಗೇಳುವ ಜಲವೋ, ಇರುಳೊ, ಹಗಲೋ ಎಲ್ಲೆಲ್ಲೋ ಇದ್ದಂತಾಯಿತು. ಆ ಕಾಲ್ಪನಿಕ ಪಾತ್ರಗಳೊಂದಿಗೇ ನಾವೂ ಮೆರೆದಂತಾಯಿತು; ಅವರುಗಳ ಸಾಮೀಪ್ಯ ಸಾನ್ನಿಧ್ಯ ದೊರಕಿ ದಂತಾಯಿತು; ಅವರ ಹಾವ ಭಾವಗಳನ್ನ ಅರ್ಥೈಸಿದಂತಾಯಿತು; ಅವರ ಕ್ರಿಯೆ ಪ್ರತಿಕ್ರಿಯೆಗಳಲ್ಲಿ ನಾವೂ ಮೂಕರಾಗಿಯೇ ಭಾಗವಹಿಸಿದಂತಾಯಿತು; ಅವರ ನೋವು ನಲಿವುಗಳನ್ನ ನಾವೂ ಅನುಭವಿಸಿದಂತಾಯಿತು ಇದೆಲ್ಲ ಸಾಧ್ಯವಾದುದಾದರೂ ಹೇಗೆ?</p>
		<p>ಇದು ಆದದ್ದು ಸಮರ್ಥರಾದ ಕಲಾವಿದರು ತಮ್ಮ ಪ್ರತಿಭೆಯನ್ನ ಆ ರಂಗಮಂಚದ ಮೇಲೆ ಪರಿಣಾಮಕಾರಿಯಾಗಿ ಪ್ರದರ್ಶಿಸಿದುದಕ್ಕಾಗಿ, ಅವರ ಮುಮ್ಮೇಳ, ಹಿಮ್ಮೇಳ, ನೇಪಥ್ಯ, ಪ್ರಸಾಧನ, ರಂಗಸಜ್ಜಿಕೆಯ ಬೆಂಬಲಿಗರೆಲ್ಲರೂ ಸಮರ್ಪಕವಾಗಿ ಸಹಕರಿಸಿದುದಕ್ಕಾಗಿ. ಜೊತೆಗೆ, ನೋಡುಗರ ಕಣ್ಣಿಗೆ ಬೀಳದ ಇನ್ನೂ ನಾಲ್ಕಾರು ಅಂಶಗಳು ಇಲ್ಲಿ ಕೆಲಸ ಮಾಡಿವೆ, ಗೊತ್ತಾ? ಅವುಗಳಲ್ಲಿ ಮುಖ್ಯವಾದದ್ದು, ಯಾರು ಯಾರು ಏನೇನು ಹೇಗೆ ಹೇಗೆ ಮಾಡಬೇಕು ಎಂದು ಹೇಳಿಯೋ, ತಿಳಿಸಿಯೋ, ಸೂಚಿಸಿಯೋ ಅವರವರಿಗೆ ಮನದಟ್ಟು ಮಾಡಿಸಿ ಎಳೆದಾಡಿದ ಸೂತ್ರಧಾರ ನಿರ್ದೇಶಕನ ಅವಿರತ ಶ್ರಮ ಒಂದು. ಇನ್ನೊಂದು ಇನ್ನೂ ಮುಖ್ಯವಾದದ್ದು ಈ ಹೋಳಿಗೆಯೊಳಗಣ ಹೂರಣದಂತೆ ಇರುವ ನಾಟಕ ಬರೆದವರದ್ದು. ಮೂಲ ನಾಟಕವೇ ಕಳಪೆಯಾಗಿದ್ದರೆ, ಜೊಳ್ಳಾಗಿದ್ದರೆ ಎಷ್ಟೇ ಸಿಂಗರಿಸಿದರೂ ಒಂಟೆ ಒಂಟೆಯೇ, ಕತ್ತೆ ಕತ್ತೆಯೇ; "ಅಹೋ ರೂಪಂ, ಅಹೋ ಧ್ವನಿಃ" ಎಂದು ಪರಸ್ಪರ ಹಾಡಿ ಹೊಗಳಿ ಕೊಳ್ಳಬೇಕಾಗುತ್ತೆ, ಸೌಜನ್ಯಕ್ಕಾಗಿ ಅಷ್ಟೆ!</p>
		<p>ಇದನ್ನ ಯಾಕೆ ಹೇಳುವುದಕ್ಕೆ ಹೊರಟೆ ಎಂದರೆ ತೌರಿನಿಂದ ದೂರ, ಬಲು ದೂರ ಬಂದ ವಿದೇಶದ ಕನ್ನಡಿಗರಿಗೆ ನಾಟಕ ಆಡುವುದೂ, ಆಡಿದರೆ ನೋಡುವುದೂ, ನೋಡಿ ಖುಷಿಪಡುವುದೂ ತುಂಬಾ ಇಷ್ಟ. ಭಾಷಣ, ಉಪನ್ಯಾಸ, ಪ್ರವಚನಕ್ಕೆ ಮೂಗುಮುರಿಯುವ ಬೇಸರಿಸುವ ಜನರೂ ಸಹ, 'ಚೆನ್ನಾಗಿ ತಯಾರಿ ಮಾಡಿಕೊಂಡು, ಒಂದು ಒಳ್ಳೆ ನಾಟಕ ಆಡುತ್ತಿದ್ದಾರೆ' ಎಂದರೆ, ಎದ್ದು ಹೋಗದೆ ಕುಳಿತು ನೋಡಿ, ಆನಂದಿಸಿ ಚಪ್ಪಾಳೆ ಹೊಡೆಯುವುದು ಸಾಮಾನ್ಯ. ಕೆಲವರಂತೂ ನಾಟಕ ಮುಗಿದಾಗ, ತೆರೆ ಕರೆಗೆ ಓಗೊಟ್ಟು, ರಾಜ ರಾಣಿಯರೂ ಪರಿವಾರದವರೂ ಎಲ್ಲರೂ ವೇದಿಕೆ ಬಂದು, ಕತ್ತು ಬಗ್ಗಿಸಿದಾಗ ಎದ್ದು ನಿಂತು ಚಪ್ಪಾಳೆ ಹೊಡೆದು ಪ್ರೋತ್ಸಾಹಿಸುವುದು ಉಂಟು. ಸ್ವಲ್ಪ ಜನರಾದರೂ ದಡಬಡನೆ ಮನೆಗೆ ಓಡಿ ಹೋಗದೆ, ವೇದಿಕೆಗೋ, ಬಣ್ಣದ ಮನೆಗೋ ಹೋಗಿ, ಕೈಕುಲುಕಿ ಹೊಗಳಿಕೆಯ ಮಾತನಾಡಿ ಆ ರಾಜ ರಾಣಿಯರನ್ನ ಕರಟಕ ದಮನಕರನ್ನ ಉಬ್ಬಿಸುವುದೂ ಉಂಟು. ದೂಷಕರೂ ವಿದೂಷಕರನ್ನ ಅಭಿನಂದಿಸುವುದುಂಟು. ಮೂರು ಬಾರಿ ಸೀರೆ ಬದಲಾಯಿಸಿ ದ್ದನ್ನು ಗಮನಿಸಿದೆವೆಂದು ಹೇಳಿ ನಗಿಸಿದ್ದುಂಟು. ಇದೆಲ್ಲ ನಡೆವಾಗ ದೂರದಲ್ಲಿ, ಆನಂದದ ಬೆಟ್ಟ ಹತ್ತಿ ಮೋಡದೊಳಗೆ ನಿಂತಿರುವ ವ್ಯಕ್ತಿಯೆಂದರೆ ಅವರೇ ನಾಟಕ ಬರೆದವರು!</p>
		<p>ಮೊದಮೊದಲು ನಾವು ಸರ್ವಶ್ರೀ ಕೆ. ಗುಂಡಣ್ಣ, ಸುಬ್ಬುಕೃಷ್ಣ, ಎನ್. ತ್ಯಾಗರಾಜ್, ಬೇಲೂರು ಕೃಷ್ಣಮೂರ್ತಿ, ವೈನತೇಯ, ದಾಶರಥಿ ದೀಕ್ಷಿತರು ಮುಂತಾದವರ (ಹೆಂಡ್ತಿ ಕಾಗದ, ಸಮಯಕ್ಕೊಂದ್ ಸುಳ್ಳು, ಸಿಡ್ಲು ಮರಿ ಅಥವಾ ಅದೇ ಬಗೆಯ ಹಾಸ್ಯ ಪ್ರಧಾನ) ಪ್ರಹಸನಗಳನ್ನು ಆಡಿದೆವು. ಕೈಲಾಸಂ ಅವರ 'ಹೋಮ್ ರೂಲ್‍ಉ' ('ತ್ರಿವೇಣಿ'ಯಲ್ಲಿ, 'ಹರಿ'ಹರೇಶ್ವರನ ನಿರ್ದೇಶನ), 'ಬಂಡವಾಳ್ವಿಲ್ಲದ ಬಡಾಯಿ', 'ಗಂಡಸ್ಕತ್ರಿ' ಗಳನ್ನ ಆಡಿದೆವು; 'ಪರ್ವತವಾಣಿ'ಯವರ 'ಇಷ್ಟಾರ್ಥ' ('ತ್ರಿವೇಣಿ'ಯಲ್ಲಿ ಮತ್ತು ನ್ಯೂಯಾರ್ಕ್ ಕನ್ನಡ ಕೂಟದ ನಾಟಕೋತ್ಸವದಲ್ಲಿ, 'ಹರಿ'ಯ ನಿರ್ದೇಶನ), ಅವರ 'ಪದ್ನಾತಿ ಪರಿಣಯ' (ಶ್ರೀ ನರಸಿಂಹ ಸ್ವಾಮಿಗಳ ನಿರ್ದೇಶನ, 'ಕಾವೇರಿ'ಯಲ್ಲಿ, ಡಾ । ಸುಮಾ ಮುರಳೀಧರ ಪ್ರಧಾನ ಪಾತ್ರ) ಮತ್ತು ಅವರ 'ಮುಕುತಿ ಮೂಗುತಿ'ಯಂಥ ನಾಟಕಚಕ್ರದೊಳಗಣ ನಾಟಕಗಳು ಹೀಗೆ ಬೇರೆ ಬೇರೆ ಕನ್ನಡ ಕೂಟಗಳಲ್ಲಿ ಕೆಲವು ಪ್ರಹಸನಗಳನ್ನ ಪ್ರಯೋಗಿಸಿದೆವು. ನಂತರ ಕುವೆಂಪು ಅವರ 'ಬೆರಳ್ಗೆ ಕೊರಳ್' (ಏಕಲವ್ಯನ ಕತೆ, 'ಕಾವೇರಿ'ಯಲ್ಲಿ, ನರಸಿಂಹಸ್ವಾಮಿಗಳ ನಿರ್ದೇಶನ), ಪು.ತಿ.ನ. ಅವರ 'ಹರಿಣಾಭಿಸರಣ'(ಅವರ ಮಗಳು ಶ್ರೀಮತಿ ಅಲಮೇಲು<br />ಅಯ್ಯಂಗಾರ್ ಅವರ ನಿರ್ದೇಶನ, ಉತ್ತರ ಕ್ಯಾಲಿಫೋರ್ನಿಯಾದಲ್ಲಿ, ೧೯೮೬ ರಲ್ಲಿ ಒಮ್ಮೆ, ೧೯೯೭ ರಲ್ಲಿ ಇನ್ನೊಮ್ಮೆ) ಹೀಗೆ ಗೀತ ರೂಪಕಗಳನ್ನೂ ಯಶಸ್ವಿಯಾಗಿ ಪ್ರದರ್ಶಿಸಿದರು. ಪಿ. ಲಂಕೇಶರ 'ಕ್ರಾಂತಿ ಬಂತು ಕ್ರಾಂತಿ' (ಶ್ರೀ ಮನೋಹರ್ ಕುಲಕರ್ಣಿ ಅವರ ನಿರ್ದೇಶನ, 'ಕಾವೇರಿ'ಯಲ್ಲಿ), 'ತೆರೆಗಳು' ('ತ್ರಿವೇಣಿ'ಯಲ್ಲಿ ಡಾ । ಜಯರಾಮ ಉಡುಪರ ನಿರ್ದೇಶನ), ಶ್ರೀ ಗಿರೀಶ ಕಾರ್ನಾಡರ 'ಮಾ ನಿಷಾದ'ವನ್ನ ಡಾ. ಎಚ್.ಕೆ. ಚಂದ್ರಶೇಖರರ ದಿಗ್ದರ್ಶನದಲ್ಲಿ ನ್ಯೂಯಾರ್ಕಿನ ನಾಟಕೋತ್ಸವದಲ್ಲಿ ಮೊದಲು ಆಮೇಲೆ, ಶ್ರೀ ಶ್ರೀನಿವಾಸ ಭಟ್ಟರ ನಿರ್ದೇಶನದಲ್ಲಿ ದಕ್ಷಿಣ ಕ್ಯಾಲಿಫೋರ್ನಿಯಾದ ಕರ್ನಾಟಕ ಸಾಂಸ್ಕೃತಿಕ ಸಂಘದಲ್ಲಿ ಅಭಿನಯಿಸಿದರು.</p>
		<p>ಈ ವೇಳೆಗಾಗಲೇ ಅಮೆರಿಕಾದಲ್ಲಿ ನಾಟಕಗಳನ್ನು ಆಡುವವರೇ ಸ್ವಂತ ನಾಟಕಕೃತಿ ರಚನೆ ಮಾಡಲೂ ಪ್ರಾರಂಭಿಸಿದ್ದರು. ಒಂದೊಂದಾಗಿ ಅಂಥವರ ಮೊಟ್ಟೆಗಳು ಒಡೆದು ಪುಟಾಣಿ ಕೋಳಿಮರಿಗಳು ಹೊರಬರಲು ತೊಡಗಿದವು. ಕೆಲ ಕಾಲದ ಮೇಲೆ, ಕೋಶಗಳನ್ನು ಒಡೆದುಕೊಂಡು ಬಣ್ಣ ಬಣ್ಣದ ಸುಂದರ ಚಿಟ್ಟೆಗಳೂ ಹೊರಬಂದು ಹತ್ತಾರು ರಂಗಮಂಚಗಳಮೇಲೆ ಹಾರಾಡ ತೊಡಗಿದವು.</p>
		<p>ಕೆಲವನ್ನು ಮಾತ್ರ ಪ್ರಾತಿನಿಧಿಕವಾಗಿ ಉದಾಹರಣೆಗಾಗಿ ಉಲ್ಲೇಖಿಸು ತ್ತಿದ್ದೇನೆ: ಮೊಟ್ಟ ಮೊದಲು ಅಮೆರಿಕಾದ ಗಾಳಿಯಲ್ಲಿ ತೇಲಿಬಂದ (ಕೊಲಂಬಿಯಾ ವಿಶ್ವವಿದ್ಯಾಲಯದ) ಬಾನುಲಿ ನಾಟಕ ಇದು ಎಂಬ ಕೀರ್ತಿ, ಡಾ । ಮೈ.ಶ್ರೀ. ನಟರಾಜರ 'ಮರಳಿಯತ್ನವ ಮಾಡು'(೧೯೭೭) ನಾಟಕಕ್ಕೆ ಸಲ್ಲುತ್ತದೆ(ಇದು ಆಮೇಲೆ ಕಸ್ತೂರಿಯ ವಸಂತ ಸಂಚಿಕೆಯಲ್ಲೂ ಪ್ರಕಟವಾಯಿತು). ಡಾ । ನಟರಾಜರ 'ದುಡಿದು ಮಡಿದವರು' (೧೯೮೦), 'ಮೀನಿನ ಹೆಜ್ಜೆ'(೧೯೮೪, ಇದು ತುಂಬಾ ಹೆಸರು ಮಾಡಿತು), 'ಖಾದಿ, ಖಾಕಿ, ಕಾಳಿ' (೧೯೮೭, ಇಂದಿರಾ ಗಾಂಧಿ - ಎನ್.ಟಿ.ಆರ್. ಕಾಲದ ತುರ್ತು ಪರಿಸ್ಥಿತಿ ರಾಜಕೀಯ ಇದರ ವಸ್ತು), 'ನೇಣು' (೧೯೯೦), 'ಅಪ್ಪ ಅಮ್ಮ ಅಮೆರಿಕಾಗೆ ಬಂದದ್ದು' (೧೯೯೬) ಹೀಗೆ ಇವರು ಸಮೃದ್ಧವಾಗಿ ನಾಟಕ ಬರೆದು, ಅವುಗಳಲ್ಲಿ ಪ್ರಧಾನ ಪಾತ್ರ ವಹಿಸಿ, ತಾವೇ ನಿರ್ದೇಶಿಸಿದ 'ಕಿಶೋರ ಕುಮಾರ'ರು. ('ಮೀನಿನ ಹೆಜ್ಜೆ' ಮತ್ತು 'ನೇಣು' ಪ್ರಕಟವಾಗಿದೆ; ಅಭಿವ್ಯಕ್ತಿ ಪ್ರಕಾಶನ, ೧೯೯೬)</p>
		<p>ಸಮರ್ಥ ನಿರ್ದೇಶಕ ಶ್ರೀ ಮನೋಹರ ಕುಲಕರ್ಣಿ ("ಸತ್ತವರ ನೆರಳು" ವಿನ 'ಸ್ವಾಮಿ ಶ್ರೀ ಪಾದ ಮತ್ತು ನಾರಾಯಣ') 'ಕಾವೇರಿ'ಯಲ್ಲಿ ಎಲ್ಲರಿಗೂ ಪರಿಚಿತರು. ಬೆಂಗಳೂರಿನಲ್ಲಿ ಹಿಂದೆ 'ಬೆನಕ' ಮತ್ತು 'ಕಲಾಕುಂಜ'ಗಳಲ್ಲಿ ಆಡಿ, ಆಡಿಸಿ ಸುಖಿಸಿದ ಇವರು 'ತ್ರಿಶಂಕು'ವಿನಲ್ಲಿ 'ಬುದ್ಧಿಜೀವಿ', 'ಸಮಗ್ರ ಮಂಥನ'ದ 'ಇಂದ್ರ', 'ವ್ಯೂಹ'ದ ಅಸೂಯಾಪರ ಪತಿ 'ಸದಾನಂದ' ರಾಗಿ ಪ್ರಸಿದ್ಧರು, ಅಲ್ಲಿ. ಇಲ್ಲಿ, ಶ್ರೀ ಮೋಹನ ರಾಕೇಶರ "ಆಷಾಡ್ ಕಾ ಪ್ರಥಮ ದಿವಸ್" ಆಡಿಸಿ ಹೆಸರು ಮಾಡಿದವರು. ಇವರು ಡಾ । ಚಂದ್ರಶೇಖರ ಕಂಬಾರರ 'ಜೋಕುಮಾರಸ್ವಾಮಿ'ಯನ್ನ, ಇತ್ತೀಚೆಗೆ, ಮೇ ೨೦, ೨೦೦೦ ರಂದು ಶ್ರೀ ಗಿರೀಶ ಕಾರ್ನಾಡರ 'ಯಯಾತಿ'ಯನ್ನ ಯಶಸ್ವಿಯಾಗಿ ನಿರ್ದೇಶಿದರು. ಶ್ರೀ ಮನೋಹರ್ ಬರೆದು, ನಿರ್ದೇಶಿಸಿದ 'ಅರಸಿ ಬಂದ ಆತ್ಮ' ನ್ಯೂಯಾರ್ಕ್ ಕನ್ನಡ ಕೂಟದ ನಾಟಕೋತ್ಸವದಲ್ಲಿ ಜಯಭೇರಿ ಹೊಡೆಯಿತು. ಭಾರತದ ದೂರದರ್ಶನದಲ್ಲೂ ಇವರು ಬರೆದ ನಾಟಕಗಳು ಬಿತ್ತರಿಸಲ್ಪಟ್ಟಿವೆ. ಇವರು ನಟಿಸಿ, ನಿರ್ದೇಶಿಸಿ, ಚಲನ ಚಿತ್ರಕ್ಕೆ ಅಳವಡಿಸಿದ 'ತ್ರಿವೇಣಿ'ಯವರ 'ಸೋತುಗೆದ್ದವಳು' ವಿದೇಶದ ಭಾಗ ಮುಗಿಸಿ, ಅರ್ಧಕ್ಕೇ ಕಾಲುಳುಕಿ ಭಾರತದಲ್ಲೇ ಯಾರ ಬಳಿಯೋ ಕುಳಿತಿದ್ದಾಳೆ. ಪ್ರಕಟಿತ ಕೃತಿಗಳು: 'ವ್ಯೂಹ' ('ಆ ರಾತ್ರಿ', ರವಿ ಪ್ರಕಾಶನ, ಬೆಂಗಳೂರು ೨೦; ೧೯೭೯); 'ಅರಸಿ ಬಂದ ಆತ್ಮ' (ಯಕ್ಷಿಣಿ ಪ್ರಕಾಶನ, ಮೈಸೂರು-೪). ನಮ್ಮ ಮನೋಹರರು ಇಂಗ್ಲಿಷಿನಲ್ಲಿ ಅನುವಾದಿಸಿದ 'ಜಡಭರತ'ರ 'ಸತ್ತವರ ನೆರಳ'ನ್ನ ಮನೋಹರ ಗ್ರಂಥಮಾಲೆಯವರೇ ಇತ್ತೀಚೆಗೆ ಪ್ರಕಟಿಸಿದ್ದಾರೆ.</p>
		<p>ವಾಷಿಂಗಟನ್ ಡಿ.ಸಿ. ಪ್ರದೇಶದ ಇನ್ನೊಬ್ಬ ಸಾಹಸಿ ನಾಟಕಕಾರ ಡಾ । ತಾವರೆಕೆರೆ ಶ್ರೀಕಂಠಯ್ಯ ಅವರು. ನಾಟಕಗಳಿಗೇ ಮೀಸಲಾದ 'ನಾಟ್ಯಭಾರತಿ' ಲಾಂಛನದಡಿ ಶ್ರೀ ಗಿರೀಶ್ ಕಾರ್ನಾಡರ 'ಹಯವದನ' ವನ್ನು ನಿರ್ಮಾಪಿಸಿ, ನಿರ್ದೇಶಿಸಿ, ತಂಡವನ್ನ ಅಮೆರಿಕಾದ ನಾಲ್ಕಾರು ಕಡೆ ತೆಗೆದುಕೊಂಡು ಹೋಗಿ ಪ್ರದರ್ಶಿದವರು. ಕನ್ನಡದಲ್ಲಿ, ಹಿಂದಿಯಲ್ಲಿ ಮತ್ತು (ಈಗ 'ಸಹಾರಾ' ಲಾಂಛನಡಡಿ 'ಕ್ವೆಸ್ಟ್' ಮುಂತಾದ) ಇಂಗ್ಲಿಷ್ ನಾಟಕಗಳನ್ನೂ ಆಡಿ, ಆಡಿಸುತ್ತಿರುವ ಕಲೋಪಾಸಕ.</p>
		<p>ಷಿಕಾಗೋ, ಇಲಿನಾಯ್ ಪ್ರದೇಶದ 'ವಿದ್ಯಾರಣ್ಯ' ಕೂಟದವರೂ ನಾಟಕ ಪ್ರದರ್ಶನದಲ್ಲಿ ಹಿಂದೆ ಬಿದ್ದಿಲ್ಲ. ನನ್ನ ನೆನಪಿನಲ್ಲಿ ಒಂದು ಮುಖ್ಯ ವಿಚಾರ ಉಳಿದಿದೆ: ಡಾ । ಸುಧಾ ರಾಮರಾಯರು ಅಧ್ಯಕ್ಷರಾಗಿದ್ದಾಗ, ಕಾಳಿದಾಸನ 'ಅಭಿಜ್ಞಾನ ಶಾಕುಂತಲಂ'ನ್ನು ಸಂಸ್ಕೃತದಲ್ಲೇ ಡಾ । ಎಚ್. ನಾಗ ಐತಾಳರ ನೇತೃತ್ವದಲ್ಲಿ ಆಡಿಸಿದ್ದರು (ನಾನು ಆ ನಾಟಕಕ್ಕೆ ನಾಂದಿಯಾಗಿ ಕಾಳಿದಾಸನ ಬಗ್ಗೆ ಒಂದು ಪುಟ್ಟ ಪ್ರಸ್ತಾವನೆ ಭಾಷಣ ಬಿಗಿದಿದ್ದೆ!). ಕೆನಡಾದ ಟೊರನ್ಟೋನಲ್ಲಿದ್ದ ಡಾ । ಚಂದ್ರಕಾಂತ ಬಿಳಿಗಿ ಅವರು ಹಳೆಯ ಜಾಡಿನಲ್ಲಿ ಹೊಸತನವನ್ನೂ, ಹೊಸ ಪ್ರಯೋಗದಲ್ಲಿ ಸಾಂಪ್ರದಾಯಿಕತೆಯ ಸೊಬಗನ್ನೂ ಹಿತಮಿತವಾಗಿ ಸಿಂಪಡಿಸುವ ಪ್ರಯೋಗಶೀಲತೆಯ ನಾಟಕಕಾರರು. ಪ್ರೊ । ಗೋಕಾಕರ 'ವಿಮರ್ಶಕ ವೈದ್ಯ'ದಲ್ಲಿ (೧೯೫೭ರಲ್ಲೇ) ಹೆಸರು ಮಾಡಿದ್ದ ಡಾ । ಬಿಳಿಗಿ ಅವರು ಕನ್ನಡ ಸಂಘದಲ್ಲಿ 'ಅಳಿಯದೇವರು', 'ಚೆಂದೊಳ್ಳಿ ಚೆಲುವೆ', 'ನಂಜಿನನಾಲಗೆ'ಗಳಲ್ಲಿ ಮತ್ತು ೧೯೮೩ ರಲ್ಲಿ ನಡೆದ ಪ್ರಥಮ ಕೆನಡಾ-ಯು.ಎಸ್.ಎ. ಕನ್ನಡ ಸಮ್ಮೇಳನದಲ್ಲಿ 'ಕುರುಡು ಕಾಂಚಾಣ'ದಲ್ಲಿ ನಟಿಸಿ ನಿರ್ದೇಶಿದರು. ೧೯೮೨ ರಲ್ಲಿ 'ಉತ್ತರ ಅಮೆರಿಕಾ ಕನ್ನಡ ಕಲಾವಿದರ ಸಂಸ್ಥೆ(ಗಿಲ್ಡ್)' ಯನ್ನು ಸ್ಥಾಪಿಸಿದ ಡಾ । ಬಿಳಿಗಿಯವರು ಇಂಗ್ಲಿಷ್ ನಾಟಕವೊಂದರಿಂದ ಸ್ಫೂರ್ತಿಗೊಂಡು ಬರೆದ ಹಾಸ್ಯ ಭರಿತ 'ನಾಟಕದಲ್ಲೊಂದು ನಾಟಕ' ಡೆಟ್ರಾಯಿಟ್ ಮಿಷಿಗನ್ ಮತ್ತು ಮಾಂಟ್ರಿಯಲ್ ಕ್ವಿಬೆಕ್‍ಗಳಲ್ಲಿ ಪ್ರದರ್ಶಿತವಾಗಿದೆ.</p>
		<p>ಲಾಸ್ ಎಂಜಲೀಸ್ ಪ್ರದೇಶದ ಕನ್ನಡ ಸಂಘದಲ್ಲಿ ಶ್ರೀ ಶ್ರೀನಿವಾಸ ಭಟ್ಟರು ಅಧ್ಯಕ್ಷರಾಗಿದ್ದಾಗ ಒಂದು ನಾಟಕೋತ್ಸವ ನಡೆಸಿದ್ದರು. ಶ್ರೀ ಆನಂದರಾವ್ ಲಿಂಗಾಯತ್ ಅವರು ಬರೆದ 'ಡೇಟ್ ವಿತ್ ಡೇವಿಡ್'ನ ಕನ್ನಡ ರೂಪವನ್ನು ಶ್ರೀಮತಿ ಗೀತಾ ಕುಲಕರ್ಣಿ ಮತ್ತು ತಂಡದವರು ಆಡಿ ಮೆಚ್ಚುಗೆ ಪಡೆದರು. ಅಲ್ಲಿ, ಡಾ । ಶಿವ ಚಂದ್ರಶೇಖರ ಐತಾಳರ ನಿರ್ದೇಶನದಲ್ಲಿ ಆಡಿದ 'ಏಕೀಕರಣ' ಸೊಗಸಾಗಿತ್ತು. ಇಲ್ಲಿನ ಕನ್ನಡ ಸಂಘದಲ್ಲಿ ಶ್ರೀಮತಿ ಶಾಂತಾ ಬಾಲಾಜಿ ಕೇಶವ ಅವರು ನಾಟಕ ರಚನೆ ಮಾಡಿ, ಆಡಿಸಿದ್ದಾರೆ. ಸೇಂಟ್ ಲೂಯಿಸ್ ಮಿಸ್ಸೌರಿಯಲ್ಲಿ 'ಯಾಂಕ್ಯಾಯಣ' ನಾಟಕವನ್ನು (೧೯೮೫) ಡಾ । ಶಂಕರ ಶಾಸ್ತ್ರಿಗಳು ಬರೆದು, ನಟಿಸಿ, ನಿರ್ದೇಶಿಸಿದ್ದರು (ಸಹ-ನಿರ್ದೇಶನ: ಡಾ । ಅಶ್ವತ್ಥ ಎನ್. ರಾವ್). ಇದು ಜನಪ್ರಿಯತೆಗಳಿಸಿ, ಶಂಕರ ಶಾಸ್ತ್ರಿಗಳೇ (೧೯೮೭ ರಲ್ಲಿ) 'ಯಾಂಕ್ಯಾಯಣ-೨'ನ್ನೂ ಬರೆದು ನಿರ್ದೇಶಿಸಿದರು. ಸಿನ್ ಸಿನಾಟಿ, ಓಹಾಯೋದಲ್ಲಿ ಪ್ರೊ । ರಾಘವಗೌಡರೂ ಪ್ರಹಸನಗಳನ್ನು ರಚಿಸಿ, ಆಡಿಸಿದ್ದಾರೆ.</p>
		<p>ಮಿಷಿಗನ್ ಪ್ರದೇಶದ 'ಪಂಪ' ಕನ್ನಡ ಕೂಟದ ಆಶ್ರಯದಲ್ಲಿ 'ಗೆಳೆಯರ ಬಳಗ' ಎಂಬ ಹವ್ಯಾಸೀ ನಾಟಕ ತಂಡವೊಂದಿದೆ. ಸಂಘದ ಅಧ್ಯಕ್ಷೆ ಶ್ರೀಮತಿ ನಾಗಮಣಿ ವಿಶ್ವನಾಥ್ ಅವರು ನಾಟಕೋತ್ಸಾಹಿಗಳು; ಬರೆಯುತ್ತಾರೆ ('ರಜತ'-೧೯೯೬): ''ನಮ್ಮ 'ಗೆಳೆಯರ ಬಳಗ' ೧೯೮೪ರಿಂದಲೂ ಪ್ರತಿವರುಷ ಕನ್ನಡ ನಾಟಕವೊಂದನ್ನು ಪ್ರದರ್ಶಿಸುತ್ತಿದೆ. ನಾಟಕಗಳನ್ನು ಡೆಟ್ರಾಯಿಟ್‍ನಲ್ಲಿ ಮಾತ್ರವಲ್ಲದೆ, ಪ್ರತಿ ವರುಷ ಪಿಟ್ಸ್‍ಬರ್ಗ್‍ನ ಶ್ರೀ ವೆಂಕಟೇಶ್ವರ ದೇವಾಲಯದಲ್ಲಿ ಹಾಗೂ ಕ್ಲೀವ್‍ಲೆಂಡ್, ಟೊರಾಂಟೋ ನಗರಗಳಲ್ಲಿಯೂ ಈವರೆಗೆ ಹನ್ನೆರಡು ಬೇರೆ ಬೇರೆ ನಾಟಕಗಳನ್ನು (ಪಂಚಭೂತ, ಅಳಿಯದೇವರು, ತಾಳಿಕಟ್ಟೋಕ್ ತಯಾರ್, ಹೆಣ್ಣಿಗೊಂದ್‍ಗಂಡು, ನಾಯಿಬಾಲ, ಸಕ್ಕರೆಗೊಂಬೆ, ರಂಗಣ್ಣನ ರಾದ್ಧಾಂತ, ಫೋಟೋ ಅವಾಂತರ, ಮದ್ವೆ ಬೇಕೆ, ಸಮಯಕ್ಕೊಂದ್‍ಸುಳ್ಳು, ತ್ರಿಬಲ್ ತಾಳಿ, ಮರೆವಿನ ಮಹಾಪುರುಷರು) ಪ್ರದರ್ಶಿಸಲಾಗಿದೆ." ಒಂದಾದರೂ ಕನ್ನಡ ನಾಟಕವನ್ನ ಪ್ರತಿವರ್ಷವೂ ಆಡುವ ಸಂಪ್ರದಾಯವನ್ನ ಸಾಮಾನ್ಯವಾಗಿ ಅಮೆರಿಕಾದ ಎಲ್ಲ ಕನ್ನಡ ಸಂಘಗಳೂ 'ಪಾಲಿಸಿ'ಕೊಂಡು ಬರುತ್ತಿವೆ!ಪ್ರಥಮ ಅಖಿಲ ಉತ್ತರ ಅಮೆರಿಕಾ ಕನ್ನಡ ಸಮ್ಮೇಳನ (೧೯೮೩) ನ್ಯೂಜೆರ್ಸಿಯಲ್ಲಿ ನಡೆದಾಗ ಮಾಸ್ಟರ್ ಹಿರಣ್ಣಯ್ಯನವರು ತಮ್ಮ ನಾಟಕ ತಂಡವನ್ನು ತಂದಿದ್ದರು. ಅವರೊಂದಿಗೆ ಸೇರಿಕೊಂಡು, ತರಬೇತಿ ಪಡೆದು, ಧಿಡೀರನೇ 'ಮಿತ್ರಮಂಡಳಿ'ಯ ಕಲಾವಿದ ಸದಸ್ಯರಾಗಿ, ಅವರು ಹೋದ ನಾಲ್ಕಾರು ಕಡೆ ಅವರೊಂದಿಗೆ ನಾಟಕಗಳಲ್ಲಿ ಪಾಲುಗೊಂಡರು ಶ್ರೀಮತಿ ಉಮಾ ರಾಮಚಂದ್ರ ಮತ್ತು ನಾಗಲಕ್ಷ್ಮಿ ಹರಿಹರೇಶ್ವರ ಅವರುಗಳು. ಹೀಗೆ ತಾಯ್ನಾಡಿನಿಂದ ಬಂದ ಹೆಸರಾಂತ ನಾಟಕದ ಮೇಳದವರೊಂದಿಗೆ ಪೋಷಕ ಪಾತ್ರಗಳಲ್ಲಿ 'ಅತಿಥಿ ನಟ'ರಾಗಿ ಅಭಿನಯಿಸುವುದು ಇಲ್ಲಿ ಹಲವಾರು ಕಡೆ ನಡೆದ, 'ಹೂವು-ನಾರು-ಸ್ವರ್ಗ'ದ ವಿಶೇಷ ಸಂಗತಿ.</p>
		<p>ಉತ್ತರ ಕ್ಯಾಲಿಫೋರ್ನಿಯಾ ಕನ್ನಡ ಕೂಟವೂ ಸಹ ಪ್ರತಿಭಾನ್ವಿತರ ನೆಲೆವೀಡು, ಕಲಾವಿದರ ಕರುಗೋಡು, ಸಂಗೀತಾಸಕ್ತರ ನಡೆಮಾಡು, ಸಾಹಿತ್ಯಾಭಿಮಾನಿಗಳ ಗೂಡು. ಈ ಹಿತಮಿತ ಪರಿಸರದ ಮುಂಜಾನೆಯ ಹೊಂಬಿಸಿಲಿನಲ್ಲಿ ಶ್ರೀಮತಿ ಸಂಧ್ಯಾ ರವೀಂದ್ರನಾಥ್ ಅವರು ಬರೆದ ಮಕ್ಕಳ ನಾಟಕ 'ಕಿಲಿ ಕಿಲಿ ಕುಳ್ಳ' (೧೯೮೩) ಇಲ್ಲಿ, ಮಿಸ್ಸೌರಿಯಲ್ಲಿ (ಶ್ರೀಮತಿ ನಾಗಲಕ್ಷ್ಮಿ ಹರಿಹರೇಶ್ವರ ನಿರ್ದೇಶಕಿ), ಟೊರಂಟೋ ಕನ್ನಡ ಸಮ್ಮೇಳನದಲ್ಲಿ (ಕೆನಡಾ, ಮಾಂಟ್ರಿಯಾಲಿನ ಡಾ । ಎಂ.ಎಸ್. ವಿಜಯಕುಮಾರ್ ನಿರ್ದೇಶಕರು) ಪ್ರದರ್ಶಿತವಾಗಿ ಹೆಸರು ಮಾಡಿತು. ಸಂಧ್ಯಾ ಅವರು ಬರೆದು, ಖ್ಯಾತ ಸುಗಮ ಸಂಗೀತ ನಿರ್ದೇಶಕ ಶ್ರೀ ರವೀಂದ್ರನಾಥ್ ಅವರು ನಿರ್ದೇಶಿಸಿದ 'ಗ್ರೀನ್ ಕಾರ್ಡ್ ಗಂಡು' (೧೯೮೬), ಸ್ಯಾನ್‍ಫಾ಼್ರನ್‍ಸಿಸ್‍ಕೋದಲ್ಲಿ, 'ತ್ರಿವೇಣಿ'ಯಲ್ಲಿ (ಹರಿಯ ನಿರ್ದೇಶನ) ಪ್ರದರ್ಶಿತವಾಯಿತು. ಸಂಧ್ಯಾ ಬರೆದು ಕನ್ನಡ ಕೂಟದ ನಾಟಕೋತ್ಸವದಲ್ಲಿ (೧೯೯೨) ಆಡಿಸಿದ 'ಚಿರ ಯೌವನ' ಮತ್ತು 'ಅತಿಥಿದೇವೋ ಭವ'(೧೯೮೮) ಜನರನ್ನು ನಕ್ಕು ನಗಿಸಿದೆ. ಶ್ರೀಮತಿ ಸುಧಾ ಶ್ರೀಧರ್ ಅವರು ಪುಟ್ಟ ದೊಡ್ಡ ಪ್ರಹಸನಗಳನ್ನು ಬರೆದು ಶ್ರೀ ಸಿ.ಆರ್. ಶ್ರೀಧರ ಅವರೊಂದಿಗೆ ನಟಿಸಿದ್ದಾರೆ; ಅವರು ಇಲ್ಲಿನ ಇಂಗ್ಲಿಷ್ ಪರಿಸರದಲ್ಲಿನ ಮಕ್ಕಳನ್ನೇ ಸಂಘಟಿಸಿ, ಪ್ರದರ್ಶಿಸಿದ 'ಬೊಮ್ಮನಹಳ್ಳಿ ಕಿಂದರಿ ಜೋಗಿ' ಪ್ರಯತ್ನಿಸಿದರೆ ಮಕ್ಕಳು ಕನ್ನಡದಲ್ಲಿ ಎಷ್ಟು ಸೊಗಸಾಗಿ ಹಾಡಿ ಕುಣಿದು ಕುಪ್ಪಳಿಸಿ, ತಣಿಸಬಲ್ಲರು ಎಂಬುದನ್ನ ಇನ್ನೊಮ್ಮೆ ಸ್ಪಷ್ಟೀಕರಿಸಿತು.</p>
		<p>ಚಲನಚಿತ್ರ ('ಎಡಕಲ್ಲು ಗುಡ್ಡದ ಮೇಲೆ') ನಟ ಶ್ರೀ ಚಂದ್ರಶೇಖರ್ ಕೆನಡಾದಲ್ಲಿ, ಮತ್ತು ಚಲನಚಿತ್ರ ನಿರ್ದೇಶಕ ನಟ ಶ್ರೀ ಶ್ರೀನಿವಾಸ್ ವಾಷಿಂಗ್‍ಟನ್ ಬಳಿ, ಬೆಳ್ಳಿತೆರೆಯ ಹೆಸರಾಂತ ತಾರೆ ಶ್ರೀಮತಿ ಆರತಿ ಉತ್ತರ ಕ್ಯಾಲಿಫೋರ್ನಿಯಾ ದಲ್ಲಿ ನಮ್ಮೊಂದಿಗೆ ಇದ್ದಾರೆ.</p>
		<p>ಕೊನೆಯದಾಗಿ, ಸಮೃದ್ಧವಾಗಿ ಅದರ ಜೊತೆಗೆ, ಮನಸೆಳೆವ ನಗೆಗಡಲ ಸಂಭಾಷಣೆಗಳಿಗೆ ಹೆಸರಾದ ಶ್ರೀಮತಿ ಅಲಮೇಲು ನಾರಾಯಣ ಅಯಂಗಾರರ ನಾಟಕರಚನೆಗಳನ್ನ ಗಮನಿಸೋಣ. ತುಂಬಾ ಜನಪ್ರಿಯತೆ ಗಳಿಸಿರುವ, ಅಮೆರಿಕಾ ದೇಶಾದ್ಯಂತ ಹಲವಾರು ಸಂಘ, ಕೂಟಗಳ ಕಲಾವಿದರುಗಳು ತಮ್ಮ ತಮ್ಮ ವೇದಿಕೆಗಳ ಮೇಲೆ ಮತ್ತೆ ಮತ್ತೆ ಆಡಿರುವ ಅಲಮೇಲು ಅವರ ನಾಟಕಗಳ ಪಟ್ಟಿ ದೊಡ್ಡದು: 'ಅಪ್ ಟು ಡೇಟ್ ಅಂಬುಜಮ್ಮ'(೧೯೮೬), 'ಮದುವೇ ರೀ ಮದುವೆ'(೧೯೯೦), 'ನಳಪಾಕ'(೧೯೯೧), 'ಹೈ ಟೆಕ್ ಹಯವದನಾಚಾರ್'(೧೯೯೪), 'ಆನ್ತ್ರಪೆನೂರ್ ಆಂಡಾಳಮ್ಮ'(೧೯೯೮), 'ಸಾಮರಸ್ಯಕ್ಕೆ ಒಂದು ಸಲಹೆ'(೧೯೯೯). ಮೊದಲ ಬಾರಿ ಆಡಿದಾಗ ಪ್ರತಿಯೊಂದರಲೂ ತಾವೇ ಪ್ರಧಾನಪಾತ್ರವಹಿಸಿ, ನಿರ್ದೇಶಿಸಿ ಮಿಂಚಿದ ಮಿನುಗು ತಾರೆ, ಇವರು. 'ಹರಿಣಾಭಿಸರಣ' ವಿಚಾರ ಮೊದಲೇ ಹೇಳಿದ್ದೇನೆ. ಇವೇ ಅಲ್ಲದೆ, ಖ್ಯಾತ ಸಂಗೀತ ವಿದುಷಿ ಶ್ರೀಮತಿ ಜಯಶ್ರೀ ವರದರಾಜನ್ ಅವರ ಸಹಯೋಗದೊಂದಿಗೆ (೧೯೮೨ರಲ್ಲಿ) ಪು ತಿ ನ ಅವರ 'ರಾಮ ಪಟ್ಟಾಭಿಷೇಕ' ಗೀತರೂಪಕವನ್ನು ಪ್ರದರ್ಶಿಸಿದರು. ಅವರ ಸಹಯೋಗದಿಂದಲೇ ಅಲಮೇಲು ಅವರು ಸಮರ್ಪಿಸಿದ ಗೀತರೂಪಕ 'ದೀಪಲಕ್ಷ್ಮಿ'ಗೆ, ಆಗ ಇಲ್ಲಿಗೆ ಬಂದಿದ್ದ ಅದರ ಕರ್ತೃ ಶ್ರೀ ಪು.ತಿ.ನ. ಅವರೇ ವ್ಯಾಖ್ಯಾನ ಮಾಡಿದ್ದು (೧೯೮೬) ಪ್ರೇಕ್ಷಕರಿಗೆ ಒಂದು ಅಪೂರ್ವ ಸುಯೋಗ ದೊರಕಿದಂತೆ ಆಯಿತು!</p>
		<p>ಬಹುಪಾಲು ಮುಳುಗಿ, ಕೊಂಚವೇ ಕಾಣಿಸುತ್ತಾ ತೇಲುತ್ತಿರುವ ಮಂಜುಗಡ್ಡೆಯ ಬೆಟ್ಟದ ಕೇವಲ ಮೇಲ್‍ತುದಿ ಮಾತ್ರಾ ಇದು; ಇನ್ನೋ ಎಷ್ಟೋ ಜನ ಹವ್ಯಾಸೀ ನಾಟಕಾಭಿಮಾನಿಗಳು ಚಿಕ್ಕ ಪುಟ್ಟ ಸಣ್ಣ ದೊಡ್ಡ ನಾಟಕಗಳನ್ನ, ಮಕ್ಕಳಿಗಾಗಿಯೂ, ದೊಡ್ಡವರಿಗಾಗಿಯೂ ಬರೆದು ಪ್ರಯೋಗಿ ಸಿದ್ದಾರೆ. (ನಿರ್ದೇಶನಕ್ಕೆ, 'ತ್ರಿವೇಣಿ' ಮತ್ತು 'ಅರಿಜೋ಼ನಾ ಕನ್ನಡ ಕೂಟ'ಗಳಲ್ಲಿ ಶ್ರೀಮತಿ ಉಮಾ ರಾಮಚಂದ್ರ, 'ನ್ಯೂಯಾರ್ಕ್ ಕನ್ನಡ ಕೂಟ'ದಲ್ಲಿ ಶ್ರೀ ಬಿ. ಪುರುಷೋತ್ತಮ, ಮುಂತಾದವರು). ಬರೆದರೂ ಬೆಳಕು ಕಾಣದೆ, ಗೂಡಿನಲ್ಲೇ ಉಳಿದ ಗುಬ್ಬಚ್ಚಿಗಳು ಇನ್ನೆಷ್ಟೋ (ನನ್ನದೂ ಒಂದು 'ಪುರಂದರ ದಾಸರು' ಪೆಟ್ಟಿಗೆಯಲ್ಲೇ ಕುಳಿತಿದ್ದಾರೆ!). 'ಅಮೆರಿಕನ್ನಡ'ದ ಹಳೆಯ ಸಂಚಿಕೆಗಳ ಮೇಲೆ ಕಣ್ಣಾಡಿಸಿದರೆ ಮೇಲೆ ಹೇಳಿದ ಈ ನಾಟಕಗಳ ಜೊತೆಗೆ ಇನ್ನೂ ಹಲವಾರು ಪ್ರಯೋಗಗಳ ವರದಿ ವಿವರವಾಗಿ ಸಿಕ್ಕೀತು. ಇಂಗ್ಲೆಂಡಿನಲ್ಲಿ, ಆಸ್ಟ್ರೇಲಿಯಾದಲ್ಲಿ, ಸಿಂಘಪುರದಲ್ಲಿ, ಕೊಲ್ಲಿ ಪ್ರದೇಶದ ಅಬುದಬಿಯೇ ಮೊದಲಾದ ರಾಷ್ಟ್ರಗಳಲ್ಲಿ, ಕೆನ್ಯಾದ ನೈರೋಬಿಯಲ್ಲಿ ಕನ್ನಡಿಗರ ನಾಟಕ ಪ್ರದರ್ಶನದ ಸಾಧನೆಗಳನ್ನ ಇನ್ನೊಂದು ಲೇಖನಕ್ಕೆ ವಸ್ತುವಾಗಿ ಉಳಿಸಿಕೊಂಡಿದ್ದೇನೆ.ಶಾಲಾ ಕಾಲೇಜಿನ ಹರೆಯದ ಆ ದಿನಗಳಲ್ಲಿ ರಂಗಮಂಚದ ಮೇಲೆ ಸುಳಿದಾಡುತ್ತಿದ್ದಾಗ ಹಚ್ಚಿಕೊಂಡ ಬಣ್ಣದ ವಾಸನೆ ಇನ್ನೂ ಉಳಿದು, ಈಗ ಇಲ್ಲಿ ಅದನ್ನು ಹಬ್ಬಿಸಿ, ಮುಂದುವರಿಸುವ ಪ್ರವೃತ್ತಿ, ಅಭಿಲಾಷೆ ಹಲವರದು. ಹೇಳಿ ಕೇಳಿ, ಜೀವನವೇ ಒಂದು ದೊಡ್ಡ ರಂಗಮಂಟಪ. 'ಇಲ್ಲಿ ಸಲ್ಲುವವರು ಅಲ್ಲಿಯೂ ಸಲ್ಲುವರಯ್ಯಾ!' ದಿನವೂ ಮನೆಯಲ್ಲಿ, ಹೊರಗಡೆ ನಡೆಯುತ್ತಿರುವ, ಟಿ.ವಿ.ಯಲ್ಲಿ ನೋಡುತ್ತಿರುವ ಸಾಂದರ್ಭಿಕ ಹಾಸ್ಯಪ್ರಸಂಗ (ಸಿಚುಯೇಷನ್ ಕಾಮಿಡಿ, ಸಂಕ್ಷಿಪ್ತವಾಗಿ 'ಸಿಟ್‍ಕಾಮ್')ಗಳ ಪ್ರಭಾವ ಈ ನಮ್ಮ ನಾಟಕಕಾರರ ಮೇಲೆ ಬೀಳದೇ ಇಲ್ಲ. ಆದರೆ, ಬರೆಯುವವರಿಗೆ ಒಂದು ಕಿವಿ ಮಾತು: ಈ ನಾಟಕ ಕಲೆಯ ಬಗ್ಗೆ ವ್ಯಾಸಂಗ ಮಾಡುವ ಆಸೆ ನಿಮ್ಮಲ್ಲಿ ಮೊಳೆಯ ಬೇಕು. ನಾಟ್ಯಶಾಸ್ತ್ರಕಾರ ಭರತನಿಂದ ಹಿಡಿದು (ಗೊತ್ತೇ? ಅವನು ಹತ್ತು ರೂಪಕಗಳನ್ನ ಹೆಸರಿಸುತ್ತಾನೆ: ನಾಟಕ, ಪ್ರಕರಣ, ಸಮವಕಾರ, ಈಹಾಮೃಗ, ಡಿಮ, ವ್ಯಾಯೋಗ, ಅಂಕ, ಪ್ರಹಸನ, ಭಾಣ ಮತ್ತು ವೀಥಿ 'ನಾಟ್ಯ ಶಾಸ್ತ್ರ' ೨೦: ೨-೩, ಅಧ್ಯಾಯವಿಡೀ ಎಲ್ಲ ವಿವರಿಸುತ್ತಾನೆ. ಇದನ್ನೂ ಓದಿ: 'ನಾಟಕ ರಚನೆ' (ಕರ್ನಾಟಕ ನಾಟಕ ಅಕಾಡೆಮಿಯ ಶಿಬಿರದ ಫಲಶ್ರುತಿ)- ಸಂ. ಎ.ಆರ್. ನಾಗಭೂಷಣ, ಪರಿಸರ ಸಾಹಿತ್ಯ ಪ್ರಕಾಶನ, ಶಿವಮೊಗ್ಗ; ೧೯೮೭) ಇಂದಿನವರೆಗಿನ ಈ ಬಗ್ಗೆ ಸಾಹಿತ್ಯ ವಿಪುಲವಾಗಿದೆ; ಉಪಯೋಗ ಪಡೆದು ಕೊಳ್ಳಬೇಕು, ನೀವು. ತೊಡಗಿದ ಕೆಲಸಕ್ಕೆ ನ್ಯಾಯ ದೊರಕಿಸಲು ಅಭಿನಯಿಸುವ ವರಿಗೆ ಸಾಕಷ್ಟು ತರಬೇತಿ, ತುಂಬಾ ತಯಾರಿ ಪ್ರದರ್ಶನಾಭ್ಯಾಸ (ರಿಹರ್ಸಲ್)ಗಳು ಬೇಕು. ಭಾಗವಹಿಸುವವರ ಶ್ರಮ, ಕಾಲ ಮತ್ತು ನೋಡುಗರ ಸಮಯ ಅಪವ್ಯಯ ಆಗದೆ, ಕಾರ್ಯಕ್ರಮ ಯಶಸ್ವಿಯಾಗಬೇಕಾದರೆ ಒಳ್ಳೆಯ ನಾಟಕ, ಸಹನಾಶೀಲ ಸಮರ್ಥ ನಿರ್ದೇಶಕ, ಉತ್ತಮಿಕೆಯನ್ನೇ ಆಕಾಂಕ್ಷಿಸುವ ಅಭಿನೇತೃಗಳು ಮತ್ತು ಯಥೋಚಿತವಾದ ರಂಗವ್ಯವಸ್ಥೆ (ರಂಗಸಜ್ಜಿಕೆ, ಪ್ರಸಾಧನ, ಕತ್ತಲು ಬೆಳಕು ದೀಪಾಲಂಕಾರ, ಧ್ವನಿಪ್ರಸರಣ ಇತ್ಯಾದಿ) ನಾಲ್ಕು ಈ ಭವ್ಯ ಕಟ್ಟಡದ ಆಧಾರ ಸ್ತಂಭಗಳು. ಯಾವುದೊಂದು ಕುಸಿದರೂ ಊನ ಕಟ್ಟಡ ಊನವೇ! ತಪ್ಪಿದರೆ ಆ ತಪ್ಪನ್ನ ತಿದ್ದಿ ಸರಿಪಡಿಸಿಕೊಡು ಕ್ಯಾಮೆರಾ ಮುಂದೆ ಮತ್ತೆ ನಿಲ್ಲಲು ಇದು ಸಿನಿಮಾ ಅಲ್ಲ; ಜಗುಲಿಯ ಮೇಲೆ ನಿಂತಾಗ, ಮೂತಿ ಸೊಟ್ಟವಾಯ್ತೆಂದರೆ ಎಲ್ಲಾ ಕೆಟ್ಟಂತೆಯೇ! ಒಡೆದರೆ ಮಡಕೆ ಒಡೆದಂತೆಯೇ!</p>
		<p>ಇರಲಿ, ಬನ್ನಿ. ದೋಷಗಳನ್ನು ಮೆಟ್ಟಿ, ಗುಣದಿಂದಲೇ ಮೆರೆದು, ಹವ್ಯಾಸೀ ಸ್ತರದಿಂದ ವ್ರತ್ತಿಪರ ಅಭಿನಯದ ಪ್ರದರ್ಶನದ ಮಟ್ಟಕ್ಕೆ ಏರಿ ಮಿಂಚಿ ಬೆಳಗಿದ, ಬೆಳಗುತ್ತಿರುವ ಈ ನಮ್ಮ ಎಲ್ಲಾ ತಾರಾನಿವಹ ವಿದೇಶದ ಕನ್ನಡಿಗರ ಆಸ್ತಿ. ಕಾಳೆ ಹರೆ ಕೊಂಬುಗಳ ಮೊಳಗೋಣ, ಏಳಿ. ಎದ್ದು ನಿಂತು ಅವರನ್ನ ಅಭಿನಂದಿಸುತ್ತಾ, ಸಭಿಕರೇ ಏಳಿ, ಚಪ್ಪಾಳೆ ಹೊಡೆಯೋಣ!</p>
	</section>
	<section class="level1 numbered" epub:type="chapter" role="doc-chapter" id="id-p4.006">
		<p class="text-center"><strong>ಮುಗಿಲ ಮೂಲೆಯಲಿ ನವಿಲ ಕುಣಿತ</strong></p>
		<p class="verse">ಅನೇಕ ರಾಗ ಸಂಕೀರ್ಣಂ, ಘನಲಗ್ನಂ ಅಪಿ ಕ್ಷಣಾತ್ ।<br />ಮಾನುಷಂ ಯೌವನಂ ಕಷ್ಟಂ ನಶ್ಯತಿ ಇಂದ್ರಧನುರ್ ಯಥಾ । ।</p>
		<p class="verse-author"><strong><em>-ವಡ್ಡಾರಾಧನೆ, ಸನತ್ಕುಮಾರನ ಕತೆ, ಪುಟ ೧೧೮</em></strong></p>
		<p class="myquote">ಬಣ್ಣಗಳ ಚೆಲ್ಲಾಡಿ, ತುಂತುರು ಮಳೆಯೊಡಗೂಡಿ,<br />ಬಾನಲಿ ಈಗದು ಮೂಡಿ ಇನ್ನಿಲ್ಲವಾಗುವ ಮೋಡಿ;<br />ಕಾಮನ ಬಿಲ್ಲಿನ ತೆರದಿ ಹೂವಿನ ಹೆಣ್ಣಿನ ಹರೆಯ<br />ಎಷ್ಟು ಕ್ಷಣವಿದ್ದೀತು, ಛೆ! -ನೀವೇ ಹೇಳಿ, ನೋಡಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ರಂಗಸಂಗೀತದ ಕೆಲವು ಆಯಾಮಗಳು</h1>
		<p>ಕನ್ನಡ ನಾಡಿನ ನಾಟಕ ಕಲಾವಿದರ ಚಟುವಟಿಕೆಗಳನ್ನ ನಾವು ವಿಶ್ಲೇಷಿಸ ಹೊರಟಾಗ, ವೃತ್ತಿರಂಗಭೂಮಿ ಮತ್ತು ಹವ್ಯಾಸಿ ರಂಗಭೂಮಿ ಎಂದು ಎರಡು ಪ್ರಮುಖ ವೇದಿಕೆಗಳನ್ನಾಗಿ ವಿಂಗಡಿಸಿಕೊಳ್ಳಬಹುದು. (ವಾಣಿಜ್ಯ ರಂಗಭೂಮಿ ಇನ್ನೂ ಇಲ್ಲಿ ಮೊಳಕೆಯೊಡೆದಿಲ್ಲ!) ಈ ಬಗೆಯ ವಿಂಗಡನೆ ಮಾಡಿಕೊಂಡಾಗ, ಮೇಲ್ನೋಟಕ್ಕೇ ಎದ್ದುಕಾಣುವ ಒಂದು ಗಮನೀಯ ಹೆಗ್ಗುರುತು ಎಂದರೆ ಯಾವುದು? ಈ ವೃತ್ತಿರಂಗದವರ ಅಥವಾ ವಿಲಾಸೀ ರಂಗಭೂಮಿಯವರ ಉಸಿರು ಇದೇ ಎಂದಾಗ, ಬೇಗ ಹೊಳೆವುದು ಏನು? ಅದು ಅವರು ಆಶ್ರಯಿಸುವ ರಂಗಗೀತೆಗಳೇ.</p>
		<p>ಮಾತಿನ ಚಕಮಕಿಯು ವೃತ್ತಿ ಮತ್ತು ಹವ್ಯಾಸೀ ರಂಗಭೂಮಿ ಎರಡರಲ್ಲೂ ಬೇಕಾಗಿದ್ದರೂ, ವಿಲಾಸೀ ರಂಗಭೂಮಿಗೆ ಜೀವ ತುಂಬುವುದು ಈ ರಂಗಗೀತೆಗಳು. ಹಾಗೆ ನೋಡಿದರೆ, 'ಇಲ್ಲಿ ಹಾಡುಗಳಿಲ್ಲ' ಎನ್ನುವುದೇ ಒಂದಾನೊಂದು ಕಾಲದ ಹವ್ಯಾಸೀ ರಂಗಭೂಮಿಯ ವೈಶಿಷ್ಟ್ಯವಾಗಿತ್ತು. ಇವು ಅತ್ತ ಇರಲಿ, ಕಂಪನಿ ನಾಟಕಗಳು ಬಹು ಕಾಲ ರಸಿಕರನ್ನ ಆಕರ್ಷಿಸುತ್ತ ಇದ್ದದ್ದು ಈ ರಂಗಗೀತೆಗಳಿಂದಲೇ.</p>
		<p>ನಾಟಕಕ್ಕೆ ಹಾಡು ಬೇಕೇ ಬೇಕೇನು? ಎನ್ನುವ ಪ್ರಶ್ನೋತ್ತರದ ವಿಶ್ಲೇಷಣೆ ಇಲ್ಲಿ ಅಪ್ರಸ್ತುತವಾದರೂ ಒಂದೆರಡು ವಿಚಾರಗಳನ್ನ ಸ್ಥೂಲವಾಗಿ ಗಮನಿಸ ಬಹುದು. ಕಾವ್ಯವನ್ನ ಶ್ರವ್ಯ ಮತ್ತು ದೃಶ್ಯ ಎಂದು ವಿಭಾಗಿಸಿಕೊಂಡು ಗುರುತಿಸ ಹೊರಟರೂ, ಅನೂಚಾನವಾಗಿ ಅವೆರಡೂ ಒಂದಕ್ಕೊಂದು ಹೊಂದಿಕೊಂಡೇ ಬಂದಿವೆ. ನಾಟಕೀಯವಾಗಿ ಶ್ರವ್ಯಕಾವ್ಯದ ವಾಚನ ನಡೆಯುತ್ತಲೇ ಇದ್ದುದರಿಂದ ಉಳಿದು ಬಂತು; ಹಾಗೆ ದೃಶ್ಯಕಾವ್ಯವಂತೂ ಸಾಹಿತ್ಯ ಅಧ್ಯಯನದ ಅಭ್ಯಾಸದ ಹಂತದಲ್ಲಿ ನಾಟಕಾಭಿಮಾನೀ ರಸಿಕರ ಓದಿಗೆ ಆಹಾರವಾಗಿ ಉಳಿದು ಬಂತು. ಬೇರೆ ಬೇರೆ ಭಾಷೆಗಳಲ್ಲಿನ ಹಿಂದಿನ ಖ್ಯಾತ ನಾಟಕಕಾರರು ಬರೆದ ನಾಟಕಗಳಂತೂ ಗದ್ಯಪದ್ಯಗಳ ಹಿತಮಿತ ಮಿಶ್ರಣವೇ ಆಗಿವೆ. ಕಾವ್ಯಮಯವಾಗಿ ಗದ್ಯದ ಸಾಲುಗಳು ಅಲ್ಲಿ ಮಿಂಚಿವೆ, ನಿಜ. ಆದರೆ, ತನ್ನ ಪ್ರತಿಭೆಯನ್ನ ತೋರುವ, ಸೂಚ್ಯಾರ್ಥಗಳನ್ನು ಧ್ವನಿಸುವ, ವಿಶೇಷಾರ್ಥಗಳನ್ನು ಸ್ಫುರಿಸುವ ಸಮಯ ಬಂದಾಗಲೆಲ್ಲ ಹಿಂದಿನ ನಾಟಕಕಾರರು ಛಂದೋಬದ್ಧವಾದ ಪದ್ಯಗಳನ್ನೇ ಆಶ್ರಯಿಸುತ್ತಿದ್ದರು. ನೋಡುಗರ, ಓದುಗರ, ಕೇಳುಗರ ನೆನಪಿನಲ್ಲಿ ಬಹುಕಾಲ ಉಳಿಯುತ್ತಿದ್ದುದು ನಾಟಕದ ಈ ಪದ್ಯಗಳೇ. ಉದಾಹರಣೆಗೆ, 'ಅಭಿಜ್ಞಾನ ಶಾಕುಂತಲಾ'ದ ನಾಲ್ಕನೆಯ ಅಂಕದಲ್ಲಿ ಕಣ್ವರು ಶಕುಂತಲೆಯನ್ನ ಬೀಳ್ಕೊಡುವಾಗ ಹೇಳುವ ಹಿತವಚನದ ಮಾತು:ಇಂಥ ಪದ್ಯಗಳನ್ನೆಲ್ಲ ಅಭಿನೇತೃಗಳು ಸುಶ್ರಾವ್ಯವಾಗಿ ಹಾಡಿ ನಾಟಕಕ್ಕೆ ಕಳೆಗಟ್ಟುತ್ತಿದ್ದರು. ರಂಗಗೀತೆಗಳ ಉಗಮ ಇಲ್ಲಿದೆ ಎಂದು ಧಾರಾಳವಾಗಿ ಹೇಳಬಹುದು. ಆಮೇಲೆ ಬಂದವು, ಗದ್ಯವೇ ಇಲ್ಲದ, ಬರೀ ಪದ್ಯಮಯವಾದ ನಾಟಕಗಳು, ಅವೇ ಗೀತನಾಟಕಗಳು.</p>
		<p>ಇರಲಿ, ಹಾಡುವ ರೀತಿ, ಒಳ್ಳೆಯ ಕಂಠ, ಸೊಗಸಾದ ಸಾಹಿತ್ಯ ಈ ಮೂರೂ ಮೇಳೈಸಿ, ರಂಗಸಂಗೀತ ವಿಜೃಂಭಿಸಿತು. ಲಾವಣಿ, ಜಾನಪದ ಶೈಲಿಯ ಹಾಡು, ವಚನಗಳು, ದಾಸರ ಪದಗಳು ಇವುಗಳ ಜೊತೆ ಜೊತೆಗೆ ಶಾಸ್ತ್ರೀಯ ಸಂಗೀತದ ಆಧಾರದ ಮೇಲೆ ರಂಗಸಂಗೀತಗಳು ಮೆರೆದವು. ಆಯಾಯ ಸಂದರ್ಭಕ್ಕೆ ಅನುಸರಿಸಿ, ಸಾಹಿತ್ಯ ರಚನೆ ಮಾಡಿ, ಅದರಲ್ಲಿ ಶೃಂಗಾರ, ಹಾಸ್ಯ, ಕರುಣ, ರೌದ್ರ, ವೀರ, ಭಯಾನಕ, ಬೀಭತ್ಸ, ಅದ್ಭುತ ಮತ್ತು ಶಾಂತ ಹೀಗೆ ಒಂಭತ್ತು ರಸಗಳಿಗೆ ಸಂಬಂಧಪಟ್ಟ ಅಂಶಗಳು ಆ ಹಾಡುಗಳಲ್ಲಿ ಇರುವ ಹಾಗೆ ಅದನ್ನ ರಚಿಸಿದವರು ಪ್ರಯತ್ನಪಡುತ್ತ ಇದ್ದರು. ಲಾಕ್ಷಣಿಕರು ಒಪ್ಪಲಿ ಬಿಡಲಿ, ಭಕ್ತಿರಸವನ್ನೂ ಓತಪ್ರೋತವಾಗಿ ಹರಿಸುತ್ತಿದ್ದ ರಚನೆಗಳು ರಂಗಸಂಗೀತದಲ್ಲಿ ಹಲವಿದ್ದವು.</p>
		<p>ಒಂದು ನಾಟಕದಲ್ಲಿ ನಾಟಕಕಾರ-ಕವಿ ರಂಗಗೀತೆಯನ್ನು ಹಾಡುವ ಸಂದರ್ಭವನ್ನು ಸಮಯೋಚಿತವಾಗಿ ಸೃಷ್ಟಿಸಬಲ್ಲವನಾಗಿದ್ದ. ನಾಟಕಾರಂಭದ ಪ್ರಾರ್ಥನೆಯಲ್ಲಿ, ಉದ್ಯಾನವನದ ಬಣ್ಣನೆಯಲ್ಲಿ, ನಲ್ಲ ನಲ್ಲೆಯರ ಪ್ರಥಮ ನೋಟದಲ್ಲಿ, ಬೇಟದಲ್ಲಿ, ನಾಯಕ ನಾಯಿಕೆಯರ ಪ್ರಣಯೋತ್ಸಾಹದಲ್ಲಿ, ಸಮಾಗಮದಲ್ಲಿ, ವಿರಹದಲ್ಲಿ, ಸಖಿಯರ ಯುಗಳ ಸಮೂಹಗೀತೆಗಳ ಸಂಭ್ರಮದಲ್ಲಿ, ನಾರದಾದಿಗಳ ಸ್ತುತಿ ಸನ್ನಿವೇಶಗಳಲ್ಲಿ, ವಿಜಯ ಘೋಷಣೆಯಲ್ಲಿ, ಮಂಗಳಾಚರಣೆಯ ಪದ್ಯಗಳಲ್ಲಿ ಹೀಗೆ ಗದ್ಯದ ಚಪ್ಪರಕ್ಕೆ ಪದ್ಯದ ಮಲ್ಲಿಗೆಬಳ್ಳಿ ಹಬ್ಬಿಸುತ್ತಿದ್ದರು.</p>
		<p>ನಾಟಕಕ್ಕೆ ಸಂಬಂಧಿಸಿದಂತೆ ಶಾಸ್ತ್ರೀಯಸಂಗೀತ ಅಂದಾಗ ಕರ್ನಾಟಕ ಸಂಗೀತ ಮತ್ತು ಹಿಂದೂಸ್ತಾನೀ ಚೀಜ಼್‍ಗಳು ಎರಡೂ ಬಗೆಯ ಹಾಡುಗಳಲ್ಲಿ<br />ಪ್ರಯೋಗಗಳನ್ನ ನಡೆಸಿ ಯಶಸ್ವಿಯಾದ ನಾಟಕಕಾರರಿದ್ದಾರೆ. ರಂಗಸಂಗೀತದ ಲಕ್ಷಣ, ನಾಟಕಕ್ಕೆ ಅದರ ಅಗತ್ಯ, ಕನ್ನಡ ರಂಗಮಂಚವನ್ನೇರಿದ ಹಿಂದೂಸ್ತಾನಿ ರಾಗಿಣಿಗಳನ್ನು ಸೊಗಸಾಗಿ ಡಾ । ಎಚ್.ಕೆ. ರಾಮನಾಥ್ ಅವರು ತಮ್ಮ 'ಕನ್ನಡರಂಗಭೂಮಿಯ ವಿಕಾಸ'ದಲ್ಲಿ ವಿಶ್ಲೇಷಿಸುತ್ತಾರೆ. ಹಲವು ನಾಟಕಕಾರರು, ಕಲಾವಿದರು ತಮ್ಮ ಆತ್ಮಕಥನಗಳಲ್ಲಿ, ಸಂದರ್ಶನಗಳಲ್ಲಿ ರಂಗಗೀತೆಗಳ ಹಲವು ಮಜಲುಗಳನ್ನು ಮೋಜುಗಳನ್ನ ಬಣ್ಣಿಸಿದ್ದಾರೆ. ನಿದರ್ಶನಕ್ಕೆ, ಏಣಗಿ ಬಾಳಪ್ಪನವರು ತಮ್ಮ ಆತ್ಮಕಥನ 'ಬಣ್ಣದ ಬದುಕಿನ ಚಿನ್ನದ ದಿನಗಳು' ಪುಸ್ತಕದಲ್ಲಿ ಈ ರಂಗಗೀತೆಗಳ ಬಗ್ಗೆ ತಮ್ಮ ಅನುಭವಗಳನ್ನ ಸೊಗಸಾಗಿ ಹೇಳಿಕೊಂಡಿದ್ದಾರೆ. ಒಂದು ಉದಾಹರಣೆ: ರಾಮಾಯಣದ ನಾಟಕ, ರಾಮನಿಗೆ ಇನ್ನೇನು ಪಟ್ಟಾಭಿಷೇಕ ಆಗಬೇಕು, ಅದನ್ನ ಕೈಕೇಯಿ ತಪ್ಪಿಸುತ್ತಾಳೆ. ದಶರಥ ತುಂಬಾ ನೊಂದುಕೊಂಡು ದೈನ್ಯದಿಂದ ಕೈಕೇಯಿಯಲ್ಲಿ ಬೇಡಿಕೊಳ್ಳುತ್ತಿದ್ದಾನೆ:</p>
		<p class="myquote">ಲವ ರಾಮನೋಳು ಬೇಡೆ ।<br />ಲಲನೆ ದಯೆಯಿಂದ ನೋಡೆ....<br />ಕುಲೀನಾಂಗನೆಯು ನೀನಾಗಿ ।<br />ಈ ಕೀಳಾಲೋಚನೆಯ ಬಿಡೆ ।<br />ಮೊಲೆಹಾಲುಣಿಸಿದ ಸುತಗೆ ।<br />ಹಾಲಾಹಲವನ್ನ ಕೊಡುವಿಯಾ ನೀನು?</p>
		<p>ಏಣಗಿ ಬಾಳಪ್ಪನವರು ಹೇಳುತ್ತಾರೆ: ದಶರಥ ಪಾತ್ರಧಾರಿ ಒಂಬತ್ತೂ ರಸಗಳು ಬರುವ ಹಾಗೆ ಈ ಹಾಡನ್ನು ಹಾಡುತ್ತಿದ್ದರಂತೆ.</p>
		<p>ಕೃಷ್ಣ-ಸುಧಾಮನ ನಾಟಕದಲ್ಲಿ ಸುಧಾಮನ ಹೆಂಡತಿಯ ಪಾತ್ರವನ್ನ ಹಮ್ಮಿಗಿ ನೀಲಕಂಠಪ್ಪನವರು ಮಾಡುತ್ತಾ ಇದ್ದರಂತೆ. ಧಿಡೀರನೆ, ಅನಿರೀಕ್ಷಿತವಾಗಿ ಬಂದ ಮನೆತುಂಬ ತುಂಬಿದ ಸಂಪತ್ತನ್ನ ನಂಬಲಾರದೆ, ಸುಧಾಮನ ಹೆಂಡತಿ ಹಾಡುತ್ತಾಳಂತೆ:</p>
		<p class="myquote">ನೋಡುತಿರುವೆ ನಾನಿದೇನು ।<br />ನೋಡಲಾರದ ನಂಟು....</p>
		<p>ಇದನ್ನು ಹಾಡುತ್ತ, ಹಾಡುತ್ತಾ ತಾವು ಮೈ ಮರೆಯುತ್ತಿದ್ದರಂತೆ, ಪ್ರೇಕ್ಷಕರನ್ನೂ ಮೈ ಮರೆಸುತ್ತ ಇದ್ದರಂತೆ. ಬಸವೇಶ್ವರ ನಾಟಕದಲ್ಲಿ ಮಧುವರಸ-ಹರಳಯ್ಯನ ಪ್ರಸಂಗ ನೆನಪಿಗೆ ತಂದು ಕೊಳ್ಳೋಣ. ಅಲ್ಲಿ,</p>
		<p class="myquote">ಬಸವ ಎನಗೊಲಿಯೋ । ಸಂಗನ ಬಸವ ।<br />ಲಿಂಗಜಂಗಮ ಗುರುಸೇವೆಯ ಗೈಯುವ ।<br />ಸಂಗಮನಾಥಸ್ವರೂಪಿಯೇ ಬಸವ । ಎನಗೊಲಿಯೋ....</p>
		<p>ಇದನ್ನ ಭಾವಪೂರ್ಣವಾಗಿ ಹಾಡಿದಾಗ, ಭಕ್ತಿರಸ ತುಂಬಿ ತುಳುಕಾಡು ತ್ತಿದ್ದುದನ್ನು ಇನ್ನೂ ಈಗಲೂ ಅನುಭವಿಸುವವರಿದ್ದಾರೆ.ನನಗೆ ಪ್ರಿಯವಾದ ಒಂದು ರಂಗಗೀತೆ ಇದೆ, ಅದು ಗುಬ್ಬಿ ವೀರಣ್ಣನವರ ಕಂಪನಿಯ ಪ್ರಖ್ಯಾತ ಸದಾರಮೆಯ ನಾಟಕದ್ದು:</p>
		<p class="verse">ಬಾರೆ, ಬಾ ಬಾರೆ, ಬಾರೆ ಬಾರೆ ನನ್ನ ಹಿಂದೆ ಹಿಂದೆ<br />ಮೆಚ್ಚಿ ಬಂದ ಪುರುಷರೆಲ್ಲ ಒಂದೇ, ಒಂದೇ.... । ।</p><p>ವೀರಣ್ಣನವರ ಕಂಪನಿಯಲ್ಲಿ ನಾಗೇಶರಾಯರು ಮಿಂಚುತ್ತಿದ್ದುದನ್ನು ಪರ್ವತವಾಣಿಯವರ ಬಾಯಿಂದ ಕೇಳಬೇಕು: ''ಮೂರು ಬೆಲ್ಲುಗಳು ಬಡಿಯಬೇಕು; ತೆರೆ ಸುತ್ತಿಕೊಂಡು ಮೇಲೇಳಬೇಕು. ರಾಯರು ಹಾಡುತ್ತಾ ಪ್ರವೇಶಿಸಬೇಕು. ಆಯಿತು ದುಷ್ಯಂತನೋ, ವತ್ಸರಾಜನೋ, ಯಾರೋ!.. ರಸದೌತಣ! ತಾರಕದಲ್ಲಿ ವಿನ್ಯಾಸ ಹೆಚ್ಚು, ತಾಳದ ಬಿಕ್ಕಟ್ಟೋ ತಬಲದವನಿಗೆ ಯಮಭೀತಿ... ವೀರಣ್ಣನವರ ಗುಬ್ಬೀ ಚೆನ್ನಬಸವೇಶ್ವರ ಕಂಪನಿಯಲ್ಲಿ ಸುಮಾರು ಒಂಬತ್ತು-ಹತ್ತು ವರ್ಷ ಹಾಡಿ, ಲಕ್ಷೋಪ ಲಕ್ಷ ಪ್ರೇಕ್ಷಕರಿಗೆ ಆನಂದ ಕೊಟ್ಟರು.. ಅತ್ಯಂತ ಜನಪ್ರಿಯರು ನಾಗೇಶರಾಯರು.''</p>
		<p>ಸುಮಾರು ಮೂವತ್ತು ರಾಗಗಳಲ್ಲಿ ನಾಟಕದ ರಂಗ ಗೀತೆಗಳು ಹರಡಿವೆ ಎನ್ನುತ್ತಾರೆ. ಕಂದ ಮತ್ತು ಸೀಸ ಪದ್ಯಗಳೂ ಸಹ ಇವೆ. ಉತ್ತರ ಕರ್ನಾಟಕದಲ್ಲಿ ಸೀಸ ಪದ್ಯಗಳು ಅಷ್ಟು ಪ್ರಚಾರದಲ್ಲಿ ಇಲ್ಲ. ಕೆಲವು ಕಂದಪದ್ಯಗಳನ್ನ ರಾಗವಾಗಿ, ತಾಳಬದ್ಧವಾಗಿ ಹಾಡುತ್ತ ಇದ್ದದ್ದೂ ಉಂಟು. ಭೈರವಿ ರಾಗದಲ್ಲಿ ಈ ಹಾಡನ್ನು ಹಾಡುತ್ತಿದ್ದರಂತೆ: ಅಶೋಕ ವನದಲ್ಲಿ ಸೀತೆ ಎದುರು ಹನುಮಂತ ರಾಮನ ವರ್ಣನೆ ಮಾಡುವಾಗ ಆ ಪಾತ್ರ ಮಾಡಿದ ಏಳಗಿ ಬಾಳಪ್ಪನವರು ಇದನ್ನು ಹಾಡುತ್ತಿದ್ದರಂತೆ:</p>
		<p class="verse">ಕೇಳಮ್ಮ ತಾಯೆ ರಾಮನೆಂಥ ಚೆಲುವ ನಮ್ಮಯ್ಯ ।<br />ಎಂತು ಪೇಳ್ವೆ ಶ್ರೀಮಂತ ರಾಮನ ।<br />ಭ್ರಾಂತಿಗೈಯುವುದು ಸ್ವಾಂತಕತಿಶಯ ।<br />ಚಿಂತೆಯನು ಬಿಡು ಮಾತೆ ನಮ್ಮಯ್ಯ. । ।</p>
		<p>ವೀರಾವೇಶದ ಹಾಡುಗಳನ್ನ ಹಾಡುವಾಗ ಹೆಚ್ಚಾಗಿ ಭೂಪರಾಗ ಬಳಸುತ್ತ ಇದ್ದರಂತೆ. ಯುದ್ಧಕ್ಕೆ ಬರುವ ಮುನ್ನ ರಾವಣನ ಮಗ ಇಂದ್ರಜಿತು ನೇಪಥ್ಯ ದಿಂದಲೇ ಹೀಗೆ ಹಾಡುತ್ತಾ ರಂಗಪ್ರವೇಶ ಮಾಡುತ್ತಿದ್ದ:</p>
		<p class="verse">ಅಕ್ಷನ ಕೊಂದಾಹವದೊಳ್ ।<br />ದಕ್ಷನೆನಿಸಿ ಮೆರೆವ ನೀಚ ಕೋಡಗನೇ ನಿಲ್ಲು ।<br />ಈ ಕ್ಷಣದಿ ನಿನ್ನ ಶಿರವ ಹಾರಿಸಿ ।<br />ಮೆರೆವೆ ಇಂದ್ರಜಿತು ಯುವರಾಜೇಂದ್ರ.... । ।</p>
		<p>ಇನ್ನೊಂದು ಹಾಡು; ನಾಟಕ, ರಾಣಿ ರುದ್ರಮ್ಮ. ಟಿಪ್ಪು ಸುಲ್ತಾನ್ ದಂಡೆತ್ತಿ ಬಂದಿದ್ದಾನೆ, ಹೆಂಡತಿ ರುದ್ರಮ್ಮನನ್ನು ತವರು ಮನೆಗೆ ಕಳಿಸುತ್ತ ಕಿತ್ತೂರ ಮಲ್ಲಸರ್ಜ ಅವಳನ್ನ ಸಮಾಧಾನ ಪಡಿಸುತ್ತಾ ಹೇಳುವ ಮಾತು ಅಠಾಣಾ ರಾಗದಲ್ಲಿ ಇದೆ:</p>
		<p class="verse">ಬಿಡು ಚಿಂತೆಯ, ಬಿಡು ಸುದತಿ, ।<br />ಕಡು ಪಾಪಿ ವೈರಿ ಶಿರ ತರಿಪೆ ನಾ ನಿಜದಿ, ।<br />ಜನ್ಮಭೂಮಿ ಮಾನವ ಪಾಲಿಸಿ ಸ್ವಕುಲವ ।<br />ಯಶದಿ ಮುಳುಗಿಸುವೆ ನಾ.... । ।</p>
		<p>ಯಾವ ಯಾವ ಸಮಯಕ್ಕೆ ಯಾವ ಯಾವ ರಾಗ ಸರಿಹೋಗಬಹುದು ಎಂದು ನಾಟಕ ರಚನಾಕಾರರು, ಹಾರ್ಮೋನಿಯಂ ಮಾಸ್ತರರೂ, ಕಲಾವಿದರೂ ಸಮಾಲೋಚಿಸಿ ನಿರ್ಧರಿಸಿಕೊಳ್ಳುತ್ತಿದ್ದರು.</p>
		<p>ಸಾಮಾನ್ಯವಾಗಿ ನಾಟಕದ ಪ್ರಾರಂಭದಲ್ಲಿ ನಾಂದೀ ಹಾಡನ್ನ ಹಾಡುತ್ತಾ ಇದ್ದರು. ಅದನ್ನ ಭೀಮಪಲಾಸ್, ಯಮನ್, ಬಿಹಾಗ್, ದೇಶ್ ಕಾರ್, ಹಮೀರ್ ಮುಂತಾದ ರಾಗಗಳಲ್ಲಿ ಹಾಡುತ್ತಾ ಇದ್ದರು. ಏಕೆ ಎಂದರೆ ನಾಟಕ ಶುರುವಾಗುವುದೇ ಸುಮಾರು ರಾತ್ರಿ ಹತ್ತು-ಹನ್ನೊಂದು ಗಂಟೆಗೆ, ಆದ್ದರಿಂದ, ಈ ಪ್ರಹರಕ್ಕೆ ಇದೇ ತಕ್ಕದ್ದು ಅಂತ ನಿರ್ಧಾರ ಮಾಡಿದ್ದರು. ಮಧ್ಯರಾತ್ರಿ ವೇಳೆಗೆ ಮಾಲ್ ಕಂಸ್, ಬೆಳಗಿನಝಾವದ ವೇಳೆಗೆ ಬಿಬಾಸ್, ತೋಡಿ, ಭೈರವಿ, ಜೀವನ್‍ಪುರಿ, ಜೋಗಿ ಹೀಗೆ ಒಂದನ್ನ ಆರಿಸಿಕೊಳ್ಳುತ್ತ ಇದ್ದರು. ಕೋಪ ರೋಷ ಸಿಟ್ಟಿಗಂತೂ ಬಹರ್ ರಾಗ ಇದ್ದೇ ಇತ್ತು. ಮಂಗಳಕ್ಕೆ ಯಾವ ರಾಗ ಆದರೂ ನಡೆಯುತ್ತಿತ್ತು. ಒಟ್ಟಿನ ಮೇಲೆ ಸಾಧ್ಯವಾದಷ್ಟು ಬೇರೆ ಬೇರೆ ರಾಗಗಳನ್ನ ಪ್ರಯೋಗ ಮಾಡುವುದಕ್ಕೆ ಪ್ರಯತ್ನಿಸುತ್ತಾ ಇದ್ದರು.</p>
		<p>ಈ ರಂಗಗೀತೆಗಳ ಬಗ್ಗೆ ಕೆಲವು ಪುಸ್ತಕಗಳು ಬಂದಿವೆ. ಒಂದೆರಡನ್ನು ಮಾತ್ರ ಪ್ರಾತಿನಿಧಿಕವಾಗಿ ಹೆಸರಿಸ ಬಯಸುತ್ತೇನೆ: <em>ರಂಗಸಂಗೀತ</em> ದ ಹೆಸರಿನಲ್ಲಿ ಸ್ವರಪ್ರಸ್ತಾರದ ಜೊತೆಗೆ, ಎಚ್‍ಕೆ ಯೋಗಾನರಸಿಂಹ ಅವರು ಹೆಸರಾಂತ ನಾಟಕದ ಹಾಡುಗಳನ್ನು ಸಂಪಾದಿಸಿರುವ ಪುಸ್ತಕ ಏನಿದೆ ಅದು ಒಂದು ಉತ್ತಮ ಗ್ರಂಥ. ಹಲವು ಕಾರಣಗಳಿಗಾಗಿ ಅಷ್ಟೇ ಉತ್ತಮವಾದದ್ದು ಎಚ್.ಎಸ್. ಗೋವಿಂದೇಗೌಡರು ಸಂಪಾದಿಸಿರುವ 'ರಂಗಗೀತೆ'ಗಳು ಗ್ರಂಥ. ಸಿಂಧುವಳ್ಳಿ ಅನಂತಮೂರ್ತಿಯವರು ತಮ್ಮ 'ಗುಬ್ಬಿ ಕಂಪನಿ' ಗ್ರಂಥದಲ್ಲಿ ಹಲವಾರು ರಂಗಗೀತೆಗಳನ್ನು ಸ್ವರಪ್ರಸ್ತಾರದೊಂದಿಗೆ ಕೊಟ್ಟಿದ್ದಾರೆ. ನಾಗೇಶರಾಯರು ಹಾಡುತ್ತಿದ್ದ <em>ಸದಾರಮೆ, ಗುಲೇಬಕಾವಲಿ ಸುಭದ್ರಾಪರಿಣಯ ಮತ್ತು ರಾಜಭಕ್ತಿ</em> ನಾಟಕಗಳಿಂದ ನಾಲ್ಕು ಹಾಡುಗಳು, ಗಂಗಾಧರ ರಾಯರ <em>ಕೃಷ್ಣಲೀಲಾ; </em> ಗುರುಮೂರ್ತಪ್ಪನವರ <em>ಕುರುಕ್ಷೇತ್ರ, </em> ಬಿ. ಜಯಮ್ಮನವರ <em>ಸದಾರಮೆ, </em> ಗುಬ್ಬಿ ವೀರಣ್ಣ ಮತ್ತು ಬಿ. ಜಯಮ್ಮನವರು ಸೇರಿ ಹಾಡುತ್ತಿದ್ದ <em>ಕಂಸವಧೆಯ</em> ಅಗಸ-ಅಗಸಗಿತ್ತಿಯ ತಮಾಷೆ ಹಾಡು, <em>ಕೃಷ್ಣಲೀಲಾ</em> ದಲ್ಲಿ ಮತ್ತು <em>ದಶಾವತಾರ</em> ದಲ್ಲಿ ನಾರದನ ಪಾತ್ರದಲ್ಲಿ ಶ್ರೀಕಂಠಮೂರ್ತಿಯವರ ಹಾಡು ಮುಂತಾದವುಗಳನ್ನು ಸಂದರ್ಭ, ಸಾಹಿತ್ಯ, ಸ್ವರಪ್ರಸ್ತಾರದೊಡನೆ ಇಲ್ಲಿ ವಿವರಿಸುತ್ತಾರೆ.ರಂಗಸಂಗೀತದ ಬಗ್ಗೆ ರಂಗಕರ್ಮಿಗಳೂ ರಂಗಾಸಕ್ತರೂ ಬರೆದಿರುವ ಲೇಖನಗಳು, ಪುಸ್ತಕಗಳು ಅದರ ಹಿರಿಮೆ, ವೃತ್ತಿರಂಗಭೂಮಿ ಉಚ್ಛ್ರಾಯ ಸ್ಥಿತಿಯಲ್ಲಿದ್ದಾಗ ಅದಕ್ಕಿದ್ದ ಹೆಗ್ಗಳಿಕೆಯ ಬಗ್ಗೆ ಸಾಕಷ್ಟು ಮಾಹಿತಿಯನ್ನೂ ವಿಶ್ಲೇಷಣಾತ್ಮಕ ಬೆಳಕನ್ನೂ ಚೆಲ್ಲುತ್ತದೆ.</p>
		<p>ಈ ರಂಗಗೀತೆಗಳನ್ನು ಸಂಪಾದಿಸುವುದು ಬಹಳ ಕಷ್ಟ. ಒಂದು ತರಹ ದಾಸರ ಪದಗಳನ್ನ ಜಾನಪದ ಗೀತೆಗಳನ್ನ ಸಂಪಾದಿಸಿದ ಹಾಗೆಯೇ. ಗೀತೆ ಅದೇ ಆಗಿರಬಹುದು, ಅಲ್ಲಿ ಒಂದು ಶಬ್ದಕ್ಕೆ ಬದಲಾಗಿ ಕಾಲಕ್ರಮೇಣ ಇನ್ನೊಂದು ಶಬ್ದ ಸೇರಿಕೊಂಡಿರಬಹುದು; ನಾಟಕ ಪ್ರಕಟಿತ ಪುಸ್ತಕ ರೂಪದಲ್ಲಿ ಇರುತ್ತಿರಲಿಲ್ಲ; ಆ ಕಾಲದಲ್ಲಿ ಒಬ್ಬರು ಹೇಳುವುದನ್ನ ಕೇಳಿಸಿಕೊಂಡು ಮತ್ತೊಬ್ಬರು ಹಾಡ ಬೇಕಿತ್ತಲ್ಲ, ಆವಾಗ ಅವರವರ ಶಬ್ದಸಾಮಥ್ರ್ಯಕ್ಕೆ ಅನುಗುಣವಾಗಿ ಹಾಡನ್ನು ಗ್ರಹಿಸುತ್ತ, ಮನನ ಮಾಡಿಕೊಳ್ಳುತ್ತಿದ್ದರು. ಸಮಯೋಚಿತವಾಗಿ ಪದಗಳನ್ನ ಬದಲಾಯಿಸಿಕೊಳ್ಳುತ್ತಲೂ ಇದ್ದರು. ಹೀಗಾಗಿ, ಪಾಠಭೇದಗಳು ಸಹಜವಾಗಿಯೇ ನುಸುಳಿಕೊಂಡು ಬಿಟ್ಟಿವೆ. ಇದನ್ನೇ ಬಿವಿ ವೈಕುಂಠರಾಜು ಅವರೂ ಹೇಳುವುದು. ಧ್ವನಿಸುರುಳಿಗಳು ವೀಡಿಯೋಗಳು, ಸಿ.ಡಿ., ಗಳು ರಂಗಗೀತೆಯಬಗ್ಗೆ ಈಗಾಗಲೇ ಕೆಲವು ಬಂದಿವೆ. ಇನ್ನೂ ಹೆಚ್ಚು ಹೆಚ್ಚಾಗಿ ಬರಲೆಂದು ರಂಗಾಸಕ್ತರು ಆಶಿಸುತ್ತಾರೆ.</p>
		<p>ಕರ್ನಾಟಕ ಶಾಸ್ತ್ರೀಯ ಸಂಗೀತದಲ್ಲಿ ಪರಿಣತರಿರುವ ವಿದ್ವಾಂಸ-ವಿದುಷಿ ಯರಿಂದ ರಂಗಗೀತೆಗಳ ಶಾಸ್ತ್ರೀಯ ಸಂಗೀತಶೈಲಿಯ ಗಾಯನ ಕಾರ್ಯಕ್ರಮ ವೊಂದನ್ನು ಸಿಂಧುವಳ್ಳಿ ಅನಂತಮೂರ್ತಿಯವರ ಸುರುಚಿ ರಂಗಮಂದಿರದಲ್ಲಿ ಅವರಿದ್ದಾಗ ಏರ್ಪಡಿಸಿದ್ದರು. ಅಂಥಹವು ಇನ್ನೂ ಹೆಚ್ಚು ಹೆಚ್ಚಾಗಿ ನಡೆಯಬೇಕು. ಕನ್ನಡ ಮತ್ತು ಸಂಸ್ಕೃತಿ ಇಲಾಖೆ ರಂಗಗೀತೆಗಳ ಕಾರ್ಯಕ್ರಮಗಳನ್ನು ಅಲ್ಲಲ್ಲಿ ಏರ್ಪಡಿಸಿ, ರಂಗಗೀತೆಗಳ ಕಲಾವಿದರನ್ನು ಪ್ರೋತ್ಸಾಹಿಸುತ್ತಿರುವುದೂ ಸಂತೋಷದ ವಿಷಯ.</p>
		<p>ನಾಟಕೋತ್ಸವಗಳಲ್ಲಿ ಪ್ರಾರಂಭದಲ್ಲಿ, ಕೊನೆಯಲ್ಲಿ, ರಂಗಗೀತೆಗಳಲ್ಲಿ ಆಸಕ್ತಿ ಉಳಿಸಿಕೊಂಡಿರುವ ಕಲಾವಿದರ ಕಾರ್ಯಕ್ರಮಗಳನ್ನು ಯಥೋಚಿತವಾಗಿ ಏರ್ಪಡಿಸುವುದೂ ಸಾಧುವೇ. ಈಗ ಲಭ್ಯವಿರುವ ಈ ಮಾಹಿತಿ, ಪುಸ್ತಕ, ಹಸ್ತಪ್ರತಿ, ಧ್ವನಿಮುದ್ರಿಕೆ, ಭಾವಚಿತ್ರ ಇತ್ಯಾದಿ ಸಂಬಂಧಪಟ್ಟ ಎಲ್ಲ ಸುಸಜ್ಜಿತ ಸಾಮಗ್ರಿಗಳ ವಸ್ತುಸಂಗ್ರಹಾಲಯ ರೂಪುಗೊಳ್ಳಬೇಕು.</p>
		<p>ನಾಟಕ ಶಿರೋಮಣಿಗಳನ್ನು ನೆನಪಿಗೆ ತರುವ ಮಂಗಳಾಚರಣೆಯ ಒಂದು ಗೀತೆಯೊಂದಿಗೆ ಈ ಲೇಖನಕ್ಕೆ ಅಂಕದ ಪರದೆಯನ್ನು ಎಳೆಯೋಣ:</p>
		<p class="verse">ಶುಭ ವಿಭವನೆನಿಸು ದೇವ ।<br />ಪರಿಪಾಲಿಸು ದೇವ, ಜಗತೀಧವಾ ।<br />ಭಯಹರ ಶುಭಕರ, ಜೀವಪರಭಾವ ಮಹಾದೇವ, ಹರಿ ಶ್ರೀವರಾ ।<br />ಶುಭ ವಿಭವಕರನೆನಿಸು ದೇವಾ । ।</p>
	</section>
	<section class="level1 numbered" epub:type="chapter" role="doc-chapter" id="id-p4.007">
		<p class="text-center"><strong>ಬಯಕೆಯ ಬಲೆ ಬೇರೆ, ಸುಖದ ಅನುಭವ ಬೇರೆ</strong></p>
		<p class="verse">ದಧತಿ ತಾವದ್ ಅಮೀ ವಿಷಯಾಃ ಸುಖಮ್ ।<br />ಸ್ಫುರತಿ ಯಾವದ್ ಇಯಂ ಹೃದಿ ಮೂಢತಾ ।<br />ಮನಸಿ ತತ್ವವಿದಾಂ ತು ವಿವೇಚಕೇ<br />ಕ್ವ ವಿಷಯಾಃ, ಕ್ವ ಸುಖಂ, ಕ್ವ ಪರಿಗ್ರಹಾಃ । ।</p>
		<p class="verse-author"><strong><em>-ಶಿಲ್ಹಣ, ಶಾಂತಿಶತಕ ೨:೫</em></strong></p>
		<p class="myquote">ಮುಸುಕಿ ಮೂಢತೆ ನಮ್ಮ ಹೃದಯವನು ಆವರಿಸಿರೆ<br />ಈ ವಿಷಯಸುಖಗಳೇ ಎಲ್ಲ ಎನಿಸಬಹುದು, ನೀರೆ;<br />ಆದರಳೊಳಗಣ ತಿರುಳ ಬಲ್ಲವರ ಮಾತೇ ಬೇರೆ:<br /><em>ವಿಷಯಗಳೆತ್ತಣವೋ, ಬಯಕೆ ಬಲೆಯೆಲ್ಲೊ, ಸುಖವೆಲ್ಲೋ, </em><br /><em>ಪಡೆದು ಅನುಭವಿಸುವುದಂತು ಇನ್ನು ಎಲ್ಲೆಲ್ಲೋ!</em></p>
		<p class="quote-author"><em> <strong>ಶಿಕಾರಿಪುರ ಹರಿಹರೇಶ್ವರ</strong> </em></p>
		<h1 class="level1-title" epub:type="title">ದಿವಾನ್ ಕಾಂತರಾಜ ಅರಸ್ ಅವರ<br />ಜೀವನ ಮತ್ತು ಸಾಧನೆ</h1>
		<p class="text-center">-ಒಂದು ಅಧ್ಯಯನ</p>
		<p>ಇಂದಿನ ಕರ್ನಾಟಕದ ಬಹುಭಾಗ ಹಿಂದೆ ರಾಜಮನೆತನದ ಒಡೆಯರ ಆಳ್ವಿಕೆಯ ಮೈಸೂರು ರಾಜ್ಯವಾಗಿತ್ತು. ಆ ಸಂಸ್ಥಾನ ಒಂದು 'ಮಾದರಿ ರಾಜ್ಯ'ವೆಂದು ಭಾರತ ದೇಶದಲ್ಲೂ, ಹೊರಗಡೆಯೂ ಹೆಸರು ಗಳಿಸಲು ಕಾರಣವಾದದ್ದು ಮೈಸೂರನ್ನು ಆಳುತ್ತಿದ್ದ ದೊರೆಗಳ ಸಾಮಥ್ರ್ಯ ಮಾತ್ರವಲ್ಲ, ಅವರ ಆಪ್ತ ಅಮಾತ್ಯರಾಗಿದ್ದ ದಿವಾನರುಗಳ ಶ್ರದ್ಧೆ, ದೂರದೃಷ್ಟಿ ಮತ್ತು ಕಾರ್ಯಕ್ಷಮತೆಗಳೇ ಕಾರಣ. ರಾಜ್ಯಾಡಳಿತದ ಚುಕ್ಕಾಣಿ ಹಿಡಿದು ಸಂಸ್ಥಾನದ ಪ್ರಗತಿಗಾಗಿ ವಿಶಿಷ್ಟರೀತಿಯಲ್ಲಿ ಶ್ರಮಿಸಿದ ದಿವಾನರುಗಳಲ್ಲಿ ಸರ್ದಾರ್ ಸರ್ ಮೈಸೂರು ನರಸರಾಜ ಕಾಂತರಾಜ ಅರಸ್ ಅವರು ಒಬ್ಬರು.</p>
		<p>ಕಾಂತರಾಜ್ ಅರಸ್ ಅವರು ಹುಟ್ಟಿದ್ದು ಮೈಸೂರಿನಲ್ಲಿ ಸೆಪ್ಟೆಂಬರ್ ೨೦, ೧೮೭೦ರಲ್ಲಿ ಜನಿಸಿದರು. ಇವರ ತಂದೆ ನರಸರಾಜ್ ಅರಸ್, ತಾಯಿ ಕೆಂಪನಂಜಮ್ಮಣ್ಣಿ. ಮದುವೆಯಾದದ್ದು ರಾಜಕುಮಾರಿ ಜಯಲಕ್ಷ್ಮಿ ಅಮ್ಮಣ್ಣಿ ಅವರನ್ನು. ಮುಂದೆ ಕಾಂತರಾಜ್ ಅವರನ್ನು ರಾಜಸೇವಾ ಧುರೀಣ, ಸರ್ದಾರ್ ಮತ್ತು ಸರ್ ಎಂಬ ಬಿರುದುಗಳು ಅಲಂಕರಿಸಿದವು. ನಾಲ್ಮಡಿ ಶ್ರೀ ಕೃಷ್ಣರಾಜ ಒಡೆಯರ ಆಡಳಿತಾವಧಿಯಲ್ಲಿ, ಅವರ ಸೋದರಮಾವನವರಾದ ಇವರು ದಿವಾನರಾಗಿ, ೧೯೧೯ ರಿಂದ ೧೯೨೨ ರವರೆಗೆ ಕಾರ್ಯ ನಿರ್ವಹಿಸಿದರು. ಅನಾರೋಗ್ಯ ನಿಮಿತ್ತ, ಅವರು ೧೯೨೨ರಲ್ಲಿ ಅಧಿಕಾರದಿಂದ ನಿವೃತ್ತರಾದರು, ಮತ್ತು ೧೯೨೩ರಲ್ಲಿ ನಿಧನರಾದರು.</p>
		<p>ತಮ್ಮ ಈ ಅಲ್ಪಾವಧಿಯ ಆಡಳಿತದ ಕಾಲದಲ್ಲಿ ದಿವಾನ್ ಕಾಂತರಾಜರ ಸಾಧನೆ ಮತ್ತು ಕೊಡುಗೆಗಳನ್ನು ವಿಶ್ಲೇಷಿಸುವ ಮುನ್ನ, ಪರಭಾರೆಯಾದ ರಾಜ್ಯ ಮರಳಿ ಕೈಗೆ ಬಂದ ಮೇಲೆ, ಒಡೆಯರ ಆಳ್ವಿಕೆಯ ಕಾಲದಲ್ಲಿ, ದೊರೆಗಳ ಅಮಾತ್ಯರಾಗಿದ್ದುಕೊಂಡು ರಾಜ್ಯವನ್ನು ಮುನ್ನಡೆಸಿದ ದಿವಾನರುಗಳ ಸಾಧನೆಗಳ ಒಂದು ಪ್ರವೇಶಿಕೆಯರೂಪದಲ್ಲಿ, ಸಿಂಹಾವಲೋಕನ ಮಾಡೋಣ:</p>
		<p>ಸ್ವಾತಂತ್ರ್ಯಪೂರ್ವದ ಭಾರತದಲ್ಲಿ ಆಶ್ರಿತ ಸಂಸ್ಥಾನಗಳಲ್ಲಿ ಮೈಸೂರು ರಾಜ್ಯ ಪ್ರಮುಖವಾಗಿತ್ತು. ಹಿಂದೂಸ್ತಾನದ ದಕ್ಷಿಣಭಾಗದಲ್ಲಿ ಪೂರ್ವಪಶ್ಚಿಮವಾಗಿ ಸುಮಾರು ೨೯೦ ಮೈಲಿ, ಉತ್ತರದಕ್ಷಿಣವಾಗಿ ಸುಮಾರು ೨೩೦ ಮೈಲಿ ಉದ್ದದ, ಸುಮಾರು ೨೯, ೪೮೩ ಚದರ ಮೈಲಿ ವಿಸ್ತೀರ್ಣದ್ದಾಗಿತ್ತು. ಆಡಳಿತ ಸೌಕರ್ಯಕ್ಕಾಗಿ ಕಡೂರು, ಕೋಲಾರ, ಚಿತ್ರದುರ್ಗ, ತುಮಕೂರು, ಮೈಸೂರು, ಶಿವಮೊಗ್ಗ ಮತ್ತು ಹಾಸನ ಎಂಬ ಎಂಟು ಜಿಲ್ಲೆಗಳಾಗಿ ವಿಭಾಗಿಸಿಕೊಂಡ ಅಂದಿನ ಮೈಸೂರು, ನಾಲ್ಮಡಿ ಕೃಷ್ಣರಾಜ ಒಡೆಯರ ಆಳ್ವಿಕೆಯ ಕಾಲದಲ್ಲಿ, ೧೯೩೧ರ ಜನಗಣತಿಯ ಅಂದಾಜಿನಲ್ಲಿ ಸುಮಾರು ಅರವತ್ತೈದು ಲಕ್ಷ ಪ್ರಜೆಗಳು ಇದ್ದ ಪ್ರದೇಶ.ಉತ್ತರ ಭಾರತದ ಗುಜರಾತ್ ಪ್ರಾಂತದಿಂದ ಇತ್ತ ವಲಸೆ ಬಂದ ಯದುವಂಶದ ಯದುರಾಯ ಮತ್ತು ಕೃಷ್ಣರಾಯರೆಂಬ ಸೋದರರು ಸುಮಾರು ೧೩೯೯ರಲ್ಲಿ ಸ್ಥಾಪಿಸಿದ್ದು ಈ ಒಡೆಯರ ಮನೆತನ. ಆಗ ಇಲ್ಲಿ ಇದ್ದದ್ದು ಚಿಕ್ಕ ಪುಟ್ಟ ಪಾಳೇಗಾರಿಕೆಯ ನಾಡುಗಳು. ಈ ವಂಶ ಪ್ರಾಮುಖ್ಯತೆಗೆ ಬಂದದ್ದು ಮೊದಲನೇ ರಾಜ ಒಡೆಯರ (೧೫೭೮-೧೬೧೭ರ) ಆಳ್ವಿಕೆಯ ಅವಧಿಯಲ್ಲಿ. ಹದಿನೇಳನೇ ಶತಮಾನದಲ್ಲಿ ವಿಜಯನಗರ ಸಾಮ್ರಾಜ್ಯದ ಅವನತಿಯ ನಂತರ ಇವರು ಸ್ವತಂತ್ರರಾದರು. ಶ್ರೀರಂಗಪಟ್ಟಣ ಇವರ ರಾಜಧಾನಿಯಾಯಿತು. ರಣಧೀರ ಕಂಠೀರವ ನರಸರಾಜ ಮತ್ತು ಚಿಕ್ಕದೇವರಾಜ ಒಡೆಯರು ಮುಂದೆ ರಾಜ್ಯವನ್ನು ವಿಸ್ತರಿಸಿದರು. ನಂತರ ಬಂದ ಅರಸರು ಅಸಮರ್ಥರಾದ ಕಾರಣ ರಾಜ್ಯಾಧಿಕಾರವು ಕಳಲೆ ವಂಶದ ನಂಜರಾಜ ಮತ್ತು ದೇವರಾಜ ದಳವಾಯಿಗಳ ಕೈಸೇರಿತು. ೧೭೬೧ರಲ್ಲಿ ಹೈದರ್ ಆಲಿಯು ದಳವಾಯಿಗಳನ್ನು ಕೆಳಗಿಳಿಸಿ, ರಾಜ್ಯವನ್ನ ತನ್ನ ವಶಕ್ಕೆ ತೆಗೆದುಕೊಂಡನು. ಅವನ ಬಳಿಕೆ, ಅವನ ಮಗ ಟಿಪ್ಪುಸುಲ್ತಾನ್ ೧೭೯೯ರವರೆಗೆ ರಾಜ್ಯ ಆಳಿದನು. ೧೮೩೧ರಲ್ಲಿ ಬ್ರಿಟಿಷರು ಮೈಸೂರಿನ ಆಡಳಿತವನ್ನು ಕೈಗೆ ತೆಗೆದುಕೊಂಡು, ಹಕ್ಕುದಾರರಾದ ದೊರೆಗಳು ಆಳಲು ಅಸಮರ್ಥರೆಂಬ ಆರೋಪವೊಡ್ಡಿ ಐವತ್ತು ವರುಷಗಳ ಕಾಲ ಆಡಳಿತ ನಡೆಸಿದರು.</p>
		<p class="vertical-delimiter" />
		<p>೧೮೮೧ರಲ್ಲಿ ಶ್ರೀ ಚಾಮರಾಜೇಂದ್ರ ಒಡೆಯರ್ ಅವರು ರಾಜ್ಯಾಧಿಕಾರವನ್ನ ವಹಿಸಿಕೊಂಡಿದ್ದು ಸಂಸ್ಥಾನದ ಇತಿಹಾಸದಲ್ಲಿ ಒಂದು ಮುಖ್ಯ ಘಟ್ಟ. ಆಗ ಅವರು ರಾಜ್ಯದ ಆಡಳಿತವನ್ನ ನಿರ್ವಹಿಸುವುದಕ್ಕಾಗಿ, ಮೂರು ಮಂದಿ ಸಚಿವರು ಮತ್ತು ಒಬ್ಬ ದಿವಾನರನ್ನ ಒಳಗೊಂಡ ಒಂದು<br />ಮಂತ್ರಿಸಂಪುಟವನ್ನ ನೇಮಿಸಿಕೊಂಡರು. ಇದು ಒಂದು ಸಂಪ್ರದಾಯವಾಗಿ ಮುಂದುವರೆಯಿತು. ಆಗ ದಿವಾನರಾದವರೆಂದರೆ ಶ್ರೀ ರಂಗಾಚಾರ್ಲು ಅವರು (೧೮೮೧-೮೩).</p>
		<p>ಪ್ರಜೆಗಳ ಕಷ್ಟಸುಖಗಳನ್ನ ನಿವೇದಿಸಿಕೊಳ್ಳುವುದಕ್ಕಾಗಿ ಸರಕಾರದವರಿಗೆ ಅದು ಮನದಟ್ಟಾಗುವುದಕ್ಕಾಗಿ ವರ್ಷಕ್ಕೊಮ್ಮೆ ಸೇರುವಂತೆ ಏರ್ಪಾಡುಮಾಡಿದ 'ಪ್ರಜಾ ಪ್ರತಿನಿಧಿ ಸಭೆ (ರೆಪ್ರೆಸೆನ್ಟಿಟಿವ್ ಅಸೆಂಬ್ಲಿ)' ಸ್ಥಾಪಿತವಾದದ್ದು ಇವರ ಕಾಲದಲ್ಲೇ (೧೮೮೧). ರಾಜ್ಯದ ಮೂಲೆ ಮೂಲೆಗಳಿಂದ ಆರಿಸಲ್ಪಟ್ಟು ಮತ್ತು ನಾಮಕರಣಗೊಂಡ ಗೌರವಾನ್ವಿತರು ಇದರ ಸದಸ್ಯರು. ಅವರುಗಳು ಆಯಾಯ ಕ್ಷೇತ್ರದಲ್ಲಿ ಸಾಧನೆ ಮಾಡಿದ, ವಿವಿಧ ವರ್ಗಗಳ ಪ್ರಜೆಗಳ ಪ್ರತಿನಿಧಿಗಳು. ಜನರ ಕುಂದುಕೊರತೆಗಳನ್ನು, ಅವಶ್ಯಕತೆಗಳನ್ನ ಆಡಳಿತ ನಡೆಸುವವರಿಗೆ ಮನಗಾಣಿಸಲು ಒಂದು ಉಪಯುಕ್ತ ವೇದಿಕೆಯಾಗಿ ಇದು ಒದಗಿ ಬಂತು.</p>
		<p>ಇವರ ನಂತರ ಕೆ. ಶೇಷಾದ್ರಿ ಅಯ್ಯರ್ ಅವರು ದೀರ್ಘಾವಧಿಯ ಕಾಲ (೧೮೮೩-೧೯೦೧) ದಿವಾನರಾಗಿದ್ದರು; ಬೆಂಗಳೂರು-ಮೈಸೂರು ಪಟ್ಟಣಗಳಲ್ಲಿ ನಲ್ಲಿಯ ನೀರಿನ ಸರಬರಾಜು; ನಗರಗಳಲ್ಲಿ ದೀಪ ಉರಿಸಲು, ಚಿನ್ನದಗಣಿಗಳಲ್ಲಿ ಬಳಸಲು ಮತ್ತು ಕೈಗಾರಿಕೋದ್ಯಮಗಳ ಯಂತ್ರಾಗಾರಗಳನ್ನು ನಡೆಸಲು ಅತ್ಯವಶ್ಯಕವಾದ ವಿದ್ಯುಚ್ಛಕ್ತಿಯ ಉತ್ಪಾದನೆ- ಶಿವನಸಮುದ್ರದಲ್ಲಿ; ಚಿತ್ರದುರ್ಗದಲ್ಲಿ ವಾಣೀವಿಲಾಸ ಸಾಗರ ನಿರ್ಮಾಣ-ಇವು ಇವರ ಅಭಿವೃದ್ಧಿಯ ಕಾರ್ಯಗಳು. (ಈ ನಂತರ ಕಾರ್ಯನಿರ್ವಾಹಕ ದಿವಾನರಾಗಿ ತಂಬೂ ಚೆಟ್ಟಿಯಾರರೂ ಕೆಲಕಾಲ ಕೆಲಸ ಮಾಡಿದರು.)</p>
		<p>ತರುವಾಯ ಬಂದವರು ಪಿ.ಎನ್. ಕೃಷ್ಣಮೂರ್ತಿಗಳು(೧೯೦೧-೬). ಮೈಸೂರಿನ ಇತಿಹಾಸದಲ್ಲಿ ರಾಜ್ಯವು ಸುವರ್ಣಯುಗಕ್ಕೆ ನಾಂದಿ ಹಾಡಿದ್ದು ಶ್ರೀ ನಾಲ್ಮಡಿ ಕೃಷ್ಣರಾಜ ಒಡೆಯರ್ ಅವರು ಕರ್ಣಾಟಕ ಸಿಂಹಾಸನಾಧೀಶ್ವರ ರೆಂದು ಪಟ್ಟಾಭಿಷಿಕ್ತರಾಗಿ, ೧೯೦೨ರಲ್ಲಿ ರಾಜ್ಯಭಾರ ವಹಿಸಿಕೊಂಡಾಗಲೇ. ಹೀಗಾಗಿ, ಕೃಷ್ಣಮೂರ್ತಿಗಳು ರಾಜರ್ಷಿಗಳ ಮೊದಲ ದಿವಾನರಾದ ಕೀರ್ತಿಗೆ ಭಾಜನರಾದರು. ಅವರ ನಂತರ ವಿ.ಪಿ. ಮಾಧವರಾಯರು ಬಂದರು; ಇವರ ಕಾಲದಲ್ಲೇ (೧೯೦೬-೧೦) ಮೈಸೂರು ಸಂಸ್ಥಾನದಲ್ಲಿ 'ನ್ಯಾಯವಿಧಾಯಕ ಸಭೆ (ಲೆಜಿಸ್‍ಲೇಟಿವ್ ಕೌನ್ಸಿಲ್)' ಎಂಬುದು ಸ್ಥಾಪಿತವಾಯಿತು(೧೯೦೮). ರಾಜ್ಯದಲ್ಲಿ ಆಗ ಇರುವ ಕಾನೂನುಗಳ ಅನುಷ್ಠಾನದ ಬಗ್ಗೆ ಚರ್ಚಿಸಲು ಮತ್ತು ಹೊಸ ವಿಧೇಯಕಗಳನ್ನು ರೂಪಿಸಲು ಪ್ರಜೆಗಳ ಸಲಹಾ ಸಮಿತಿಯ ರೂಪವನ್ನು ತಳೆದು ಇದು ಸಾರ್ಥಕವಾಗಿ ಕೆಲಸ ಮಾಡ ತೊಡಗಿತು. ದೇಶದ ಆರ್ಥಿಕಸ್ಥಿತಿಯನ್ನ ಪರಾಮರ್ಶಿಸಿ ಉತ್ತಮಗೊಳಿಸುವ ಸಲುವಾಗಿ ಆರ್ಥಿಕ ವಿಚಾರಗಳನ್ನು ಚರ್ಚಿಸುವ ಸಮ್ಮೇಳನದ ರೂಪದಲ್ಲಿ 'ಆರ್ಥಿಕ ಅಭಿವೃದ್ಧಿ ಮಂಡಳಿ (ಎಕನಾಮಿಕ್ ಡೆವಲೆಪ್‍ಮೆಂಟ್ ಬೋರ್ಡ್)' ಏರ್ಪಟ್ಟಿದ್ದು ಮುಂದೆ ಬಂದ ಟಿ.ಆನಂದರಾವ್ ಅವರ ಕಾಲದಲ್ಲಿ; ಕೆಲವು ಹೊಸ ರೈಲುಮಾರ್ಗಗಳೂ ಈ ಅವಧಿ(೧೯೦೯-೧೨)ಯಲ್ಲೇ ಸ್ಥಾಪಿಸಲ್ಪಟ್ಟವು.ಮೈಸೂರು ರಾಜ್ಯ ಉಚ್ಛ್ರಾಯಸ್ಥಿತಿಗೆ ಮುಟ್ಟಿದ್ದು ಮೋಕ್ಷಗುಂಡಂ ವಿಶ್ವೇಶ್ವರಯ್ಯನವರು ದಿವಾನರಾಗಿದ್ದ ಕಾಲದಲ್ಲಿ(೧೯೧೨-೧೯). ಕೃಷ್ಣರಾಜಸಾಗರ, ಮೈಸೂರು ಬ್ಯಾಂಕ್, ಮೈಸೂರು ಛೇಂಬರ್ ಆಫ್ ಕಾಮರ್ಸ್, ಮೈಸೂರು ವಿಶ್ವವಿದ್ಯಾನಿಲಯ, ಮೈಸೂರು ಗಂಧದೆಣ್ಣೆಕಾರ್ಖಾನೆ, ಭದ್ರಾವತಿ ಕಾಗದ ಕಾರ್ಖಾನೆ, ಭದ್ರಾವತಿ ಕಬ್ಬಿಣದ ಕಾರ್ಖಾನೆ, ಸಾರ್ವಜನಿಕ ವಾಚನಾಲಯ ಗ್ರಂಥಭಂಡಾರಗಳು ಇತ್ಯಾದಿ ಹಲವು ಸಾಧನೆಗಳನ್ನ ಮೈಸೂರು ಕಂಡದ್ದು ಇವರ ಕಾಲದಲ್ಲಿಯೇ. ಇವರ ನಂತರ ೧೯೧೯ರಲ್ಲಿ ದಿವಾನರಾಗಿ ಬಂದವರು ಸರ್ದಾರ್ ಸರ್.ಎಂ. ಕಾಂತರಾಜ ಅರಸ್ ಅವರು. ಇವರ ತರುವಾಯ ಬಂದವರು ಬ್ಯಾನರ್ಜಿ(೧೯೨೨-೬), ಮಿರ್ಜಾ ಇಸ್ಮಾಯಿಲ್ (೧೯೨೬-೧೯೪೧), ಎನ್. ಮಾಧವರಾವ್ (೧೯೪೧-೪೬) ಮತ್ತು ಆರ್ಕಾಟ್ ರಾಮಸ್ವಾಮಿ ಮೊದಲಿಯಾರ್ (೧೯೪೬-೪೯)-ಗಳು.</p>
		<p>ಈ ದಿವಾನರುಗಳ ಪ್ರಸ್ತಾಪ ಬಂದಾಗಲೆಲ್ಲ ಜನ ಸಾಮಾನ್ಯವಾಗಿ ನೆನೆಯುವುದು ಪೂರ್ಣಯ್ಯ, ರಂಗಾಚಾರ್ಲು, ಶೇಷಾದ್ರಿ ಅಯ್ಯರ್, ವಿಶ್ವೇಶ್ವರಯ್ಯ ಮತ್ತು ಮಿರ್ಜಾ ಇಸ್ಮಾಯಿಲ್‍ರುಗಳನ್ನು. ಹೌದು, ಇವರೂ ಮುಖ್ಯ ಕಾರಣರೇ. ಇವರುಗಳ ಕಾರ್ಯವೈಖರಿಯ ಬಗ್ಗೆ ಸಾಕಷ್ಟು ಮಾಹಿತಿ ಸಂಗ್ರಹಣೆ, ಸಂಶೋಧನೆ, ವಿಶ್ಲೇಷಣೆ, ಚರ್ಚೆಗಳು ನಡೆದಿವೆ. ಆದರೆ, ಮೈಸೂರಿನ ಉಚ್ಛ್ರಾಯಸ್ಥಿತಿಗೆ ಇವರನ್ನುಳಿದು ಇನ್ನಿತರ ದಿವಾನರ ದೇಣಿಗೆ ಏನಿತ್ತು ಎಂಬುದರ ಅಧ್ಯಯನ ಹೆಚ್ಚು ಆಗಿಲ್ಲ.</p>
		<p>ಈ ಮಾತುಗಳನ್ನೇ ಮುನ್ನುಡಿಯುತ್ತ ಮೈಸೂರಿನ ಪ್ರಾಧ್ಯಾಪಕಿ ಡಾ । ಕೆ.ಆರ್. ಕೋಮಲ ಅವರು ತಮ್ಮ ಒಂದು ಸಂಪ್ರಬಂಧದಲ್ಲಿ ದಿವಾನ್ ಕಾಂತರಾಜರ ಬಗ್ಗೆ ಅತ್ಯಮೂಲ್ಯ ಸಂಶೋಧನೆ ನಡೆಸಿದ್ದಾರೆ. ಇತಿಹಾಸದ ಮೇಲೆ ಹೊಸ ಹೊಸ ಬೆಳಕನ್ನು ಚೆಲ್ಲುವ ಇಂಥ ಸಂಶೋಧನೆಗಳು ಇನ್ನೂ ಹೆಚ್ಚು ಹೆಚ್ಚು ನಡೆಯಬೇಕು.</p>
		<p>ನೋಡಿ, ಈಗಿನ ಮೈಸೂರು ನಗರದ, ಸರಸ್ವತೀಪುರದ ಒಂದು ಮುಖ್ಯರಸ್ತೆಗೆ <em>ಕಾಂತರಾಜ್ ಅರಸ್ ರಸ್ತೆ</em> ಎಂದು ನಾಮಕರಣ ಮಾಡಿದ್ದಾರೆ.<br />ಸರಸ್ವತೀ ಚಿತ್ರಮಂದಿರ, ದೇಶದ ಪ್ರಪ್ರಥಮ ಅಗ್ನಿಶಾಮಕದಳದ ಕೇಂದ್ರ ಮುಂತಾದವುಗಳ, ವಾಣಿಜ್ಯಸಮುಚ್ಚಯಗಳ ಮುಂದೆ ಹಾದು ಹೋಗುವ, ಈ ಚತುಷ್ಪಥದ ಮಾರ್ಗದಲ್ಲಿ ನೀವು ಸಂಚರಿಸಿದರೆ, ಒಂದು ತುದಿಯಲ್ಲಿ ಹಳ್ಳಿ, ಗ್ರಾಮ, ನಂತರ ಊರು, ಪಟ್ಟಣ, ನಗರ, ಕೊನೆಗೆ ಆ ತುದಿಯಲ್ಲಿ ಒಂದು ಹೈ-ಟೆಕ್ ಸಿಟಿಯ ಪಲಬಗೆಯ ವಾತಾವರಣಗಳನ್ನು ಕಾಣಬಹುದಾದ, ಬಹುಕಾಲಮಾನದ ವಾಣಿಜ್ಯಪ್ರಧಾನ ರಸ್ತೆ ಅದು. ಸರಸ್ವತೀಪುರದಿಂದ ಹೊರಟು ಕುವೆಂಪುನಗರ ಬಡಾವಣೆಯೊಳಗೆ ಹಾದು ಹೋಗುವ ಇನ್ನೊಂದು 'ಹೊಸ ಕಾಂತರಾಜ ಅರಸ್ ರಸ್ತೆ' ಸಹ ನಿರ್ಮಾಣಗೊಂಡಿದೆ. ಯಾರಿವರು ಕಾಂತಾರಾಜ್ ಅರಸ್?</p>
		<p class="vertical-delimiter" />
		<p>ಮೈಸೂರು ವಿಶ್ವವಿದ್ಯಾನಿಲಯದ ಮಾನಸಗಂಗೋತ್ರಿಯ ಪ್ರದೇಶದಲ್ಲಿ ಜನಪದ ವಸ್ತುಸಂಗ್ರಹಾಲಯವೊಂದು ಇದೆ. ಇದು ಈಗಿರುವ ವಿಶಾಲ ಪಾರಂಪರಿಕ ಕಟ್ಟಡವು ಮೊದಲು ಜಯಲಕ್ಷ್ಮೀ ವಿಲಾಸ ಪ್ರಾಸಾದವೆಂಬ ಅರಮನೆಯಾಗಿತ್ತೆಂದೂ, ಕಾಂತರಾಜ್ ಅರಸ್ ಅವರ ಉತ್ತರಾಧಿಕಾರಿಗಳ ಉದಾರ ದೇಣಿಗೆಯ ಫಲವಾಗಿ ಈ ವಸ್ತುಸಂಗ್ರಹಾಲಯವೀಗ ರೂಪು ಗೊಂಡಿದೆಯೆಂದೂ ಬಲ್ಲವರು ಮೆಚ್ಚುಗೆಯ ಮಾತನಾಡುತ್ತಾರೆ.</p>
		<p>ಹೌದು, ಈ ಜಯಲಕ್ಷ್ಮೀ ವಿಲಾಸ ಪ್ರಾಸಾದ (ಮ್ಯಾನ್‍ಷೆನ್)ವೆಂಬ ಹೆಸರಿನ ಅರಮನೆ ಮೈಸೂರು ವಿಶ್ವವಿದ್ಯಾನಿಲಯದ ಮಾನಸಗಂಗೋತ್ರಿಯ ಹಚ್ಚ ಹಸಿರಿನ ಕ್ಯಾಂಪಸ್‍ನ ಆವರಣದಲ್ಲಿ ಕಂಗೊಳಿಸುವ ಮೈಸೂರು ನಗರದ ಒಂದು ಹೆಸರಾಂತ ಪಾರಂಪರಿಕ ಕಟ್ಟಡ. ಕುಕ್ಕರಹಳ್ಳಿ ಕೆರೆಯ ಪಶ್ಚಿಮಭಾಗದಲ್ಲಿ ಗುಡ್ಡವೊಂದರ ಮೇಲಿರುವ ಭವ್ಯ ಬಂಗಲೆ. ಈಗ ಇದು ಅತ್ಯಮೂಲ್ಯ ಅಪೂರ್ವ ಜಾನಪದ ಮತ್ತು ಪ್ರಾಚೀನ ವಸ್ತುಗಳ ಒಂದು ವೈಶಿಷ್ಟ್ಯಪೂರ್ಣ ಸಂಗ್ರಹಾಲಯ (ಮ್ಯೂಜಿ಼ಯಮ್). ಹಿಂದೆ ೧೯೦೫ರಲ್ಲಿ ನಾಲ್ಮಡಿ ಕೃಷ್ಣರಾಜ ಓಡೆಯರ್ ಕಾಲದಲ್ಲಿ ರಾಜಕುಮಾರಿ ಜಯಲಕ್ಷ್ಮಿ ಅಮ್ಮಣ್ಣಿ (ದಿವಂಗತ ದೊರೆ ಚಾಮರಾಜ ಒಡೆಯರ ಹಿರಿಯ ಮಗಳು) ಅವರಿಗೆಂದು ಕಟ್ಟಿದ್ದ ಅರಮನೆ ಇದು.</p>
		<p>ಕೆರೆಯಂಚಿನ ಪುಟ್ಟ ದಿಬ್ಬದ ಮೇಲೆ ಕಟ್ಟಿದ ಈ ಪ್ರಾಸಾದವು ರಾಜಕುಮಾರಿ ಜಯಲಕ್ಷ್ಮಿ ಅವರನ್ನು ೧೮೯೭ರಲ್ಲಿ ಮದುವೆಯಾದ ಸರ್ದಾರ್ ಎಂ. ಕಾಂತರಾಜ ಅರಸ ಅವರಿಗೆ ಬಳುವಳಿಯಾಗಿ ಬಂತು. ಕಾಂತರಾಜರು ದಿವಾನರಾದದ್ದು ಆಮೇಲೆ. ಅವರು ತಮ್ಮ ತಾಯಿಯವರ ಹೆಸರಿನಲ್ಲಿ 'ಗುಣಾಂಬಾ ನಿವಾಸ'ವನ್ನು ಅರಮನೆಯ ಕೋಟೆಯೊಳಗೆ ಈ ಮೊದಲೇ ಕಟ್ಟಿದ್ದರು, ಅಲ್ಲೇ</p>

		<p>ವಾಸವಿದ್ದರು. ತಮ್ಮ ಹುದ್ದೆಗೆ ತಕ್ಕಂತೆ ಜಯಲಕ್ಷ್ಮಿ ವಿಲಾಸ ಪ್ರಾಸಾದದಲ್ಲಿ ವಾಸ ಮಾಡತೊಡಗಿದ್ದು ಆಮೇಲೆ.ಆರು ಎಕರೆ ಪ್ರದೇಶದಲ್ಲಿ ತಲೆಯೆತ್ತಿ ನಿಂತ, ವಾಸ್ತುಶಿಲ್ಪದ ಒಂದು ಅಚ್ಚರಿಯೆನಿಸುವ ಈ ಕಟ್ಟಡದಲ್ಲಿ ನೂರಾ ಇಪ್ಪತ್ತೈದು ಕೊಠಡಿಗಳು, ಮುನ್ನೂರು ಕಿಟಕಿಗಳು, ಕೆತ್ತನೆಯ ಕುಸುರಿಕೆಲಸದ ಸುಂದರವಾದ ಇನ್ನೂರ ಎಂಬತ್ತೇಳು ವಿವಿಧ ಅಳತೆಯ ಬಾಗಿಲುಗಳು, ಕಂಬಗಳು, ಮನಮೋಹಕ ಕಲ್ಯಾಣ ಮಂಟಪ, ವಿಶಾಲ ಪ್ರಾಂಗಣ, ಇಕ್ಕೆಲಗಳಲ್ಲೂ ಬೇರೆ ಬೇರೆ ಪ್ರವೇಶದ್ವಾರಗಳು, ಪಲ್ಲಕ್ಕಿಯಲ್ಲಿ, ರಥದಲ್ಲಿ (ಈಗ ಕಾರುಗಳಲ್ಲಿ) ಬಂದಿಳಿದು ಮೆಟ್ಟಲೇರಿ ಒಳಗೆ ಹೋಗುವವರ ಸೌಕರ್ಯಕ್ಕಾಗಿಯೇ ಉತ್ತರ ಭಾಗದಲ್ಲಿ ವಿಶೇಷದ್ವಾರ ಹೀಗೆ ಹಲವು ವೈಶಿಷ್ಟ್ಯಗಳ ತೌರು ಈ ಪ್ರಾಸಾದ. ಬೇಗ ಕಟ್ಟಿ ಮುಗಿಸಲುದ್ದೇಶಿಸಿಯೇ ಇರಬೇಕು, ಕಲ್ಲು ಗೋಡೆಗಳ ಬದಲಿಗೆ, ಇಟ್ಟಿಗೆ, ಗಾರೆ, ತೇಗ ಹೊನ್ನೆ ಇತ್ಯಾದಿ ಬಗೆ ಬಗೆಯ ಮರದಿಂದ ಕಟ್ಟಿದ ಸೌಧ ಇದು. ಮಳೆ ನೀರು ಮತ್ತು ಬಳಸಿದ ನೀರು ಹರಿದು ಹೋಗಲು ಬೇರೆ ಬೇರೆ ವ್ಯವಸ್ಥೆಮಾಡಿರುವುದು ಇದರ ಇನ್ನೊಂದು ವೈಶಿಷ್ಟ್ಯ. ತನ್ನ ವಶಕ್ಕೆ ಬಂದ ಹೊಸತಿನಲ್ಲಿ ಈ ಕಟ್ಟಡದಲ್ಲಿ ಮೈಸೂರು ವಿಶ್ವವಿದ್ಯಾನಿಲಯ ಸ್ನಾತಕೋತ್ತರ ಬೋಧನಾಕೇಂದ್ರವನ್ನು ನಡೆಸುತ್ತಿತ್ತು. ಒಂದು ಅಂದಾಜಿನ ಪ್ರಕಾರ ಇದನ್ನು ಕಟ್ಟಲು ಆಗ ಸುಮಾರು ಏಳು ಲಕ್ಷ ರೂಪಾಯಿ ವೆಚ್ಚವಾಗಿತ್ತಂತೆ. ಇದರ ಕೇವಲ ದುರಸ್ತಿಗಾಗಿಯೇ ಇತ್ತೀಚೆಗೆ (೨೦೦೨-೬) ಇನ್ಫೋಸಿಸ್ ಪ್ರತಿಷ್ಠಾನ ಉದಾರವಾಗಿ ಕೊಟ್ಟ ೧.೧೭ ಕೋಟಿ ರೂಪಾಯಿಗಳಷ್ಟು ಖರ್ಚಾಯಿತೆಂದಾಗ, ಕಾಂತರಾಜರ ಹೆಸರನ್ನು ನೆನಪಿಸುವ ಈ ಭವ್ಯ ಕಟ್ಟಡದ ವೈಶಾಲ್ಯವನ್ನ ನಾವು ಊಹಿಸಿಕೊಳ್ಳಬಹುದು. ಯಾರಿವರು ಕಾಂತರಾಜ್ ಆರಸ್?</p>
		<p class="vertical-delimiter" />
		<p>ಮೈಸೂರಿನ ದೇವರಾಜಾ ಮಾರುಕಟ್ಟೆಯ ಬಳಿ ಅದರ ದಕ್ಷಿಣಭಾಗದಲ್ಲಿ ಪ್ರಖ್ಯಾತ ಡಫ಼ರಿನ್ ಗಡಿಯಾರ ಗೋಪುರದ ಚೌಕ ಇದೆ. ಲ್ಯಾನ್ಸ್‍ಡೌನ್ ಕಟ್ಟಡದ ಉತ್ತರ ಅಂಚಿಗೆ ಅಂಟಿಕೊಂಡಂತಿರುವ ಈ ಚೌಕದ ಹತ್ತಿರ ಗರ್ಭಿಣಿಯರ ಮತ್ತು ಶಿಶುಗಳ ಆರೋಗ್ಯ ಕೇಂದ್ರವೊಂದಿದೆ. ಗರ್ಭಿಣಿಯರಿಗೆ ಮತ್ತು ನವಜಾತ ಶಿಶುಗಳಿಗೆ ಅವಶ್ಯಕವಾದ ವೈದ್ಯಕೀಯ ಸೌಲಭ್ಯವನ್ನು ಸಮಾಜದ ಕೆಳವರ್ಗದವರು, ಮಧ್ಯಮವರ್ಗದವರು ಮತ್ತು ಬಡವರೆಲ್ಲರು ಉಚಿತವಾಗಿ ಪಡೆಯಬಹುದಾದ ಒಂದು ಕಲ್ಯಾಣ ಕೇಂದ್ರ ಇದು. ೧೯೨೪ರಲ್ಲಿ ಪ್ರಾರಂಭವಾದ ಈ ಕೇಂದ್ರದ ಇನ್ನೆರಡು ಶಾಖೆಗಳೂ ಇವೆ. ಬಸರಿಯರ ಆರೋಗ್ಯ ತಪಾಸಣೆ,<br />ಅವಶ್ಯಕ ಚಿಕಿತ್ಸೆ, ಮತ್ತು ಉಚಿತ ಔಷಧಿಗಳು ಇಲ್ಲಿ ಲಭ್ಯ. ಇಲ್ಲಿಗೆ ಬರುವ ಬಡಜನರ ಗರ್ಭಿಣಿಯರ ವೈದ್ಯಕೀಯ ತಪಾಸಣೆ, ಆರೋಗ್ಯ ಕುರಿತು ಸಲಹೆ ಸಮಾಲೋಚನೆ, ಹೆರಿಗೆ, ಅವರ ಮತ್ತು ಶಿಶುಗಳ ಶುಶ್ರೂಷೆ-ಗಳು ಇಲ್ಲಿನ ದಿನಚರಿ. ಸೇವಾ ಮನೋಭಾವದ ಇಲ್ಲಿನ ಪರಿಣತ ದಾದಿಯರ, ನುರಿತ ವೈದ್ಯರ, ಸ್ವಯಂಸೇವಕಿಯರ ಶ್ರದ್ಧಾಪೂರ್ಣ ಕೈಕರ್ಯದಿಂದ, ಅಂದಿನಿಂದ ಇಂದಿನವರೆಗೂ ಜಾತಿ ಮತ ಭೇದವಿಲ್ಲದೆ, ಈ ಕಲ್ಯಾಣ ಕಾರ್ಯ ನಡೆಯುತ್ತಿದೆ. ೧೯೫೦ರಲ್ಲಿ ರಜತ ಮಹೋತ್ಸವ ಆಚರಿಸಿಕೊಂಡ ಈ ಸಂಸ್ಥೆಯ ಹೆಸರು 'ಗುಣಾಂಬಾ ಗರ್ಭಿಣಿ ಶಿಶು ಸಂರಕ್ಷಣಾ ಕೇಂದ್ರ'. ತಮ್ಮ ಸ್ವಂತ ಹಣದಲ್ಲಿ ಆಗಿನ ಒಂದು ಲಕ್ಷ ಇಪ್ಪತ್ತು ಸಾವಿರ ರೂಪಾಯಿಗಳನ್ನು ೧೯೨೩ ರಲ್ಲಿ ದಾನವಾಗಿ ಕೊಟ್ಟು, ದತ್ತಿಯೊಂದನ್ನು ಸ್ಥಾಪಿಸಿ, ಅದರ ವರಮಾನದಿಂದ ಈ ಬಗೆಯ ಆರೋಗ್ಯಕೇಂದ್ರವನ್ನು, ತಮ್ಮ ತಾಯಿ 'ಗುಣಾಂಬಾ' ಅವರ ಹೆಸರಿನಲ್ಲಿ ಹುಟ್ಟುಹಾಕುವ ನಿರ್ದೇಶನವನ್ನು ಕರುಣಾಳುಗಳೊಬ್ಬರು ತಮ್ಮ ಉಯಿಲಿನಲ್ಲಿ ಬರೆದರು; ಆ ಯೋಜನೆಯ ಕನಸಿನ ಶಿಶು ಹುಟ್ಟುವ ಮುನ್ನವೇ ಕಣ್ಮುಚ್ಚಿದ್ದರು. ಬಡವರೆಂದರೆ ಎದೆ ಮಿಡಿತದ, ಸರ್ವ ಸಮಾನತೆಯ ಅನುಷ್ಠಾನಕ್ಕೆ ಪಣತೊಟ್ಟ, ಅನುಕಂಪಪೂರಿತ ಅಂತಃಕರಣದ ಆ ವ್ಯಕ್ತಿ- ಕಾಂತರಾಜ ಅರಸ್ ಯಾರು?</p>
		<p class="vertical-delimiter" />
		<p>ಮೈಸೂರಿನಿಂದ ಸುಮಾರು ೬೩ ಮೈಲಿ ದೂರದಲ್ಲಿ, ಹಾಸನ ಜಿಲ್ಲೆಯ ಚನ್ನರಾಯಪಟ್ಟಣ ತಾಲ್ಲೂಕಿನ ಶ್ರವಣಬೆಳಗೊಳದ ಸನಿಹದಲ್ಲಿ ಒಂದು ಗ್ರಾಮವಿದೆ. ಹಿಂದಲಹಳ್ಳಿ ಎಂದು ಅದಕ್ಕೆ ಹಳೆಯ ಹೆಸರು. ಹೆಸರಿಗೆ ತಕ್ಕಂತೆ, ರಾಜಮಾರ್ಗಗಳಿಂದ ದೂರದಲ್ಲಿ, ಒಳಭಾಗದಲ್ಲಿದ್ದ ಈ ಊರು ಬಹಳ ಕಾಲ ಹಿಂದುಳಿದಿತ್ತು. ಹತ್ತಿರದಲ್ಲಿ ಒಂದೂವರೆ ಮೈಲಿ ದೂರದಲ್ಲಿ ಅಚಲನಾಗಿ ನಿಂತ ಗೊಮ್ಮಟೇಶ್ವರನಂತೆ ಸುಮ್ಮನೆ ನಿಂತು ಬಿಟ್ಟಿತ್ತು. ಶಾಂತಿ ನಿಜ, ಆದರೆ ಪ್ರಗತಿ? ಇಂಥ ಗ್ರಾಮಾಂತರ ಪ್ರದೇಶಗಳ ಅಭಿವೃದ್ಧಿಯನ್ನೇ ಕನಸುಗಾಣುತ್ತಿದ್ದ ಸಾಹೇಬರೊಬ್ಬರ ಸವಾರಿ ಒಮ್ಮೆ ಇತ್ತ ಚಿತ್ತೈಸಿತು ನೋಡಿ, ಆ ಏಪ್ರಿಲ್ ೧೯೨೧ರ ನಂತರ ಈ ಕುಗ್ರಾಮದ ಚಹರೆಯೇ ಬದಲಾಯಿಸಿ ಹೋಯಿತು.</p>
		<p>ಅಂದಿನಿಂದ ಮೂರು ದಶಕಗಳ ಕಾಲದ ಅವಿರತ ಶ್ರಮದ ಫಲವಾಗಿ ಅಲ್ಲೀಗ, ಪ್ರಾಥಮಿಕ ಮಾಧ್ಯಮಿಕ ಪ್ರೌಢಶಾಲೆಗಳು, ಹೆಣ್ಣು ಮಕ್ಕಳಿಗೆಂದೇ ಜಯಲಕ್ಷ್ಮೀ ವಿಲಾಸ ಬಾಲಿಕಾ ಪಾಠಶಾಲೆ, ಸಾರ್ವಜನಿಕ ಆರೋಗ್ಯ ಕೇಂದ್ರ, ಸಮುದಾಯ ಭವನ, ಕಸ್ತೂರಿ ಬಾ ಮಹಿಳಾ ಕಲ್ಯಾಣಕೇಂದ್ರ, ವಿದ್ಯುಚ್ಛಕ್ತಿ ಮತ್ತು ಕುಡಿಯುವ ನೀರಿನ ಸರಬರಾಜು ವ್ಯವಸ್ಥೆ ಇತ್ಯಾದಿಗಳು ಹಂತ ಹಂತವಾಗಿ ತಲೆಯೆತ್ತಿ ನಿಂತಿವೆ. ತಾಮ್ರ ಹಿತ್ತಾಳೆ ಕಂಚಿನ ಪಾತ್ರೆಗಳ ವ್ಯಾಪರವನ್ನೇ ಮುಖ್ಯ ಕಸುಬಾಗಿರಿಸಿಕೊಂಡಿರುವ ಇಲ್ಲಿನ ಜನ ತಮ್ಮ ಊರಿಗೆ ಈ ಬಗೆಯ ಬೆಳಕನ್ನು ತಂದ ಮಹಾನುಭಾವನ ನೆನಪಿಗಾಗಿ 'ಕಾಂತರಾಜಪುರ' ಎಂದು ಕರೆದು ಕೊಳ್ಳುತ್ತಾರೆ. ಯಾರಿವರು ಕಾಂತರಾಜ ಅರಸ್?</p>
		<p class="vertical-delimiter" />
		<p>ಡಿ.ವಿ.ಜಿ. ಮತ್ತು ನವರತ್ನ ರಾಮರಾಯರಂತಹ ಪೂರ್ವಸೂರಿಗಳು ತಮ್ಮ ನೆನಪಿನ ಸುರುಳಿಯಲ್ಲಿ ಮೈಸೂರಿನ ದಿವಾನರಾಗಿದ್ದ ಈ ಕಾಂತರಾಜ್ ಆರಸ್ ಅವರ ಬಗ್ಗೆ ಸ್ವಾರಸ್ಯಕರ ವಿಚಾರಗಳನ್ನು ಪ್ರಸ್ತಾಪಿಸಿ, ಜ್ಞಾಪಕ ಚಿತ್ರಮಾಲೆಗಳನ್ನ ಹೆಣೆದಿದ್ದಾರೆ. ಇತ್ತೀಚೆಗೆ ಕೆ. ಬಸವರಾಜ್ ಅರಸ್ ಅವರು ಸಂಪಾದಿಸಿರುವ ಕಾಂತರಾಜ್ ಆರಸ್ ಅವರ ಉಪನ್ಯಾಸಗಳ ಮತ್ತು ಭಾಷಣಗಳ ಇಂಗ್ಲೀಷ್ ಅವತರಣಿಕೆಯೂ, ಕಾಂತರಾಜರ ಸಹೋದ್ಯೋಗಿಗಳ ಸವಿ ನೆನಪುಗಳೂ ಎರಡು ಸಂಪುಟಗಳಲ್ಲಿ ಪ್ರಕಟವಾಗಿದೆ. 'ಕರ್ನಾಟಕ ಪರಂಪರೆ' ಗ್ರಂಥದಲ್ಲಿ, ಮೈಸೂರಿನ ದೊರೆಗಳ ಆಳ್ವಿಕೆಯನ್ನು ದಾಖಲಿಸುವ ಇತರ ಪುಸ್ತಕಗಳಲ್ಲಿನ ಉಲ್ಲೇಖಗಳೂ, ಅಲ್ಲಲ್ಲಿ ಪ್ರಕಟವಾದ ಪತ್ರಿಕಾ ವರದಿಗಳೂ ಈ ಬಗ್ಗೆ ಸಿಗುತ್ತವೆ. ಮುಖ್ಯವಾಗಿ, ಡಾ । ಕೋಮಲ ಅವರ, ಗ್ರಂಥರೂಪದಲ್ಲಿ ಮುಂದೆ ಪ್ರಕಟವಾದರೆ ತುಂಬಾ ಉಪಯುಕ್ತವಾಗುವ, (೨೦೦೪ರ) ಸಂಶೋಧನ ವಿಶ್ಲೇಷಣ ಸಂಪ್ರಬಂಧ ಇವೆಲ್ಲ ಕಾಂತರಾಜ್ ಆರಸ್ ಅವರ ಒಂದು ಸಮಗ್ರ ಚಿತ್ರಣ ಪಡೆಯಲು ನಮಗೆ ಸಹಕಾರಿಯಾಗುತ್ತವೆ.</p>
		<p class="vertical-delimiter" />
		<p>ಹದಿನಾಲ್ಕನೆಯ ಶತಮಾನದ ಮಧ್ಯಭಾಗದಲ್ಲಿ ಉತ್ತರಭಾರತದ ಕಥಿವಾರ್ ಪ್ರದೇಶದ, ದ್ವಾರಕಾ ನಗರದಲ್ಲಿದ್ದ, ಯಾದವ ಕುಲಕ್ಕೆ ಸೇರಿದ ಕೆಲವರು ಪ್ರವಾಸಾರ್ಥವಾಗಿ ದಕ್ಷಿಣಭಾರತಕ್ಕೆ ಬಂದಿದ್ದರು. ಅವರು ನಂಜನಗೂಡು ಬಳಿಯ ಕಳಲೆ ಪ್ರದೇಶದ ವಾತಾವರಣಕ್ಕೆ ಆಕರ್ಷಿತರಾಗಿ ಆ ಗ್ರಾಮದಲ್ಲಿ ನೆಲಸಿಬಿಟ್ಟರಂತೆ. ಅಂದಿನ ಕಾಲದಲ್ಲಿಯೇ ನಂಜನಗೂಡು ಒಂದು ಪ್ರಸಿದ್ಧಯಾತ್ರಾಸ್ಥಳವಾಗಿತ್ತು. ಇಲ್ಲಿ ಬೀಡುಬಿಟ್ಟ ಈ ಕಾಥೀವಾರೀ ಯಾದವರು ಯೋಧರೂ ಆಗಿದ್ದರು. ಕಳಲೆಯನ್ನೇ ತಮ್ಮ ಕೇಂದ್ರವಾಗಿಸಿಕೊಂಡು ಸುತ್ತ ಮುತ್ತಣ ಸುಮಾರು ಐವತ್ತಕ್ಕೂ ಮಿಕ್ಕು ಗ್ರಾಮಗಳನ್ನು ಇವರು ಕ್ರಮೇಣ ಆಳತೊಡಗಿದರು. ೧೩೭೩ರ ಕಾಂತೇ ಒಡೆಯರ್ ಈ ಕುಟುಂಬದ ಮೊದಲ ಪಾಳೆಯಗಾರ. ನಂತರ ಬಂದ ಮಲ್ಲರಾಜ (ಇವರ ಸಂತತಿಯವರೆಲ್ಲರಿಗೂ ಒಡೆಯರ್ ಎಂಬುದು ವಂಶನಾಮ), ಕಾಂತ, ಹಿರಿ ಮಲ್ಲರಾಜ, ತಿಮ್ಮರಾಜ, ಕಾರೈಕಲ್ ಮಲ್ಲರಾಜ; ನರಸೇ ಅರಸ್ (ಇನ್ನು ಮುಂದೆ ಅರಸ್ ಎಂಬುದು ಇವರ ವಂಶನಾಮವಾಯಿತು), ಮದ್ದೂರು ಚಿಕ್ಕೇ ಕಾಂತೇ ಅರಸ್, ಮದ್ದೂರು ಕೃಷ್ಣೇ ಅರಸ್, ಕಾಂತೇ ಅರಸ್- ಮುಂತಾದವರು ಈ ಕಳಲೇ ವಂಶದ ಪ್ರಸಿದ್ಧ ಪಾಳೇಗಾರರು. ಇವರಲ್ಲಿ ತಮ್ಮ ಕಾಲದಲ್ಲಿ ಒಂದು ಮುಖ್ಯ ಘಟನೆಯಿಂದ ಕಾಂತೇ ಅರಸ್ ಅವರು ಪ್ರಸಿದ್ಧರು. ಶ್ರೀರಂಗಪಟ್ಟಣದ ೧೭೯೯ರ ಒಪ್ಪಂದಕ್ಕೆ ಸಹಿ ಹಾಕಿದ, ಮಹಾ ಮಾತೃಶ್ರೀ ಲಕ್ಷ್ಮಮ್ಮಣ್ಣಿ ಅವರ ತಂಗಿ ಚಂದಯ ಅಮ್ಮಣ್ಣಿ ಅವರು ಕಾಂತೇ ಅರಸರ ಹೆಂಡತಿ. ಈ ಕಳಲೆ ವಂಶದವರಾದ ಮುಮ್ಮಡಿ ನರಸರಾಜ ಅರಸ್ ಮತ್ತು ಅವರ ಹೆಂಡತಿ ಕೆಂಪನಂಜಮ್ಮಣ್ಣಿಯವರ ಮಗನೇ ದಿವಾನ್ ಕಾಂತರಾಜ ಅರಸ್ ಅವರು.</p>
		<p>ಮೈಸೂರಿನ ಒಡೆಯ ಮನೆತನದ ತಮ್ಮ ಬೀಗರಂತೆ ಈ ಕಳೆಲೆಯವರೂ ವಿಜಯನಗರದ ಸಾಮಂತರಾಗಿದ್ದರು. ಉಮ್ಮತ್ತೂರು ಮತ್ತು ಯಳಂದೂರಿನ ಪಾಳೆಯಗಾರರೂ ಹಾಗೆಯೇ. ಆದರೆ ಕಳಲೆಯವರಿಗೆ ಯಳಂದೂರಿನವ ರೊಂದಿಗೆ ಸ್ನೇಹ ಬಾಂಧವ್ಯ, ಉಮ್ಮತ್ತೂರಿನವರೊಂದಿಗೆ ಬದ್ಧ ದ್ವೇಷ. ಮೈಸೂರಿನ ದೊರೆ ರಾಜ ಒಡೆಯರ್ ಅವರು ಶ್ರೀರಂಗಪಟ್ಟಣವನ್ನು ೧೬೧೦ರಲ್ಲಿ ಆಕ್ರಮಿಸಿಕೊಂಡು, ತನ್ನ ಸೋದರಳಿಯ ಕಾರೈಕಲ್‍ನ ಮಲ್ಲರಾಜನನ್ನು ಅಲ್ಲಿಗೆ ಆಹ್ವಾನಿಸಿ, ದಳವಾಯಿಯಾಗಿ ಸೇನಾಧಿಪತ್ಯವನ್ನು ವಹಿಸಿಕೊಳ್ಳಲು ಕೇಳಿ ಕೊಂಡರು. ಇದು ನಡೆದದ್ದು ೧೬೧೬.</p>
		<p>ಕ್ಷತ್ರಿಯವಂಶ ಕುಲೋತ್ಪನ್ನರೂ ವೈಷ್ಣವ ಧರ್ಮಾನುಯಾಯಿಗಳೂ ಆಗಿದ್ದ ಈ ಕಳಲೆವಂಶದಲ್ಲಿ ಹುಟ್ಟಿದ ನರಸರಾಜ ಕಾಂತರಾಜೇ ಅರಸ್ ಅವರು ತಮ್ಮ ಎರಡನೆಯ ವಯಸ್ಸಿನಲ್ಲಿಯೇ ತಮ್ಮ ತಂದೆಯವರನ್ನು ಕಳೆದುಕೊಂಡರು. ತಾಯಿಯ ಪಾಲನೆ ಪೋಷಣೆಯಲ್ಲಿಯೇ ಬೆಳೆದವರು. ಬಾಲ್ಯದ ವಿದ್ಯಾಭ್ಯಾಸವೆಲ್ಲ ತಾಯಿಯ ಮಾರ್ಗದರ್ಶನದಲ್ಲೇ ನಡೆಯಿತು. ತಕ್ಕ ವಿದ್ಯಾಭ್ಯಾಸ ಆಚಾರವಿಚಾರ ವ್ಯವಹಾರಗಳಲ್ಲಿ ಯೋಗ್ಯ ಸಂಸ್ಕಾರ, ಇತ್ಯಾದಿಗಳನ್ನ ತಂದೆಯಿಲ್ಲದ ತನ್ನ ಮಕ್ಕಳಿಗೆ ಸಮರ್ಪಕವಾಗಿ ಕೊಡಿಸುತ್ತ ಬೆಳೆಸಿದ ದೂರದೃಷ್ಟಿಯ ತಾಯಿಯ ತಾಳ್ಮೆ, ಸಹಿಷ್ಣುತೆ ಸಾಮಥ್ರ್ಯ ಎಲ್ಲವೂ ಶ್ಲಾಘನೀಯವಾದದ್ದು. ಮನೆಯ ಮೊದಲನೆಯ ಮಗಳಾದ ಕೆಂಪನಂಜಮ್ಮಣ್ಣಿ ಯವರು ಚಾಮರಾಜೇಂದ್ರ ಒಡೆಯರ ಪತ್ನಿಯಾಗಿ(೧೮೭೮), ಮಹಾರಾಣಿ ವಾಣೀ ವಿಲಾಸ ಸನ್ನಿಧಾನವೆಂಬ ಹೆಸರನ್ನ ಅಲಂಕರಿಸಿದರು. ಇವರು (ನಾಲ್ಮಡಿ) ಕೃಷ್ಣರಾಜ ಮತ್ತು ಕಂಠೀರವ ನರಸಿಂಹರಾಜ ಎಂಬ ಇಬ್ಬರು ಮಕ್ಕಳಿಗೆ ಜನ್ಮವಿತ್ತರು.</p>
		<p>ದಳವಾಯಿಯಷ್ಟೇ ಪ್ರಮುಖವಾಗಿದ್ದ ಸರ್ವಾಧಿಕಾರಿ ಪದವಿ ಆಡಳಿತದಲ್ಲಿ ಹಣಕಾಸು, ಕಂದಾಯಗಳ ಖಾತೆಯದಾಗಿ ಅತ್ಯಂತ ಜವಾಬ್ದಾರಿಯದಾಗಿತ್ತು. ಇಂಥ ಹೊಣೆಹೊತ್ತಿದ್ದ ಮೂಗೂರುಮನೆತನದ ಬಳೆ ಅರಸ್ ಅವರ ಹಿರಿಯ ಮಗ ನಂಜರಾಜ್ ಅರಸ್ ಅವರನ್ನು ಈ ಕಾಂತರಾಜ ಅರಸ್ ಕುಟುಂಬದ ಕಿರಿಯ ತಂಗಿ ಕಾಂತಾ ಅಮ್ಮಣ್ಣಿ ಮದುವೆಯಾದಳು. ಕುಟುಂಬದ ಎರಡನೆ ಯವರು ನರಸರಾಜ ಕಾಂತರಾಜ ಅರಸ್ ಅವರು.ಆಗ ೧೭ನೆಯ ಶತಮಾನದ ಪೂರ್ವಾರ್ಧದಲ್ಲಿ ರಾಜ್ಯವಂಶಸ್ಥರ ಮತ್ತು ಶ್ರೀಮಂತರ ಮಕ್ಕಳ ವಿದ್ಯಭ್ಯಾಸಕ್ಕಾಗಿಯೇ ಮೀಸಲಾಗಿದ್ದ ಒಂದು ಶಾಲೆ ಇತ್ತು. ಈ ರಾಯಲ್ ಸ್ಕೂಲ್‍ಗೆ (ಅದೀಗ ಚಾಮರಾಜೇಂದ್ರ ಅರಸ್ ಬೋರ್ಡಿಂಗ್ ಸ್ಕೂಲ್ ಆಗಿದೆ) ಸೇರಿ, ಇಂಗ್ಲೀಷ್ ಮಾಧ್ಯಮದಲ್ಲಿ ಪ್ರಾಥಮಿಕ ಶಿಕ್ಷಣ ಪಡೆದರು. ೧೮೮೨ರಲ್ಲಿ ಮಹಾರಾಜ ಕಾಲೇಜಿ ಸೇರಿ, ಮೆಟ್ರಿಕ್ಯುಲೇಷನ್ ಪರೀಕ್ಷೆಯಲ್ಲಿ ತೇರ್ಗಡೆಯಾಗಿ, ಮದರಾಸ್ ವಿಶ್ವವಿದ್ಯಾಲಯದ ಎಫ್ ಎ ಪರೀಕ್ಷೆಯಲ್ಲಿ ಉತ್ತೀರ್ಣರಾದರು. ಆಗ ಮದರಾಸ್ ವಿಶ್ವವಿದ್ಯಾಲಯದಲ್ಲಿ ಡಾ । ವಿಲಿಯಂ ಮಿಲ್ಲರ್ ಎಂಬ ಪ್ರಖ್ಯಾತ ಶಿಕ್ಷಣ ತಜ್ಞರಿದ್ದರು. ಅವರ ಶಿಷ್ಯವೃತ್ತಿಯಲ್ಲಿ ಮದರಾಸಿನ ಕ್ರಿಶ್ಚಿಯನ್ ಕಾಲೇಜಿನಲ್ಲಿ ಕಾಂತರಾಜರು ವ್ಯಾಸಂಗ ಮಾಡಿದರು. ಇಂಗ್ಲೀಷ್‍ಭಾಷೆಯನ್ನ ಮುಖ್ಯವಿಷಯವಾಗಿ, ಚರಿತ್ರೆ ಸಂಸ್ಕೃತ ಗಳನ್ನು ಐಚ್ಛಿಕವಾಗಿ, ಜೊತೆಗೆ ರಾಜಕೀಯ ಅರ್ಥಶಾಸ್ತ್ರವೆಂಬ ಹೊಸದಾಗಿ ಪ್ರಾರಂಭಿಸಿದ ವಿಷಯವನ್ನೂ ಅಭ್ಯಸಿಸಿದರು; ಉನ್ನತ ಶ್ರೇಣಿಯಲ್ಲಿ ಬಿ.ಎ. ಪರೀಕ್ಷೆಯಲ್ಲಿ ಉತ್ತೀರ್ಣರಾದರು. ಈ ವಿಷಯಗಳಲ್ಲಿ ಕಾಲೇಜಿನ ನಂತರವೂ ತಾವು ನಡೆಸಿದ ವ್ಯಾಸಂಗ ಇವರಿಗೆ ಮುಂದೆ ತುಂಬಾ ಸಹಾಯ ಮಾಡಿತು.</p>
		<p>೧೮೯೩ರಲ್ಲಿ ವಿಜಯೀ ವಿದ್ಯಾರ್ಥಿ ಮನೆಗೆ ಮರಳಿದಾಗ ಆದ ಸಂಭ್ರಮ ಹೇಳತೀರದು. ಕಾರಣ, ಆ ಮನೆತನದಲ್ಲೇ ಪದವಿ ಪಡೆದು ಸಾಧನೆ ಮಾಡಿದ, ವಿಕ್ರಮ ಸ್ಥಾಪಿಸಿದ ಮೊದಲನೆಯವರು ಇವರು. ಆಗ ಆಳುತ್ತಿದ್ದ ಜಯಚಾಮ ರಾಜೇಂದ್ರ ಒಡೆಯರು ಇವರನ್ನ ಮೈಸೂರು ರಾಜ್ಯ ಸೇವಾ ವಿಭಾಗದಲ್ಲಿ ಉಪ ಆಯುಕ್ತರ ಸ್ಥಾನದಲ್ಲಿ, ಪ್ರೊಬೆಷನರಿ ಅಸಿಸಿಸ್ಟೆಂಟ್ ಕಮೀಷನರ್ ಆಗಿ ನೇಮಿಸಿದರು (೧೮೯೪). ಕಾಂತರಾಜರು ಹಂತಹಂತವಾಗಿ ಮೇಲೇರಿದರು. ಆಗ ರೀಜೆಂಟರಾಗಿದ್ದ ರಾಜಮಾತೆಯವರ ಆಪ್ತಕಾರ್ಯದರ್ಶಿಗಳಾದರು (೧೮೯೫-೯೯), ಬೆಂಗಳೂರು ನಗರದ ವಿಶೇಷ ಉಪ ಆಯುಕ್ತರಾದರು (೧೮೯೯), ಚಾಮರಾಜನಗರದ ವಿಶೇಷ ಉಪವಿಭಾಗಾಧಿಕಾರಿಯಾಗಿ (೧೯೦೦-೦೧), ಮೈಸೂರಿನ ಜಿಲ್ಲಾಧಿಕಾರಿ (ಡೆಪ್ಯುಟಿ ಕಮೀಷನರ್ ೧೯೦೨-೧೯೦೭)ಗಳಾಗಿ ಕಾರ್ಯ ನಿರ್ವಹಿಸಿದರು.</p>
		<p>ರಾಜ ಮನೆತನಕ್ಕೆ ಸೇರಿದವರೂ, ಆಳುವ ರಾಜರ ಹತ್ತಿರದ ಬಂಧುಗಳೂ ಎಂಬ ಕಾರಣಕ್ಕೇನೇ ಮುಂದೆ ಕಾಂತರಾಜ್ ಆರಸ್ ಅವರಿಗೆ ದಿವಾನಗಿರಿ ಸಿಕ್ಕಿದ್ದಲ್ಲ. ಸರಕಾರದ ಹಲವು ಇಲಾಖೆಗಳಲ್ಲಿ ಕೆಲಸ ಮಾಡಿ, ಆಡಳಿತದ ಪ್ರಾಥಮಿಕ ಸ್ತರದಿಂದ ಹಿಡಿದು ಉನ್ನತಮಟ್ಟದವರೆಗೆ ಸಾಕಷ್ಟು ಅನುಭವ ಪಡೆದಿದ್ದ ದೇಶಾಭಿಮಾನಿಗಳೂ ಹುಟ್ಟು ಮೈಸೂರಿಗರಾಗಿದ್ದುದೇ ಮುಖ್ಯ ಕಾರಣವಾಗಿತ್ತೆನ್ನ ಬಹುದು. ಕಳಲೆ ಮನೆತನದ ಭಾರೀ ಜಮೀನುದಾರರೂ ಆಗಿದ್ದುದದರಿಂದ ಆಳು ಕಾಳುಗಳ, ರೈತಾಪಿ ಜನಗಳ ಮತ್ತಿತರ ಸಾಮಾನ್ಯ ಜನರ ನಿಕಟ ಸಂಪರ್ಕದಲ್ಲಿ ಬೆಳೆದು ಬಂದವರಾಗಿದ್ದರಿಂದ, ಡಿ.ವಿ.ಜಿ. ಅವರು ತಮ್ಮ ನೆನಪಿನ ಚಿತ್ರಣದಲ್ಲಿ ಬಣ್ಣಿಸಿರುವಂತೆ, ಅರಸ್ ಅವರು ಜನರ ಕಷ್ಟನಷ್ಟಗಳನ್ನು ನೋವು ನಲಿವುಗಳನ್ನು ಚೆನ್ನಾಗಿ ಬಲ್ಲವರು. ಜೊತೆಗೆ, ಆಗ ಶಿಕ್ಷಣಕ್ಷೇತ್ರದಲ್ಲಿ ಹೆಸರು ಮಾಡಿದ್ದ ಮದರಾಸು ಪ್ರಾಂತ್ಯಕ್ಕೆ ಹೋಗಿ ಅಲ್ಲಿ ಉಚ್ಚ ಶಿಕ್ಷಣ ಪಡೆದು ಬಂದಿದ್ದವರು. ದೂರದೃಷ್ಟಿ ಇದ್ದವರು, ದೇಶಕ್ಕೆ ಮುಂದೆ ಒಳ್ಳೆಯದಾಗುವ ನಂಬಿಕೆ ಇದ್ದ ಯೋಜನೆಗಳಿಗೆ ಸದ್ಯದ ತಾತ್ಕಾಲಿಕ ಪ್ರತಿಭಟನೆಗಳನ್ನ ಸಮರ್ಥ ವಾಗಿ ಎದುರಿಸುವ ಎದೆಗಾರಿಕೆ ತೋರಿದವರು.</p>
		<p>ಸಾಮಾಜಿಕ ಜೀವನದಲ್ಲಿ ತಮ್ಮನ್ನು ಚೆನ್ನಾಗಿತೊಡಗಿಸಿಕೊಂಡ ವ್ಯಕ್ತಿ ಕಾಂತರಾಜರು. ಮೈಸೂರು ನಗರಪಾಲಿಕೆಯ ಪರಿಷತ್ತಿನ ಅಧ್ಯಕ್ಷ, ಮೈಸೂರು ನಗರಾಭಿವೃದ್ಧಿ ವಿಶ್ವಸ್ಥ ಮಂಡಳಿಯ ಸಭಾಧ್ಯಕ್ಷ, ಅರಸ್ ಬೋರ್ಡಿಂಗ್ ಶಾಲೆಗೆ ಮೊದಲು ಉಪಾಧ್ಯಕ್ಷ ನಂತರ ಅಧ್ಯಕ್ಷ, ಆರ್ಯ ಬಾಲಿಕಾ ಪಾಠಶಾಲೆ, ಕಾಸ್ಮಾಪಾಲಿಟನ್ ಕ್ಲಬ್, ಮೈಸೂರು ಕ್ರಿಕೆಟ್ ಕ್ಲಬ್ (ಈಗ ಅದು ಜಮಖಾನಾ), ಸಾಹಿತ್ಯ ಕೂಟ ಮುಂತಾದ ಹಲವಾರು ಸಂಘ ಸಂಸ್ಥೆಗಳ ಸಕ್ರಿಯ ಅಧ್ಯಕ್ಷ ಪದವಿಯಲ್ಲಿದ್ದವರು. ಕೊಡುಗೈ ದಾನಿಗಳು. ಮಕ್ಕಳ ಉನ್ನತ ವ್ಯಾಸಂಗಕ್ಕೆ ಮೀಸಲಿಡಿ ಎಂದು ಹೇಳಿ, ಒಂದೂವರೆ ಲಕ್ಷ ರೂಪಾಯಿಗಳನ್ನು ಅರಸು ವಸತಿ ಶಾಲೆಗೆ ದೇಣಿಗೆಯಿತ್ತರು; ಆರ್ಯ ಬಾಲಿಕಾ ಶಾಲೆಗೆ ಮಾಹೆಯಾನಾ ಸಹಾಯಧನ ಕೊಡುತ್ತಿದ್ದವರು; ೧೯೦೪ ರಲ್ಲಿ ಮೈಸೂರಿನ ಖಿಲ್ಲೇ ಮೊಹಲ್ಲಾದ ಹಳೇ ಅಗ್ರಹಾರದಲ್ಲಿ ಕಾಂತ ವಿಶ್ವೇಶ್ವರ ದೇವಾಲಯವನ್ನು ಕಟ್ಟಿಸಿ, ಅದರ ನಿರ್ವಹಣೆಗೆಂದು ದತ್ತಿ ಸ್ಥಾಪಿಸಿದವರು. ಇವರ ಬಳಿ ಬೇಡಿ ಬಂದವರಾರೂ ಬರಿಗೈಲಿ ಹಿಂತಿರುಗಿದುದಿಲ್ಲ ಎನ್ನುತ್ತಾ, ಮಾನವೀಯ ಸಹಾನುಭೂತಿಯ ರಸಮೂರ್ತಿ ಇವರು ಎನ್ನುತ್ತಾರೆ ಸಹಾಯ ಪಡೆದವರು.</p>
		<p>ಕಾಂತರಾಜ್ ಆರಸ್ ಅವರಜೀವನ ಚರಿತ್ರ್ರೆಯಲ್ಲಿ ಬಹುಶಃ ಎಲ್ಲಾ ಇತಿಹಾಸಕಾರರು ತಪ್ಪದೆ ಪ್ರಸ್ತಾಪಿಸುವ ಒಂದು ಸಂಗತಿ ಎಂದರೆ, ಅದು ಮಿಲ್ಲರ್ ಕಮಿಟಿ ರಿಪೋರ್ಟ್. ಯಾವುದಾದರೂ ಒಂದು ಜಟಿಲ ಸಮಸ್ಯೆಯನ್ನ ಬಗೆಹರಿಸುವ ಉದ್ದೇಶಕ್ಕಾಗಿ ಸರಕಾರ ಆಯೋಗಗಳನ್ನು ರಚಿಸುವುದುಂಟು. ಸಮರ್ಥ ಮುಖ್ಯಸ್ಥರೊಬ್ಬರು ಸಂಬಂಧಪಟ್ಟ ವಾದಿ-ಪ್ರತಿವಾದಿಗಳೊಂದಿಗೆ, ಪಕ್ಷ-ಪ್ರತಿಪಕ್ಷಗಳೊಂದಿಗೆ ಸಮಾಲೋಚಿಸಿ, ಸಾಧಕ-ಬಾಧಕಗಳನ್ನು ಚರ್ಚಿಸಿ, ಆಯೋಗವು ತನ್ನ ಬಹುಮತದ, ಸಲಹಾರೂಪದ ತೀರ್ಮಾನವನ್ನು ವರದಿಯ ರೀತಿಯಲ್ಲಿ ಸರ್ಕಾರಕ್ಕೆ ಒಪ್ಪಿಸುವುದು ಒಂದು ಸಂಪ್ರದಾಯ. ಇಂಥ ವರದಿಯನ್ನು ಸಾರ್ವಜನಿಕವಾಗಿ ಪ್ರಕಟಿಸಬಹುದೋ, ಬಾರದೋ ಎಂಬ ತೀರ್ಮಾನದ ಜವಾಬ್ದಾರಿ ಸರ್ಕಾರಕ್ಕೇ ಬಿಟ್ಟಿದ್ದು. ಆಡಳಿತದ ಪಾರದರ್ಶಕತೆಯನ್ನು ತೋರಲು ಸರಕಾರ ಇಂಥ ಆಯೋಗಗಳ ವರದಿಯನ್ನ ಸಂಪೂರ್ಣವಾಗಿ ಬಹಿರಂಗ ಪಡಿಸಬೇಕು ಎಂಬುದು ಕೆಲವರ ಅಭಿಪ್ರಾಯ. ಪೂರ್ಣವಾಗಿ ಎಲ್ಲವನ್ನೂ ಪ್ರಕಟಿಸಬೇಕಾಗಿದ್ದಿಲ್ಲ, ಅದರ ಮುಖ್ಯ ಶಿಫಾ಼ರಸ್ಸುಗಳನ್ನು ಸಾರ್ವಜನಿಕವಾಗಿ ತಿಳಿಸುತ್ತ ಅಂಗೀಕರಿಸಿದರೆ ಮಾತ್ರ ಸಾಕು, ಉದ್ದೇಶ ಸಫಲವಾದಂತೆ ಎಂದು ಕೆಲವು ರಾಜನೀತಿಜ್ಞರ ಸಲಹೆ. ಮಿಲ್ಲರ್ ಕಮಿಟಿ ರಿಪೋರ್ಟ್ ಬಗ್ಗೆಯೂ ಈ ಗೊಂದಲವೇ ಏರ್ಪಟ್ಟಿತ್ತು. ವರದಿಯನ್ನು ಕೂಲಂಕಶವಾಗಿ ಯಥಾವತ್ತಾಗಿ ಪ್ರಕಟಪಡಿಸಿದರೆ, ಯಾರ ಯಾರ ಅಭಿಪ್ರಾಯಗಳು ಏನೇನು ಇವೆ ಎಂಬುದು ಬಹಿರಂಗವಾಗುತ್ತದೆ; ದೇಶದಲ್ಲಿ ದ್ವೇಷದ, ಜಾತಿಮಾತ್ಸರ್ಯದ, ವರ್ಗಕಲಹದ, ಕೋಮುವಾರು ಭಾವನೆಗಳ ವೈಷಮ್ಯ ಹೊಗೆಯಾಡೀತು ಎಂಬುದು ಅಂದಿನ ಸರ್ಕಾರದಲ್ಲಿದ್ದ ಕೆಲವು ಅಧಿಕಾರಿಗಳ ಅಭಿಮತವಾಗಿತ್ತು.</p>
		<p>ಆ ವರದಿ ಪ್ರಕಟವಾಗಲೇ ಬೇಕೆಂದೂ, ಅದಕ್ಕೆ ತಮ್ಮ ಸಮ್ಮತಿ ಯುಂಟೆಂದೂ ಕಾಂತರಾಜ ಅರಸ್ ಅವರು ಪಟ್ಟು ಹಿಡಿದರಂತೆ. ಮಹಾರಾಜ ರಾದರೋ ಮುಖ್ಯಮಂತ್ರಿಗಳ ಶಿಫಾ಼ರಸ್ಸನ್ನು ಅಂಗೀಕರಿಸುವ ಸಂಪ್ರದಾಯದಲ್ಲಿ ಶ್ರದ್ಧೆಯುಳ್ಳವರು. ಹಾಗಾಗಿ, ಮಿಲ್ಲರ್ ವರದಿಯು ಪ್ರಕಟಿತವಾಗಿ, ಸರಕಾರದಿಂದ ಅಂಗೀಕೃತವೂ ಆಯಿತು. ಆಮೇಲೆ ನಡೆದ ಘಟನೆಗಳು ಈಗ ಇತಿಹಾಸ. ಆದರೆ ಇದೊಂದಕ್ಕೇ ಕಾಂತರಾಜರ ಸಾಧನೆಗೆ ಸೀಮಿತವಲ್ಲ.</p>
		<p class="vertical-delimiter" />
		<p>ಕಾಂತರಾಜ ಅರಸರ ಜೀವನ ಮತ್ತು ಸಾಧನೆಯ ಕಾಮನಬಿಲ್ಲಿನಲ್ಲಿ ನಾವು ಏಳು ಬಗೆಯ ಬಣ್ಣಗಳನ್ನು ಕಾಣಬಹುದು:</p>
		<p>ನಿ ಬಾಲ್ಯದಲ್ಲಿ ಎಳೆತನದಲ್ಲಿ ತಾಯಿಯ ಪೋಷಣೆಯಲ್ಲಿ ಕಂಗಾವಲಿನಲ್ಲಿ ಮಾರ್ಗದರ್ಶನದಲ್ಲಿ ರೂಪುಗೊಂಡ ಸಂಸ್ಕಾರಪಡೆದ ವ್ಯಕ್ತಿತ್ವ.</p>
		<p>ನಿ ವಿದ್ಯಾರ್ಥಿದೆಸೆಯಲ್ಲಿ ತೋರಿದ ಜ್ಞಾನದಾಹ ಏಕಾಗ್ರಚಿತ್ತತೆ, ಶಿಷ್ಯವೃತ್ತಿ, ವ್ಯಾಸಂಗದಲ್ಲಿ ವಿಕ್ರಮ; ಸಹಬಾಳ್ವೆ, ಸೋಲುಗೆಲುವಿನ ಸಮಾನ ಕ್ರೀಡಾ ಮನೋಭಾವ, ಒಳ್ಳೆಯದನ್ನ ಓದಿ ಕೇಳಿ ನೋಡಿ ಬಲ್ಲವರಿಂದ ಕಲಿಯುವ ಸ್ವಭಾವ ಪ್ರವೃತ್ತಿ-ಗಳನ್ನ ಮೈಗೂಡಿಸಿಕೊಂಡದ್ದು.</p>
		<p>ನಿ ವೃತ್ತಿಜೀವನದಲ್ಲಿ ಆಡಳಿತದ ನೇರ ಅನುಭವ, ಇದ್ದ ಹುದ್ದೆಗಳಲ್ಲಿ ಇಟ್ಟ ಶ್ರದ್ಧೆ ನಿಷ್ಠೆ ಶಿಸ್ತು, ಅವು ತಂದ ಬಳುವಳಿಗಳು, ಏಳಿಗೆ, ಉನ್ನತಿ.</p>
		<p>ನಿ ರಾಷ್ಟ್ರ ಒಂದು ಪರ್ವಕಾಲದ ಆಂದೋಳನದಲ್ಲಿ ಪ್ರಕ್ಷುಬ್ಧ ಪರಿಸ್ಥಿತಿಯಲ್ಲಿ ಮುಳುಗೇಳುತ್ತಿದ್ದಾಗ, ದೇಶದ ಅಂಗವಾಗಿದ್ದ ರಾಜ್ಯದ ಆಡಳಿತದ ಚುಕ್ಕಾಣಿ ಹಿಡಿದು ಹಡಗನ್ನು ನಡೆಸುವ ಹೊಣೆ ಹೊತ್ತದ್ದು, ಪ್ರವಾಹದೆದುರು ಹೊರಟದ್ದು.</p>
		<p>ನಿ ಆಡಳಿತಾತ್ಮಕ ನಿರ್ಣಯಗಳಲ್ಲಿ ಮಾನವೀಯತೆ, ಧರ್ಮಸೂಕ್ಷ್ಮತೆ, ಸಾಮಾಜಿಕ ಬದಲಾವಣೆಗಳ ಬಗ್ಗೆ ಬದ್ಧತೆ, ನಿರ್ಣಯಗಳ ಅನುಷ್ಠಾನದತ್ತ ನಿಲುವಿನಲ್ಲಿ ಅವಿಚಲತೆ, ಕಹಿ-ಸಿಹಿ ಅನುಭವ.</p>
		<p>ನಿ ಎದುರಾದ ಸಮಸ್ಯೆಗಳ ಜಟಿಲತೆಗೆ ಉಪಶಮನ ಸೂತ್ರಗಳು, ಪರಿಸ್ಥಿತಿಗೆ ಅನುಗುಣವಾಗಿ ಹೊಸ ಯೋಜನೆಗಳ ನೀಲಿನಕಾಶೆ, ಕೈಗಾರಿಕೀಕರಣದ ಮೂಲಕ ಆರ್ಥಿಕಾಭಿವೃದ್ಧಿಯ ಹೊಂಗನಸು, ಏರಿಳಿತ.</p>
		<p>ನಿ ಇತಿಹಾಸ ನೆನೆಯಬಹುದಾದ ಮುಖ್ಯ ತಿರುವುಗಳು, ಆಳಿದ ಜನರ ಜೀವನದ ಮೇಲೆ ಉಳಿಸಿ ಹೋದ ಅಳಿಯದ ಪ್ರಭಾವ, ರಾಜ್ಯದ ಮತ್ತು ರಾಷ್ಟ್ರದ ಸಾಮಾಜಿಕ, ಆರ್ಥಿಕ, ರಾಜನೀತಿಕ ನಿಲುವುಗಳ ಮೇಲೆ ವ್ಯಕ್ತಿಯಾಗಿ ಬೀರಿದ ಒಟ್ಟು ಪರಿಣಾಮ.</p>
		<p class="vertical-delimiter" />
		<p>ಒಂದು ವಿಚಾರವನ್ನು ನಾವು ಗಮನದಲ್ಲಿಟ್ಟುಕೊಳ್ಳಬೇಕು. ಆಶ್ರಿತ ಸಂಸ್ಥಾನಗಳಲ್ಲಿ ಒಬ್ಬ ದಿವಾನರ ಕಾಲದಲ್ಲಿ ಇದ್ದ ಪರಿಸ್ಥಿತಿ ಇನ್ನೊಬ್ಬರ ಕಾಲದಲ್ಲಿ ಇರದಿರಬಹುದು. ಸಾಮಾಜಿಕ ಆರ್ಥಿಕ ಪರಿಸರ ಬದಲಾಗಿರಬಹುದು, ಏರುಪೇರಾಗಬಹುದು, ಕ್ಷಾಮಡಾಮರ ದಂಗೆ ಯುದ್ಧ ಕ್ಷೋಭೆಗಳಿಂದ ಅದು ಬಿಗಡಾಯಿಸಲೂಬಹುದು. ಒಂದು ಸನ್ನಿವೇಶದಲ್ಲಿ ಹಾಕಿಕೊಂಡು ಯಶಸ್ವಿಯಾದ ಆಡಳಿತಾತ್ಮಕವಾಗಿ ಆರ್ಥಿಕ ಸೂತ್ರಗಳು ಬದಲಾದ ವಾತಾವರಣದಲ್ಲಿ ಹುಸಿಯಾದಾವು. ಮೂಲಭೂತ ಮೌಲ್ಯಗಳಿಗೆ ಧಕ್ಕೆ ಬಾರದಂತೆ, ಬಂದಿರುವ ಮುಂಬರುವ ಸಾಮಾಜಿಕ ಬದಲಾವಣೆಗೆ ಸ್ಪಂದಿಸುವಂತೆ ತೀರ್ಮಾನಗಳನ್ನು ಕೈಗೊಳ್ಳುವ ದಾಷ್ಟ್ರ್ಯ ಎಲ್ಲರಿಗೂ ಸಾಧ್ಯವಿಲ್ಲ. ಹಾಲು-ಅನ್ನ ಎಲ್ಲರಿಗೂ ಪಥ್ಯವಲ್ಲ; ಕೆಲ ಬಗೆಯ ರೋಗಿಗಳಿಗಂತೂ ಅತಿ ವಜ್ರ್ಯ. ಯಾವ ದೇಶವನ್ನೇ ತೆಗೆದುಕೊಳ್ಳಿ, ಸುಭಿಕ್ಷದ ದಿನಗಳಲ್ಲಿ ಇರುವ ರಾಜಕೀಯ ಧೋರಣೆಗಳು, ರಾಜಕಾರಣದ ನಂಬಿಕೆಗಳು ದುರ್ಭಿಕ್ಷದ ಸಂಕಟದ ದಿನಗಳಿಗೆ ಸಮ್ಮತವಲ್ಲ, ಸೂಕ್ತವಲ್ಲ, ಸಮಂಜಸವೂ ಅಲ್ಲ. ಈ ನಿಟ್ಟಿನಲ್ಲಿ ಹಿಂದಿನ ಅಮಾತ್ಯರ ಎಡುವುಗಳನ್ನ, ಮುಜುಗರವನ್ನ, ಸೋಲನ್ನು ಅರ್ಥಮಾಡಿಕೊಂಡು ಮುಂದಿನ ಅಮಾತ್ಯರು ಸುಧಾರಣೆಯ ನೀಲಿನಕ್ಷೆಯನ್ನು ರೂಪಿಸಿಕೊಳ್ಳಬೇಕಾಗುತ್ತದೆ. ದಿವಾನ್ ಕಾಂತರಾಜ್ ಅರಸ್ ಅವರು ಎದುರಿಸಿದ್ದೂ ಇಂಥಹದೇ ಪರಿಸ್ಥಿತಿಯನ್ನ. ಅಧಿಕಾರದ ಚುಕ್ಕಾಣಿಯನ್ನು ಹಿಡಿದು, ಕೇವಲ ನಾಲ್ಕು ವರ್ಷಗಳ ತಮ್ಮ ಅವಧಿಯಲ್ಲಿಯೇ ದೀರ್ಘಕಾಲಿಕ ಪರಿಣಾಮಕಾರೀ ಸುಧಾರಣೆಗಳಿಗೆ, ಸಾಮಾಜಿಕ ಬದಲಾವಣೆಗಳಿಗೆ ಒತ್ತುಕೊಡುವ ಕಾರ್ಯಕ್ರಮಗಳನ್ನು ಕೈಗೊಳ್ಳುವ ಅವಕಾಶ ಕದ ತಟ್ಟಿತು.</p>
		<p class="vertical-delimiter" />
		<p>ಮೈಸೂರು ರಾಜ್ಯದ ಆಡಳಿತವನ್ನು ಒಡೆಯರ ವಂಶದ ರಾಜರುಗಳು ಆಳುತ್ತಿದ್ದಾಗ ನಾಲ್ಮಡಿ ಶ್ರೀ ಕೃಷ್ಣರಾಜ ಒಡೆಯರ ಆಳ್ವಿಕೆಯ ಅವಧಿಯನ್ನು ಅಂದಿನ ಮೈಸೂರು ಸಂಸ್ಥಾನದ ಸುವರ್ಣ ಯುಗ ಎಂದು ಇತಿಹಾಸಕಾರರು ಬಣ್ಣಿಸುವುದು ಅತಿಶಯೋಕ್ತಿ ಏನೂ ಅಲ್ಲ. ಈ ರಾಜರ್ಷಿ ಶ್ರೀ ಕೃಷ್ಣರಾಜ ಒಡೆಯರ ಆಡಳಿತಾವಧಿಯ ಉತ್ತರಾರ್ಧಭಾಗದಲ್ಲಿ ಮಿಂಚಿದವರೆಂದರೆ ಆಗ ದಿವಾನರಾಗಿದ್ದ ಸರ್ ಎಂ. ವಿಶ್ವೇಶ್ವರಯ್ಯನವರು. ಇವರು ೧೯೧೮ರಲ್ಲಿ ವಿಶ್ರಾಂತರಾದ ತರುವಾಯ, ಅದರ ಮುಂದಿನ ವರ್ಷ ಸರ್ದಾರ್ ಎಂ. ಕಾಂತರಾಜ ಅರಸ್ ಅವರು ಸಂಸ್ಥಾನದ ದಿವಾನರಾದರು. ಇವರ ಆಡಳಿತ ಕಾಲದಲ್ಲಿ ನಡೆದ ಮುಖ್ಯ ಕಾರ್ಯಗಳಲ್ಲಿ ಬಹಳ ಪರಿಣಾಮಕಾರಿಯಾಗಿಯೂ, ಮುಂಬರುವ ದಿನಗಳಲ್ಲಿ ಭಾರತದ ಸಾಮಾಜಿಕ ವ್ಯವಸ್ಥೆಯ ಮೇಲೆ ಗಾಢವಾದ ಪ್ರಭಾವವನ್ನು ಬೀರಿದ ಹೆಗ್ಗಳಿಕೆಯ ಸಂಗತಿಯೆಂದರೆ ಸರ್ಕಾರೀ ನೌಕರಿಯಲ್ಲಿ ಹಿಂದುಳಿದ ಪಂಗಡದವರಿಗೆ ಸಾಕಷ್ಟು ಪ್ರಾತಿನಿಧ್ಯ ನೀಡಬೇಕೆಂಬ ಕಾನೂನನ್ನು ಜಾರಿಗೊಳಿಸಿದ್ದು. ಮುಂದೆ ರಾಷ್ತ್ರಾದ್ಯಂತ ಹೆಸರು ಮಾಡಿದ ಭದ್ರಾವತಿ ಕಬ್ಬಿಣದ ಕಾರ್ಖಾನೆಯು ವ್ಯವಸ್ಥಿತವಾಗಿ ಕಾರ್ಯಾರಂಭ ಮಾಡಿದ್ದು ಇವರ ಕಾಲದಲ್ಲಿ. ಮೊದಮೊದಲು ಬಿಳಿ ಆನೆಯೆಂದು ಜನ ದೂಷಿಸಲು ಕಾರಣವಾಗಿದ್ದ ಕಬ್ಬಿಣದ<br />ಕಾರ್ಖಾನೆ ಮತ್ತು ಕೃಷ್ಣರಾಜಸಾಗರಗಳು ಉತ್ಪಾದನೆ ತೋರುವಂತೆ ಮಾಡಿ, ವಿರೋಧಿಗಳನ್ನು ಸುಮ್ಮನಾಗಿಸುವಂತೆ ಕಾರ್ಯಕ್ರಮಗಳನ್ನು ಕೈಗೊಂಡದ್ದು ಕಾಂತರಾಜರ ಕಾಲದಲ್ಲಿ. ಎಲ್ಲರಿಗೂ ಉಚಿತವಾಗಿ ಸಾಮಾನ್ಯ ಪ್ರಾಥಮಿಕ ಶಿಕ್ಷಣ ದೊರೆಯಬೇಕು, ನಿರುದ್ಯೋಗ ಪರಿಹಾರಕ್ಕೆ ಮತ್ತು ಸ್ವಾವಲಂಬನೆಗೆ ಈ ಪ್ರಾಥಮಿಕ ಶಿಕ್ಷಣವೇ ಮದ್ದು ಎಂಬುದನ್ನ ಅರಿತ ಅರಸ್ ಅವರು ರಾಜ್ಯಾದ್ಯಂತ ಪ್ರೌಢಶಾಲೆಯವರೆಗೂ ಎಲ್ಲರಿಗೂ ಉಚಿತವಿದ್ಯಾಭ್ಯಾಸ ಒದಗುವಂತೆ ಸರ್ಕಾರೀ ಶಾಲೆಗಳನ್ನು ತೆರೆದು ಏರ್ಪಾಡು ಮಾಡಿದರು. ರಾಜ್ಯದಲ್ಲಿ ರೈಲುಮಾರ್ಗವನ್ನು ಅಭಿವೃದ್ಧಿ ಪಡಿಸಿದರು ಮತ್ತು ಹೊಸ ಹೊಸ ರೈಲುಮಾರ್ಗಗಳನ್ನು ಪ್ರಾರಂಭಿಸಿದರು.</p>
		<p>ಅರಸ್ ಅವರು ದಿವಾನರಾಗುವ ಮುನ್ನ ೧೯೧೩ರಿಂದಲೂ ಆಡಳಿತ ಸಲಹಾಸಮಿತಿಯ ಸದಸ್ಯರಾಗಿದ್ದರು. ಅದರಲ್ಲಿ ಇದ್ದುದರಿಂದ ವಿಶ್ವೇಶ್ವರಯ್ಯನವರ ಮತ್ತು ಅವರ ಹಿಂದಿನ ಅವಧಿಯ ದಿವಾನರುಗಳು ಯೋಜನೆಗಳನ್ನ ರೂಪಿಸುವಲ್ಲಿಯೂ ಅವನ್ನು ಕಾರ್ಯಗತಗೊಳಿಸುವಲ್ಲಿಯೂ ಅನುಭವ ಪಡೆದವರಾಗಿದ್ದರು. ಮತ್ತು ಕಾಲಕ್ಕೆ ತಕ್ಕಂತೆ ಆ ಯೋಜನೆಗಳಲ್ಲಿ ಸುಧಾರಣೆ ಮಾಡುವ ಅವಶ್ಯಕತೆಯ ಬಗ್ಗೆಯೂ ಬಲ್ಲವರಾಗಿದ್ದರು. ರಾಜಮಾತೆ ಮಹಾರಾಣಿ ವಾಣಿವಿಲಾಸ ಸನ್ನಿಧಾನದವರ ಸೋದರರಾಗಿದ್ದರಾಗಿದ್ದರಿಂದ ಬೇರೆಯವ ರಿಗಿಲ್ಲದ ಆಪ್ತತೆಯ ಅನುಕೂಲವೂ ಇವರಿಗೆ ಅನಾಯಾಸವಾಗಿ ಒದಗಿಬಂದಿತ್ತು.</p>
		<p>ಆಗ ಮೊದಲ ಮಹಾಯುದ್ಧದ ಬಿಸಿ ಪ್ರಪಂಚಾದ್ಯಂತ ಹರಡಿತ್ತು; ಮೈಸೂರಿಗೂ ಅದು ತಟ್ಟದೇ ಇರಲಿಲ್ಲ. ಅದರ ನಂತರದ ಆರ್ಥಿಕ ಪರಿಸ್ಥಿತಿ ಇಲ್ಲೂ ಹದಗೆಟ್ಟು ಹೋಗಿತ್ತು. ಒಂದೆಡೆ ಆಹಾರ ಪದಾರ್ಥಗಳ ಅನಿವಾರ್ಯ ರಫ್ತಿನಿಂದಾಗಿ ಕೃತಕ ಅಭಾವ, ಇನ್ನೊಂದೆಡೆ ಕೈಗಾರಿಕೋಪಕರಣಗಳಿಗೆ ಮೀಸಲಿಟ್ಟಿದ್ದ ಬಂಡವಾಳ ಯುದ್ಧಸಂಬಂಧಿತ ಕೆಲಸಗಳಿಗಾಗಿ ಅಗತ್ಯ ವಿನಿಯೋಗ. ಎಲ್ಲೆಲ್ಲೂ ಮುಗ್ಗಟ್ಟು, ಆರ್ಥಿಕ ಕುಸಿತ. ನಾಗರಿಕರಿಗೂ, ಕೈಗಾರಿಕೋದ್ಯಮಿಗಳಿಗೂ, ರೈತಾಪಿ ಜನಗಳಿಗೂ, ಸರಪಳಿಕ್ರಿಯೆಯಂತೆ, ಆ ದಿನಗಳಲ್ಲಾದ ಬೇಗುದಿ ಅಷ್ಟಿಷ್ಟಲ್ಲ. ಅದರ ಪರಿಹಾರಕ್ಕಾಗಿ ದಿವಾನ್ ಕಾಂತರಾಜೇ ಅರಸ್ ಅವರು ಜಾರಿಗೆ ತಂದ ಆರ್ಥಿಕ ನೀತಿ ಮತ್ತು ಅವರು ಸಂಘಟಿಸಿದ ಆರ್ಥಿಕ ವ್ಯವಸ್ಥೆಗಳು ರಾಜ್ಯದ ಕೃಷಿಕ ಮತ್ತು ಕೈಗಾರಿಕಾ ಕ್ಷೇತ್ರಗಳು ಮತ್ತೆ ಉಸಿರಾಡುವಂತೆ ಆದವು, ಬೆಳವಣಿಗೆ ತೋರಿದವು.</p>
		<p>ಭಾರತ ಸರ್ಕಾರದ ನೆರವಿನೊಂದಿಗೆ ಬರ್ಮಾ (ಈಗಿನ ಮೈನಮಾರ್) ದೇಶದಿಂದ ಅಕ್ಕಿಯನ್ನು ಕೆಲವು ತಿಂಗಳುಕಾಲ ಆಮದು ಮಾಡಿಕೊಂಡು, ಕಡಿಮೆಬೆಲೆಗೆ ರಾಜ್ಯದಲ್ಲಿ ಅದನ್ನು ಮಾರುವ ವ್ಯವಸ್ಥೆ ಅದದ್ದು ಈ ಅವಧಿಯಲ್ಲಿ. (೧೯೨೦ರ ಮೇ ೨೫ರ ಪ್ರಜಾಪ್ರತಿನಿಧಿ ಸಭೆಯನ್ನು ಉದ್ದೇಶಿಸಿ ದಿವಾನರು ಮಾಡಿದ ಭಾಷಣದಲ್ಲಿ ೭೦.೭೫ ಲಕ್ಷ ರೂಪಾಯಿನ ವೆಚ್ಚದಲ್ಲಿ ೪೫, ೭೫೦ ಟನ್ ಅಕ್ಕಿಯನ್ನು ಬರ್ಮಾದಿಂದ ಆಮದುಮಾಡಿಕೊಂಡ ಪ್ರಸ್ತಾಪವಿದೆ.) ಯುದ್ಧಕಾಲದಲ್ಲಿ ಜಾರಿಗೆ ತಂದಿದ್ದ ಆಹಾರ ಪದಾರ್ಥಗಳ ಹತೋಟಿ ದಾಸ್ತಾನುಗಾರರನ್ನು ನಿಯಂತ್ರಿಸಿತು. ರೈತಾಪಿ ವರ್ಗದವರು ತಮ್ಮ ಭೂಕಂದಾಯವನ್ನು ತಾವು ಬೆಳೆದ ಅಹಾರ ಧಾನ್ಯಗಳ ಮೂಲಕ ಅಲ್ಲ, ನಿಗದಿಯಾದ ಹಣದ ಮೂಲಕವೇ ಸಲ್ಲಿಸಬೇಕು ಎಂಬ ಹುಕುಂ ಸಹ, ದುರಾಸೆಯ ಮಾರಾಟ ಬುದ್ಧಿಯ, ಅಕ್ರಮ ಅನವಶ್ಯಕ ದಾಸ್ತಾನು ಪ್ರವೃತ್ತಿಯನ್ನು ಚಿವುಟಿಹಾಕಿತು.</p>
		<p class="vertical-delimiter" />
		<p>ಪ್ರಾರಂಭಿಕ ಶಿಕ್ಷಣ ಉಚಿತವಾಗಿ ಎಲ್ಲರಿಗೂ ದೊರೆಯಬೇಕೆಂದು ಹಠ ಹಿಡಿದು, ಆರ್ಥಿಕ ಪುನರ್‍ನಿರ್ಮಾಣದ ಸಲುವಾಗಿ ಪ್ರಾಥಮಿಕ ಮತ್ತು ಪ್ರೌಢ ಶಿಕ್ಷಣಕ್ಕೆ ಒತ್ತು ಕೊಡುವುದರ ಜೊತೆ ಜೊತೆಗೆ, ವೃತ್ತಿಪರ, ತಾಂತ್ರಿಕ, ಕೈಗಾರಿಕಾ ತರಬೇತಿಗೆ ಸಂಬಂಧಿಸಿದ ಶಾಲೆಗಳು ಹಿಂದುಳಿದ ಮತ್ತು ಜನಸಾಮಾನ್ಯರ ಕೈಗೆಟಕುವ ವಿದ್ಯಾಕೇಂದ್ರಗಳಾಗಬೇಕೆಂದು ಕಾಂತರಾಜರು ತಮ್ಮ ಉಪನ್ಯಾಸಗಳಲ್ಲಿ ಭಾಷಣಗಳಲ್ಲಿ ಪ್ರಸ್ತಾಪಿಸಿ ಯಥೋಚಿತ ಕಾರ್ಯಕ್ರಮಗಳನ್ನು ಕೈಗೊಂಡರು.</p>
		<p>ಆದರೆ, ಹೀಗೆ ಶಿಕ್ಷಣಕ್ಷೇತ್ರದಲ್ಲಿ ಮುನ್ನಡೆಯುತ್ತ, ಹಲವಾರು ಹೊಸ ಶಾಲಾ ಕಾಲೇಜುಗಳನ್ನು ತೆರೆಯ ತೊಡಗಿದಾಗ ಅದಕ್ಕೆ ಅನುಗುಣವಾಗಿ, ಅಲ್ಲಿ ಹೆಚ್ಚಳಗೊಂಡ ವಿದ್ಯಾರ್ಥಿವೇತನ, ಉಪಾಧ್ಯಾಯರ ಸಂಬಳ ಸಾರಿಗೆ ಇತ್ಯಾದಿಗಳಿಗಾಗಿ ಹೆಚ್ಚು ಹಣ ಬೇಕಾಯಿತು. ಇತರ ಸರ್ಕಾರೀ ನೌಕರರು ತಮ್ಮ ಸಂಕಷ್ಟಪರಿಸ್ಥಿಯನ್ನು ಎದುರಿಸಲು ಅವರಿಗೂ ವೇತನ ಹೆಚ್ಚಿಸುವುದು ಅವಶ್ಯಕವಾಯಿತು. ಇದಕ್ಕೆಲ್ಲ ಬೇಕಾದ ಹೆಚ್ಚು ಹಣವನ್ನು ಬೊಕ್ಕಸದಲ್ಲಿ ಕ್ರೋಢೀಕರಿಸಬೇಕಾಯಿತು. ಹೀಗಾಗಿ ಬಂತು ಹೊಸ ಹೊರೆ ಆದಾಯ ತೆರಿಗೆ ಮತ್ತು ಶಿಕ್ಷಣದ ಸೆಸ್ಸು. ಸಾಮಾನ್ಯವಾಗಿ ತೆರಿಗೆಯೆಂದಕೂಡಲೇ ಪ್ರಜೆಗಳ ಮನ್ನಸ್ಸು ಮುದುಡಿಹೋಗುವುದು ಸಹಜ. ಆದರೆ, ಅದನ್ನು ವಿಧಿಸಬೇಕೇ ವಿನಹ ಹೊರಿಸಬಾರದು, ಮತ್ತು ಜಾರಿಗೆ ತರುವ ಮುನ್ನ ಅದರ ಅನಿವಾರ್ಯತೆಯ ಬಗ್ಗೆ ಪೂರ್ವಭಾವೀ ಪ್ರಚಾರ, ಸಮರ್ಥನೆ, ಪ್ರಜೆಗಳ ಪ್ರತಿನಿಧಿಗಳಿಂದಲೇ ಅದಕ್ಕೆ ಅನುಮೋದನೆ-ಗಳು ಸಾಧುವಾದ ಮಾರ್ಗ. ರಾಜಕೀಯ ಅರ್ಥಶಾಸ್ತ್ರದಲ್ಲಿ ಆಳವಾಗಿ ಅಧ್ಯಯನ ಮಾಡಿ, ಆ ಕ್ಷೇತ್ರದಲ್ಲಿ ವೃತ್ತಿಪರ ಅನುಭವ ಪಡೆದಿದ್ದ ನಮ್ಮ ದಿವಾನರಿಗೆ ತಾವು ಬಲಪಡಿಸುತ್ತಿರುವ ಆರ್ಥಿಕ ಅಭಿವೃದ್ಧಿ ಸಮಾವೇಶಗಳ ಮೂಲಕ ಈ ಕೆಲಸಗಳನ್ನು ನಿರ್ವಹಿಸಲು ಸಾಧ್ಯವಾಯಿತು.</p>
		<p>ಹಿಂದೆ ಅಧಿಕಾರಿಗಳೇ ನಿರ್ವಹಿಸುತ್ತಿದ್ದ 'ಅರ್ಥ ಸಾಧಕ ಸಭೆ' ಈಗ, ಕಾಂತರಾಜರ ಕಾಲದಲ್ಲಿ ಗರಿಗೆದರಿ ನಿಜವಾದ ಅರ್ಥದಲ್ಲಿ 'ಆರ್ಥಿಕ ಅಭಿವೃದ್ಧಿ ಮಂಡಳಿ'ಯ ರೂಪ ತಾಳಿತು. ಕೈಗಾರಿಕಾ ಮಂಡಳಿ, ಕೃಷಿಮಂಡಳಿಗಳಿಂದ ಪ್ರತಿನಿಧಿಗಳು ಇದಕ್ಕೆ ಬರುವಂತಾಯಿತು. ಮಿಗಿಲಾಗಿ ಇದಕ್ಕೆ ಸ್ವಾಯತ್ತತೆ ಬಂತು. ಪುರ ಸಭೆ, ತಾಲ್ಲೂಕು ಮತ್ತು ಜಿಲ್ಲಾ ಮಟ್ಟದ ಸ್ಥಳಿಯ ಸಂಸ್ಥೆಗಳಿಗೆ ಆರ್ಥಿಕ ವಿಷಯಗಳ ಬಗ್ಗೆ ಮಾರ್ಗದರ್ಶನ ಸೂತ್ರಗಳನ್ನು ನೀಡಿ ಈ ಮಂಡಲಿ ರಾಜ್ಯದ ಆಗುಹೋಗುಗಳನ್ನು ಹುಲ್ಲುಬೇರಿನ ಮಟ್ಟದಲ್ಲಿಯೇ ರೂಪಿಸ ತೊಡಗಿತು.</p>
		<p>ಸಣ್ಣ ಸಣ್ಣ ಕೆರೆಗಳ ಪುನರ್ ನಿರ್ಮಾಣ, ಕಂದಾಯ ಇಲಾಖೆಯಲ್ಲಿ ತ್ವರಿತಗತಿಯಲ್ಲಿ ಕಡತಗಳ ವಿಲೇವಾರಿ, ಸರಕಾರದ ವಿವಿಧ ಅಂಗಗಳಲ್ಲಿ ಸಾಮರಸ್ಯ, ಶಾಲೆಗಳಲ್ಲಿ ಪೋಷಕ-ಅಧ್ಯಾಪಕರ ಸಂಘಗಳ ಸ್ಥಾಪನೆಗೆ ಉತ್ತೇಜನ, ಪಸುಸಂಗೋಪನಕ್ಕೆ ವೈಜ್ಞಾನಿಕ ತಳಹದಿಯಲ್ಲಿ ಮಾರ್ಪಾಟುಗಳು, ವ್ಯಾಪಾರದಲ್ಲಿ ಏಕರೀತಿಯ ತೂಕ ಅಳತೆಯ ಮಾಪನ ಮಾನದಂಡಗಳ ಅಳವಡಿಕೆ, ಭೂಕಂದಾಯ ಸುಧಾರಣೆ, ಗೃಹಕೈಗಾರಿಕೆಗಳಿಗೆ ಪ್ರೋತ್ಸಾಹ, ಸಂತ್ರಸ್ತ ರೈತಾಪಿ ಜನರಿಗೆ ಕಂದಾಯ ಮಾಫಿ, ಸರ್ಕಾರದಿಂದ ತಕಾವಿ ಸಾಲದ ಕೊಡುಗೆ, ಹೆಚ್ಚು ಉತ್ಪನ್ನ ತರುವ ತಳಿಯ ಬೀಜಗಳ ನೀಡಿಕೆ, ಅಬಕಾರಿ ವಿಚಾರದಲ್ಲಿ ಮದ್ಯಸಂಯಮದ ನಿಯಮಾವಳಿಗಳು ಇತ್ಯಾದಿಗಳನ್ನು ಜಾರಿಗೆ ತಂದವರು ಕಾಂತರಾಜ್ ಅರಸ್ ಅವರು.</p>
		<p class="vertical-delimiter" />
		<p>ಮಾನವೀಯತೆಯನ್ನು ಮೆರೆಯುವ ಒಂದೆರಡು ಘಟನೆಗಳನ್ನು ನೋಡಿ: ಆಗ ಅವರು ಡೆಪ್ಯುಟೀ ಕಮೀಷನರ್ ಆಗಿದ್ದ ಕಾಲ. ಆ ಕಾಲದಲ್ಲಿ ಅಪರೂಪವಾಗಿದ್ದ, ಘನತೆಯ ಸಂಕೇತವಾಗಿದ್ದ ಥಳಥಳ ಹೊಳೆಯುವ ಕಾರೊಂದರಲ್ಲಿ ತಲಕಾಡಿನ ಮರಳಿನ ಹಳ್ಳಿಗೆ ಸಾಹೇಬರ ಸವಾರಿ ಚಿತ್ತೈಸಿತ್ತು. ದಾರಿಯಲ್ಲಿ ಉರುಳಿದ್ದ ಮರಳಿನಲ್ಲಿ ಕಾರು ಸಿಕ್ಕಿಹಾಕಿಕೊಂಡಿತು. ಸುತ್ತ ಮುತ್ತಲಿದ್ದ ಹಳ್ಳಿಗರು ನಾ ಮುಂದು, ತಾ ಮುಂದು ಎಂದು ಬಂದು, ಕಾರಿನ ಮೇಲೆ ಎಲ್ಲೆಡೆಯೆಂದರೆ ಅಲ್ಲಿ ಕೈ ಹಾಕಿ, ಕಾರನ್ನು ಮುಂದಕ್ಕೆ ತಳ್ಳಿ ಬಚಾಯಿಸಿದರು. ಕಾರೇನೋ ಪಾರಾಯಿತು, ಆದರೆ ಈ ತಳ್ಳಾಟ, ನೂಕಾಟದಲ್ಲಿ ಅದಕ್ಕೆ ಹೊರಭಾಗಗಳಲ್ಲಿ ತುಂಬಾ ಜಖಂ ಸಹ ಆಯಿತು. ಸುಂದರ ವಾಹನ ವಿರೂಪಗೊಂಡುದುದನ್ನ ಕಂಡು ಕೆಂಡಾಮಂಡಲವಾದ ಕಾಂತರಾಜರು, ಆ ಜನಗಳನ್ನು ಬೈದರು. ಆದರೆ, ಆಮೇಲೆ ಮುಡುಕತೊರೆಗೆ ಪಯಣಿಸಿದಮೇಲೆ, ಶಾಂತರಾಗಿ, ಪಶ್ಚಾತ್ತಾಪಪಡುತ್ತಾ, ಜೊತೆಗಿದ್ದ ಅಮಾಲ್ದಾರ್ ನವರತ್ನ ರಾಮರಾಯರನ್ನುದ್ದೇಶಿಸಿ, "ಛೆ, ನಾನು ಎಂಥ ಕೆಲಸ ಮಾಡಿಬಿಟ್ಟೆ. ಅವರು ಗ್ರಾಮಸ್ಥರು ಏನೂ ತಿಳಿಯದವರು. ನನಗೆ ಸಹಾಯ ಮಾಡಲು ಬಂದವರು. ಅವರಿಂದ ಸಹಾಯ ಪಡೆದೂ ನಾನು ಅವರಿಗೆ ಬೈದು ಬಿಟ್ಟೆನಲ್ಲಾ, ದೇವರು ಮೆಚ್ಚುತ್ತಾನೆಯೇ!" ಎಂದು ಪರಿತಪಿಸಿದರಂತೆ.ಇನ್ನೊಂದು ಸಂದರ್ಭ. ೧೯೧೦-೧೧ರ ಕಾಲ. ಅತಿವೃಷ್ಟಿಯ ಪ್ರಭಾವದಿಂದ ಕಾವೇರಿ ಮತ್ತಿತರ ನದಿಗಳು ಉಕ್ಕಿ ಹರಿದವು. ಅಷ್ಟೇ ಅಲ್ಲ, ಆ ಮಹಾಪ್ರವಾಹ ತಿರುಮಕೂಡಲು ನರಸೀಪುರ, ಗರ್ಗೇಶ್ವರಿ, ಸೋಮನಾಥ ಪುರ ಮತ್ತು ಸುತ್ತ ಮುತ್ತಣ ಪ್ರದೇಶಗಳ ಹೊಲ ಗದ್ದೆ ತೋಟ ಕೊಟ್ಟಿಗೆ ಕಣಜ ಮನೆಗಳಿಗೆ ನುಗ್ಗಿ ಅಪಾರ ಹಾನಿ ಮಾಡಿತು. ಸಂತ್ರಸ್ತ ಜನರ ಅಹವಾಲುಗಳನ್ನು ನೇರವಾಗಿ ಕೇಳಲು ಒಂದು ಮಹಾಜನ ಸಭೆಯನ್ನ ಕಾಂತರಾಜರು ಕರೆದಿದ್ದರು. ಹಳ್ಳಿಗರು ಒಬ್ಬೊಬ್ಬರಾಗಿ ತಮಗಾದ ಕಷ್ಟನಷ್ಟಗಳನ್ನು ವಿವರಿಸಿ ತಮ್ಮ ಅಳಲನ್ನು ತೋಡಿಕೊಳ್ಳ ತೊಡಗಿದಾಗ, ವೇದಿಕೆಯಲ್ಲಿ ಕುಳಿತು ಆಲಿಸುತ್ತಾ ಇದ್ದ ಡೆಪ್ಯುಟೀ ಕಮಿಷನರ್ ಕಾಂತರಾಜರು ಬಿಕ್ಕಿ ಬಿಕ್ಕಿ ಅಳಲಾರಂಭಿಸಿದ್ದುದು ನೆರೆದಿದ್ದವರಿಗೆಲ್ಲಾ ಚಕಿತಗೊಳಿಸಿತಂತೆ. ಇದನ್ನು ಜ್ಞಾಪಿಸಿಕೊಳ್ಳುತ್ತ, ಸಮರ್ಪಕ ಪರಿಹಾರೋಪಾಯಗಳನ್ನು ಕೂಡಲೇ ಜಾರಿಗೆ ತಂದ ಕಾಂತರಾಜರ ಕ್ರಮಗಳನ್ನು ಡಿ.ವಿ.ಜಿ. ಶ್ಲಾಘಿಸುತ್ತಾರೆ.</p>
		<p>ಕಾಂತರಾಜ ಅರಸ್ ಅವರ ವೃತ್ತಿಪರ ಜೀವನದ ಮೇಲೆ ಪ್ರಭಾವ ಬೀರಿದ ವ್ಯಕ್ತಿಗಳು, ಸನ್ನಿವೇಶಗಳು, ಪರಿಸರಗಳು, ಶಕ್ತಿಗಳು ಹಲವಾರು. ಮೊಟ್ಟಮೊದಲನೆಯದಾಗಿ ಅವರ ತಾಯಿ. ಉತ್ತಮ ಸಂಸ್ಕಾರ, ರಾಜೋಚಿತ ಶ್ರದ್ಧಾಪೂರ್ಣ ವಿದ್ಯಾಭ್ಯಾಸ, ಸಾಹಿತ್ಯ, ಸಂಗೀತ ಮತ್ತು ಆಟೋಟಗಳಲ್ಲಿ ಸದಭಿರುಚಿ, ಶಿಸ್ತು- ಇವರನ್ನು ಬಾಲ್ಯ ಯೌವನದ ದಿನಗಳಲ್ಲೇ ರೂಪಿಸಿತು. ಇವರು ಬಹುಶ್ರುತರು. ಅವರ ಸಹಪಾಠಿಗಳೇ ಹೊಗಳುವಂತೆ ಕಾಂತರಾಜರು ಬಹುಭಾಷಾ ಜ್ಞಾನಿಗಳು: ಕನ್ನಡ, ಇಂಗ್ಲಿಷ್, ಸಂಸ್ಕೃತ, ತಮಿಳು, ತೆಲುಗು, ಮರಾಠಿ, ಗುಜರಾತಿಗಳನ್ನೇ ಅಲ್ಲದೆ, ಲ್ಯಾಟಿನ್ ಮತ್ತು ಫ್ರೆಂಚ್ ಸಹ ಬಲ್ಲವರಾಗಿದ್ದರು. ಅವರ ಭಾಷಣಗಳು ಅವರ ವಿದ್ವತ್ತೆಗೆ ದ್ಯೋತಕವಾಗಿವೆ. ಮಹಾರಾಜಾ ಕಾಲೇಜಿನ ಇತಿಹಾಸ ಸಂಘದ ವಿಚಾರ ಸಂಕಿರಣದಲ್ಲಿ 'ವಿಜಯನಗರ ಅಂದು ಮತ್ತು ಇಂದು' ಎಂಬ ವಿಷಯದ ಮೇಲೆ ಮಂಡಿಸಿ, ಕಾಂತರಾಜರು ಮಾಡಿದ ೨೨ ಪುಟಗಳ ಭಾಷಣ ಅವರ ವ್ಯಾಸಂಗದ ಹರವು-ಆಳಕ್ಕೆ ಒಂದು ನಿದರ್ಶನ. ಕಾಲೇಜಿನ ವ್ಯಾಸಂಗಾವಧಿಯಲ್ಲಿ ಮತ್ತು ವೃತ್ತಿಯಲ್ಲಿ ತೊಡಗಿದ್ದಾಗ ಇವರು ಗಳಿಸಿಕೊಂಡದ್ದು ಅಪಾರ ಸ್ನೇಹಸಂಪತ್ತು.</p>
		<p>ಗಣ್ಯರ ನಿಕಟವರ್ತಿಗಳಾಗಿದ್ದುದರಿಂದ ಪ್ರಾರಂಭದ ದಿನಗಳಿಂದಲೇ ಇವರಿಗೆ ರಾಜನೀತಿಯ, ರಾಜ್ಯಾಡಳಿತದ, ಹಿರಿಯರ ಚಾಣಾಕ್ಷತೆಯ, ರಾಜಮನೆತನದ ಆಗುಹೋಗುಗಳ ಸೂಕ್ಷ್ಮಸಂವೇದನಯ ಒಳನೋಟ ಲಭ್ಯವಾಗುತ್ತಿತ್ತು. ವೈವಾಹಿಕ ಜೀವನವೂ ಸುಖಕರವಾಗಿದ್ದು, ವೃತ್ತಿಪರ ಸಾಧನೆಗೆ ಇಂಬುಗೊಟ್ಟಿತು. ಹುಟ್ಟಿ ಬೆಳೆದದ್ದು ನಗರದಲ್ಲಿಯಾದರೂ, ನೆಂಟರಿಷ್ಟರು ಇದ್ದದ್ದು ಮೈಸೂರಿನ ಸುತ್ತ ಮುತ್ತಣ ಗ್ರಾಮಾಂತರ ಪ್ರದೇಶದಲ್ಲಿ. ಅವರು ಅಷ್ಟು ಸ್ಥಿತಿವಂತರಲ್ಲದ ರೈತಾಪಿ ಜನ. ಅವರುಗಳ ನಿಕಟ ಸಂಪರ್ಕ ಉಳಿಸಿಕೊಂಡಿದ್ದ ಕಾಂತರಾಜರಿಗೆ ಸಾಮಾನ್ಯರ, ಬಡಜನರ, ಹಿಂದುಳಿದವರ, ಅಶಿಕ್ಷಿತರ ಯೋಗಕ್ಷೇಮದ ಕಳಕಳಿ ಹಾರ್ದಿಕವಾಗಿತ್ತು, ಸಹಜವಾಗಿತ್ತು. ವಿದೇಶಪ್ರವಾಸ ಮಾಡಿಬಂದ ದಿವಾನರಿಗೆ ರಾಜ್ಯ ಪ್ರಗತಿ ಹೊಂದಬೇಕಾದರೆ ಪ್ರಜೆಗಳ ಮನೋಭಾವ, ಜೀವನ ಪರಿಸ್ಥಿತಿ ಉತ್ತಮಗೊಳ್ಳದೆ ಅಸಾಧ್ಯ-ಎಂಬುದು ಮನವರಿಕೆಯಾದದ್ದನ್ನ, ಜನರಿಗೆ ಮನವರಿಕೆ ಮಾಡಿಕೊಡುತ್ತಿದ್ದುದನ್ನ ಅವರ ಹೇಳಿಕೆಗಳಲ್ಲಿ, ಆದೇಶಗಳಲ್ಲಿ, ಸಮಾವೇಶಗಳನ್ನುದ್ದೇಶಿಸಿ ಮಾಡಿದ ಭಾಷಣಗಳಲ್ಲಿ ಯಥೇಚ್ಛವಾಗಿ ಕಾಣುತ್ತೇವೆ.</p>
		<p>೧೮೮೧ರಲ್ಲೇ ಸದುದ್ದೇಶದಿಂದಲೇ ಪ್ರಾರಂಭವಾದ 'ಪ್ರಜಾಪ್ರತಿನಿಧಿ ಸಭೆ'ಯನ್ನು ಪಟ್ಟಭದ್ರಹಿತಾಸಕ್ತರ ಬಿಗಿ ಮುಷ್ಟಿಯಿಂದ ವಿಮೋಚನೆಗೊಳಿಸಿ, ಅದಕ್ಕೆ ಪ್ರಜಾಸತ್ತಾತ್ಮಕ ರೂಪುಗೊಡಲು ಪ್ರಯತ್ನಿಸಿದ ಕೀರ್ತಿ ಕಾಂತರಾಜರಿಗೆ ಸಲ್ಲುತ್ತದೆ. ಸಂಸ್ಥಾನದ ಸಂವಿಧಾನವನ್ನು ಹಿಂದುಳಿದವರ ಆರ್ಥಿಕ ಸಾಮಾಜಿಕ ಪರಿಸ್ಥಿತಿಯನ್ನು ಉತ್ತಮಗೊಳಿಸುವ ರೀತಿಯಲ್ಲಿ ತಿದ್ದುಪಡಿ ಮಾಡುವ ಪ್ರಾಮಾಣಿಕ ಸಾಹಸಕ್ಕೆ ಕೈಹಾಕಿದವರು ಕಾಂತರಾಜ ಅರಸರು. ಈ ಸಮಯದಲ್ಲೇ, ಈಗಾಗಲೇ ವಿವರಿಸಿದ, ಲೆಸ್ಲಿ ಮಿಲ್ಲರ್ ಕಮಿಟಿ ರಿಪೋರ್ಟ್ ವಿಚಾರವನ್ನು ಇತಿಹಾಸಕಾರರು ದಾಖಲಿಸುವುದು. ಸುತ್ತ ಮುತ್ತಣ ವಾತಾವರಣ ಬದಲಾವಣೆಗಳ ಹಾದಿ ಹಿಡಿಯತೊಡಗಿದಾಗ ಅದಕ್ಕೆ ಪ್ರತಿಸ್ಪಂದಿಸುವ ಮುನ್ನೋಟದ ಚಾಣಾಕ್ಷತನ ತೋರಿದವರು ಇವರು. ಕಾರ್ಯಾಂಗ ಮತ್ತು ನ್ಯಾಯಾಂಗದ ಕೆಲಸಗಳನ್ನು ಬೇರ್ಪಡಿಸಿ, ವ್ಯವಸ್ಥೆಯನ್ನು ಉತ್ತಮಪಡಿಸಿದವರು. ಆರೋಗ್ಯ ನಿಮಿತ್ತ ಅಧಿಕಾರದಿಂದ ೧೯೨೨ರಲ್ಲಿ ನಿವೃತ್ತರಾದಾಗ, ತಮ್ಮ ದಿವಾನಗಿರಿಯ ಅಲ್ಪಾವಧಿಯಲ್ಲೇ ರಾಜ್ಯದ ಪ್ರಗತಿಗೆ ಶಾಂತಿಗೆ ಮುಂಬರುವ ಬಿತ್ತನೆಗೆ ಗದ್ದೆಯನ್ನು ಹಸನಾಗಿರಿಸಲು ಕಾರಣರಾದವರು. ಒಡೆಯರಾಳುತ್ತಿದ್ದ ಸಂಸ್ಥಾನವು ಮುಂದೆ ಸ್ವತಂತ್ರ ಭಾರತದಲ್ಲಿ ಅನಿವಾರ್ಯವಾಗಿ ವಿಲೀನಗೊಳ್ಳಬೇಕಾದ ಸಂದರ್ಭ ಒದಗಿಬಂದಾಗ, ಆಡಳಿತದ ಹೊಂದಾಣಿಕೆಯ ಪ್ರಶ್ನೆಯೆದ್ದಾಗ, ಅದು ಸುಲಭಸಾಧ್ಯವಾದದ್ದು, ಕಾಂತರಾಜರ ರಾಜಕೀಯ ಸಾಮಾಜಿಕ ಆರ್ಥಿಕ ಸುಧಾರಣೆಗಳು ಎಷ್ಟರಮಟ್ಟಿಗೆ ದೂರದೃಷ್ಟಿಯ ಸಾಧನೆಗಳಾಗಿದ್ದವೆಂಬುದನ್ನು ಮನವರಿಕೆಮಾಡಿಕೊಡುತ್ತದೆ</p>
	</section>
	<section class="level1 numbered" epub:type="chapter" role="doc-chapter" id="id-p4.008">
		<p class="text-center"><strong>ಗುರಿಗೂ, ನಡೆವ ದಾರಿಗೂ ಶುಭವ ಹರಸಿ</strong></p>
		<p class="verse">ಸ್ವಸ್ತಿ ಪಂಥಾಂ ಅನುಚರೇಮ, ಸೂರ್ಯಾಚಂದ್ರಮಸೌ ಇವ ।<br />ಪುನರ್ ದದತಾ, ಅಘ್ನತಾ, ಜಾನತಾ, ಸಂ ಗಮೇಮಹಿ । ।</p>
		<p class="verse-author"><strong><em>-ಸ್ವಸ್ತ್ಯ ಆತ್ರೇಯ ಋಷಿ, ಋಗ್ವೇದ ೫:೫೧:೧೫</em></strong></p>
		<p class="myquote">ಅನುದಿನವೂ ಸಂಚರಿಸುತಿಹ ರವಿಚಂದ್ರರದಂತೆ<br />ನಾವು ಸಾಗುವ ಜಾಡು ಸದಾ ಸುಗಮವಿರಲಿ;<br />ಕೊಡುತಲೇ ಇರುವವರ, ದಯೆತುಂಬಿದೆದೆಯವರ<br />ತಿಳಿದವರ ಸಂಗವೇ ನಮಗೊದಗಿ ಬರಲಿ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕ್ಷ-ಕಿರಣದ ಆವಿಷ್ಕಾರಕ<br />ರಾಂಟ್‍ಜೆನ್</h1>
		<p>ನವಂಬರ್ ೮, ೧೮೯೫ ಜರ್ಮನಿಯ ವುರ್ಲ್‍ಬರ್ಗ್ ವಿಶ್ವವಿದ್ಯಾ ನಿಲಯದ ಭೌತಶಾಸ್ತ್ರ ವಿಭಾಗಕ್ಕೆ ಸೇರಿದ ಪ್ರಯೋಗಾಲಯ. ನಗರದ ಸದ್ದು-ಗದ್ದಲದಿಂದ ದೂರವಿದ್ದ ಈ ಸಂಶೋಧನಾಗರದಲ್ಲಿ ವಿಜ್ಞಾನಿಯೊಬ್ಬನ ಕಾತುರದ ಕಣ್ಣುಗಳು ಏನನ್ನೋ ನಿರೀಕ್ಷಿಸುತ್ತಿವೆ.</p>
		<p>ಎದುರಿಗೆ ಮೇಜಿನ ಮೇಲೆ ಎರಡು ಕಡೆ ಮುಚ್ಚಿದ ಗಾಜಿನ ಕೊಳವೆಯೊಂದಿದೆ. ಈ ತುದಿಯಿಂದ ಆ ತುದಿಗೆ ಸಾಗಿದಾಗ ಕ್ರಮೇಣ ವಿಸ್ತೀರ್ಣ ಹೆಚ್ಚುವ ಈ ಕೊಳವೆ ಅಂಡಾಕಾರದ ಬಲ್ಬಿನ ಮಾದರಿಯಲ್ಲಿದೆ. ಒಂದು ತುದಿಯಲ್ಲಿ ಭದ್ರವಾಗಿ ತೂರಿಸಿ ಬೆಸುಗೆ ಹಾಕಿದ ವಿದ್ಯುತ್ ದಂಡವೊಂದಿದೆ. ಇದಕ್ಕೆ ಸೇರಿದಂತೆ ಸಮತಲದ ಚಿಕ್ಕ ಬಿಲ್ಲೆಯೊಂದು ಕೊಳವೆಯ ಒಳಗಡೆ ಚಾಚಿಕೊಂಡಿದೆ. ಕೊಳವೆಯ ಇನ್ನೊಂದು ತುದಿಯ ಬಳಿ ಇನ್ನೊಂದು ವಿದ್ಯುತ್ ದಂಡವನ್ನು ಮೇಲಿನಿಂದ ಒಳಗೆ ತೂರಿಸಿ ಅದನ್ನು ಬೆಸುಗೆ ಹಾಕಲಾಗಿದೆ. ಬೇರಿಯಂ ಪ್ಲಾಟಿನೋ ಸಯನೈಡ್ ಲವಣವನ್ನು ಸವರಿದ ಕಾಗದದ ತೆರೆಯೊಂದನ್ನು ಸಿದ್ಧಪಡಿಸಿಕೊಂಡು ಸನಿಹದಲ್ಲಿ ಇರಿಸಿ ಕೊಂಡಿದ್ದಾನೆ.</p>
		<p>ತೆಳುವಾದ ಕರಿಯ ರೊಟ್ಟಿನ ಕಾಗದದಿಂದ ಈ ಬಲ್ಬಿನ ಮೇಲ್ಮೈಯನ್ನು ವಿಜ್ಞಾನಿ ಮುಚ್ಚುತ್ತಿದ್ದಾನೆ. ಭಾರೀ ಪ್ರಮಾಣದ ವಿದ್ಯುತ್ ವಿಭವವುಳ್ಳ ವಿದ್ಯುತ್ತನ್ನು ನಳಿಗೆಯ ವಿದ್ಯುತ್ ದಂಡಗಳ ಮೂಲಕ ಹರಿಸಲು, ವಿದ್ಯುತ್ ಪ್ರೇರಕ ಸುರುಳಿ ತಂತಿಗಳು ಜೋಡಣೆಯನ್ನು ಪರೀಕ್ಷಿಸುತ್ತಿದ್ದಾನೆ. ಬಿಲ್ಲೆಯುಳ್ಳ ವಿದ್ಯುತ್ ದಂಡವನ್ನು ಋಣಧ್ರುವವನ್ನಾಗಿಸಿದ್ದಾನೆ. ಈ ವಿದ್ಯುತ್ ನಿಯಂತ್ರಣದ ಸ್ವಿಚ್ಛನ್ನು ಕೈಯ ಬಳಿ ಇರಿಸಿಕೊಂಡಿದ್ದಾನೆ.</p>
		<p>ಕರಿ ತೆರೆಗಳು ಕಿಟಕಿಗಳನ್ನೆಲ್ಲ ಮುಚ್ಚಿದವು. ದೀಪಗಳು ಆರಿದವು. ಪ್ರಯೋಗಾಲಯವನ್ನು ಕಗ್ಗತ್ತಲ್ಲು ಆವರಿಸಿತು.</p>
		<p>ವಿಜ್ಞಾನಿ ಸ್ವಿಚ್ಛನ್ನು ಒತ್ತಿದ. ಕೊಳವೆಯೊಳಗೆ ನಿರ್ವಾತದಲ್ಲಿ ವಿದ್ಯುತ್ ವಿಸರ್ಜನೆಯಾಯಿತು. ಆಹಾ ಏನಚ್ಚರಿ! ಋಣವಿದ್ಯುತ್ ಧ್ರುವದ ಎದುರಿನ
		ಗಾಜಿನ ಮೇಲ್ಮೈ ಮಿನುಗುತ್ತಿದೆ ಆಹಾ ಅದೆಂಥ ಪ್ರಖರ ದೀಪ್ತಿ! ಮನಮೋಹಕ ಹೆಸರಿನ ಮಿನುಗು!!</p>
		<p>ಬೇರಿಯಂ ಪ್ಲಾಟಿನೊ ಸಯನೈಡ್ ಲೇಪಿಸಿದ ಕಾಗದದ ತೆರೆ ಈ ಕೊಳವೆಯ ಸನಿಹದಲ್ಲಿ ಇರಿಸಿದ್ದಲ್ಲ. ಅದೂ ಸಹ ತೀಕ್ಷ್ಣವಾಗಿಯೇ ಬೆಳಗಿತು. ಅದನ್ನು ಸ್ವಲ್ಪ ದೂರ; ದೂರ ತಳ್ಳಿ ಸುಮಾರು ಎರಡು ಮೀಟರಿನಷ್ಟು ದೂರವಿರಿಸಿದಾಗಲೂ ತೆರೆ ಮಿನುಗುತ್ತಲೇ ಇತ್ತು.</p>
		<p>ತೆರೆಗೂ ಕೊಳವೆಗೂ ನಡುವೆ ಕಾಗದದ ಕಟ್ಟು, ಬೃಹತ್ ಗಾತ್ರದ ಪುಸ್ತಕ, ಮರದ ತುಂಡುಗಳು ಏನನ್ನೇ ಇರಿಸಲಿ, ಕಿರಣಗಳು ತೂರಿ ಬಂದು ತೆರೆ ಮಿನುಗುತ್ತಿತ್ತು. ಕಣ್ಣಿಗೆ ಕಾಣದ ಈ ಕಿರಣಗಳು ನಡುವಣ ತೆಳುಲೋಹದ ಹಾಳೆಗಳನ್ನು ತೂರಿದವು. ಹಲವಾರು ಪದರಗಳ ಸತುವಿನ, ತವರದ ಹಾಳೆಗಳನ್ನು ಇರಿಸಿದಾಗ ಮಾತ್ರ ಅದರ ನೆರಳು ತೆರೆಯ ಮೇಲೆ ಬಿದ್ದಿತು. ಸುಮಾರು ಒಂದೂವರೆ ಮಿಲಿಮೀಟರಿನ ಸೀಸದ ಹಾಳೆಯೊಂದನ್ನು ಇರಿಸಿದಾಗ ಕಿರಣಗಳೇನೂ ತೊರದೆ ಹಾಳೆಯ ಸಂಪೂರ್ಣ ನೆರಳು ತೆರೆಯ ಮೇಲೆ ಕಂಡಿತು.</p>
		<p>ತನ್ನ ಹಸ್ತವನ್ನು ಕೊಳವೆಗೂ ತೆರೆಗೂ ನಡುವೆ ಇರಿಸಿದಾಗ, ಏನಾಗುವುದೆಂಬುದನ್ನು ಅರಿವ ಕುತೂಹಲ ಕೆರಳಿತು, ವಿಜ್ಞಾನಿಗೆ ಹಸ್ತವನ್ನು ಚಾಚಿದ ಇನ್ನೊಂದು ಸೋಜಿಗ ಕಾದಿತ್ತು. ಕಿರಣಗಳು ಮಾಂಸದಲ್ಲಿ ತೂರಿ, ಎಲುಬುಗಳಿಂದ ತಡೆಯಲ್ಪಟ್ಟು ತೆರೆಯ ಮೇಲೆ ಹಸ್ತದ ಅಸ್ತಿವಿನ್ಯಾಸ ಸುಂದರವಾಗಿ ಮೂಡಿತ್ತು.</p>
		<p>ವಿಜ್ಞಾನಿಗಾದ ಸಂತೋಷ ಹೇಳಲಸದಳ. ಈ ದೃಕ್ ಅಗೋಚರವಾದ, ಪಾರಗಮನ ಶಕ್ತಿಯ, ವಿಚಿತ್ರ ರೀತಿಯ ತೀಕ್ಷ್ಣ ಕಿರಣಗಳಿಗೆ ಎಕ್ಸ್-ರೇ (ಕ್ಷ-ಕಿರಣ) ಎಂದು ನಾಮಕರಣ ಮಾಡಿದ. (ಬೇರೆ ಕಿರಣಗಳೊಡನೆ ಹೋಲಿಸುವಾಗ, ವಿವರಿಸುವಾಗ ಹೆಸರಿಸಲು ಅನುಕೂಲವಾಗಲೆಂದು ಸಂಕ್ಷಿಪ್ತವಾಗಿ ಎಕ್ಸ್-ರೇ ಎಂಬ ಪದವನ್ನು ಬಳಸುವೆ; ಎನ್ನುವ ಸೌಜನ್ಯ ಅವನದು) ಕ್ಷ-ಕಿರಣಗಳ ಈ ಆವಿಷ್ಕಾರದಿಂದ ಭೌತವಿಜ್ಞಾನದಲ್ಲಿ ನವ ಮನ್ವಂತರದ ದಿಡ್ಡೀ ಬಾಗಿಲೇ ತೆರೆದಂತಾಯಿತು!</p>
		<p>ಈ ಅಪೂರ್ವ ಸಂಶೋಧನೆಗೆ ಕಾರಣನಾದ ಮಹಾವಿಜ್ಞಾನಿಯೇ ರಾಂಟ್‍ಜಾನ್.</p>
		<p>ಹತ್ತೊಂಬತ್ತನೆಯ ಶತಮಾನದ ಉತ್ತರಾರ್ಧ ಹಲವು ಕ್ಷೇತ್ರಗಳಲ್ಲಿ ಬೌದ್ಧಿಕ ಚಟುವಟಿಕೆಯ ಪರ್ವ ಕಾಲವಾಗಿತ್ತು. ಡಾರ್ವಿನ್‍ನ ವಿಕಸನವಾದ, ಪಾಶ್ಚರನ ರೋಗಾಣುವಾದ, ಪಾವಲೋವ್ ಮತ್ತು ಫ್ರಾಯ್ಡ್‍ರ ಮನಶಾಸ್ತ್ರೀಯ ವಿವೇಚನೆ, ನಿಯಟ್‍ಶ್ಚ ವಿಲಿಯಂ ಜೇಮ್ಸ್, ಜಾನ್ ಡೇವಿ ಉವರ ತತ್ವಶಾಸ್ತ್ರ, ಮಾರ್ಕ್ ಡ್ಟ್ವೈನ್, ಡಾಸ್ಟೋವಸ್ಕಿ, ಷಾ ಮುಂತಾದವರ ಸಾಹಿತ್ಯ, ರೆನಾಯರ್, ಸೆಜಾನೆ ಮೊದಲಾದವರ ಕಲೆ, ಬಾಯ್ ಕೋವಸ್ಕಿ, ಬ್ರಾಹ್ಮಾಸ್ ರವರ ಸಂಗೀತ-ಇವೆಲ್ಲ ಜಗತ್ತನ್ನೇ ಬೆರಗುಗೊಳಿಸಿದ ಈ ಕಾಲದ ಪಾಶ್ಚಾತ್ಯ ಸಂಸ್ಕೃತಿಯ ಕೊಡುಗೆಗಳು. ವೈಜ್ಞಾನಿಕ ಸಂಶೋಧನೆಗಳು ನಾಗಾಲೋಟದಿಂದ ಸಾಗುತ್ತಿದ್ದ ಈ ಯುಗದಲ್ಲಿ, ವಿಲ್‍ಹೆಮ್ ಕೋನ್ರಾಡ್ ರಾಂಟ್‍ಜನ್ ಪ್ರಶ್ಯಾದೇಶದ ಲೆನ್ನೆಪ್ ಎಂಬ ಚಿಕ್ಕ ಊರಿನಲ್ಲಿ ಮಾರ್ಚ್ ೨೭, ೧೮೪೫ ರಂದು ಹುಟ್ಟಿದ.</p>
		<p>ರಾಂಟ್‍ಜಾನ್‍ನನ ತಂದೆ ಒಬ್ಬ ಶ್ರೀಮಂತ ಜವಳೀ ವ್ಯಾಪಾರಿ, ಜರ್ಮನ್. ತಾಯಿ ಡಚ್ಚಳು. ರಾಂಟ್‍ಜನ್ ಮೂರು ವರ್ಷದ ಮಗುವಾಗಿದ್ದಾಗ, ಅವರ ತಂದೆ ತಾಯಿಗಳು ಹಾಲೆಂಡಿನ ಆ್ಯಪಲ್ ಡೋರ್ನ್ ಎಂಬಲ್ಲಿಗೆ ಹೋಗಿ ನೆಲೆಸಿದರು. ಅಲ್ಲಿ ಅವನನ್ನು ಶಾಲೆಗೆ ಸೇರಿಸಿದರು. ನಮ್ಮಲ್ಲಿಯ ಕಾನ್ವೆಂಟ್ ಮಾದರಿಯ 'ಪಬ್ಲಿಕ್ ಸ್ಕೂಲ್'ನಲ್ಲಿ ಕೆಲವು ವರ್ಷ ವ್ಯಾಸಂಗ ಮಾಡಿದ. ತಂದೆ ಶ್ರೀಮಂತನಾಗಿದ್ದು, ಓದಲು ಇನ್ನೂ ಅನುಕೂಲ ಮಾಡಿಕೊಡಲು ಸ್ವಲ್ಪ ದಿನ ವಿದ್ಯಾರ್ಥಿ ನಿಲಯದೊಡಗೂಡಿದ ಹತ್ತಿರದ 'ಬೋರ್ಡಿಂಗ್ ಸ್ಕೂಲ್'ಗೆ ಅವನನ್ನು ಸೇರಿಸಿದರು. ಅಲ್ಲಿ ಅವನ ಶಿಕ್ಷಣಕ್ಕೆ ಬಲವಾದ ತಳಹದಿ ಬಿದ್ದಂತಾಯ್ತು. ತಾನಾಯ್ತು ತನ್ನ ಓದಾಯ್ತು ಎಂದಿದ್ದ ರಾಂಟ್‍ಜನ್ ಉಪಾಧ್ಯಾಯರ ಮೇಲೆ ಪ್ರಭಾವ ಬೀರುವ ಹುಡುಗನಾಗಲಿಲ್ಲ.</p>
		<p>ವಿಜ್ಞಾನದಲ್ಲಿ ಆಸಕ್ತಿ ತೋರಿದ ಇವನನ್ನು ಉಟ್ರೆಚ್ ಟೆಕ್ನಿಕಲ್ ಸ್ಕೂಲ್‍ಗೆ ಸೇರಿಸಿದರು. ಸ್ವಲ್ಪ ಕಾಲ ಉಟ್ರೆಚ್ ವಿಶ್ವವಿದ್ಯಾನಿಲಯದಲ್ಲೂ ಓದಿ, ಆನಂತರ, ವಿಜ್ಞಾನದಿಂದ ಯಂತ್ರಶಿಲ್ಪಕ್ಕೆ ಇವನ ಆಸಕ್ತಿ ಹೊರಳಿದಾಗ, ಜ್ಯೂರಿಚ್‍ನ ಪಾಲಿಟೆಕ್ನಿಕ್ ಸ್ಕೂಲಿಗೆ ಸೇರಿದ. ೧೮೬೮ರಲ್ಲಿ ಮೆಕ್ಯಾನಿಕಲ್ ಇಂಜಿನಿಯರಿಂಗ್‍ನಲ್ಲಿ ಡಿಪ್ಲೋಮ ಮಾಡಿದ.</p>
		<p>ಆದರೆ, ಇವನಲ್ಲಿ ಇಂಜಿನಿಯರಿಂಗ್‍ಗಿಂತ ವಿಜ್ಞಾನದ ಕಡೆಗೇ ಒಲವು ಹೆಚ್ಚಾಗಿರುವುದನ್ನು ಇವನ ಗುರುಗಳೆಲ್ಲ ಗುರುತಿಸಿದ್ದರು. ಇವನು ಓದುತ್ತಿದ್ದ ವೃತ್ತಿ ಶಿಕ್ಷಣ ಶಾಲೆಯೂ ಜ್ಯೂರಿಚ್‍ನ ವಿಶ್ವವಿದ್ಯಾಲಯದ ಕಟ್ಟಡದಲ್ಲೇ ಇದ್ದಿತು. ಹೀಗಾಗಿ ವಿಶ್ವವಿದ್ಯಾಲಯದ ಪ್ರಾಧ್ಯಾಪಕರುಗಳ, ವಿಜ್ಞಾನಿಗಳ ಸಂಪರ್ಕವೂ ಕ್ರಮೇಣ ಬೆಳೆಯಿತು. ಹೆಚ್ಚಾಗಿ ಪ್ರಭಾವ ಬೀರಿದ ಅಂಥ ಪ್ರಾಧ್ಯಾಪಕರುಗಳಲ್ಲಿ ಹೆಸರಾಂತ ಪ್ರೊಫೆಸರ್ ರುಡಾಲ್ಫ್ ಕ್ಲಾಸಿಯಸ್ ಸಹ ಒಬ್ಬರು. ಇವನ ಜ್ಞಾನದಾಹಕ್ಕೆ ಅವರುಗಳ ಪ್ರೋತ್ಸಾಹ ದೊರಕಿತು; ಭೌತ ಮತ್ತು ಗಣಿತ ಶಾಸ್ತ್ರದಲ್ಲಿ ತನ್ನ ಅಧ್ಯಯನ ಮುಂದುವರಿಸಲು ಉತ್ತೇಜನ ಸಿಕ್ಕಿತು. ಆಗಸ್ಟ್ ಕುಂಡ್ ಎಂಬುವನ ಪ್ರಯೋಗ ಶಾಲೆಯಲ್ಲಿ ಕೆಲ ಕಾಲ ಕೆಲಸ ಮಾಡುವ ಅವಕಾಶವೂ ಲಭಿಸಿತು. ಒಂದು ವರ್ಷ ಕಾಲ ಕುಂಡ್‍ನೊಂದಿಗೆ ಇದ್ದು ವ್ಯಾಸಂಗ ಮಾಡಿದ ನಂತರ, 'ಅನಿಲಗಳ ಅಧ್ಯಯನ' ಎಂಬ ಪ್ರಬಂಧಕ್ಕಾಗಿ ಇವನಿಗೆ ೧೮೬೯ ರಲ್ಲಿ ಜ್ಯೂರಿಚ್ ವಿಶ್ವವಿದ್ಯಾಲಯದ ಪಿ.ಎಚ್.ಡಿ. ಪದವಿಯನ್ನಿತ್ತರು.</p>
		<p>ಡಾಕ್ಟರೇಟ್ ಪದವಿ ಪಡೆದ ಮೇಲೆ ರಾಂಟ್‍ಜನ್ ಜ್ಯೂರಿಚ್ ನಲ್ಲಿಯೇ ಉಳಿದ. ಕುಂಡ್‍ನ ಸಹಾಯಕನಾಗಿ ಅವನ ಪ್ರಯೋಗ ಶಾಲೆಯಲ್ಲಿಯೇ ಅಧ್ಯಯನವನ್ನು ಮುಂದುವರಿಸಿದ. ವಿದ್ಯುತ್, ಶಾಖ, ಬೆಳಕು ಮತ್ತು ಸ್ಥಿತಿಸ್ಥಾಪಕತೆಯ ಬಗ್ಗೆ ರಾಂಟ್‍ಜನ್‍ಗೆ ತಣಿಯದ ದಾಹ, ಕುಂದದ ಆಸಕ್ತಿ. ಅವನ ಸಂಶೋಧನೆಗಳು ಮುಗಿಯುವುದರೊಳಗೆ ಕುಂಡ್‍ನಿಗೆ ಜರ್ಮನಿಯ ವ್ರುರ್ಜ್‍ಬರ್ಗ್ ವಿಶ್ವವಿದ್ಯಾನಿಲಯದಲ್ಲಿ ಒಳ್ಳೆಯ ಹುದ್ದೆಯೊಂದು ದೊರೆಯಿತು, ಅವನು ಅಲ್ಲಿಗೆ ಹೋಗಬೇಕಾಯಿತು. ಅವನೊಂದಿಗೆ ರಾಂಟ್‍ಜನ್ ಸಹ ಅಲ್ಲಿಗೆ ಹೋದ. ತೀಕ್ಷ್ಣಮತಿಯ ಇವನಿಗೆ ಸಹಾಯಕ ಸಂಶೋಧಕನ ಕೆಲಸ ದೊರಕುವುದು ಕಷ್ಟವಾಗಲಿಲ್ಲ. ಇವರಿಬ್ಬರೂ ೧೮೭೨ ರಲ್ಲಿ ಸ್ಟಾಸ್ ಬರ್ಗ್‍ನ ಕೈಸರ್ ವಿಲ್ ಹೆಮ್ ವಿಶ್ವವಿದ್ಯಾಲಯಕ್ಕೆ ಹೋದರು. ಅಲ್ಲಿ ೧೮೭೪ ರಲ್ಲಿ ರಾಂಟ್‍ಜನ್ ಅಧ್ಯಾಪಕನಾಗಿ ನೇಮಿತನಾದ ರಾಂಟ್‍ಜನ್‍ನ ಶಿಕ್ಷಕ ವೃತ್ತಿ ಅಂದಿನಿಂದ ಆರಂಭವಾಯಿತು.</p>
		<p>ಆ ಕಾಲದ ವೈಜ್ಞಾನಿಕ ಸಾಹಿತ್ಯವನ್ನು ಅನುದಿನ ಓದಿಕೊಳ್ಳುತ್ತ, ಜಗತ್ತಿನ ಬೇರೆ ಬೇರೆ ಕಡೆ ನಡೆಯುತ್ತಿದ್ದ ವೈಜ್ಞಾನಿಕ ಪ್ರಯೋಗಗಳ ಹೊತ್ತು-ಗುರಿಗಳ ಬಗೆಗೆ ನಿಖರವಾದ ವಿವರಗಳನ್ನು ಈತ ಕರತಲಾಮಲಕ ಮಾಡಿ ಕೊಂಡಿದ್ದ, ತತ್ವಶಾಸ್ತ್ರ ಮುಂತಾದ ಅನ್ಯ ಕ್ಷೇತ್ರಗಳಲ್ಲೂ ಅಭಿರುಚಿಯನ್ನು ಬೆಳೆಸಿಕೊಂಡ ಈತ ಬಹು ಬೇಗ ಜನಪ್ರಿಯನಾದುದರಲ್ಲಿ ಆಶ್ಚರ್ಯವಿಲ್ಲ. ಜರ್ಮನಿಯ ಬೇರೆ ಬೇರೆ ವಿಶ್ವವಿದ್ಯಾಲಯಗಳಿಂದ ಒಳ್ಳೆಯ ಹುದ್ದೆಗಳಲ್ಲಿ ಕೆಲಸ ಮಾಡಲು ಇವನಿಗೆ ಕರೆಬಂತು. ತನ್ನ ಸಂಶೋಧನೆಗಳನ್ನು ಮುಂದುವರಿಸಲು ಅನುವು ದೊರೆಯುವುದೆಂಬ ಆಶಯದಿಂದ ಅಲ್ಲೆಲ್ಲ ಹೋಗಿ ಕೆಲಸ ಮಾಡಿದ. ಹೋಹನ್ ಹೀಮ್ ಮತ್ತು ನೈಸ್ಸೆನ್‍ಗಳಲ್ಲಿದ್ದಾಗ ಇವನು ನಡೆಸಿದ ಪ್ರಯೋಗಗಳ ಫಲಿತಾಂಶಗಳು ಇವನನ್ನು ಕೀರ್ತಿಯ ಶಿಖರಕ್ಕೇರಿಸಿದವು.</p>
		<p>೧೮೮೫ ರಿಂದ ೧೮೮೮ ರಾಂಟ್‍ಜನ್‍ನ ಜೀವನದಲ್ಲಿ ಒಂದು ಮುಖ್ಯ ಹಂತ. ವಿದ್ಯುತ್ ಕ್ಷೇತ್ರದಲ್ಲಿ ಡೈ ಎಲೆಕ್ಟ್ರಿಕನ್ನು ಚಲಿಸಿದಾಗ ಕಾಂತೀಯ ಪರಿಣಾಮಗಳು ಉಂಟಾಗುವವು-ಎಂಬುದರ ಪ್ರಯೋಗ ಬದ್ಧ ಸಾಧನೆಯನ್ನು ಇವನು ನಿರೂಪಿಸಿದುದು ಈ ಕಾಲದಲ್ಲೇ. ೧೮೮೮ ರಲ್ಲಿ ಇದು ಪ್ರಕಾಶಿತವಾದಾಗ, ಮೈಕೇಲ್ ಫ್ಯಾರಡೇ ಮತ್ತು ಜೇಮ್ಸ್ ಕ್ಲರ್ಕ್ ಮ್ಯಾಕ್ಸ್ ವೆಲರು ಈಗಾಗಲೇ ಪ್ರಚುರ ಪಡಿಸಿದ್ದ ವಿದ್ಯುತ್ಕಾಂತೀಯ ತತ್ವಗಳಿಗೊಂದು ಹೊಸ ತಿರುವು ಬಂದಿತು.</p>
		<p>ಈ ವರ್ಷ ಪುರ್ಜ್‍ಬರ್ಗ್ ವಿಶ್ವವಿದ್ಯಾಲಯ ತನ್ನನ್ನು ಭೌತಶಾಸ್ತ್ರ ಪ್ರಾಧ್ಯಾಪಕ ಸ್ಥಾನಕ್ಕೆ ಆಹ್ವಾನಿಸಿದಾಗ ರಾಂಟ್‍ಜನ್ ಅದನ್ನು ಸಂತೋಷದಿಂದ ಒಪ್ಪಿಕೊಂಡನು. ಜೊತೆಗೆ, ಆ ವಿಶ್ವವಿದ್ಯಾಲಯದ ಭೌತಶಾಸ್ತ್ರ ವಿಭಾಗದ ನಿರ್ದೇಶನ ಹೊಣೆಯೂ ಇವನ ಹೆಗಲಿಗೇ ಬಿದ್ದಿತು. ಮುಂದಿನ ಹನ್ನೆರಡು ವರ್ಷಗಳ ಅವಧಿಯಲ್ಲಿ ತನ್ನ ಪ್ರಯೋಗ, ಸಂಶೋಧನೆ, ಸಾಧ್ಯಾ, ಪ್ರವಚನದಲ್ಲಿ ತಲ್ಲೀನನಾಗಿದ್ದ ಇವನಿಗೆ ಈ ವಿಶ್ವವಿದ್ಯಾಲಯ ಎಲ್ಲ ಅನುಕೂಲತೆಗಳನ್ನು ಒದಗಿಸಿಕೊಟ್ಟು ಜಗತ್ತಿಗೇ ಮಹದುಪಕಾರ ಮಾಡಿತು. ಇವನ ಶೈಕ್ಷಣಿಕ ಸಾಮಥ್ರ್ಯ ಮತ್ತು ಪ್ರತಿಭೆಯನ್ನು ಗುರುತಿಸಿ, ವಿಶ್ವವಿದ್ಯಾಲಯ ೧೮೯೪ ರಲ್ಲಿ ಇವನನ್ನು 'ರೆಕ್ಟರ್' ಆಗಿ ಆರಿಸಿ, ಗೌರವಿಸಿತು.</p>
		<p>ಆ ದಿನಗಳಲ್ಲಿ ವೈಜ್ಞಾನಿಕ ವಲಯಗಳಲ್ಲಿ ಬಹುಚರ್ಚಿತ ಹಾಗೂ ವಿಶಿಷ್ಟ ವಿಷಯವಾದಂಥ ಕ್ಯಾಥೋಡ್ ಕಿರಣಗಳ ಬಗ್ಗೆ ತೀವ್ರವಾಗಿ ಸಂಶೋಧನೆಗಳನ್ನು ೧೮೯೪ ರ ಜೂನ್ ತಿಂಗಳಿನಿಂದ ನಡೆಸಲಾರಂಭಿಸಿದ. ಕ್ಯಾಥೋಡ್ ಕಿರಣಗಳ ಗುಣಲಕ್ಷಣಗಳನ್ನು ನಿಖರವಾಗಿ ತಿಳಿಯಲು ಪೂರ್ವಸೂರಿಗಳಾದ ಗ್ಯಾಸಿಯಟ್, ಹಿಟಾರ್ಫ್, ಗೋಲ್ಡ್‍ಸ್ಟೆವನ್, ವಿಲಿಯಂ ಕ್ರೂಕ್ಸ್, ಹರ್ಟ್‍ಜ್, ಲೆನಾರ್ಡ್ ಮೊದಲಾದವರು ನಡೆಸಿ, ಪ್ರಚುರ ಪಡಿಸಿದ ಎಲ್ಲ ಪ್ರಯೋಗಗಳನ್ನೂ ಸ್ವತಃ ಮತ್ತೆ ನಡೆಸಿದ; ಕಾರ್ಯೋನ್ಮುಖನಾದ.</p>
		<p>ಮುಂದಿನ ವರ್ಷ, ಅಂದರೆ ೧೮೯೫ ರ ನವೆಂಬರ್ ೪ ರಂದು ರಾಂಟ್‍ಜನ್ ತಾನು ಕಂಡುಹಿಡಿದ ಕ್ಷ-ಕಿರಣದಿಂದ ವೈಜ್ಞಾನಿಕ ವೈದ್ಯಕೀಯ ಮತ್ತು ತಾಂತ್ರಿಕ ಕ್ಷೇತ್ರಗಳಲ್ಲಿ ಪ್ರಯೋಗಗಳನ್ನು ನಡೆಸಿ ಕ್ರಾಂತಿಯನ್ನೇ ಉಂಟುಮಾಡಿಬಿಟ್ಟ.</p>
		<p>ಆರು ವಾರಗಳ ಅವಿರತ ಪ್ರಯೋಗಗಳ ತರುವಾಯ, ೧೮೭೫ ರ ಡಿಸೆಂಬರ್‍ನ ಒಂದು ಶೀತಲ ಸಂಜೆ ವುರ್ಜ್‍ಬರ್ಗ್‍ನ ಭೌತ ಮತ್ತು ವೈದ್ಯಕೀಯ ಸಂಸ್ಥೆಯ ಸಭೆಯ ಮುಂದೆ ತನ್ನ ಈ ಸಂಶೋಧನೆಯ ವಿವರಗಳನ್ನು ಮಂಡಿಸಿದ. "ನವೀನ ರೀತಿಯ ಕಿರಣಗಳ ಬಗೆಗೆ ಒಂದು ಪ್ರಸ್ತಾವನಾ ವರದಿ" (ಆನ್ ಅ ನ್ಯೂ ಕೈಂಡ್ ಆಫ್ ರೇಸ್, ಎ ಪ್ರೆಲಿಮನರಿ ಕಮ್ಯೂನಿಕೇಷನ್) ಎಂಬ ಶೀರ್ಷಿಕೆಯುಳ್ಳ ರಾಂಟ್‍ಜನ್‍ನ ಪ್ರಬಂಧ ಆ ಸಂಸ್ಥೆಯ ಪತ್ರಿಕೆಯ ೧೮೯೫ ರ ಡಿಸೆಂಬರ್ ಸಂಚಿಕೆಯಲ್ಲಿ ಪ್ರಕಟವಾಯಿತು. ಮುಂದೆ, ಮಾರ್ಚ್ ೧೮೯೬ ರಲ್ಲಿ, ಇದರ ಉತ್ತರಾರ್ಧ ರೂಪದ, ಮುಂದುವರಿಸಿದ ಪ್ರಯೋಗಗಳ ಮಾಹಿತಿ ನೀಡುವ ಇನ್ನೊಂದು ಪ್ರಬಂಧವೂ ಅದೇ ಪತ್ರಿಕೆಯಲ್ಲಿ ಪ್ರಕಾಶಿತವಾಯಿತು.</p>
		<p>ಮೊದಲ ಪ್ರಕಟಣೆಯು ಹೊರಬಿದ್ದ ಕೆಲವೇ ದಿನಗಳಲ್ಲಿ, ರಾಂಟ್‍ಜನ್‍ನ ಪ್ರಯೋಗಗಳು ಇನ್ನೂ ಪ್ರಾರಂಭಿಕ ಹಂತದಲ್ಲಿಯೇ ವೈದ್ಯಜಗತ್ತು ಈ ಹೊಸ ಅಸ್ತ್ರವನ್ನು ವಿಫಲವಾಗಿ, ವ್ಯಾಪಕವಾಗಿ ಬಳಸತೊಡಗಿದವು. ಜನವರಿಯ ಕೊನೆಯೊಳಗಾಗಿಯೇ ವಿಶ್ವದಾದ್ಯಂತ ಪ್ರಯೋಗಾಲಯಗಳಲ್ಲೆಲ್ಲ ಈ ಕ್ಷ-ಕಿರಣದ ಉತ್ಪಾದನೆ, ಗುಣ-ಲಕ್ಷಣ ಮತ್ತು ಪರಿಣಾಮಗಳ ಅಧ್ಯಯನ ನಡೆಯತೊಡಗಿದವು. ಮೂರು ತಿಂಗಳೊಳಗೆ ವಿಯನ್ನಾದ ಒಂದು ಆಸ್ಪತ್ರೆಯಲ್ಲಿ ಶಸ್ತ್ರಚಿಕಿತ್ಸೆಗೆ ಸಂಬಂಧಿಸಿದಂತೆ ಕ್ಷ-ಕಿರಣ ಉಪಯೋಗಿಸಲ್ಪಟ್ಟಿತು. ಕಾಡ್ಗಿಚ್ಚಿನಂತೆ ಕ್ಷ-ಕಿರಣದ ಬಗ್ಗೆ ಚರ್ಚೆ, ವಿಚಾರ ವಿನಿಮಯ ಹರಡಿತು. ಒಂದು ವರ್ಷದ ಅವಧಿಯಲ್ಲಿಯೇ ಕ್ಷ-ಕಿರಣದ ಬಗ್ಗೆ ಒಂದು ಸಾವಿರಕ್ಕೂ ಮಿಕ್ಕ ವೈಜ್ಞಾನಿಕ ಲೇಖನಗಳೂ ನಲವತ್ತೊಂಬತ್ತು ಪುಸ್ತಕಗಳೂ ಬೇರೆ ಬೇರೆ ಭಾಷೆಗಳಲ್ಲಿ ಪ್ರಕಟವಾದುವು!</p>
		<p>ದೇಶ, ಜನಾಂಗ, ವೃತ್ತಿಯ ಎಲ್ಲೆಯನ್ನು ಮೀರಿ ಎಲ್ಲೆಡೆಯಿಂದ ಜನರು ರಾಂಟ್‍ಜನ್‍ನಿಗೆ ಗೌರವ ಸಮರ್ಪಿಸತೊಡಗಿದರು. ಸನ್ಮಾನಿಸಲು ನಾಮುಂದು ತಾಮುಂದು ಎಂದು ಬಂದರು. ವಿಜ್ಞಾನಿಗಳು ಈ ಕ್ಷ-ಕಿರಣಕ್ಕೆ 'ರಾಂಟ್‍ಜನ್ ಕಿರಣ' ವೆಂದೇ ಹೆಸರಿತೊಡಗಿದರು. ಈ ಎಲ್ಲ ಕೀರ್ತಿಗೆ ಶಿಖರ ಪ್ರಾಯವಾಗಿ, ೧೯೦೦ ರಲ್ಲಿ ರಾಂಟ್‍ಜನ್‍ಗೆ ಭೌತಶಾಸ್ತ್ರದಲ್ಲಿ ನಡೆಸಿದ ಸಾಧನೆಗಾಗಿ, ನೊಬೆಲ್ ಪಾರಿತೋಷಕವನ್ನಿತ್ತು ಗೌರವಿಸಲಾಯಿತು.</p>
		<p>ಈ ಮಧ್ಯೆ ೧೯೦೦ರಲ್ಲಿ ಬವೇರಿಯನ್ ಸರ್ಕಾರದಿಂದ ರಾಂಟ್‍ಜನ್‍ಗೆ ಕರೆ ಬಂತು. ಮ್ಯೂನಿಚ್‍ನಲ್ಲಿರುವ ಭೌತಶಾಸ್ತ್ರ ಸಂಸ್ಥೆಗೆ ನಿರ್ದೇಶಕ ಹುದ್ದೆಗೆ ಬಂದ ಈ ಆಹ್ವಾನವನ್ನು ನಿರಾಕರಿಸಲು ರಾಂಟ್‍ಜನ್‍ಗೆ ಮನಸ್ಸಾಗಲಿಲ್ಲ. ಮೊದಲಿನಿಂದಲೂ ಕಲೆ, ಸಾಹಿತ್ಯ ಮತ್ತು ಸಂಗೀತದಲ್ಲಿ ಸದಭಿರುಚಿಯನ್ನು ಬೆಳೆಸಿಕೊಂಡು ಬಂದಿದ್ದ ಇವನಿಗೆ ಮ್ಯೂನಿಚ್ ನಗರದ ಸಾಂಸ್ಕೃತಿಕ ಪರಿಸರ ತುಂಬ ಮೆಚ್ಚುಗೆಯದಾಗಿತ್ತು; ಒಪ್ಪಿಗೆ ಕೊಟ್ಟ. ಹಿಂದಿದ್ದ ವಿಶ್ವವಿದ್ಯಾಲಯದಲ್ಲಿ ಸ್ವತಂತ್ರವಾಗಿ ಬಾನಾಡಿಯಂತಿದ್ದ ಇವನಿಗೆ ಇಲ್ಲಿನ ಈ ಹುದ್ದೆ ಅಷ್ಟಾಗಿ ತೃಪ್ತಿ ತರಲಿಲ್ಲ ನಿಜ. ಆದರೂ ಸಣ್ಣ ವಿಷಯಗಳನ್ನು ಮನಸ್ಸಿಗೆ ಹಚ್ಚಿಕೊಳ್ಳುವ ಪ್ರವೃತ್ತಿಯವನಾದುದರಿಂದ ಅಲ್ಲಿನ ವಾತಾವರಣಕ್ಕೆ ಹೊಂದುಕೊಂಡುಬಿಟ್ಟ.</p>
		<p>ತನ್ನ ಕೆಳಗೆ ಏನೂ ಬೆಳೆಯ ಕೊಡದ ವಿಶಾಲ ಆಲದ ಮರದ ಹಾಗೆ ರಾಂಟ್‍ಜನ್ ಇರಲಿಲ್ಲ. ತುಂಬು ಕೀರ್ತಿಯ ಈ ದಿನಗಳಲ್ಲೂ ಹಲವಾರು ವಿದ್ಯಾರ್ಥಿಗಳಿಗೆ ಸಂಶೋಧನೆಯಲ್ಲಿ ಮಾರ್ಗದರ್ಶಿಯಾಗುತ್ತಿದ್ದ ಸಹೋದ್ಯೋಗಿ ಗಳಿಗೆ ಉತ್ತೇಜನ ಕೊಡುತ್ತಿದ್ದ. ಮುಂದೆ ಪ್ರಖ್ಯಾತರಾದ ಫೆಡರಿಚ್, ನಿಪ್ಪಿಂಗ್, ವಾನ್ ಲಾವ್ ಮೊದಲಾದವರು ರಾಂಟ್‍ಜನ್‍ನ ಅಂದಿನ ಸಹೋದ್ಯೋಗಿಗಳು, ನಿರ್ದೇಶಕನಾಗಿದ್ದರಿಂದ ಸಂಸ್ಥೆಯ ಆಡಳಿತದಲ್ಲಿ ಪ್ರಸಿದ್ಧ ವಿಜ್ಞಾನಿಯಾಗಿದ್ದ ಕಾರಣ ಹಲವಾರು ಸಭೆ ಸಮಾರಂಭಗಳ ಕಾರ್ಯಕಲಾಪಗಳಲ್ಲಿ ಪಾಲುಗೊಳ್ಳ ಬೇಕಾಗಿದ್ದುದು ಅನಿವಾರ್ಯವಾಗಿತ್ತು. ಹೀಗಾಗಿ ಸಂಶೋಧನೆಗೆ ಸಾಕಷ್ಟು ವೇಳೆ ಸಿಗದೆ ತುಂಬಾ ಪೇಚಾಡಿ ಕೊಳ್ಳುತ್ತಿದ್ದುದೂ ಉಂಟು. ಆದರೂ, ೧೯೨೦ ರಲ್ಲಿ ನಿವೃತ್ತನಾಗುವವರೆಗೂ ತನ್ನ ಸಂಶೋಧನೆಗಳನ್ನು ಬಿಡದೆ ಮುಂದುವರಿಸಿದ.</p>
		<p class="vertical-delimiter" />
		<p>ಕೊನೆಯ ದಿನಗಳಲ್ಲಿ ಒಂದು ಸಣ್ಣ ವಿವಾದ ಎದ್ದು ರಾಂಟ್‍ಜನ್‍ನ ಕೀರ್ತಿಗೆ ಮಸಿ ಬಳಿಯುವ ಪ್ರಯತ್ನ ನಡೆಯಿತು. ಹಿಡಲ್ ಬರ್ಗ್‍ನ ಪ್ರೊಫೆಸರ್ ಫಿಲಿಪ್ ಲೆನಾರ್ಡ್ ಸಹ ಈ ಮೊದಲೇ ಕ್ಯಾಥೋಡ್ ಕಿರಣಗಳ ಬಗ್ಗೆ ಪ್ರಯೋಗಗಳನ್ನು ಮಾಡಿದ್ದ. ತನ್ನ ಸಂಶೋಧನೆಗಳನ್ನು ಪ್ರಕಟಿಸುವಾಗ ಲೆನಾರ್ಡ್‍ನ ಈ ಪ್ರಯೋಗಗಳನ್ನು ರಾಂಟ್‍ಜನ್‍ನು ನಿರ್ವಂಚನೆಯಿಂದ ಸ್ಮರಿಸಿದ್ದನು. ಇದನ್ನೇ ಪಟ್ಟಾಗಿ ಹಿಡಿದು, ಕ್ಷ-ಕಿರಣಗಳನ್ನು ಕಂಡು ಹಿಡಿದುದರ ಕೀರ್ತಿ ಲೆನಾರ್ಡ್‍ಗೆ ಸಲ್ಲಬೇಕು. ರಾಂಟ್‍ಜನ್‍ಗೆ ಅಲ್ಲ ಎಂಬ ಅಪಸ್ವರವೇ ಈ ವಿವಾದದ ತಿರುಳು. ಇದರಲ್ಲಿ ಹುರುಳಿಲ್ಲವೆಂಬುದು ಗೊತ್ತಿದ್ದ ವಿಷಯವಾಗಿದರೂ, ರಾಂಟ್‍ಜನ್‍ಗೆ ಆಗದವರು ಬೆಂಕಿಗೆ ಸ್ವಲ್ಪ ತುಪ್ಪ ಹೊಯ್ದು ಅವನ ಶಾಂತಿಯನ್ನು ಕದಡಲು ಪ್ರಯತ್ನಿಸಿದರು. ಅಸೂಯಾಪರ ವಿಜ್ಞಾನಿಗಳು ಇನ್ನೊಂದು ಕುಹಕ, ಕಿಡಿಗೇಡಿ ತನಕ್ಕೂ ಕೈಹಾಕಿದರು. ರಾಂಟ್‍ಜೆನ್‍ನ ಈ ಕ್ಷ-ಕಿರಣದ ಆವಿಷ್ಕಾರ ಅಕಸ್ಮಾತ್ ದೊರಕಿದ ಫಲ, ಉದ್ದೇಶಿತ ಪ್ರಯೋಗಗಳು ಮುಚ್ಚಿದ ಗುರಿಯಲ್ಲ; ಕೇವಲ ಆಕಸ್ಮಿಕ ಸಂಶೋಧನೆಗೇಕೆ ಇಷ್ಟೊಂದು ಬಾಜಾಭಜಂತ್ರಿ-ಎಂದು ಹೀಗೆಳೆಯುವ ಸೊಲ್ಲು ಹರಡಿದರು. ಇದಂತೂ ಸತ್ಯಕ್ಕೆ ಬಲು ದೂರದ ವಿಚಾರ. ಕ್ಷ-ಕಿರಣದ ಸಂಶೋಧನೆಯು ರಾಂಟ್‍ಜೆನ್‍ನ ಕುಶಾಗ್ರಬುದ್ಧಿಯ ಹಾಗೂ ಎರಡು ಶತಮಾನಗಳಿಗೂ ಹೆಚ್ಚು ಕಾಲ ವಿಶ್ವದಾದ್ಯಂತ ವಿಜ್ಞಾನಿಗಳು ನಡೆಸಿದ ಸಂಶೋಧನೆಗಳೆಲ್ಲದರ ಒಟ್ಟು ಫಲಶೃತಿಯ ಸೂಚಕ ಎಂದರೆ ತಪ್ಪಲ್ಲ. ಧ್ಯುತಿ ವಿಜ್ಞಾನ, ವರ್ಣಪಟಲಶಾಸ್ತ್ರ, ಅನಿಲಗಳ ಅಯನೀಕರಣ, ಘನವಸ್ತುಗಳ ದೀಪ್ತಿ, ಚಿತ್ರಗ್ರಹಣ, ನಿರ್ವಾತ ರಚನೆ, ವಿದ್ಯುತ್ ವಿಜ್ಞಾನ, ವಿದ್ಯುತ್ ಕಾಂತೀಯ ತರಂಗಗಳು, ನಿರ್ವಾತದಲ್ಲಿ ವಿದ್ಯುತ್ ಪ್ರವಾಹ, ಕ್ಯಾಥೋಡ್ ಕಿರಣಗಳು ಇವೆಲ್ಲದರ ಬಗೆಗೆ ಬೇರೆ ಬೇರೆ ವಿಜ್ಞಾನಿಗಳು ಸ್ವತಂತ್ರವಾಗಿ ಸಂಶೋಧನೆಯಲ್ಲಿ ನಿರತರಾಗಿದ್ದರು. ತಮ್ಮ ಅನ್ವೇಷಣೆಯನ್ನು ಮುಚ್ಚುಮರೆಯಿಲ್ಲದೆ ಪ್ರಕಟಿಸುತ್ತಿದ್ದರು, ಚರ್ಚಿಸುತ್ತಿದ್ದರು. ಈ ಎಲ್ಲ ಜ್ಞಾನಕಿರಣಗಳು ಕೇಂದ್ರೀಕೃತವಾಗಿ ರಾಂಟ್‍ಜೆನ್‍ನ ಆವಿಷ್ಕಾರ ರೂಪುಗೊಂಡಿತೆಂದರೆ ಒಪ್ಪತಕ್ಕ ಮಾತಾದೀತು.</p>
		<p>ತಾವು ನಡೆಸಿದ ಪ್ರಯೋಗಗಳೆಲ್ಲಿ, ಆನುಷಂಗಿಕವಾಗಿ ಕ್ಷ-ಕಿರಣಗಳು ಉತ್ಪಾದನೆಯಾಗಿ, ಅದರ ಅರಿವಿಲ್ಲದ ಆ ಕಿರಣಗಳ ಪರಿಣಾಮದತ್ತ ಮಾತ್ರ ಗಮನ ಹರಿಸಿದ ಪ್ರಸಂಗಗಳೂ ವಿಜ್ಞಾನ ಲೇಖನಗಳೂ ಆ ದಿನಗಳಲ್ಲಿ ಗೊತ್ತಿದ್ದ ವಿಷಯಗಳೇ ಆಗಿದ್ದವು, ನಿಜ. ಕ್ಯಾಥೋಡ್ ಕಿರಣಗಳ ಬಗ್ಗೆ ಪ್ರಯೋಗ ನಡೆಸುತ್ತಿದ್ದಾಗ, ಸನಿಹದಲ್ಲಿದ್ದ, ಪೆಟ್ಟಿಗೆಯೊಳಗೇ ಇರಿಸಿದ್ದ ಛಾಯಾ ಚಿತ್ರಫಲಕಗಳು ಮಸಕಾದವು. ಏಕೋ ಏನೋ ಗೊತ್ತಿಲ್ಲ. ಎಂದು ಕ್ರೂಕ್ಸ್. ಜೆರ್ ವಿಸ್, ಸ್ಮಿತ್, ಗುಡ್ ಸ್ಪೀಡ್ ಮುಂತಾದವರು ಸೋಜಿಗಪಟ್ಟುಕೊಂಡು ಈ ಪರಿಣಾಮಗಳನ್ನು ವಿವರಿಸಲಾಗದೆ ಕೈಚೆಲ್ಲಿ ಕುಳಿತಿದ್ದರು. ವಿಷಯ ಹೀಗಿದ್ದರೂ, ಇವರೆಲ್ಲರ ಪ್ರಯೋಗಗಳನ್ನು ತಾನು ಪುನಹ ಅನ್ಯಾನ್ಯ ಪರಿಸ್ಥಿತಿಗಳಿಗನುಗುಣವಾಗಿ ನಡೆಸಿ, ಪ್ರಯೋಗ ನಳಿಗೆಯಲ್ಲಿ ಹೊಮ್ಮುವ ಅತಿ ತೀಕ್ಷ್ಮ ಕಿರಣದ ಪ್ರಭವವೇ ಈ ಎಲ್ಲ ಪರಿಣಾಮಗಳಿಗೆ ಕಾರಣ ಎಂದು ಖಚಿತವಾಗಿ, ಸಾಧಾರವಾಗಿ ನಿರೂಪಿಸಿ, ಆ ಕ್ಷ-ಕಿರಣಗಳ ಗುಣಲಕ್ಷಣಗಳನ್ನು ಅನುಮಾನ, ಪ್ರಮಾಣ, ಪ್ರಯೋಗಗಳಿಂದ ಸಾದರಪಡಿಸಿದ್ದನ್ನು 'ಆಕಸ್ಮಿಕ ಸಂಶೋಧನೆ' ಎಂದು ಲಘುವಾಗಿ ತೇಲಿಸಿ ಬಿಡುವುದು ಉಚಿತವೆ?</p>
		<p>ಸೌಜನ್ಯಮೂರ್ತಿಯಾದ ರಾಂಟ್‍ಜೆನ್ ಈ ಎಲ್ಲ ಗೊಂದಲಗಳಿಂದ ವಿಚಲಿತನಾಗಲಿಲ್ಲ.</p>
		<p><strong>ಕ್ಷ-ಕಿರಣವೇನೆಂಬುದನ್ನು ಈಗ ತಿಳಿಯೋಣ:</strong></p>
		<p>ನಿರ್ವಾತಗೊಳಿಸಿದ ಒಂದು ಗಾಜಿನ ನಳಿಗೆಯ ಎರಡು ತುದಿಗಳಲ್ಲಿ ಋಣ ಮತ್ತು ಧನ ವಿದ್ಯುತ್ ಧ್ರುವಗಳು ಇದ್ದು, ಹೆಚ್ಚು ವಿಭಾವಂತರುಳ್ಳ, ವಿದ್ಯುತ್ ಪ್ರವಹಿಸುವಂತೆ, ಈ ವಿದ್ಯುತ್ ಧ್ರುವಗಳನ್ನು ಕೂಡಿಸಿದಾಗ, ನಿರ್ವಾತ ಪ್ರದೇಶದಲ್ಲಿ ವಿದ್ಯುತ್ ವಿಸರ್ಜನೆಯಾಗುತ್ತದೆ. ಋಣ ಧ್ರುವದಿಂದ ಧನ ಧ್ರುವದ ಈಚೆಗೆ ಎಲೆಕ್ಟ್ರಾನ್‍ಗಳ ಧಾರೆ ಚಿಮ್ಮುತ್ತದೆ. ಈ ಎಲೆಕ್ಟ್ರಾನ್‍ಗಳ ಧಾರೆಗೆ 'ಕ್ಯಾಥೋಡ್ ಕಿರಣ' ಎಂಬ ಹೆಸರು ಪ್ರಚಲಿತದಲ್ಲಿದೆ.</p>
		<p>ಯಾವ ವಸ್ತುವೇ ಆಗಲಿ, ಅದರ ಮೇಲೆ ಈ ಕ್ಯಾಥೋಡ್ ಕಿರಣಗಳು ಬಿದ್ದಾಗ ಕ್ಷ-ಕಿರಣಗಳು ಉತ್ಪತ್ತಿಯಾಗುತ್ತವೆ.</p>
		<p>ಸಂಶೋಧನೆಗಾಗಿ ಅಂದು ರಾಂಟ್‍ಜೆನ್ ಬಳಸಿದ ಉಪಕರಣ (ಕ್ರೂಕ್ಸ್ ನಿರ್ವಾತ ನಳಿಗೆ') ದಲ್ಲಿ ನಡೆದ ಕ್ರಿಯೆ ಇಷ್ಟೆ. ವಿದ್ಯುತ್ ಪ್ರೇರಕ ಸುರುಳಿಯಿಂದ ಉತ್ಪತ್ತಿ ಮಾಡಲಾದ ಹೆಚ್ಚಿನ ಪ್ರಮಾಣದ ವಿಭವಾಂತರದಲ್ಲಿ, ನಳಿಗೆಯಲ್ಲಿ ವಿದ್ಯುತ್ ವಿಸರ್ಜನೆಯಾಯಿತು. ಋಣ ಧ್ರುವದಿಂದ ಧನಧ್ರುವದ ಕಡೆಗೆ ಎಲೆಕ್ಟ್ರಾನ್‍ಗಳ ಧಾರೆ ('ಕ್ಯಾಥೋಡ್ ಕಿರಣ') ಅಸಮಾನ್ಯ ವೇಗದಿಂದ ಧಾವಿಸಿತು. ಋಣಧ್ರುವದ ಎದುರಿಗೆ ಇದ್ದ, ಕೊಳವೆಯ ಅಗಲವಾದ ಪ್ರದೇಶದ ಗಾಜಿನ ಮೇಲೆ ಈ ಕ್ಯಾಥೋಡ್ ಕಿರಣಗಳು ಹೊಡೆದು, ಕ್ಷ-ಕಿರಣಗಳು ಉತ್ಪತ್ತಿಯಾದುವು. ಗಾಜನ್ನು ಮಿನುಗಿದ ದೀಪ್ತಿ, ಬೇರಿಯಂ ಪ್ಲಾಟಿನೋ ಸಯನೈಡ್ ಲವಣ ಲೇಪಿತ ತೆರೆ ಬೆಳಗಿದುದು, ಘನ ಪದಾರ್ಥಗಳ ಮೂಲಕ ಹಾದುಹೋಗುವ ಪಾರಗಮನ ಸಾಮಥ್ರ್ಯ, ಛಾಯಾ ಚಿತ್ರಫಲಕಗಳು ಮಸಕಾದುದು ಇವೆಲ್ಲ ಈ ಅದೃಶ್ಯ ಕಿರಣಗಳ ಗುಣ ಪರಿಣಾಮದ ದ್ಯೋತಕಗಳು.</p>
		<p>ಇಂದಿನ ದಿನಗಳಲ್ಲಿ, ಕ್ಷ-ಕಿರಣಗಳನ್ನು ಉತ್ಪಾದಿಸಲು, ರಾಂಟ್‍ಜೆನ್ ಉಪಯೋಗಿಸಿದ ನಳಿಗೆಯಲ್ಲಿ ಕೆಲವು ಅಪೇಕ್ಷಿತ ಸುಧಾರಣೆ ಬದಲಾವಣೆಗಳನ್ನು ಮಾಡಿಕೊಂಡು, 'ಕ್ಷ-ಕಿರಣಗಳಿಗೆ' ಎಂಬ ವಿಶಿಷ್ಟ ಉಪಕರಣವನ್ನು ಬಳಸುತ್ತಾರೆ. ಇದರಲ್ಲಿ, ಹೊರಬರುವ ಕ್ಯಾಥೋಡ್ ಕಿರಣಗಳು ಒಂದೆಡೆ ಕೇಂದ್ರೀಕೃತವಾಗಲು ಅನುಕೂಲವಾಗುವಂತೆ ಋಣಧ್ರುವದ ಕ್ಯಾಥೋಡ್ ನಿಮ್ನವಾಗಿರುತ್ತದೆ. ಅದಕ್ಕೆ ಎದುರಾಗಿ, ಅಧಿಕ ಶಾಖವನ್ನು ತಾಳಬಲ್ಲ ಪ್ಲಾಟಿನಂ ಅಥವಾ ಟಂಗ್ ಸ್ಟನ್ ಲೋಹದಿಂದ ಮಾಡಿದ ತುಂಡೊಂದನ್ನು ಭಾರವಾದ ತಾಮ್ರದ ಸರಳುಗಳ ತುದಿಯಲ್ಲಿ ಕೂರಿಸಿ, ಎಲೆಕ್ಟ್ರಾನ್ ಧಾರೆಗೆ ಇದನ್ನು ಗುರಿಯಾಗಿಸುತ್ತಾರೆ.</p>
		<p>ಕೊಳವೆಯ ಇನ್ನೊಂದು ಭಾಗದಲ್ಲಿ ತೂರಿಸಿದ ಧನಧ್ರುವವನ್ನೂ ಈ ಗುರಿಯ ಸರಳುಗಳನ್ನೂ ನಳಿಗೆಯ ಹೊರಗೆ ತಂತಿಗಳಿಂದ ಸೇರಿಸಿರುತ್ತಾರೆ. ಕೊಳವೆಯಲ್ಲಿ ಎಷ್ಟರಮಟ್ಟಿಗೆ ನಿರ್ವಾತವುಂಟುಮಾಡಿರುವರೆಂಬುದನ್ನು ಉತ್ಪತ್ತಿಯಾಗುವ ಕ್ಷ-ಕಿರಣದ ತೀಕ್ಷ್ಣತೆ ಅವಲಂಬಿಸುತ್ತದೆ. ಒಳಗೆ ಒತ್ತಡ ಕಡಿಮೆಯಿದ್ದರೆ ಬರುವ ಕ್ಷ-ಕಿರಣಗಳು ಗಡಸು, ಒತ್ತಡ ಜಾಸ್ತಿಯಾದರೆ ಕಿರಣಗಳು ಮೆದು, (ಸಾಧಾರಣವಾಗಿ ಒಳಗಿನ ಒತ್ತಡ ೦.೦೦೧ ಮಿಲಿ ಮೀಟರ್ ಪಾದರಸದ ಒತ್ತಡದಷ್ಟಿರುತ್ತವೆ) ವಿದ್ಯುತ್ ಪ್ರೇರಕ ಸುರುಳಿಯನ್ನು ಇಲ್ಲವೆ ಪರಿವರ್ತಕವನ್ನು ಬಳಸಿಕೊಂಡು ಧನ, ಋಣಧ್ರುವಗಳನ್ನು ಸೇರಿಸಿ, ಭಾರೀ ಪ್ರಮಾಣದ ವಿಭವಾಂತರದಲ್ಲಿ (ಸುಮಾರು ೩೦, ೦೦೦ ದಿಂದ ೫೦, ೦೦೦ ವೋಲ್ಟ್) ವಿದ್ಯುತ್ ವಿಸರ್ಜನೆ ಮಾಡಲಾಗುತ್ತದೆ. ಕಡಿಮೆ ಒತ್ತಡವಿದ್ದಾಗ ಹೆಚ್ಚಿನ ವಿಭವಾಂತರ ಬೇಕು. ಎಲೆಕ್ಟ್ರಾನ್ ಧಾರೆ 'ಗುರಿ'ಗೆ ಹೊಡೆದು ಲೋಹದ ಪರಮಾಣುಗಳು ಉತ್ತೇಜಿತ ಕ್ಷ-ಕಿರಣಗಳು ಉತ್ಪತ್ತಿಯಾಗುತ್ತವೆ.</p>
		<p>ಕ್ಷ-ಕಿರಣಗಳ ಪ್ರಮುಖ ಗುಣಲಕ್ಷಣಗಳು ಹೀಗಿವೆ. ತೀವ್ರತೆ (ಪರಮಾಣುಗಳ ಎಲೆಕ್ಟ್ರಾನ್‍ಗಳನ್ನು ಪಲ್ಲಟಿಸಿ ಆಯಾನೀಕರಿಸುವ ಶಕ್ತಿ) ಪಾರಗಮನ (ಘನವಸ್ತುಗಳ ಮೂಲಕ ಹಾದು ಹೋಗುವ ಭೇದನ ಸಾಮಥ್ರ್ಯ, ದೀಪ್ತಿ ಸೃಜನ ಕೆಲವು (ರಾಸಾಯನಿಕ ಸಂಯುಕ್ತಗಳ ಮೇಲೆ ದಟ್ಟೈಸಿದಾಗ ಮಿನುಗನ್ನುಂಟುಮಾಡುವ ವೈಶಿಷ್ಟ್ಯ) ಇವು ಗುಣಗಳು. ಕ್ಷ-ಕಿರಣಗಳು ವಿದ್ಯುತ್ ಕಾಂತ ತರಂಗಗಳು, ತರಂಗಾತರ ಅತಿಹ್ರಸ್ವ, ವಿದ್ಯುತ್ ಕ್ಷೇತ್ರದಲ್ಲಾಗಲೀ, ಕಾಂತಕ್ಷೇತ್ರದಲ್ಲಾಗಲೀ ಬಾಗುವುದಿಲ್ಲ, ನಮನ ಹಾಗೂ ಧ್ರುವೀಕರಣ ಕ್ಕೊಳಗಾಗಬಲ್ಲವು -ಇವು ಲಕ್ಷಣಗಳು</p>
		<p class="vertical-delimiter" />
		<p>ಮೊಟ್ಟ ಮೊದಲನೆಯದಾಗಿ ಮತ್ತು ವಿಶೇಷವಾಗಿ ಕ್ಷ-ಕಿರಣಗಳು ಬಳಸಲ್ಪಟ್ಟುದುದೆಂದರೆ ವೈದ್ಯಕೀಯ ಕ್ಷೇತ್ರದಲ್ಲಿಯೇ ರಾಂಟ್‍ಜೆನ್‍ನ ಈ ಸಂಶೋಧನೆ ಹೊರಬಿದ್ದು ಇನ್ನೂ ಮೂರು ತಿಂಗಳು ಆಗುವುದರೊಳಗೇ ವಿಯನ್ನಾದ ಆಸ್ಪತ್ರೆಯೊಂದರಲ್ಲಿ ಶಸ್ತ್ರ ಚಿಕಿತ್ಸೆಗೆ ಸಂಬಂಧಿಸಿದಂತೆ ಕ್ಷ-ಕಿರಣಗಳು ಬಳಸಲಾದುದನ್ನು ಈಗಾಗಲೇ ಗುರುತಿಸಿದ್ದೇವೆ. ಅಲ್ಲಿಂದೀಚೆ, ವೈದ್ಯ ವಿಜ್ಞಾನದ ವಿವಿಧ ಶಾಖೆಗಳಲ್ಲಿ ಕ್ಷ-ಕಿರಣ ಉಪಯುಕ್ತತೆ ಹೆಚ್ಚುತ್ತಾ, ಹೋಗಿ, ಈ ಕ್ಷೇತ್ರದ ಕೆಲವು ಹಂತಗಳಲ್ಲಿ ಕ್ರಾಂತಿಯನ್ನೇ ಉಂಟುಮಾಡಿಬಿಟ್ಟಿತು. ಈಗ ಪತ್ತೆ, ಪರೀಕ್ಷೆ, ವಿಶ್ಲೇಷಣೆ ಹಾಗೂ ಪರಿಹಾರಕ್ಕೆ ಕ್ಷ-ಕಿರಣಗಳನ್ನು ಉಪಯೋಗಿಸುತ್ತಾರೆ.</p>
		<p>ಕ್ಷ-ಕಿರಣಗಳ ಭಾವಚಿತ್ರಗಳ ಬಗೆಗೆ ಕುತೂಹಲವಿರುವುದು ಸಹಜ. ಅದರ ವಿವರಣೆ ಹೀಗಿದೆ: ಎಲುಬಿನಲ್ಲಿ ರಂಜಕ, ಕ್ಯಾಲ್ಸಿಯಂ ಮುಂತಾದ 'ಭಾರ'ವಾದ ಮೂಲ ವಸ್ತುಗಳಿರುವುದರಿಂದ ಎಲುಬು ಕ್ಷ-ಕಿರಣಗಳಿಗೆ ಹೆಚ್ಚು ಅಪಾರದರ್ಶಕವಾಗಿರುತ್ತದೆ. ಎಲುಬಿಗೆ ಹೋಲಿಸಿದಾಗ, ಆಮ್ಲಜನಕ, ಜಲಜನಕ, ಇಂಗಾಲ, ಸಾರಜನಕ ಮುಂತಾದ ಲಘು ಮೂಲವಸ್ತುಗಳನ್ನುಳ್ಳ ಮಾಂಸ, ಕ್ಷ-ಕಿರಣಗಳಿಗೆ ಪಾರದರ್ಶಕ, ಪರಾಗಮನಾನುಕೂಲಿ ಕ್ಷ-ಕಿರಣ ಜನಕ ಯಂತ್ರಕ್ಕೂ, ಸ್ಫುರದೀಪ್ತಿಯುಂಟಾಗಬಲ್ಲ ತೆರೆಗೂ ನಡುವೆ ಮಾನವನ ದೇಹವನ್ನು ತಂದಿರಿಸಿದರೆ, ಆ ತೆರೆಯ ಮೆಲೆ ಬೀಳುವ ಎಲುಬುಗಳ ನೆರಳು ಮಾಂಸದ ನೆರಳಿಗಿಂತ ದಟ್ಟವಾಗಿರುತ್ತದೆ. ಆಸ್ತಿವಿನ್ಯಾಸ ಸ್ಪಷ್ಟವಾಗಿ ಗೋಚರಿಸುತ್ತದೆ. ಇದೇನೆ ರೇಡಿಯೋಸ್ಕೋಪ್‍ನ ಮುಖ್ಯ ತಂತ್ರ.</p>
		<p>ಅಪಘಾತಗಳಿಂದ ಆದ ಮೂಳೆಗಳ ಮುರಿತ, ಅಕಸ್ಮಾತ್ ದೇಹದೊಳಗೆ ಪ್ರವೇಶಿಸಿದ (ನುಂಗಿದ ಲೋಹದ ವಸ್ತುಗಳು, ತಗುಲಿ ತೂರಿದ ಬಂದೂಕಿನ
		ಗುಂಡುಗಳು ಇತ್ಯಾದಿ) ಪರಕೀಯ ವಸ್ತುಗಳ ಸ್ಥಾನವನ್ನು ಪತ್ತೆ ಹಚ್ಚಲು ಇದು ತುಂಬ ಉಪಯುಕ್ತವಾದ ಸಾಧನ. ತೆರೆಯ ಮೇಲೆ ಬೀಳುವ ನೆರಳಿನ ಚಿತ್ರವನ್ನು ನೋಡಿ ಪರೀಕ್ಷಿಸುವ 'ಸ್ಕ್ರೀನಿಂಗ್' ಒಂದು ವಿಧ. ಈ ಚಿತ್ರವನ್ನೇ ಲಗತ್ತಿಸಿದ ವಿಶಿಷ್ಟ ರೀತಿಯ ಚಿತ್ರಗಾಹಕದ ನೆರವಿನಿಂದ ಛಾಯಾಚಿತ್ರವನ್ನು ತೆಗೆದುಕೊಂಡು ಬಿಡುವಿನಲ್ಲಿ ಕೂಲಂಕಷ ವಿಶ್ಲೇಷಣೆ ಮಾಡುವುದು ಇನ್ನೊಂದು ವಿಧ ಹಲ್ಲುಗಳ ಬುಡದಲ್ಲಿ ಆಗಿರಬಹುದಾದ ಹುಣ್ಣು, ಜಠರ ಕರುಳು ಮುಂತಾದ ವ್ರಣ, ದೋಷ, ಗಾತ್ರ ಬದಲಾವಣೆಗಳನ್ನು ಪತ್ತೆಹಚ್ಚಲು ವಿಶ್ಲೇಷಿಸಲು ಕ್ಷ-ಕಿರಣದ ಬಳಕೆ ನಡೆಯುತ್ತದೆ. ರೋಗ ಪರಿಹಾರಕವಾಗಿಯೂ ಕ್ಷ-ಕಿರಣಗಳ ಉಪಯೋಗ ನಡೆದಿದೆ. 'ಎಕ್ಸ್ ರೇ ಥೆರಪಿ' ಎನ್ನುವ ಈ ವಿಧಾನದಲ್ಲಿ, ತೀಕ್ಷ್ಣವಾದ ಕ್ಷ-ಕಿರಣವನ್ನು ದುರ್ಮಾಂಸದ ಅಥವಾ ಕ್ಯಾನ್ಸರ್ ಆದ ಭಾಗದ ಮೇಲೆ ಹಾಯಿಸುತ್ತಾರೆ; ಬೇಡದ ಅಂಗಾಂಶಗಳು 'ಸತ್ತು' (ಉಳಿದ ಅಂಗಾಂಶಗಳ ಮೇಲೂ ಪರಿಣಾಮ ಬೀರಿ ಸುಟ್ಟುಬಿಡುವ ಸಾಧ್ಯತೆಯಿರುವುದರಿಂದ ಇಲ್ಲಿ ಎಚ್ಚರಿಕೆ ಅತ್ಯವಶ್ಯಕ. ಎಚ್ಚರಿಕೆ ತಪ್ಪಿದರೆ ಪ್ರತಿಕೂಲ ಪರಿಣಾಮಗಳು ಉಂಟಾಗುವುವು)</p>
		<p>ಕೈಗಾರಿಕಾರಂಗದಲ್ಲೂ ಕ್ಷ-ಕಿರಣಗಳ ಬಳಕೆ ವಿಫುಲ, ಮಿಶ್ರಲೋಹಗಳ, ಮಿಶ್ರವಸ್ತುಗಳ ಆಂತರಿಕ ರಚನೆಯ ಅಧ್ಯಯನ (ನವಗುಣದ ಸಹಾಯದಿಂದ ಹರಳುಗಳ ರಚನೆಯ ಅಭ್ಯಾಸ) ವಿಶ್ಲೇಷಣೆ ಮತ್ತು ಗುಣನಿಯಂತ್ರಣಕ್ಕೆ, ಸೆಲ್ಯುಲೋಸ್, ರಬ್ಬರ್ ಎಳೆಗಳು ಮತ್ತು ಪ್ಲಾಸ್ಟಿಕ್‍ಗಳ ರಚನಾ ವಿನ್ಯಾಸಗಳ ಅಧ್ಯಯನಕ್ಕೆ, ಪದಾರ್ಥಗಳ ಒಳಗಿರುವ ಕುಂದನ್ನು (ಟೊಳ್ಳು, ಬಿರುಕು ಇತ್ಯಾದಿ) ಪತ್ತೆ ಹಚ್ಚಲು ಮತ್ತು ಚಿತ್ರ ತೆಗೆದುಕೊಳ್ಳಲು ಕ್ಷ-ಕಿರಣಗಳ ಉಪಯೋಗ ಈಗ ತುಂಬ ಹೆಚ್ಚುತ್ತಿದೆ.</p>
		<p>ಪ್ರಯಾಣಿಕರು ಮುಚ್ಚಿಟ್ಟುಕೊಂಡಿರಬಹುದಾದ ಲೋಹ ವಸ್ತುಗಳನ್ನು ಪತ್ತೆ ಹಚ್ಚಲು, ಅಪೂರ್ವ ವರ್ಣ ಚಿತ್ರಗಳು, ಮೂಲ ಚಿತ್ರವೇ ಅಥವಾ ಬೇರೆ ಯಾರಾದರೂ ಕೈಯಾಡಿಸಿದುದೇ, ನಕಲೇ, ಒಂದರ ಮೇಲೊಂದನ್ನೆನದರೂ ಅವನೇ ಬರೆದಿರುವನೇ ಇವೆಲ್ಲವನ್ನು ಕಂಡು ಹಿಡಿಯಲು ಕ್ಷ-ಕಿರಣಗಳು ಬಳಸಲ್ಪಡುತ್ತಿದೆ ಪ್ರಯೋಜನಕಾರಿಯಾಗಿದೆ.</p>
		<p>ವ್ಯಾವಹಾರಿಕ ಜೀವನದ ದೃಷ್ಟಿಯಿಂದ ಜನತೆಯ ಕಲ್ಯಾಣ ಮತ್ತು ಪ್ರಗತಿಗೆ ಶುದ್ಧವಿಜ್ಞಾನದ ಸಂಶೋಧನೆಗಳ ಮಹತ್ವ ಎಷ್ಟು ಎಂಬುದನ್ನು ಕ್ಷ-ಕಿರಣಕ್ಕಿಂತ ಬೇರಾವುದು ತಾನೇ ಸಮರ್ಥವಾಗಿ ನಿರೂಪಿಸಬಲ್ಲುದು?</p>
		<p class="vertical-delimiter" />
		<p>೧೯೨೦ ರಲ್ಲಿ ರಾಂಟ್‍ಜೆನ್ ತನ್ನ ನಿರ್ದೇಶಕ ವೃತ್ತಿಯಿಂದ ನಿವೃತ್ತನಾದ. ಆಗ ಅವನಿಗೆ ಎಪ್ಪತ್ತೈದು ವರ್ಷ ವಯಸ್ಸು. ಕೊನೆಯವರೆಗೂ ತನ್ನ ಸಹೋದ್ಯೋಗಿಗಳ ಮತ್ತು ಸಂಶೋಧನ ಪ್ರಯೋಗಗಳಲ್ಲಿ ಆತ ಆಸಕ್ತಿಯನ್ನು ಹೊಂದಿದ್ದ. ಕ್ಷ-ಕಿರಣಗಳಿಗೆ ಸಂಬಂಧಿಸಿದಂತೆ ಐವತ್ತೆಂಟು ವೈಜ್ಞಾನಿಕ ಲೇಖನಗಳನ್ನು ಪ್ರಚುರಪಡಿಸಿದ್ದ.</p>
		<p>'ರಾಂಟ್‍ಜೆನ್-ಕಿರಣ ವಿಜ್ಞಾನ' ಇತೋಪ್ಯತಿಶಯವಾಗಿ ಹಬ್ಬುತ್ತಿರುವಾಗ, ಮ್ಯೂನಿಚ್‍ನಲ್ಲಿ ೧೯೨೩ ರಲ್ಲಿ ರಾಂಟ್‍ಜೆನ್ ನಿಧನ ಹೊಂದಿದ. ಸಾರ್ಥಕ ಜೀವನ ನಡೆಸಿ, ವಿಶ್ವಕ್ಕೊಂದು ಮಹಾನ್ ಕೊಡುಗೆಯನ್ನಿತ್ತ ಹಿರಿಯ ಚೇತನವೊಂದು ಭೌತಿಕವಾಗಿ ಈಗ ಕಣ್ಮರೆಯಾದಂತಾಯ್ತು.</p>
		<p>ರಾಂಟ್ ಜೆನ್‍ನ ಜೀವನ ದರ್ಶನವನ್ನು ಅವನ ಮಾತುಗಳಲ್ಲೇ ನಾವು ಕಾಣಬಹುದು:</p>
		<p>"ಮಬ್ಬಿದ ಅಸ್ಪಷ್ಟತೆಯ ಮುಸುಕನ್ನು ಹರಿದುಕೊಂಡು ಕ್ರಿಯೆಯೊಂದು ಹಠಾತ್ತನೆ ಅರಿವಿನ ಬೆಳಕೆಡೆಗೆ ಚಿಮ್ಮಿದಾಗ, ಹಲ ದಿನ ಹಂಬಲಿಸಿದ ಸೂತ್ರವೊಂದರ ಕೀಲಿಕೈ ಒಡನೇ ಗೋಚರಿಸಿದಾಗ, ಯೋಚನೆಯ ಶೃಂಖಲೆಯ ಕಳಚಿದ ಕುಣಿಕೆ ಕೈಗೆಟುಕಿದಾಗ-ಆಗ, ಆ ಅನ್ವೇಷಕನಿಗೆ ಮನಸ್ಸಿನ ಗೆಲುವಿನ ಸಂಭ್ರಮದ ಭಾವನೆ ಮೂಡುತ್ತದೆ. ಅವನ ಎಲ್ಲ ಹೋರಾಟ, ಪ್ರಯತ್ನಗಳಿಗೆ ಸರಿತೂಗಿಸಬಲ್ಲದೆಂದರೆ ಈ ಗೆಲುವೊಂದೇ. ಅವನ ಇರವನ್ನು ಉನ್ನತ ಮಟ್ಟಕೇರಿಸಬಲ್ಲುದೆಂದರೆ ಈ ಗೆಲುವು ಒಂದೇ"</p>
	</section>
	<section class="level1 numbered" epub:type="chapter" role="doc-chapter" id="id-p4.009">
		<p class="text-center"><strong>ಸುಗ್ಗಿ ಲೂಟಿಯಾದೀತು ಪುಂಡರ ದಂಡು ನುಗ್ಗಿ</strong></p>
		<p class="verse">ಅಕಂಟಕ ಪುಷ್ಪಮಹೀ ವೇಶಯೋಷಿರ್ ಅಮಾತೃಕಾ<br />ಮಂತ್ರಿಹೀನಾ ರಾಜಶ್ರೀರ್ ಭುಜ್ಯತೇ ವಿಟ ಚೇಟಕೈಃ । ।</p>
		<p class="verse-author"><strong><em>-ಕ್ಷೇಮೇಂದ್ರ, ಸಮಯಮಾತೃಕಾ</em></strong></p>
		<p class="myquote">ಸುತ್ತ ಮಣ್ಣಿನ ದಿಣ್ಣೆ, ಹಣ್ಣಿನ ತೋಟಕ್ಕಿಲ್ಲ ಮಾಲಿ, ಮುಳ್ಳ ಬೇಲಿ<br />ತಾಯಿ ಇಲ್ಲದ ಬೆಲೆವೆಣ್ಣು ಹರೆಯದ ಚೆಲುವೆ ಮುಗ್ಧೆ ಬೆಣ್ಣೆ;<br />ತುಂಬಿ ಉಕ್ಕಿದೆ ಬೊಕ್ಕಸ ಕಣಜ, ರಾಜ್ಯದ ಮಂತ್ರಿಗಳ ಜಾಗ<br />ಖಾಲಿ<br />ಈ ಪಾಟಿ ಇರೆ ಸುಗ್ಗಿ ಲೂಟಿಯಾಗದೆ ಪುಂಡರ ದಂಡು ನುಗ್ಗಿ?</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">'ಕ'ಕಾರಾಂತವಾದ ಪದಗಳ ಮೋಜು</h1>
		<p>'ಅಂತ್ಯಾಕ್ಷರೀ' ಆಟವನ್ನ ನಾವೆಲ್ಲ ಆಡಿ, ಹಾಡಿ ಯಾ ನೋಡಿ ಬಲ್ಲೆವು. ಯಾವ ಅಕ್ಷರದಿಂದ ಪದ ಕೊನೆಗೊಳ್ಳುತ್ತದೆ ಎಂಬುದು ಇಲ್ಲಿ ಮುಖ್ಯ. (ಆ ಅಕ್ಷರದಿಂದ ಮೊದಲಾಗುವ ಇನ್ನೊಂದು ಹಾಡನ್ನು ನೆನಪಿಸಿಕೊಳ್ಳಬೇಕು; ಇದು ನಿಯಮ.) ಯಾವ ಅಕ್ಷರದಿಂದ (ಸಂಸ್ಕೃತದವೂ ಸೇರಿದಂತೆ) ಕನ್ನಡದ ಪದಗಳು ಕೊನೆಗೊಳ್ಳುತ್ತವೆ ಎಂದು ಯೋಚಿಸುವುದೂ ಒಂದು ತರಹ ಆಟವೇ. ಹಿಂದಂತೂ ಕನ್ನಡ ಕವಿಗಳಿಗೆ ಪ್ರಾಸವೇ ಮುಖ್ಯವಾಗಿದ್ದಾಗ, ಅದರಲ್ಲೂ ಪದ್ಯದ ಪ್ರತಿಸಾಲಿನ ಎರಡನೆಯ ಅಕ್ಷರ ತಪ್ಪದೇ ಒಂದೇ ಇರಬೇಕು ಎಂಬ ಸುಗ್ರೀವಾಜ್ಞೆ ಜಾರಿಯಲ್ಲಿದ್ದಾಗ, ಬಹಳ ಮಂದಿ ಉದಯೋನ್ಮುಖ ಕವಿಗಳು ಅಂತಹ ಪದಗಳಿಗಾಗಿ ತಿಣುಕಾಡಿರಬೇಕು; ಮೇಲಿಂದ ಮೇಲೆ ಅದೇ ಅಕ್ಷರಗಳು ಬರುವ ಅನುಪ್ರಾಸದ ಪದಗಳಿಗೂ ಹುಡುಕಾಡಿರಬೇಕು. ಸ್ವಾರಸ್ಯಕರವಾಗಿದ್ದಾಗ ಮಾತು ಗಾದೆಯಾಗುವುದೂ ಈ ಮೋಡಿಯಿಂದಲೇ. ('ವೇದ ಸುಳ್ಳದರೂ ಗಾದೆ ಸುಳ್ಳದೀತೇ?') ಈಗಲೂ ಚುಟುಕ, ಚೌಪದಿಗಳನ್ನು ಹೊಸೆಯುವ, ನಗೆ ಚಟಾಕಿಯ ಪದ್ಯಗಳನ್ನು ಹುಟ್ಟುಹಾಕುವ, ಹಾಡಬಲ್ ಕವನಗಳನ್ನು ರಚಿಸುವ ಮರಿ ಹಿರಿ ಕವಿಪುಂಗವರಿಗೆಲ್ಲ ಸಾಮಾನ್ಯವಾಗಿ ಗಮನ ಇರುವುದು ಯಾವುದರ ಮೇಲೆ? ಪದ್ಯದ ಸಾಲಿನ/ಸಾಲುಗಳ ಕೊನೆಯ ಅಕ್ಷರದ ಪುನರಾವರ್ತನೆಯೇ ಮೇಲೇನೇ. ಇದೇ ಅಂತ್ಯಾಕ್ಷರ ಪ್ರಾಸ. (ಇದರ ಬಗ್ಗೆ ಬರೀಲಿಕ್ಕ ಹತ್ತಿರುವ ನಾನು ನಿಮಗೆ ಕೊರೀತಿದ್ದರೆ ಮನ್ನಿಸಿಬಿಡಿ, ಕೊಟ್ಟ ಆ ತ್ರಾಸಕ್ಕೆ!)</p>
		<p>ನಾನು ಮೊನ್ನೆ ಸುಮ್ಮನೆ ಕುಳಿತಿದ್ದಾಗ, ಕನ್ನಡದಲ್ಲಿ ಒಂದು 'ಪ್ರಾಸಪದ ಕೋಶ' ಬೇಗ ಹೊರಬಂದರೆ ನಮ್ಮ ಉದಯೋನ್ಮುಖ ಕವಿಗಳಿಗೆ ಎಷ್ಟೊಂದು ಉಪಕಾರ ಅನುಕೂಲ ಆಗುತ್ತಲ್ಲವಾ ಎಂಬ ಯೋಚನೆ ಬಂತು. ನನ್ನದು ಮತ್ತು ಕೆಲವು ಆಪ್ತ ಗೆಳೆಯರ ಬರವಣಿಗೆಯ ಮೇಲೆ ಕೈಯಾಡಿಸುವ ಪ್ರಮೇಯ ಒದಗಿದಾಗ ಸಹ, ಈ ಯೋಚನೆ ಬಾರದಿಲ್ಲ.</p>
		<p>'ಕ'ಅಂತವಾದ ಹೆಸರಿನ ಮೋಜು ನೋಡಬೇಕೆ? ವರ್ತ'ಕ' ನಾಯ'ಕ'ನೊಬ್ಬನ ಕತೆಯನ್ನು ನಾಟ'ಕ' ರೂಪದಲ್ಲಿ ಹೇಳ ಹೊರಟಿರುವ, ಅದೇ ಶೂದ್ರ'ಕ'ನ 'ಮೃಚ್ಛಕಟಿಕ'ಕ್ಕೇ ಮೊದಲು ಹೋಗೋಣ; 'ಮೃಚ್ಛಕಟಿಕ' ನಾಟಕ ಸಂಸ್ಕೃತದಲ್ಲಿದೆ. 'ಮೃತ್'ಎಂದರೆ ಮಣ್ಣು, 'ಕಟಿಕ' ಎಂದರೆ ಗಾಡಿ, ಶಕಟ, ಬಂಡಿ. ಈ 'ಮಣ್ಣಿನ ಬಂಡಿ' ನಾಟಕವನ್ನು ಬರೆದವನು ಸುಮಾರು ನಾಲ್ಕು-ಐದನೆಯ ಶತಮಾನದ 'ಶೂದ್ರಕ' ಎಂಬ ಕವಿ. (ಬಹುಶಃ 'ವಸಂತಸೇನೆ' ಎಂದರೆ, 'ಚಾರುದತ್ತ' ಎಂದರೆ, ಆ ದಿವಂಗತ ಸುಬ್ಬಯ್ಯನಾಯ್ಡು ಅವರ ನಾಟಕ ಮತ್ತು ಅದೇ ಹೆಸರಿನ ಸಿನೆಮಾ ಓದುಗರಿಗೆ ಥಟ್ಟನೆ ನೆನಪಿಗೆ ಬರುತ್ತದೋ ಏನೋ.) ಸಂಸ್ಕೃತದ ಈ ನಾಟಕವನ್ನು ಹಲವರು ಕನ್ನಡಿಸಿದ್ದಾರೆ. ಈ ಶೂದ್ರಕ ಮಹಾಶಯನೂ ಆಂಧ್ರಭೃತ್ಯರ ಮೂಲಪುರುಷನಿರಬಹುದೆಂಬ ಸಂಶೋಧಕರ ಮತವೊಂದಿದೆ. ಈ ಮೂಲಪುರುಷನ ಹೆಸರು ಒಂದೊಂದು ಪುರಾಣದಲ್ಲಿ ಒಂದೊಂದು ರೂಪದಲ್ಲಿ ದೊರೆಯುತ್ತದೆಯಂತೆ- ಶಿಮಿಖ, ಸಿಂಧುಕ, ಶಿಶುಕ, ಶಿಪ್ರಕ, ಶೂದ್ರಕ, ಇತ್ಯಾದಿ.</p>
		<p>ಭಾಸ ಬರೆದ ನಾಲ್ಕಂಕದ ಅಪೂರ್ಣ ನಾಟಕ 'ದರಿದ್ರ ಚಾರುದತ್ತ'ವನ್ನು ಆಧರಿಸಿ, ಅದಕ್ಕೆ ಇನ್ನೂ ಆರು ಅಂಕಗಳನ್ನು ಸೇರಿಸಿ ಶೂದ್ರಕ ರಚಿಸಿದ ಈ ನಾಟಕದಲ್ಲಿ ಬರುವ ಒಟ್ಟು ಮೂವತ್ತು ಪಾತ್ರಗಳಲ್ಲಿ ಸುಮಾರು ಅರ್ಧದಷ್ಟು ಜನರ ಹೆಸರು 'ಕ'ಕಾರದಲ್ಲಿ ಮುಗಿಯುತ್ತದೆ: ಪಾಲಕ (ಉಜ್ಜಯಿನಿಯ ಆಗಿನ ರಾಜ), ಜೊತೆಗೆ ವಿದೂಷಕ (ರಾಜನ ಗೆಳೆಯ, ಇವನ ಹೆಸರು ಮೆತ್ರೇಯಿ), ವರ್ಧಮಾನ (ಚಾರುದತ್ತನ ಸೇವಕ), ಸಂವಾಹಕ (ಚಾರುದತ್ತನ ಇನ್ನೊಬ್ಬ ನೌಕರ), ಸ್ಥಾವರ (ಪಾಲಕನ ಭಾವ ಮೆದುನ), ಆರ್ಯ (ಪಾಲಕನನ್ನು ಕೊಂದು ಆಮೇಲೆ ಉಜ್ಜಯಿನಿಗೆ ರಾಜನಾಗುವವ), ಲೇಖ (ನ್ಯಾಯಾಲಯದ ಅಧಿಕಾರಿ), ಸಭಿ (ಒಬ್ಬ ಜೂಜುಗಾರ), ಚಂದನಕ, ವೀರಕ (ನಗರ ರಕ್ಷಕರಲ್ಲಿ ಮುಖ್ಯಸ್ಥರು), ಜೊತೆಗೆ ಶರ್ವಿಳಕ, ನಂದನಕ, ಉದ್ಯಾನವನದ ಹೆಸರು 'ಪುಷ್ಪಕರಂಡಕ', ಇತ್ಯಾದಿ. ಹೇಗೂ 'ಬೃಹತ್‍ಕಥೆ'ಯಿಂದ ಚಾರುದತ್ತ ಪ್ರಕರಣವನ್ನು ಶೂದ್ರಕ ಎರವಲು ಪಡೆದಿರಬಹುದು ಎನ್ನುತ್ತಾರಲ್ಲ; ಹಾಗಾದರೆ ಅದರಲ್ಲಿ ಬರುವ 'ವಸಂತ-ತಿಲಕ' ಎಂಬ 'ಕ'ಕಾರಾಂತ ಅಭಿಧಾನವನ್ನೇ ಏಕೆ ಉಳಿಸಿಕೊಳ್ಳದೆ 'ವಸಂತಸೇನೆ'ಯನ್ನಾಗಿಸಿದನೋ ಈ 'ಮಣ್ಣಿನಗಾಡಿಯ' ಕುಂಬಾರ ಶೂದ್ರಕ ತಿಳಿಯದು!</p>
		<p>ಪಂಚತಂತ್ರದ ರಾಜನ ದುಷ್ಟಮಂತ್ರಿಗಳು ಕರಟಕ, ದಮನಕ-ರ ನೆನಪು ಬರುತ್ತದೆಯೆ?</p>
		<p>ಆ ಕೆಲಸ 'ಮಾಡುವವರು' 'ಒದಗಿಸುವವರು' ಎಂಬ ಪದ ಬೇಕಾದರೆ ಆಯಾಯ 'ಕೆಲಸ'ದ ನಾಮಪದದ ಕೊನೆಗೆ 'ಕ' ಸೇರಿಸಿದರೆ ಸಿಗುವ 'ಕ' ಕರಾಂತ ಪದಗಳು ಹೇರಳ. ಉದಾಹರಣೆಗೆ: ಆರಾಧಕ ಸಹಾಯಕ ನಿರೋಧಕ ಇತ್ಯಾದಿ.</p>
		<p>ಅದೇ ರೀತಿ, ಈ ಮುಂದೆ ಹೆಸರಿಸಿರುವ ಪ್ರತ್ಯಯಗಳನ್ನೂ ನಾಮಪದಗಳಿಗೆ ಸೇರಿಸಿ ಹಲವಾರು 'ಕ' ಅಂತ್ಯದ ಪದಗಳನ್ನ ಹೊಸೆಯ ಬಹುದು: -ಆತ್ಮಕ -ಕಾರಕ -ಕಾಲಿಕ -ಜನಕ -ದಾಯಕ -ಧಾರಕ -ಪೂರ್ವಕ -ಬುರುಕ -ಮಾಪಕ -ವರ್ಧಕ -ವಾಚಕ -ಸೂಚಕ, ಇತ್ಯಾದಿ.</p>
		<p><strong>ಈಗ ಆ 'ಕ'ಕಾರಾಂತ ಪದಗಳಲ್ಲಿ ಕೆಲವನ್ನು ಪಟ್ಟಿ ಮಾಡೋಣ:</strong></p>
		<p>ಎರಡು ಮಾತ್ರೆಯವು: ಬಕ ಪಿಕ ಮಿಕ ಶಕ ಶುಕ</p>
		<p>ಮೂರು ಮಾತ್ರೆಯವು: ಏಕ ಅಂಕ ಕಂಕ ಕಾಕ ಟಂಕ ತೂಕ ನಾಕ ಪಂಕ ಬಿಂಕ ಭೇಕ ಮಂಕ ವೆಂಕ ರಂಕ ಸುಂಕ; ತೂಕ ಪಾಕ ಶೋಕ; ಅಣಕ (=ಕೀಳಾದವನು), ಕಟಕ ಘಟಕ ಚಟಕ ಚಬುಕ ಜನಕ ಕಟಕ ತನಕ ತವಕ ತಿಲಕ ಮಟಕ ಮಣಕ ಮುರಕ ಯುವಕ ಸನಕ ಹರಕ;</p>
		<p>ನಾಲ್ಕು ಮಾತ್ರೆಯವು: ಅಶೋಕ ಆರ್ಥಿಕ ಆನ (ಭೇರಿ, ತಮಟೆ) ಆಹ್ನಿಕ ಕರಟಕ ಕುಂಭಕ ಗೋಲಕ ಘಾತಕ ಚಾತಕ ಚಾಲಕ ಚುಂಬಕ ಜೃಂಭ (=ಆಕಳಿಸುವವನು) ಛಿದ್ರಕ ಜಟಕ ಜಾತಕ ತಾಜಕ ತಾರಕ ಥಕಥಕ ದಮನಕ ನಾಟಕ ನಾಯಕ ಪಾಚಕ ಪಾಠಕ ಪಾತಕ ಪಾದುಕ ಪಾನಕ ಪಿನಾಕ ಪೂರಕ ಪೋಷಕ ಪ್ರೇಷಕ ಬಾಲಕ ಬೋಧಕ ಭಾವಕ (=ರಸಿಕ, ಸಹೃದಯ) ಭಾವು (=ಭಾವಜೀವಿ) ಭುಂಭುಕ (=ವೈಭವ) ಮಾರಕ ಮೋಚ (=ನುಗ್ಗೆ ಮರ) ಮರ್ದಕ ಮಸ್ತಕ ಮಾರಕ ಮುದ್ರಕ ರೇಚಕ ರೋಧಕ ವಿವೇಕ ವರ್ಧಕ ವಾಚಕ ವಾಹಕ ವಾದಕ ವ್ಯಂಜಕ ಶಿಕ್ಷಕ ಶೋಧಕ ಶೋಚಕ, ಸಾಧಕ ಸಾರ್ಥಕ ಸೂಚಕ ಸೂತಕ ಸ್ಥಾಪಕ ಸೈನಿಕ ಸ್ಫೋಟಕ ಹಾಟಕ;</p>
		<p>ಐದು ಮಾತ್ರೆಯವು: ಆಗಮಿಕ ಆಧುನಿಕ ಆಮಲಕ (=ನೆಲ್ಲಿಕಾಯಿ) ಆಲೋಕ ನಿಕೋಚ (=ಅಂಕೋಲೆ ಮರ) ಪೀತನಕ (=ಅಮಟೆಮರ) ವಿನಾಯಕ ಮಂಡೂಕ ಸಹಾಯಕ;</p>
		<p>ಆರು ಮಾತ್ರೆಯವು: ಅಧ್ಯಾಪಕ ಅಂಗಾರಕ ಅತಿಮುಕ್ತ (=ಹುಲಿಗೆಮರ) ಆಕ್ಷೇಪಕ ಆಗಂತುಕ ಆಖ್ಯಾನಕ ಆಧ್ಯಾತ್ಮಿಕ ಆಧಿದೈವಿಕ ಆಧಿಭೌತಿಕ ಆಮ್ರಾತ (=ಅಮಟೆಮರ) ಆರಾಧಕ ಉದ್ದಾಲಕ ಉದ್ಧಾರಕ ಪರಿಶೋಧಕ ಪ್ರವರ್ತಕ ಪ್ರಯಾಣಿಕ.</p>
		<p>ಇಲ್ಲಿಗೆ ನಿಲ್ಲಿಸೋಣ.</p>
		<p>ಇಲ್ಲಿ ಇರುವ ಇನ್ನೊಂದು ಮೋಜಿನ ವಿಚಾರದ ಕಡೆ ಗಮನ ಕೊಡಿ: ಕನ್ನಡದಲ್ಲಿ ದಿಕ್ಕು ಇಲ್ಲ, ದೇವರು ಇಲ್ಲ, ದಿನ ಇಲ್ಲ, ವರ್ಷ ಇಲ್ಲ, ಅಣ್ಣ-ತಮ್ಮ ಇದೆ ಸೋದರ ಇಲ್ಲ, ಅಕ್ಕ ತಂಗಿ ಇದೆ ಸೋದರಿ ಇಲ್ಲ. ದೊಡ್ಡದು ಚಿಕ್ಕದು ಇದೆ ಸಮಾನ ಎಂಬುದಕ್ಕೆ ಶಬ್ದ ಇಲ್ಲ. ಹತ್ತಿರ ಇದೆ ದೂರ ಇಲ್ಲ, ಸಂಸ್ಕೃತದಲ್ಲಿ ಬಹುವಚನ ಪದಗಳು ಕನ್ನಡದಲ್ಲಿ ಏಕವಚನ ಪದಗಳಾಗಿವೆ. ಉದಾಹರಣೆಗೆ ಸೇತವಃ (ಬಹುವಚನ) ಕನ್ನಡದಲ್ಲಿ ಸೇತುವೆ (ಏಕ ವಚನ) ಆಗಿದೆ. ಹಾಗೆಯೇ ಗೊರವಃ ಕನ್ನಡದಲ್ಲಿ ಗೊರವ, ವಿದ್ವಾಂಸಃ ಕನ್ನಡದಲ್ಲಿ ವಿದ್ವಾಂಸ, ಬುದ್ಧಿಮಾನ್ (ಏ.ವ), ಶ್ರದ್ಧಾವಾನ್ (ಏ.ವ) ಬುದ್ಧಿವಂತಃ (ಬಹುವಚನ), ಶ್ರದ್ಧಾವಂತಃ (ಬ.ವ) ಕನ್ನಡದಲ್ಲಿ ಏಕ ವಚನಗಳಾಗಿವೆ.</p>
	</section>
	<section class="level1 numbered" epub:type="chapter" role="doc-chapter" id="id-p4.010">
		<p class="text-center"><strong>ಹಿರಿಮೆ ಗರಿಮೆಯ ತೀರ್ಥ</strong></p>
		<p class="verse">ಸತ್ಯಂ ತೀರ್ಥಂ, ಕ್ಷಮಾ ತೀರ್ಥಂ, ತೀರ್ಥಂ ಇಂದ್ರಿಯನಿಗ್ರಹಃ ।<br />ಸರ್ವಭೂತದಯಾ ತೀರ್ಥಂ, ತೀರ್ಥಂ ಆರ್ಜವಂ ಏವ ಚ । ।<br />ದಾನಂ ತೀರ್ಥಂ, ದಮಸ್ ತೀರ್ಥಂ,<br />ಸಂತೋಷಂ ತೀರ್ಥಂ ಉಚ್ಯತೇ ।<br />ಬ್ರಹ್ಮಚರ್ಯಂ ಪರಂ ತೀರ್ಥಂ, ತೀರ್ಥಶ್ಚ ಪ್ರಿಯವಾದಿತಾ । ।<br />ಜ್ಞಾನಂ ತೀರ್ಥಂ, ಧೃತಿಸ್ ತೀರ್ಥಂ,<br />ತಪಸ್ ತೀರ್ಥಂ ಉದಾಹೃತಮ್ ।<br />ತೀರ್ಥಾನಾಂ ಅಪಿ ತತ್ ತೀರ್ಥಂ ವಿಶುದ್ಧಿರ್ ಮನಸಃ ಪರಾ । ।</p>
		<p class="verse-author"><strong><em>-ಕಾಶೀ ಖಂಡ ೬:೨೮:೪೨</em></strong></p>
		<p class="myquote">ಸತ್ಯವೆಂಬುದೇ ತೀರ್ಥ, ಕ್ಷಮಿಸುವುದು ಅದೂ ತೀರ್ಥ;<br />ಇಂದ್ರಿಯದ ಹತೋಟಿಯೊಂದು ಕಡು ತೀರ್ಥ;<br />ಪ್ರಾಣಿಗಳಲನುಕಂಪ, ಪ್ರಾಮಾಣಿಕತೆಯೂ ತೀರ್ಥ,<br />ಜ್ಞಾನ ಧೈರ್ಯ ಪುಣ್ಯಗಳೋ ಬಗೆಬಗೆಯ ತೀರ್ಥ;<br />ಎಲ್ಲಕೂ ಮಿಗಿಲಾದ ತೀರ್ಥವಾವುದು ಹೇಳಿ?-<br />ಮಾನಸಿಕ ಪರಿಶುದ್ಧಿ ತಿಳಿಸೆಲೆಯ ಪರಮತೀರ್ಥ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಸೀಮಂತ</h1>
		<p>ಭಾರತದಲ್ಲಿ ಹಿಂದೂಗಳು ಹುಟ್ಟಿದಾಗಿನಿಂದ ಸಾಯುವವರೆಗೆ ಜೀವನದ ಕೆಲವು ಮುಖ್ಯ ಘಟ್ಟಗಳನ್ನು ಆಯ್ಕೆ ಮಾಡಿಕೊಂಡು, ಷೋಡಶ (ಅಂದರೆ ಹದಿನಾರು) ಸಂಸ್ಕಾರಗಳನ್ನು ತಮ್ಮ ಬಾಳಿನಲ್ಲಿ ಅವು ಪ್ರಧಾನವಾದ ತಿರುವುಗಳು ಎಂದು ಪರಿಗಣಿಸಿ, ವಿಧಿವತ್ತಾಗಿ ಆಚರಿಸುವ ಸಂಪ್ರದಾಯ ಇದೆ. ದೇಶ ಕಾಲ ಪರಿಸರ ಪರಿಸ್ಥಿತಿಯ ಕಾರಣಗಳಿಗಾಗಿ ಅವುಗಳಲ್ಲಿ ಕೆಲವನ್ನು ಜನರು ಕೈಬಿಡತೊಡಗಿದರು, ಕೆಲವನ್ನು ಉಳಿಸಿಕೊಂಡರು, ಕೆಲವನ್ನು ಸಾಂಕೇತಿಕವಾಗಿ ಸರಳವಾಗಿ ಮನೆಯ ಹಬ್ಬದ ರೂಪದಲ್ಲಿ ಆಚರಿಸತೊಡಗಿದರು. ಗಟ್ಟಿಯಾಗಿ ಉಳಿದಿರುವ ಸಂಸ್ಕಾರವೆಂದರೆ 'ವಿವಾಹ' ಮನೆಯ ಹಬ್ಬದ ಸ್ವರೂಪ ತಾಳಿರುವ ಸಂಸ್ಕಾರಗಳಲ್ಲಿ ವಿಶೇಷವಾದುದೊಂದು ಮಗುವಿಗೆ 'ನಾಮಕರಣ', 'ಗೃಹಪ್ರವೇಶ' ಮತ್ತು ಗರ್ಭಿಣಿಗೆ 'ಸೀಮಂತ'.</p>
		<p>'ಸಂಸ್ಕಾರ' ಎಂದರೆ ಶಾಸ್ತ್ರೋಕ್ತ ವಿಧಿಯಿಂದ ಪರಿಷ್ಕರಿಸುವುದು, ಶುದ್ಧೀಕರಿಸುವುದು, ಅರ್ಹತೆಯನ್ನು ಉಂಟುಮಾಡುವುದು ಎಂದು ಅರ್ಥ. ವಿಧಿ (ಹೀಗೇ ಮಾಡಬೇಕು) ವಿಧಾನ (ಹೇಗೆ ಹೇಗೆ ಮಾಡಬೇಕು) ಎಂಬುದನ್ನು ನಾವು 'ಗೃಹ್ಯಸೂತ್ರ'ಗಳಲ್ಲಿ ಕಾಣುತ್ತೇವೆ. ಭಾರತದಲ್ಲಿ ಪುರಾಣಗಳ ಯುಗ ಪ್ರಾರಂಭವಾಗುವ ಮೊದಲು, ವೇದ ಉಪನಿಷತ್ತಿನ ಕಾಲದ ಅಂಚಿನಲ್ಲಿ ಈ ಗೃಹ್ಯಸೂತ್ರಗಳು ರಚಿತವಾದವು. ಗೃಹಸ್ಥನ ಜೀವನದಲ್ಲಿ ಅನುದಿನದ ನಡವಳಿಕೆ, ಮಾಡಬೇಕಾದ ಕೆಲಸಗಳು, ಸಂಸ್ಕಾರಗಳು ಇವೆಲ್ಲ ಈ ಗೃಹ್ಯಸೂತ್ರಗಳಲ್ಲಿ ಸ್ಪಷ್ಟವಾಗಿ ನಿರೂಪಿತವಾಗಿವೆ. ಬೇರೆ ಬೇರೆ ವೇದಗಳ ಅನುಯಾಯಿಗಳು ಸ್ವಲ್ಪ ಭಿನ್ನವಾಗಿ ಆಚರಿಸ ತೊಡಗಿ ಪ್ರಾದೇಶಿಕ ವೈವಿಧ್ಯದಿಂದ, ರೂಢಿಯಲ್ಲಿ ಬದಲಾವಣೆ ಬಂದು ಈ ವಿಧಿವಿಧಾನಗಳಲ್ಲಿ ಅಲ್ಪ ಸ್ವಲ್ಪ ವ್ಯತ್ಯಾಸಗಳನ್ನ ಕಾಣುತ್ತೇವೆ. ಆದರೆ ಮೂಲ ಕ್ರಮ ಒಂದೇ ಆಗಿ ಇರುವುದು ಅತ್ಯಾಶ್ಚರ್ಯಕರ ವಾಗಿದೆ.</p>
		<p>'ಸೀಮಂತೋನ್ನಯನ' ಸಂಸ್ಕಾರವನ್ನ ನಾವು ಈ ಗೃಹ್ಯಸೂತ್ರಗಳಲ್ಲಿ ನೋಡುತ್ತೇವೆ: ಸಾಂಖ್ಯಾಯನ (೧, ೨೨, ೧-೮), ಆಶ್ವಲಾಯನ (೧, ೧೪, ೧-೯), ಪರಸ್ಕರ (೧, ೧೫, ೧-೯), ಗೋಭಿಲ (೨, ೭, ೧-೨೭), ಖಾದಿರ (೨, ೨, ೨೪-೨೭), ಹಿರಣ್ಯಕೇಶಿ (೨, ೧, ೧-೩), ಆಪಸ್ತಂ (೬, ೧೪, ೧-೮), ಜೈಮಿನಿ (೧, ೭).</p>
		<p><strong>ಸೀಮಂತೋನ್ನಯನಂ:</strong></p>
		<p>ಸೀಮಂತಸ್ಯ ಉನ್ನಯನಂ, ಉದ್ಭಾವನಂ ಇತಿ ಸೀಮಂತೋ- ನ್ನಯನಂ ಪಂಚ ಸಂಧಯಃ ಶಿರಸಿ ವಿಭಕ್ತಾಃ ಸೀಮಂತಾಃ ತತ್ರಾಘಾತೇ- ನೋನ್ಮಾದಭಯ ಚೇಷ್ಟಾನಾಶೈರ್ಮರಣಂ । । ಯಾದೃಶಂ ಭಜತೇ ಹಿ ಸ್ತ್ರೀ ಸುತಂ ಸೂತೇ ತಥಾವಿಧಂ । । ತಸ್ಮಾತ್ಪ್ರಜಾವಿಶುದ್ಧ್ಯರ್ಥಂ ಸ್ತ್ರಿಯಂ ರಕ್ಷೇತ್ಪ್ರಯತ್ನತಃ । । ಮನುಃ । ।</p>
		<p>ಏತಚ್ಚತುರ್ಥೇ ಅಷ್ಟಮೇ ಷಷ್ಠೇ ಪಂಚಮೇ ಮಾಸಿ ವಾ ವಿಹಿತಂ । । ನವಮೇ ಮಾಸಿ ವಾ ಕುರ್ಯಾತ್ । । ಯಾವದ್ಗರ್ಭವಿಮೋಚನಂ ಸ್ತ್ರೀಯದ್ಯ ಕೃತಸೀಮಂತಾ ಪ್ರಸೂಯೇತ ಕದಾಚನ । । ಗೃಹೀತಪುತ್ರಾ ವಿಧಿವತ್ಸಾ ತಂ ಸಂಸ್ಕಾರಮರ್ಹತಿ । ।</p>
		<p>ತಲೆಯ ಮೇಲಿರುವ ಪಂಚಸಂದಿಗೆ "ಸೀಮಂತ" ಎಂದು ಹೆಸರು. ಅದರ ಉನ್ನಯನ ಅಂದರೆ ವೃದ್ಧೀಕರಣ ಅಥವಾ ರಕ್ಷಣ ಈ ಸಂಸ್ಕಾರದ ಪ್ರಧಾನ ಉದ್ದೇಶ. ಸೀಮಂತವು ಮಾನಸಿಕ ಶಕ್ತಿಯ ಕೇಂದ್ರವಾಗಿದೆ. ಅದರ ಮೇಲೆ ಅಘಾತವಾದರೆ ಮನುಷ್ಯನು ಮೂರ್ಛಿತನಾಗುತ್ತಾನೆ. ಗರ್ಭವತಿಯಾದ ಸ್ತ್ರೀಯ ಮಾನಸಿಕ ವಿಚಾರ, ಆಚಾರ, ಆಹಾರ ಮುಂತಾದವುಗಳ ಪ್ರಭಾವವು ಗರ್ಭಸ್ಥ ಬಾಲಕನ ಮೇಲೆ ಬೀಳುತ್ತದೆ. ಮುಂದೆ ಹುಟ್ಟುವ ಶಿಶುವು ಶಾರೀರಿಕ, ಮಾನಸಿಕ ಹಾಗೂ ಬೌದ್ಧಿಕ ವಿಚಾರಗಳಲ್ಲಿ ಸರ್ವಾಂಗಪೂರ್ಣವಾಗಿರಬೇಕೆಂದು ಬಯಸುವುದಾದರೆ, ಗರ್ಭಿಣಿಯ ಶಾರೀರಿಕ, ಮಾನಸಿಕ ಹಾಗೂ ಬೌದ್ಧಿಕ ಸ್ಥಿತಿಯು ಉತ್ತಮವಾಗಿರುವಂತೆ ನಾವು ಎಚ್ಚರಿಕೆ ವಹಿಸಬೇಕು.</p>
		<p>ಬಾಲಕನು ದೃಢಮನಸ್ಕ, ತೇಜಸ್ವಿ, ಈಶ್ವರಭಕ್ತ, ಶಾಸ್ತ್ರವೇತ್ತ, ವಿದ್ಯಾವಿನಯಸಂಪನ್ನ ಇತ್ಯಾದಿ ಯಾವುದೇ ಸ್ವರೂಪವುಳ್ಳವನಾಗಿರಬೇಕೆಂದು ನಾವು ಬಯಸುವೆವೋ ಅದೇ ರೀತಿಯ ಸಂಸ್ಕಾರವನ್ನು ಗರ್ಭಿಣಿಯಾದ ಸ್ತ್ರೀಗೆ ನಾವು ಒದಗಿಸಿಕೊಡಬೇಕು. ಗರ್ಭಿಣಿಯು ಮುಂದೆ ಜನಿಸುವ ಬಾಲಕನ ಮೇಲೆ ಸರ್ವವಿಧದ ಪರಿಣಾಮವನ್ನು ಬೀರುವ ಸಮರ್ಥ ಸಾಧನವಾಗಿರುತ್ತಾಳೆ. ಸೀಮಂತೋನ್ನಯನ ಸಂಸ್ಕಾರದಿಂದ ಗರ್ಭವತಿಯ ಮಾನಸಿಕ ಶಕ್ತಿಯ ಮೇಲೆ ಪರಿಣಾಮ ವುಂಟಾಗುವುದರಿಂದ ಇದು ಅತ್ಯಂತ ಪ್ರಭಾವಶಾಲಿಯಾದ ಸಂಸ್ಕಾರವಾಗಿರುತ್ತದೆ. ಈ ಸಂಸ್ಕಾರವನ್ನು ೪, ೫, ೬, ೮, ೯ ನೆಯ ತಿಂಗಳುಗಳಲ್ಲಿ ಮಾಡಬಹುದು.</p>
		<p>ಸಾಂಖ್ಯಾಯನ ಗೃಹ್ಯಸೂತ್ರದಲ್ಲಿ (೧, ೨೨, ೧) ಏಳನೆ ತಿಂಗಳಲ್ಲಿ ಮೊದಲ ಬಾರಿಯ ಗರ್ಭಿಣಿಗೆ ಸೀಮಂತ ಮಾಡಬೇಕೆಂದು ಹೇಳಿದೆ.</p>
		<p>'ಸೀಮಂತ'ದ ಸಂಸ್ಕಾರವನ್ನು ವಿಧಿಪೂರ್ವಕವಾಗಿ ಮಾಡುವವರು ಆ ಗೃಹ್ಯಸೂತ್ರಗಳ ಸೂಚನೆಯನ್ನು ಅನುಸರಿಸುತ್ತಾರೆ. ಸೀಮಂತಕರಣ ಹೀಗೆ ಪ್ರಾರಂಭವಾಗುತ್ತದೆ:</p>
		<p>ಹಿಂದಿನ ದಿನ ಹವಿಷ್ಯಾನ್ನದಿಂದ ಒಂದೇ ಊಟಮಾಡಿದ, ಹಾಗೂ ಮಂಗಲಸ್ನಾನ ಮಾಡಿ ಹೊಸವಸ್ತ್ರವನ್ನು ಧರಿಸಿ ಅಲಂಕೃತಳಾದ ಪತ್ನಿಯನ್ನು ತನ್ನ ಬಲಭಾಗದಲ್ಲಿ ಕೂತುಕೊಳ್ಳಿಸಿ ಯಜಮಾನನು ಆಚಮನೀಯ ಪ್ರಾಣಯಾಮ ದೇಶ ಕಾಲ ಸಂಕೀರ್ತನಾದಿಗಳನ್ನು ಮಾಡಿ "ಅಸ್ಯಾಂ ಮಮ ಭಾರ್ಯಾಯಾಂ.... ನಾಂದೀಶ್ರಾದ್ಧಂ ಚ ಕರಿಷ್ಯೇ" ಎಂದು ಸಂಕಲ್ಪಮಾಡಿ ಅವುಗಳನ್ನು ಈ ಮೊದಲು ಹೇಳಿದ ಪ್ರಕಾರ ಮಾಡಿಮುಗಿಸಬೇಕು. ಪುಣ್ಯಾಹ ವಾಚನದಲ್ಲಿ "ಏತೇಷಾಂ ಪುಂಸವನಾನವಲೋಭನ ಸೀಮಂತೋನ್ನಯನ ಕರ್ಮಣಾಂ ಪುಣ್ಯಾಹಂ ಭವಂತೋ ಬ್ರುವಂತು ಉಕ್ತಕರ್ಮಭ್ಯಃ ಸ್ವಸ್ತಿ ಭವಂತೋ ಬ್ರುವಂತು ಕರ್ಮಾಣಿ ಋಧ್ಯಂತಾಂ" ಎಂದು ಮೊದಲಾಗಿ ಈ ಕರ್ಮಗಳಿಗೆ ಹೊಂದಿಕೆಯಾಗುವಂತೆ ಹೇಳಬೇಕು.</p>
		<p>ನಾಂದೀಶ್ರಾದ್ಧದಲ್ಲಿ "ಕ್ರತುದಕ್ಷ ಸಂಜ್ಞಕಾ ವಿಶ್ವೇದೇವಾ" ಎಂದು ಹೇಳಬೇಕು. "ತದಂಗ..... ಕರಿಷ್ಯೇ" ಎಂದು ಸಂಕಲ್ಪಮಾಡಿ ಸ್ಥಾಲೀಪಕದಲ್ಲಿ ಹೇಳಿದಂತೆ ಸ್ಥಂಡಿಲರಚನೆ ಸಂಸ್ಕಾರಾದಿಗಳನ್ನು ಮಾಡಬೇಕು. ಈ ಮೂರು ಸಂಸ್ಕಾರಗಳನ್ನು ಬೇರೆ ಬೇರೆಯಾಗಿ ಮಾಡುವುದಾದರೆ ಪುಂಸವನ ಅನವಲೋಭನಗಳಿಗೆ ಔಪಾಸನಾಗ್ನಿ ಪವಮಾನಾಗ್ನಿ ಹಾಗೂ ಮೂರನ್ನೂ ಒಟ್ಟಾಗಿ ಮಾಡುವುದಾದರೆ 'ಮಂಗಲ' ನಾಮಾಗ್ನಿಯನ್ನೂ ಪ್ರತಿಷ್ಠಾಪಿಸಬೇಕು. ಆಮೇಲೆ ಅನ್ವಾಧಾನಕ್ಕೆ ಸಮಿಧೆಗಳನ್ನು ತೆಗೆದುಕೊಂಡು "ಕ್ರಿಯಮಾಣೇ.... ಕರಿಷ್ಯೇ" ಎಂದೂ "ಅಸ್ಮಿನ್ನನ್ವಾಹಿತೇಗ್ನೌ... ಪ್ರಜಾಪತಿಂ ಚಾಜ್ಯೇನ" ಎಂದೂ "ಶೇಷೇಣ ಸ್ವಿಷ್ಟಕೃತ...." ಎಂದು ಪೂರ್ತಿಯಾಗಿ ಹೇಳಿ ಅನ್ವಾಧಾನವನ್ನು ಪೂರ್ತಿಗೊಳಿಸಬೆಕು. ಬಳಿಕ ಪರಿಸಮೂಹನ ಪರ್ಯುಕ್ಷಣ ಮೊದಲಾಗಿ ಪ್ರಣೀತಾಪಾತ್ರಸ್ಥಾಪನೆಯವರೆಗಿನ ಕರ್ಮ ಗಳನ್ನು ಮಾಡಿ "ಪ್ರಜಾಪತಯೇ ತ್ವಾಜುಷ್ಟಂ ನರ್ವಪಾಮಿ" ಎಂದು ನಾಲ್ಕು ಮುಷ್ಟಿ ಅಕ್ಕಿಯನ್ನು ತೆಗೆದು ಹವಿರಾಸಾದನದವರೆಗಿನ ಕರ್ಮ ಮಾಡಬೇಕು.</p>
		<p>ಪೂರ್ವಕ್ಕೆ ಮುಖಮಾಡಿ ಕುಳಿತ ಪತ್ನಿಯ ಕೈಯನ್ನು ಸ್ಪರ್ಶಮಾಡಿ ಪತಿಯು: ೧) ಧಾತಾದದಾತು ೨) ಧಾತಾ ಪ್ರಜಾನಾಂ..... ೩) ರಾಕಾಮಹಂ.....<br />೪) ಯಾಸ್ತೇ ರಾಕೇ..... ೫) ನೇಜಮೇಷ..... ೬) ಯಥೇಯಂ ಪೃಥಿವೀ..... ೭) ವಿಷ್ಣೋಃ ಶ್ರೇಷ್ಠೇನ ೮) ಪ್ರಜಾಪತೇ.... ಈ ಎಂಟು ಮಂತ್ರಗಳನ್ನು ಹೇಳಿ ಎಂಟು ಅಜ್ಯಾಹುತಿಗಳನ್ನು ಕೊಡಬೇಕು.</p>
		<p>ಬಳಿಕ ಪತ್ನಿಯ ಪಶ್ಚಿಮದಲ್ಲಿ ಪೂರ್ವಕ್ಕೆ ಮುಖಮಾಡಿ ನಿಂತು ಕಾಯಿಗಳಿಂದ ಕೂಡಿದ ಎರಡು ಉದುಂಬರದ ಗೊಂಚಲುಗಳು, ಬಿಳಿಬಣ್ಣದ ಸೀಯಾಳದ ಮೂರು ಮುಳ್ಳುಗಳು, ಹೆರಳಿನಂತೆ ಮುರಿಗೆ ಹಾಕಿದ ಮೂರು ದರ್ಭೆಗಳು ಇವುಗಳನ್ನು ಕೈಯಲ್ಲಿ ಹಿಡಿದು ಅವಳ ಬೈತಲೆಯಿಂದ ಹಿಂಭಾಗದ ವರೆಗೆ "ಓಂ ಭೂರ್ಭುವಃ ಸ್ವಃ" ಎಂಬ ಮಂತ್ರವನ್ನು ಹೇಳುತ್ತ ಮೂರು-ನಾಲ್ಕು ಸಲ ಕೂದಲನ್ನು ಸ್ವಚ್ಛ ಮಾಡಬೇಕು. ಆಮೇಲೆ ದೇಶಾಚಾರದಂತೆ ಅವಳ ಕೊರಳಲ್ಲಿ ವನಸ್ಪತಿ, ಔದುಂಬರಫಲಗಳ ಮಾಲೆಯನ್ನು ಹಾಕಿ ವೀಣೆ ನುಡಿಸಬಲ್ಲ ಬ್ರಾಹ್ಮಣರು "ಸೋಮೋರಾಜಾನಂ" ಎಂಬ ಮಂತ್ರವನ್ನು ಹಾಡಬೇಕು. ಆ ಮಂತ್ರದಲ್ಲಿ "ಅಸೌ" ಎಂಬಲ್ಲಿ 'ಗಂಗಾ' ಅಥವಾ ಸಮೀಪದಲ್ಲಿರುವ ನದಿಯ ಹೆಸರನ್ನು ಸೇರಿಸಬೇಕು. ಮುಂದೆ ಸ್ವಿಷ್ಟಕೃದಾದಿ ಹೋಮಶೇಷವನ್ನು ಮಾಡಿಮುಗಿಸಿ ಬ್ರಾಹ್ಮಣನಿಗೆ ಎತ್ತು, ದಕ್ಷಿಣೆ ಇತ್ಯಾದಿಗಳನ್ನಿತ್ತು ಸತ್ಕರಿಸಬೇಕು. ಪ್ರತಿಸಂಸ್ಕಾರಕ್ಕೆ ಸಾಧ್ಯವಿದ್ದರೆ ನೂರು, ಹತ್ತು ಅಥವಾ ಮೂರು ಮಂದಿ ಬ್ರಾಹ್ಮಣರ ಸಂತರ್ಪಣೆ ಮಾಡಬೇಕು. ಇದು ಸಾಮಾನ್ಯ ಕ್ರಮ. ರೂಢಿಯಲ್ಲಿ ವಾಡಿಕೆಯಲ್ಲಿ ಬದಲಾವಣೆ ಇರುವುದು ಸಹಜ.</p>
		<p class="vertical-delimiter" />
		<p>ಇತ್ತೀಚಿನ ದಿನಗಳಲ್ಲಿ ಈ ಆಚರಣೆಗಳು ರೂಢಿಗೆ ಬಂದಿದೆ. ಸೀಮಂತದ ದಿನ ಹಸೆಮಣೆಯ ಮೇಲೆ ಕುಳಿತುಕೊಳ್ಳುವಾಗ ಪ್ರಕೃತಿ ಮಾತೆಯ ಪಡಿಯಚ್ಚಿನಂತೆ ಹಸಿರು ಸೀರೆ ಉಟ್ಟು, ಹಸಿರು ಬಳೆ ತೊಟ್ಟು, ತಲೆ ತುಂಬಾ ಜಾಜಿ-ಮಲ್ಲಿಗೆ ಹೂವು ಮುಡಿದು ತುಂಬು ಅಲಂಕೃತಳಾಗಿ ಅತಿ ಚೆಲುವೆಯಾಗಿ ಆಸೀನಳಾಗಿರುತ್ತಾಳೆ. ಮಡಿಲಕ್ಕಿ ತುಂಬಿ, ಐದು ಜನ ಮುತ್ತೈದೆಯರು ಆರತಿಯನ್ನು ಎತ್ತುತ್ತಾರೆ. ದೃಷ್ಟಿ ನೀವಾಳಿಸುತ್ತಾರೆ. ಹದಿನಾರು ಬಗೆಯ ಭಕ್ಷ್ಯ-ಭೋಜ್ಯಗಳನ್ನು ಮಾಡುತ್ತಾರೆ. ಗರ್ಭಿಣಿಗೆ ಇಷ್ಟವಾದ ಹಾಗೂ ಅವಳ ಆರೋಗ್ಯಕ್ಕೆ ಬೇಕಾಗುವ ಅಡಿಗೆಗಳನ್ನು ಮಾಡಿ ಉಣಬಡಿಸುತ್ತಾರೆ. ಊಟದ ನಂತರ ಒಳ್ಳೆಯ ಸಮಯ ನೋಡಿ ಅದೇ ದಿನ ತವರಿಗೆ ಕಳುಹಿಸಿಕೊಡುತ್ತಾರೆ.</p>
		<p class="vertical-delimiter" />
		<p>ಅಮೆರಿಕಾದಲ್ಲೂ ಸಹ ಗರ್ಭಿಣಿ ಹೆಂಗಸಿಗೆ 'ಬೇಬಿ ಷವರ್' ಕೊಡುತ್ತಾರೆ. ಕೆಲವೊಮ್ಮೆ 'ಸರ್‍ಪ್ರೈಜ಼್' ಬೇಬಿಷವರ್ ಆಗಬಹುದು. ಗರ್ಭಿಣಿಗೇ ತಿಳಿಯದಂತೆ ಗೆಳತಿಯರೆಲ್ಲ ಯೋಜನೆ ಮಾಡಿ ಅವಳು ಆಶ್ಚರ್ಯಚಕಿತಳಾಗುವಂತೆ ಮಾಡುತ್ತಾರೆ. ಆದಿನ ಪ್ರತಿಯೊಬ್ಬ ಗೆಳತಿಯೂ ಅವಳಿಗೆ ಇಷ್ಟವಾದ ಅಡಿಗೆ ಖಾದ್ಯಗಳನ್ನು ಮಾಡಿಕೊಂಡು ಬರುತ್ತಾರೆ. ಎಲ್ಲರೂ ಸೇರಿ ಮಗುವಿಗೆ ಸಂಬಂಧಿಸಿದ ಆಟಗಳನ್ನು ಆಡುತ್ತಾರೆ. ವಿಶೇಷ ರೀತಿಯಲ್ಲಿ ಅವಳಿಗೆ ಇಷ್ಟವಾಗುವ ಹಾಗೆ ಉಣಬಡಿಸುತ್ತಾರೆ.</p>
		<p>ಕೊನೆಗೆ ಮಗುವಿಗೆ ಆವಶ್ಯಕವಾಗಿ ಬೇಕಾಗುವ ಪದಾರ್ಥಗಳನ್ನು ಅವಳಿಗೆ ಉಡುಗೊರೆಯಾಗಿ ಕೊಡುತ್ತಾರೆ. ಹಾಡು, ಆಟ, ಊಟ ಎಲ್ಲಾ ಕಾರ್ಯಕ್ರಮದ ಅಂಗವಾಗಿ ಆದಿನ ಒಂದು ರೀತಿಯ ಮನೋಲ್ಲಾಸದಿಂದ ಕೂಡಿರುವಂತೆ ವಾತಾವರಣವನ್ನು ನಿರ್ಮಿಸುತ್ತಾರೆ.</p>
	</section>
	<section class="level1 numbered" epub:type="chapter" role="doc-chapter" id="id-p4.011">
		<p class="text-center"><strong>ನೆಮ್ಮದಿಯೇ ಚರಮ ತೀರ್ಥ</strong></p>
		<p class="verse">ಸತ್ಯಂ ತೀರ್ಥಂ, ದಯಾ ತೀರ್ಥಂ, ತೀರ್ಥಂ ಇಂದ್ರಿಯ ನಿಗ್ರಹಃ ।<br />ವರ್ಣಾಶ್ರಮಾನಾಂ ಗೇಹೇ'ಪಿ ತೀರ್ಥಂ ಶಮ ಉದಾಹೃತಃ । ।</p>
		<p class="verse-author"><strong><em>-ಮತ್ಸ್ಯಪುರಾಣ ೨೨:೮೦</em></strong></p>
		<p class="myquote">ನನ್ನಿ ನುಡಿವುದೇ ತೀರ್ಥ; ದಯೆ ತೋರೆ ಅದೆ ತೀರ್ಥ;<br />ತನ್ನ ಇಂದ್ರಿಯಗಳ ಮೇಲೆ ಹತೋಟಿಯಂತು ದೊಡ್ಡ ತೀರ್ಥ;<br />ಜಾತಿ ಮತ ಯಾವುದೇ ಇರಲಿ, ವಯಸೆಷ್ಟೇ ಹಿರಿಕಿರಿದಿರಲಿ,<br />ಸಮಾಧಾನದ ಚಿತ್ತ, ನೆಮ್ಮದಿಗೆ ಮಿಗಿಲಾದ, ಉಂಟೆ ತೀರ್ಥ ಇಲ್ಲಿ?</p>
		<p class="quote-author"><strong><em>-ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಮಾಯಾ</h1>
		<p><strong>ಮಾಯಾ</strong> ಎಂಬ ಪದದ ಅರ್ಥವೈಶಾಲ್ಯವನ್ನು ಕಾಣುವ ಹಂಬಲ ಈ ಪ್ರಬಂಧದ ಉದ್ದೇಶ. ಸಾಮಾನ್ಯ ಅರ್ಥದಲ್ಲಿ ಸಂಸ್ಕೃತದಲ್ಲಿ ಸ್ತ್ರೀಲಿಂಗದ ಈ ಪದಕ್ಕೆ ಮಾ ಮಾನೇ ಯಃ ಎಂಬ ನಿಷ್ಪತ್ತಿಯನ್ನು ಕೊಡುತ್ತಾ ಮೀಯತೇ ಅಪರೋಕ್ಷವತ್ ಪ್ರದಶ್ರ್ಯತೇ ಅನಯಾ ಎಂಬ ನಿಷ್ಪತ್ತಿಯನ್ನ ವೈಯಾಕರಣಿಗಳು ಕೊಡುತ್ತಾರೆ. ಇಲ್ಲದ ವಸ್ತುವನ್ನು ತೋರಿಸುವ ಇಂದ್ರಜಾಲ ವಿದ್ಯೆ, ಕಣ್ಣುಕಟ್ಟು, ಠಕ್ಕು, ಮೋಸ, ಕಪಟ ಇತ್ಯಾದಿಗಳನ್ನು ಸೂಚಿಸುವ ಅರ್ಥದಲ್ಲಿ ಈ ಪದ ಈಗ ಹೆಚ್ಚು ಬಳಕೆಯಲ್ಲಿದೆ. ಇಲ್ಲದ ವಸ್ತು ಕಣ್ಣಿಗೆ ಕಾಣುವಂತೆ ಮಾಡುವ ಶಕ್ತಿಯೇ ಮಾಯೆ. ಇದಲ್ಲದೆ ಮಾಯೆ ಎಂದಾಗ ಹಠಮಾರಿತನ<sup><a epub:type="noteref" href="999-aside.xhtml#id-004.02">*</a></sup> , ದರ್ಪ ಕೊಬ್ಬು ಕೃಪೆ, ದಯೆ- ಎಂಬ ಅರ್ಥಗಳು ಉಂಟು.</p>
		<p>ಬುದ್ಧಿ, ಪ್ರಜ್ಞೆ ಎಂಬ ಒಂದು ಅರ್ಥವೂ ಇದಕ್ಕಿದೆ. <em>ಮೇದಿನೀ ಕೋಶ</em> ಹೇಳುತ್ತದೆ "ಮಾಯಾ ಸ್ಯಾತ್ ಶಾಂಬರೀ ಬುದ್ಯ್ಧೋಃ". ಮೋಕ್ಷ ಕೊಡುವ ಏಳು ನಗರಿಗಳಲ್ಲಿ ಮಾಯಾ ಎಂಬುದು ಒಂದು. "ಅಯೋಧ್ಯಾ, ಮಥುರಾ, ಮಾಯಾ, ಕಾಶೀ, ಕಾಂಚೀ, ಅವಂತಿಕಾ । ಪುರೀ ದ್ವಾರವತೀ ಚೈವ ಸಪ್ತ ಏತಾ ಮೋಕ್ಷದಾಯಿಕಾಃ । । " ಎಂದಿದೆ ಜನರ ನಂಬಿಕೆ. ರಾಜ ಮುಂತಾದ ಆಡಳಿತ ವರ್ಗದವರು ಉಪಯೋಗಿಸಬಹುದಾದ ಒಂದು ಉಪಾಯಕ್ಕೂ ಮಾಯಾ ಎನ್ನುತ್ತಾರೆ. ಆದರೆ ಇದೊಂದು ರಾಜನೀತಿಯ ಕ್ಷುದ್ರೋಪಾಯ<sup><a epub:type="noteref" href="999-aside.xhtml#id-004.03">*</a></sup> ಸುಳ್ಳು ಇಲ್ಲದ್ದನ್ನು ಇದೇ ಎಂದು ಭಾವಿಸುವುದು ಹೇಳುವುದು ಮಿಥ್ಯೆ ಈ ಬಗೆಯ ಅವಿದ್ಯೆ ಮತ್ತು ಅಜ್ಞಾನವನ್ನ ಮಾಯೆ ಎನ್ನುವುದೂ ಉಂಟು. ಈ ಅರ್ಥದಲ್ಲೇ ಅದ್ವೈತ ಪ್ರತಿಪಾದಕರಾದ ಆಚಾರ್ಯ ಶ್ರೀ ಶಂಕರರು ಬ್ರಹ್ಮ ಸತ್ಯಂ ಜಗನ್ಮಿಥ್ಯಾ ಅಂದರೆ ಮಿಥ್ಯೆಯೇ ತುಂಬಿ ತುಳುಕಾಡುತ್ತಿರುವ ಜಗತ್ತನ್ನು ಅದೇ ಪ್ರಧಾನವಾಗಿ ಇರುವುದೆಂದು ಹೇಳುವುದು ಅಜ್ಞಾನದ ಅವಿದ್ಯೆಯ ಬಳುವಳಿಯಾದ ಮಾಯೆಯಿಂದ. ಸತ್ಯವಾದುದೆಂದರೆ ಬ್ರಹ್ಮ ಮಾತ್ರ. ಮಿಕ್ಕುದುದೆಲ್ಲಾ ಸುಳ್ಳು. ಬೇರೆ ಬೇರೆ ರೀತಿಯ, ಹಿಂದೆ ಇರದೆ ಈಗ ಇದ್ದು, ಮುಂದೆ ಇಲ್ಲದಾಗುವ ಒಂದು ಬಗೆಯ ಮಾಯೆ ಈ ತಿಳಿವಳಿಕೆಯಿಂದ ಮಾತ್ರ ಜ್ಞಾನ ಸಿಕ್ಕೀತು ಎಂಬುದು ಈ ಬ್ರಹ್ಮಸತ್ಯಂ ಜಗನ್ಮಿಥ್ಯಾ ಎಂಬುದರ ಸ್ಥೂಲ ವಿಶ್ಲೇಷಣೆ.</p>
		<p>ಪ್ರಕೃತಿಯನ್ನು ಮಾಯೆ ಎಂದು ಪರಿಗಣಿಸಿದ್ದಾರೆ "ಮಾಯಾಂ ತು ಪ್ರಕೃತಿಂ ವಿದ್ಯಾತ್ ಮಾಯಿನಂತು ಮಹೇಶ್ವರಂ । " ಎನ್ನುತ್ತದೆ ಪಂಚದ. ಇಲ್ಲಿ ಬರುವ ಮಾಯಿನ್ ಅಂದರೆ ಗಾರುಡಿಗ; ಪ್ರಕೃತಿ ಮಾಯೆಯಾದಾಗ ಮಾಯಗಾರ ಪರಮೇಶ್ವರ. ಮಾಯಾವತ್ ಅಂದಾಗ ಮೋಸಗಾರ ಯಕ್ಷಣಿ ವಿದ್ಯೆಯನ್ನು ಬಲ್ಲವನು ಮಾಯಾವಿನ್ ಎಂದರೂ ಅದೇ ಮಾಯಿಕಾ ಮಾಯಿನ್ ಎಂದರೂ ಅದೇನೇ.</p>
		<p>ಗೌತಮ ಬುದ್ಧನ ತಾಯಿಯ ಹೆಸರು ಮಾಯಾದೇವಿ ಎನ್ನುತ್ತದೆ ಅಶ್ವಘೋಷನ ಬುದ್ಧಚರಿತೆ. ಇಲ್ಲಿ ಅವಳು ರಾಜ ಶುದ್ಧೋದನನ ಪಟ್ಟಮಹಿಷಿ. ಮನ್ಮಥನ ಹೆಂಡತಿ ರತಿಗೆ ಮಾಯಾವತಿ ಎಂಬ ಹೆಸರೂ ಇತ್ತು.<sup><a epub:type="noteref" href="999-aside.xhtml#id-004.04">*</a></sup> ಶಂಬರಾಸುರನ ಹೆಂಡತಿಯ ಹೆಸರು ಮಾಯಾವತಿ ಎಂದು ಭಾಗವತ ೧೦:೫೫ ಹೇಳುತ್ತದೆ.</p>
		<p>ಪ್ರಭುಲಿಂಗಲೇಲೆಯಲ್ಲಿ ಬರುವ ಅಲ್ಲಮ ಪ್ರಭುವಿನ ಮೃದಂಗ ವಾದನಕ್ಕೆ ನರ್ತಿಸುತ್ತಾ ಮೋಹಜಾಲವನ್ನ ಬೀಸಲು ಎಳಸುವ ಮಹಾನರ್ತಕಿಯ ಹೆಸರು ಮಾಯಾದೇವಿ.</p>
		<p>ಈಗ ಮಾಯಾ ಎಂಬುದಕ್ಕೆ ಇರುವ ಇನ್ನೊಂದು ವಿಶೇಷ ಅರ್ಥದ ಕಡೆ ಗಮನವನ್ನ ಹರಿಸೋಣ. ಪರಮಾತ್ಮನ ಒಂದು ಅನಿರ್ವಚನೀಯ ಶಕ್ತಿಗೆ ಮಾಯೆ ಎನ್ನುತ್ತಾರೆ. ಮೋಡಗಳು ಮಳೆಗರೆಯುವುದು ಹಳ್ಳ ಬಾವಿ ಕೆರೆ ಹೊನಲುಗಳು ನೀರಿನಿಂದ ತುಂಬಿ ತುಳುಕಾಡುವುದು, ಒಮ್ಮೊಮ್ಮೆ ಹಾಗೇನೂ ಆಗದೇ ಬಿಸಿಲಿನ ಬೇಗೆಯಿಂದ ಅವೆಲ್ಲಾ ಬತ್ತಿ ಒಣಗುವುದು ಎಲ್ಲವೂ ಒಂದು ಬಗೆಯ ಪರಮಾತ್ಮನ ಮಾಯೆಯೇ ಅಂದರೆ ಶಕ್ತಿಯೇ<sup><a epub:type="noteref" href="999-aside.xhtml#id-004.05">*</a></sup> ಎಂದು ಶಿವನು ಪಾರ್ವತಿಗೆ ಹೇಳುವ ಪುರಾಣೋಕ್ತಿಯ ಇಂಗಿತವೂ ಇದೇ ಅರ್ಥದಲ್ಲಿದೆ. ಕೃಷ್ಣಪಕ್ಷದಲ್ಲಿ ಚಂದ್ರನು ಕ್ಷೀಣಿಸುತ್ತಾ ಶುಕ್ಲಪಕ್ಷದಲ್ಲಿ ವೃದ್ಧಿಸುತ್ತಾ ಹೋಗುವುದೂ ಪರಮಾತ್ಮನ ಈ ಮಾಯೆಯಿಂದಲೇ.<sup><a epub:type="noteref" href="999-aside.xhtml#id-004.06">*</a></sup> ಪಡುವಣದಲ್ಲಿ ಹೊತ್ತು ಮುಳುಗಿ ಪುನಃ ಮುಂಜಾನೆ ಮೂಡಣದಲ್ಲಿ ನೇಸರು ಹುಟ್ಟುವುದೂ ಪರಮಾತ್ಮನ ಮಾಯೆಯೇ<sup><a epub:type="noteref" href="999-aside.xhtml#id-004.07">*</a></sup> ಜೀವನು ತಾಯಿಯ ಗರ್ಭವನ್ನು ಒಳಹೊಕ್ಕು ಅಲ್ಲಿದ್ದಾಗ ಸುಖ ದುಃಖಗಳನ್ನು ಅನುಭವಿಸಿ ತಿಳಿದರೂ, ಭೂಮಿಯಲ್ಲಿ ಜನಿಸಿದ ಬಳಿಕ ಅವೆಲ್ಲವನ್ನೂ ಮರೆತುಬಿಡುವುದು ಪರಮಾತ್ಮನ ಮಾಯೆ.<sup><a epub:type="noteref" href="999-aside.xhtml#id-004.08">*</a></sup> ರೋಗ ಪೀಡಿತರಾದ ಜನರು ಗಿಡಮೂಲಿಕೆಗಳ ಔಷಧಿಯನ್ನ ಕುಡಿದಾಗ ಅದರಲ್ಲಿನ ಸತ್ವವು ರೋಗ ನಿವಾರಕ ರೂಪವನ್ನು ತಾಳುವುದು ಪರಮಾತ್ಮನ ಮಾಯೆಯೆ.<sup><a epub:type="noteref" href="999-aside.xhtml#id-004.09">*</a></sup> ಮುಗಿದವರು ಅದೇ ಔಷಧವನ್ನು ಕುಡಿದರೂ ಆ ಸತ್ವವೇನೂ ಪ್ರಭಾವ ಬೀಳದಂತೆ ತಡೆಯುವುದೂ ಪರಮಾತ್ಮನ ಈ ಶಕ್ತಿಯ ಮಾಯೆಯಿಂದಲೇ.<sup><a epub:type="noteref" href="999-aside.xhtml#id-004.10">*</a></sup> ಒಂದು ಬೀಜವನ್ನ ಬಿತ್ತಿದಾಗ ಅದು ಮೊಳಕೆಯೊಡೆದು, ಸಸಿಯಾಗಿ, ಮರವಾಗಿ ಫಲವನ್ನು ಕೊಟ್ಟು, ಮತ್ತೆ ಬೀಜ ರೂಪವಾಗಿ ಹೊರಹೊಮ್ಮುತ್ತಾ ಶಾಶ್ವತ ಅಮೃತತ್ವವನ್ನು ಪ್ರತಿಬಿಂಬಿಸುವುದು ಪರಮಾತ್ಮನ ಶಕ್ತಿಯಾದ ಈ ಮಾಯೆಯಿಂದಲೇ.<sup><a epub:type="noteref" href="999-aside.xhtml#id-004.11">*</a></sup> </p>
		<p>ದೇವರನ್ನು ತಾಯಿಯ ರೂಪದಲ್ಲಿ ಕಾಣುವ ಒಬ್ಬ ಭಕ್ತ ಬಗೆ ಬಗೆಯ ದೈವಾನುಗ್ರಹಕ್ಕಾಗಿ ಸರಸ್ವತೀ, ಲಕ್ಷ್ಮೀ, ಪಾರ್ವತೀ ಎಂದು ಆರಾಧಿಸುತ್ತಾನಾದರೂ ಸರಸ್ವತೀ ಮತ್ತು ಲಕ್ಷ್ಮೀಯನ್ನ ಮಾಯಾ ಎಂದು ಕರೆದುದಿಲ್ಲ. ಅದು ಶಿವೆ ಪಾರ್ವತಿಗೆ ಮಾತ್ರ ಮೀಸಲು ಕಾರಣ ಏನೆಂದರೆ ಶಿವೆ ಎಂದರೆ ಶಕ್ತಿ, ಶಕ್ತಿ ಎಂದರೆ ಮಾಯೆ.</p>
		<p><strong>ಋಗ್ವೇದದಲ್ಲಿ ಮಾಯಾ ಪದ:</strong></p>
		<p>ನ ತಾ ಮಿನಂತಿ ಮಾಯಿನಃ ನ ಧೀರಾಃ.... ತಸಿಽವಾಂಸಃ । । -ಋಗ್ವೇದ ೩:೫೬:೧ ಸಂಪುಟ ೧೬ ಪುಟ ೩೨೪</p>
		<p>ಇಲ್ಲಿ ಮಾಯಿನಃ ಎಂಬ ಪದ ಇದೆ. ಮಾಯಾ ಎಂಬ ಪದ ಋಕ್ ಸಂಹಿತೆಯಲ್ಲಿ ನಾಲ್ಕು ಅರ್ಥಗಳನ್ನು ಹೊರಹೊಮ್ಮಿಸಿರುವಂತೆ ಕಾಣುತ್ತದೆ. ೧. ದಿವ್ಯವಾದ ಸೃಷ್ಟಿ ಶಕ್ತಿ</p>
		<p>೨. ಕೇವಲ ಭೌತಿಕ ಸೃಷ್ಟಿ</p>
		<p>೩. ಕುತಂತ್ರ ಕಪಟ ವಂಚನೆ ಮೋಸ ಮತ್ತು</p>
		<p>೪. ಇಂದ್ರಜಾಲ ವಿದ್ಯೆ.</p>
		<p>ಇದರಲ್ಲಿ ಮುಖ್ಯವಾಗಿ ಸ್ವತಂತ್ರವಾದ ಸೃಷ್ಟಿಶಕ್ತಿ ಎಂಬುದೇ ಮಾಯಾ ಪದಕ್ಕೆ ಪ್ರಧಾನ ಅರ್ಥ. ಕಾರಣವೇನೆಂದರೆ ಸೃಷ್ಟಿ ಎಂಬ ಅರ್ಥಕೊಡುವ ಮಾಙ್=ಮಾನೇ ಎಂಬ ಧಾತುವಿನಿಂದ ಈ ಪದ ನಿಷ್ಪನ್ನವಾಗಿದೆ.</p>
		<p>ಯಾಸ್ಕರ ನಿರುಕ್ತದಲ್ಲಿ ಇನ್ನೊಂದು ಅರ್ಥವನ್ನು ಅವರು ಕೊಡುತ್ತಾರೆ. ಮಾಯಾ ಇತಿ ಪ್ರಜ್ಞಾ ನಾಮಾ, ಮಾಯಾ ನಯನಂ ಇತಿ, ತನ್ ನಾಮಾಸು ಪಾಠಾತ್ (ನಿರುಕ್ತ ೩:೧೩) ಇದಕ್ಕೆ ಉದಾಹರಣೆಯಾಗಿ ಮಾಯಾತು ಯಜ್ಞಿಯಾನಾಂ (೧೦:೮೮:೬) ಎಂಬುದನ್ನು, ಶುಕ್ರಂ ತೇ ಅನ್ಯದ್ ಯಜತಂ ತೇ (೬:೫೮:೧) ಮುಂತಾದವುಗಳನ್ನು ನೋಡಬಹುದು. ಇಲ್ಲೆಲ್ಲ ಮಾಯೆಯೆಂದರೆ ಪ್ರಜ್ಞೆ.<sup><a epub:type="noteref" href="999-aside.xhtml#id-004.12">*</a></sup> </p>
		<p>ಆದರೆ ಮಾಯೆಯನ್ನು ಒಂದು ಸಾಮಥ್ರ್ಯದ ರೂಪದಲ್ಲಿ ಕವಿಗಳು ಅರ್ಥೈಸಿದ್ದೂ ಉಂಟು. ಇಂದ್ರನ ಮಾಯಾಶಕ್ತಿಯನ್ನ ವರ್ಣಿಸುವ "ರೂಪಂ ರೂಪಂ ಪ್ರತಿರೂಪೋ ಬಭೂವ, ತದ್ ಅಸ್ಯ ರೂಪಂ.... ಇಂದ್ರೋ ಮಾಯಾಭಿಃ.... ಶತಾದಶ್" (೬:೪೭:೧೮) ಎಂಬ ಋಕ್‍ಗೆ ಸಂವಾದಿಯಾಗಿ ಬೃಹದ್ ಆರಣ್ಯಕ ಉಪನಿಷತ್ತಿನಲ್ಲೂ ಇದೇ ಪುನರಾವರ್ತನೆಯಾಗಿ ಮಾಯಾಭಿಃ ಅಂದರೆ ಸಾಯಣರ ಪ್ರಕಾರ ಜ್ಞಾನಂ ಏತತ್ ಅಂದರೆ ಜ್ಞಾನವಲ್ಲದೆ ಬೇರೇನು ತಾನೇ ಸಾಧ್ಯ ಎನ್ನುವ ಅಭಿಪ್ರಾಯವೂ ಇದೆ.</p>
		<p>ಜ್ಞಾನವೆನ್ನಿ ಪ್ರಜ್ಞಾನವೆನ್ನಿ ವಿಜ್ಞಾನವೆನ್ನಿ ಈ ಮಾಯೆಗೆ ಅಪರಿಮಿತ ಶಕ್ತಿ ಇದೆ. ಈ ದೃಷ್ಟಿಯಿಂದಲೇ "ಮಾಯಾವಾಂ ಮಿತ್ರ ವರುಣ.... ಈಕ್ಷತೇ" (೫:೬೩:೪) ಮತ್ತು ವಾಹೀ ಮಿತ್ರಸ್ಯ ವರುಣಸ್ಯ ಮಾಯಾ ಪೂರ್ವಾಪರಾ ಚರತೋ ಮಾಯಾಯೌ ತೌ (೧೦:೮೫:೧೮) ಎಂದಿರುವುದು. ಕೊನೆಯ ಋಕ್‍ನಲ್ಲಿ ಸೂರ್ಯಚಂದ್ರರು ತಮ್ಮ ಪ್ರಜ್ಞಾಶಕ್ತಿಯಿಂದ ಅಂತರಿಕ್ಷದಲ್ಲಿ ಸಂಚರಿಸುತ್ತಾರೆ ಎಂಬ ಭಾವವಿದೆ. ಇಲ್ಲಿ ಹೇಳುವುದು ಕಾಲ್ಪನಿಕ ವಿಚಾರವಲ್ಲ ಭೌತಿಕ ಸತ್ಯ. ಇನ್ನೊಂದೆಡೆ ಸೂರ್ಯನನ್ನು ಬಲ್ಲವರು ಹೇಗೆ ಧ್ಯಾನ ರೂಪದಲ್ಲಿ ಸಾಕ್ಷಾತ್‍ಕರಿಸಿಕೊಳ್ಳಬಲ್ಲರು ಎಂಬ ವಿಚಾರ ಬಂದಾಗ "ಪತಂಗಂ ಉಕ್ತಂ ಉಸುರಸ್ಯ ಮಾಯಯಾ ಹೃದಾ ಪಶ್ಯಂತಿ ಮನಸಾ ವಿಪಶ್ಚಿತಃ.... ಪದಂ ಇಚ್ಛಂತಿ ವೇದಸಃ ಎನ್ನುತ್ತದೆ ಋಗ್ವೇದ.<sup><a epub:type="noteref" href="999-aside.xhtml#id-004.13">*</a></sup> ಪರಬ್ರಹ್ಮ ಪ್ರಜ್ಞೆಯಿಂದ ವ್ಯಾಪ್ತವಾದ ವಿದ್ವಾಂಸರು ಧ್ಯಾನ ಮಾಡುತ್ತಾ ಹೃದಯದಲ್ಲೇ ಅವನನ್ನು ಕಾಣುವ ಬಣ್ಣನೇ ಇದು. ಇದೇ ರೀತಿ ಋಕ್ ಸಂಹಿತೆಯಲ್ಲಿ ಹಲವಾರು ಕಡೆ ಬರುವ ಇಂದ್ರಾದಿಗಳ ಸಂಕಲ್ಪ ಶಕ್ತಿಯೇ ಮಾಯೆ.</p>
		<p>ಗೀತೆಯಲ್ಲಿ ನಾಲ್ಕಾರು ಕಡೆ ಮಾಯಾ ಶಬ್ದದ ಪ್ರಯೋಗ ಇದೆ. ಅಲ್ಲಿ ಬರುವ "ಪ್ರಕೃತಿಂ ಸ್ವಾಂ ಅಧಿಷ್ಠಾಯ ಸಂಭವಾಮಿ ಆತ್ಮ ಮಾಯೆಯಾ"<sup><a epub:type="noteref" href="999-aside.xhtml#id-004.14">*</a></sup> ಎಂಬುದಕ್ಕೆ ಶ್ರೀ ರಾಮಾನುಜರು ತಮ್ಮ ಶ್ರೀಭಾಷ್ಯದಲ್ಲಿ ಇಲ್ಲಿ ಬರುವ ಮಾಯೇ ಈಶ್ವರನ ಸಂಕಲ್ಪರೂಪವಾದ ಪ್ರಜ್ಞೆ ಎಂದು ಭಾವಿಸುತ್ತಾರೆ. ಇದಕ್ಕೆ ಪೂರಕವಾಗಿ ಬ್ರಹ್ಮ ಸೂತ್ರದಲ್ಲಿ ಮಾಯಾಮಾತ್ರಂ ಎಂಬುದನ್ನೂ ನೋಡಿ.</p>
		<p>ಸದ್ಯಕ್ಕೆ ದಾರ್ಶನಿಕ ತತ್ತ್ವಶಾಸ್ತ್ರದ ಬೆಳವಣಿಗೆಯಲ್ಲಿ ಈ ಮಾಯಾವಾದದ ಮೂಲ ಯಾವುದು? ಎಲ್ಲಿಂದ ಬಂತು? ಅದರ ತತ್ಯಾರ್ಥ ಏನು? ಕೊನೆಗೆ ಯಾವ ಘಟ್ಟಕ್ಕೆ ಮುಟ್ಟಿತು ಅದನ್ನೆಲ್ಲಾ ಇನ್ನೊಮ್ಮೆ ಯೋಚಿಸೋಣ. ಈಗ ಮಾಯೆಯ ಸೃಷ್ಟಿ ಸಂಕಲ್ಪ ಅಥವಾ ವಿಶೇಷ ರೂಪದ ಶಕ್ತಿ ಎಂಬುದರ ಕಡೆ ಮಾತ್ರ ಗಮನ ಹರಿಸೋಣ.</p>
	</section>
	<section class="level1 numbered" epub:type="chapter" role="doc-chapter" id="id-p4.012">
		<p class="text-center"><strong>ಒಳ ಮನದ ಕೊಳೆಯ ತೊಳೆ</strong></p>
		<p class="verse">ಆತ್ಮಾ ನದೀ, ಸಂಯಮತೋಯ ಪೂರ್ಣಾ,<br />ಸತ್ಯ ಹೃದಾ, ಶೀಲ ತಟಾ, ದಯಾ ಊರ್ಮಿಃ ।<br />ತತ್ರ ಅಭಿಷೇಕಂ ಕುರು, ಪಾನ್ಡುಪುತ್ರ,<br />ನ ವಾರುಣಾ ಶುದ್ಧ್ಯತಿ ಚ ಅನ್ತರಾತ್ಮಾ । ।</p>
		<p class="verse-author"><strong><em>-ಮಹಾಭಾರತ ೧೨:೨೧೮:೨೫</em></strong></p>
		<p class="myquote">ಆತ್ಮವೇ ಒಂದು ನದಿ,<br />ಹರಿಯ ಬಿಡು, ಸಂಯಮದ ನೀರ ಪೂರ ತುಂಬಿ;<br />ಸತ್ಯ ಆಳದ ಮಡುವು,<br />ಶೀಲ ದಡ, ಇಕ್ಕೆಲದಿ ದಯೆಯಲೆಗಳಪ್ಪಳಿಸಲಿ;<br />ಅಭಿಷೇಕ ಮಾಡಲ್ಲಿ,<br />ಕಳೆ ಕೊಳೆಯ ತೊಳೆ ತೊಳೆದು ಹೊಳೆದು ನೀ ಶುದ್ಧನಾಗು;<br />ಒಳಗಿನಾತ್ಮಕ್ಕಂತು<br />ಬರಿ ಮುಳುಗಿ ಎದ್ದರೆ ತಾನೆ ನೀರಲಿ ಏನು ಬಂತಯ್ಯ ಭಾಗ್ಯ!</p>
		<p class="quote-author"><strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಜೀವನದ ಒಳ್ಳೆಯದು ಕೆಟ್ಟದ್ದು ಎನ್ನುವ ಸಾಪೇಕ್ಷ ನೀತಿ</h1>
		<p>ಜೀವನದಲ್ಲಿ ಒಳ್ಳೆಯದು ಕೆಟ್ಟದ್ದು ಎನ್ನುವುದು ಸಾಪೇಕ್ಷವಾದದ್ದು <span class="en">(Relative)</span> ಮತ್ತು, ಯಾವುದು ಒಳ್ಳೆಯದು? ಯಾವುದು ಕೆಟ್ಟದ್ದು? ಎನ್ನುವುದು ದೇಶ, ಕಾಲ, ಸಂಸ್ಕೃತಿಗಳನ್ನು ಅವಲಂಬಿಸಿರುತ್ತವೆ, ಅವರವರ ಅಭಿಪ್ರಾಯಗಳಿಗೆ ಹೊಂದಿಕೊಂಡಿರುತ್ತದೆ.</p>
		<p>'ಸರಿ' ಎನಿಸಿದರೆ ಅದು ಒಳ್ಳೆಯದು, 'ಸರಿಯಲ್ಲ' ಎನಿಸಿದರೆ ಅದು ತಪ್ಪು. ಇದು ಸಾಮಾನ್ಯ ಅರ್ಥ. ಒಬ್ಬ ತಾನು ಮಗು ಅಥವಾ ಹುಡುಗನಾಗಿದ್ದಾಗ 'ಸರಿ' ಅನಿಸಿದ್ದು, ಅವನೇ ಬೆಳೆದು ದೊಡ್ಡವನಾದಾಗ ಅದು 'ಸರಿಯಲ್ಲ' ಅನಿಸಿಬಿಡಬಹುದು. "ನನಗೆ ಇಷ್ಟ ಬಂದವರನ್ನು ಪ್ರೀತಿಸೋದು ಏನು ತಪ್ಪು" ಎಂದು ಹುಡುಗ ಅಥವಾ ಹುಡುಗಿ ಕೇಳಿದಾಗ, ಅಪ್ಪ ಅಥವಾ ಅಮ್ಮ ಹೇಳಿಯಾರು: "ನಿನಗೆ ಗೊತ್ತಿಲ್ಲ, ಚಿಕ್ಕವರಾಗಿದ್ದಾಗ ನಾವೂ ಹಾಗೇ ತಿಳಿದುಕೊಂಡಿದ್ದೆವು, ನೀವು ದುಡುಕಬೇಡಿ, ಅದು ಸರಿಯಲ್ಲ" ಅಂತ. ಇದು 'ಕಾಲ'ಕ್ಕೆ ಸಂಬಂಧಿಸಿದ ವಿವರಣೆ.</p>
		<p>ಕೆಲವು ನಿಯಮಗಳನ್ನು ನಾವೇ ಹಾಕಿಕೊಂಡಿರುತ್ತೇವೆ. ನಮ್ಮ ಒಳ್ಳೆಯದಕ್ಕೇ, ನಮ್ಮ ಸಮಾಜದ ಆರೋಗ್ಯ ಕಾಪಾಡಿಕೊಳ್ಳಲಿಕ್ಕೇ, ಅವು 'ರಸ್ತೆಗಳಲ್ಲಿ ವಾಹನ ಸಂಚಾರದ ನಿಯಮ' ಇದ್ದ ಹಾಗೆ. ಅವುಗಳನ್ನು ಪಾಲಿಸುವುದು 'ಸರಿ'ಯಾದ ಕ್ರಮ. 'ಅವುಗಳನ್ನು ಪಾಲಿಸಿದರೆ ಅವು ನಮ್ಮನ್ನು ಪಾಲಿಸುತ್ತೆ, ಕಾಪಾಡುತ್ತೆ'. 'ಧರ್ಮೋ ರಕ್ಷತಿ ರಕ್ಷಿತಃ । । ' ಎನ್ನುವುದು ಅದಕ್ಕೇನೆ. ಆ ನಿಯಮಗಳನ್ನು ಪಾಲಿಸದೇ ಇರುವುದು 'ತಪ್ಪು'.</p>
		<p>ಒಂದು ದೇಶದ ನಿಯಮ ಇನ್ನೊಂದು ದೇಶದ ನಿಯಮಗಳಿಗೆ ವಿರುದ್ಧವಾಗಿರಬಹುದು. ವಿದೇಶಕ್ಕೆ ಹೋಗಿ ಬಂದವರಿಗೆ ಇದು ಬೇಗ ಅರ್ಥವಾಗುತ್ತೆ. ಅಮೆರಿಕಾದ ರಸ್ತೆಗಳಲ್ಲಿ ವಾಹನಗಳ ಸಂಚಾರ ನಿಯಮ ಭಾರತದಕ್ಕಿಂತ ಭಿನ್ನ. ಅಲ್ಲಿನ ಸಾಂಸ್ಕೃತಿಕ ಚಟುವಟಿಕೆಗಳಿಗೂ ಹಾಗೇನೇ. ಅಲ್ಲಿದ್ದಾಗ ಮಾಡಬಹುದಾದ ಕೆಲವನ್ನು ಇಲ್ಲಿಗೆ ಭಾರತಕ್ಕೆ ಬಂದಾಗ ಮಾಡುವ ಹಾಗಿಲ್ಲ. ಇಲ್ಲಿ ಮಾಡುವ ರೀತಿ ಅಲ್ಲಿಗೆ ವಿದೇಶಗಳಿಗೆ ಹೋದಾಗ ಮಾಡಿದರೆ ಸರಿ ಅಲ್ಲ, ಇದು 'ದೇಶ' ಸಂಸ್ಕೃತಿಯನ್ನು ಅನುಸರಿಸಿ ಆಗುವ ಸರಿ ತಪ್ಪುಗಳ ವಿವರಣೆ.</p>
		<p>ಸೆರೆಮನೆಯಲ್ಲಿದ್ದ ಇಬ್ಬರು ಖೈದಿಗಳು ಮಾತನಾಡಿಕೊಳ್ಳುತ್ತ ಇದ್ದರಂತೆ. ಒಬ್ಬ ಕೇಳಿದನಂತೆ "ಯಾಕಯ್ಯ ನಿನಗೆ ಜೈಲಿಗೆ ಹಾಕಿದರು'- ಅಂತ.</p>
		<p>"ನಾನು ಸೇನಾಧಿಪತಿಗೆ 'ಜೈ' ಅಂತ ತುಂಬಿದ ಸಭೆಯಲ್ಲಿ ಜೈಕಾರ ಹಾಕಿದೆ; ಅದಕ್ಕೆ ರಾಜ ನನ್ನನ್ನು ಜೈಲಿಗೆ ಹಾಕಿದ; ಅದಿರಲಿ, ನಿನಗೆ ಯಾಕೆ ಜೈಲಿಗೆ ಹಾಕಿದರು?"- ಅಂತ ಅವನು ಕೇಳುತ್ತಾನೆ.</p>
		<p>"ಅಯ್ಯೋ, ನಾನು ಆ ಸೇನಾಧಿಪತಿಗೆ 'ಜೈ'ಕಾರ ಹಾಕಲಿಲ್ಲ ಇನ್ನೊಂದು ತುಂಬಿದ ಸಭೆಯಲ್ಲಿ; ಅದಕ್ಕೆ ನನಗೆ ಈಗ ಪಟ್ಟಕ್ಕೆ ಬಂದಿರೋ ಆ ಸೇನಾಧಿಪತಿ ಕಾರಾಗೃಹಕ್ಕೆ ತಳ್ಳಿದಾನೆ" ಅಂತ ಆ ಇನ್ನೊಬ್ಬ ಹೇಳುತ್ತಾನೆ.</p>
		<p>ಅಂತೂ ಜೈಕಾರ ಹಾಕಿದವರಿಗೆ, ಹಾಕದೇ ಇರುವವರಿಗೆ ಇಬ್ಬರಿಗೂ ಜೈಲುವಾಸ ತಪ್ಪಲಿಲ್ಲ.</p>
		<p>ಇದೂ ಸಹ 'ಕಾಲ'ವನ್ನು ಅನುಸರಿಸಿ, 'ಸರಿ' ಯಾವುದು 'ತಪ್ಪು' ಯಾವುದು ಅಂತ ಆಗುತ್ತೆ ಅನ್ನುವುದನ್ನ ತಿಳಿಸುವುದಕ್ಕೆ ಒಂದು ಉದಾಹರಣೆ.</p>
		<p>ಆದರೆ ಎಲ್ಲ ಸರಿ ತಪ್ಪುಗಳು ಕಾಲ ದೇಶ ನಿಯಮಗಳಿಗೆ ಬದ್ಧವಾಗಿರುವುದಿಲ್ಲ. ಕೆಲವು ಇವೆ: ಸತ್ಯ, ಪ್ರೀತಿ, ವಿಶ್ವಾಸ, ಸ್ನೇಹ, ನಂಬಿಕೆ, ದಯೆ, ಕ್ಷಮೆ ಇತ್ಯಾದಿ.</p>
		<p>ಇವೆಲ್ಲ ಎಲ್ಲ ಕಾಲಕ್ಕೂ ಎಲ್ಲ ದೇಶ, ಜನಾಂಗ, ಸಂಸ್ಕೃತಿ, ಧರ್ಮಗಳಿಗೂ ಅನ್ವಯಿಸುವ ಶಾಶ್ವತ ಜೀವನ ಮೌಲ್ಯಗಳು.</p>
		<p>ಯಾವ ಧರ್ಮವೂ ಹೇಳುವುದಿಲ್ಲ ನೀವು ಸುಳ್ಳು ಹೇಳಿ, ಅಪ್ರಮಾಣಿಕರಾಗಿರಿ, ಪರರಿಗೆ ಹಿಂಸೆ ಮಾಡಿ, ತೊಂದರೆ ಕೊಡಿ, ಕೊಲ್ಲಿ ಅಂತ. ಇವೇ ಆರೋಗ್ಯಕರ ಜೀವನದ ಕಟ್ಟುಪಾಡುಗಳ, ಆರೋಗ್ಯಶೀಲ ಸಮಾಜದ ಪ್ರಮುಖ ಮೌಲ್ಯಗಳು.</p>
		<p>ಈಗ ಈ 'ಒಳ್ಳೆಯದು' 'ಕೆಟ್ಟದ್ದು' ಸರಿ-ತಪ್ಪುಗಳನ್ನು ಸ್ವಲ್ಪಕಾಲ ಪಕ್ಕಕ್ಕಿಟ್ಟು ತರ್ಕ ಮತ್ತು ವಿಜ್ಞಾನದ ಕಡೆ ಕೊಂಚ ವಿಹರಿಸಿ ಬರೋಣ ಬನ್ನಿ.</p>
		<p class="vertical-delimiter" />
		<p>ಗುಣಿತ x ಗುಣಕ = ಗುಣಲಬ್ಧ (ಅಂದರೆ, <span class="en">Muliltiplicant x Multiplier = Product)</span> ಎಂಬ ಅಂಕಗಣಿತದ ಸಾಮಾನ್ಯ ಸೂತ್ರ ಎಲ್ಲರಿಗೂ ಗೊತ್ತಿರುವ ವಿಷಯ. ಇದನ್ನು ಮುಂದುವರೆಸಿ, ಬೀಜಗಣಿತದ <span class="en">(Algebra)</span> ವ್ಯಾಖ್ಯಾನಕ್ಕೆ ಈ ಮೂಲ ಸೂತ್ರವನ್ನು ಅಳವಡಿಸಿದಾಗ ಆಗುವ ಪರಿಣಾಮವನ್ನು ನೋಡೋಣ.</p>
		<p>ಇಲ್ಲಿ, '+' ಅಂದರೆ ಯಾವುದಾದರೂ ಧನಾತ್ಮಕ <span class="en">(Positive)</span> ಪರಿಮಾಣ, ವಸ್ತು <span class="en">(Quantity)</span>.</p>
		<p>'-' ಅಂದರೆ ಋಣಾತ್ಮಕ <span class="en">(Negative)</span> ವಸ್ತು ವಿಶೇಷ.</p>
		<p><strong>ಬೀಜಗಣಿತದ ಗುಣಾಕಾರ ಸೂತ್ರ ಹೇಳುತ್ತದೆ:</strong></p>
		<table>
			<tr>
				<td>'+'</td>
				<td>x</td>
				<td>'+'</td>
				<td>=</td>
				<td>'+'</td>
			</tr>
			<tr>
				<td>'+'</td>
				<td>x</td>
				<td>'-'</td>
				<td>=</td>
				<td>'-'</td>
			</tr>
			<tr>
				<td>'-'</td>
				<td>x</td>
				<td>'+'</td>
				<td>=</td>
				<td>'-'</td>
			</tr>
			<tr>
				<td>'-'</td>
				<td>x</td>
				<td>'-'</td>
				<td>=</td>
				<td>'+'</td>
			</tr>
		</table>
		<p>ಈಗ ಸ್ವಲ್ಪ ತತ್ತ್ವಶಾಸ್ತ್ರದ ಕಡೆ ನಮ್ಮ ಗಮನ ಹರಿಸೋಣ:. ಒಳ್ಳೆಯದನ್ನು '+' ಎಂದು ಕರೆಯೋಣ; ಕೆಟ್ಟದ್ದನ್ನು '-' ಎಂದು ಹೆಸರಿಸೋಣ.</p>
		<p>ಹಾಗೆಯೇ 'ಮಾಡುವ' ಸಕಾರಾತ್ಮಕ ಕ್ರಿಯೆಯನ್ನು '+' <span class="en">(Positive)</span> ಎಂದು ಹೇಳೋಣ. ಮಾಡದಿರುವುದನ್ನು '-' <span class="en">(Negative)</span> ನಕಾರಾತ್ಮಕ ಕ್ರಿಯೆ ಎನ್ನೋಣ.</p>
		<p>ಪರಿಣಾಮ ಒಳ್ಳೆಯದಾದರೆ ಅದನ್ನು ಸಕಾರಾತ್ಮಕ ಅಥವಾ ಧನಾತ್ಮಕ ಪರಿಣಾಮ ಎನ್ನುವುದರಲ್ಲಿ ನಮಗೆ ತೊಂದರೆಯಿಲ್ಲ. ಅದು ನಮಗೆ '+' <span class="en">(Positive)</span> ಪರಿಣಾಮ.</p>
		<p>ಒಂದು ಪಕ್ಷ ಪರಿಣಾಮ ಕೆಟ್ಟದ್ದಾದರೆ, ನಮಗೆ ಒಪ್ಪಿಗೆಯಾಗದಿದ್ದರೆ ನಾವು ಆ ಪರಿಣಾಮವನ್ನು '-' <span class="en">(Negative)</span> ಎನ್ನುತ್ತೇವೆ.</p>
		<p>ಈಗ ಆ ನಾಲ್ಕೂ ಪ್ರಸ್ತಾಪಗಳನ್ನು ಪಟ್ಟಿಮಾಡೋಣ, ಬೀಜಗಣಿತದ ಸಂಕೇತರೂಪದಲ್ಲಿ:</p>
		<table>
			<tr>
				<td>'ಒಳ್ಳೆಯದನ್ನು'</td>
				<td>x</td>
				<td>'ಮಾಡಿದರೆ'</td>
				<td>=</td>
				<td>'ಒಳ್ಳೆಯ ಪರಿಣಾಮ'</td>
			</tr>
			<tr>
				<td>'ಒಳ್ಳೆಯದನ್ನು'</td>
				<td>x</td>
				<td>'ಮಾಡದಿದ್ದರೆ'</td>
				<td>=</td>
				<td>'ಕೆಟ್ಟ ಪರಿಣಾಮ'</td>
			</tr>
			<tr>
				<td>'ಕೆಟ್ಟದ್ದನ್ನು'</td>
				<td>x</td>
				<td>'ಮಾಡಿದರೆ'</td>
				<td>=</td>
				<td>'ಕೆಟ್ಟ ಪರಿಣಾಮ'</td>
			</tr>
			<tr>
				<td>'ಕೆಟ್ಟದ್ದನ್ನು'</td>
				<td>x</td>
				<td>'ಮಾಡದಿದ್ದರೆ'</td>
				<td>=</td>
				<td>'ಒಳ್ಳೆಯ ಪರಿಣಾಮ'</td>
			</tr>
		</table>
		<p>ಅದನ್ನೇ, ಬೀಜಗಣಿತದ ಸಂಕೇತರೂಪದಲ್ಲಿ ಪಟ್ಟಿ ಮಾಡುವುದಾದರೆ ಹೀಗೆ ಬರೆಯಬಹುದು:</p>
		<table>
			<tr>
				<td>'+'</td>
				<td>x</td>
				<td>'+'</td>
				<td>=</td>
				<td>'+'</td>
			</tr>
			<tr>
				<td>'+'</td>
				<td>x</td>
				<td>'-'</td>
				<td>=</td>
				<td>'-'</td>
			</tr>
			<tr>
				<td>'-'</td>
				<td>x</td>
				<td>'+'</td>
				<td>=</td>
				<td>'-'</td>
			</tr>
			<tr>
				<td>'-'</td>
				<td>x</td>
				<td>'-'</td>
				<td>=</td>
				<td>'+'</td>
			</tr>
		</table>
		<p>ಹೀಗೆ, ಎಷ್ಟು ಸೊಗಸಾಗಿ ಬೀಜಗಣಿತದ ಒಂದು ಸೂತ್ರವನ್ನು ನಮ್ಮ ಜೀವನದ ಪ್ರಮುಖ ಮೌಲ್ಯಗಳಿಗೆ ಅನ್ವಯಿಸಿಕೊಂಡು ಅರ್ಥಮಾಡಿಕೊಳ್ಳಬಹುದು, ನೋಡಿ.</p>
		<p>ಬೀಜಗಣಿತ ನಿತ್ಯ ಜೀವನದಲ್ಲೂ ಒಂದು ಪ್ರಮುಖ ಪಾತ್ರವನ್ನು ಹೇಗೆ ನಿರ್ವಹಿಸುತ್ತಿದೆ; ಸೋಜಿಗ ಅಲ್ಲವೆ?</p>
	</section>
	<section class="level1 numbered" epub:type="chapter" role="doc-chapter" id="id-p4.013">
		<p class="text-center"><strong>ಕವಚವೊಂದೇ ನೋಡಿ ಪುಸ್ತಕವನಳೆಯಲು ಬೇಡಿ</strong></p>
		<p class="verse">ನ ಸಾ ಸಭಾ, ಯತ್ರ ನ ಸನ್ತಿ ವೃದ್ಧಾಃ;<br />ವೃದ್ಧಾ ನ ತೇ, ಯೇ ನ ವದನ್ತಿ ಧರ್ಮಮ್ ।<br />ಧರ್ಮೋ ನ ವೈ ಯತ್ರ ಚ ನಾಸ್ತಿ ಸತ್ಯಂ,<br />ಸತ್ಯಂ ನ ತದ್ಯಚ್ ಛಲನಾನುವಿದ್ಧಮ್ । ।</p>
		<p class="verse-author"><strong><em>-ಶೌನಕನೀತಿಸಾರ (ಗರುಡಪುರಾಣ) ೧೧೫</em></strong></p>
		<p class="myquote">ಹಿರಿಯರಿಲ್ಲದ ಸಭೆಯೇ? ಅದು ಸಭೆಯಲ್ಲ, ಗುಂಪು;<br />ಧರ್ಮವರಿಯದೆ ವಯಸ್ಸಾದ ಮಾತ್ರಕ್ಕೆ ಹಿರಿಯರಲ್ಲ;<br />ದಯೆ ನ್ಯಾಯ ನೀತಿ ಸತ್ಯ ಇಲ್ಲವೆ, ಬಿಡಿ, ಧರ್ಮವದಲ್ಲ-<br />ಸೇಡು ಹಟ ಕೂಡಿತೆ, ಅಹಿತ ನಿಜ ಸತ್ಯವೂ ಅಲ್ಲ!</p>
		<p class="quote-author"><strong><em>-ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಬಿಡುಗಡೆ</h1>
		<p>ಯಾರಾದರೂ ನಮ್ಮನ್ನು ಅಗಲಿದಾಗ, ಮತ್ತೆ ಬಾರದ ರೀತಿ ದೂರ ದೂರ, ಬಲು ದೂರ ಹೋದಾಗ ಅಥವಾ ಹೋದಾರು ಎಂದು ಭಾಸವಾದಾಗ ನಮ್ಮ ಮನಸ್ಸಿಗೆ ಕತ್ತಲು ಕವಿಯಲು ತೊಡಗುತ್ತದೆ. ನಾವು ಆವಾಗ ಸ್ವಲ್ಪ ತಬ್ಬಿಬ್ಬಾಗಿ, ಕಿಂ-ಕರ್ತವ್ಯ-ಮೂಢರಾಗಿ ಬಿಡುತ್ತೇವೆ, ಏನು ಮಾಡಲೂ ತೋಚದ ಪರಿಸ್ಥಿತಿ ಒದಗುತ್ತದೆ. ಅರ್ಜುನನಿಗೂ ಅದೇ ಪರಿಸ್ಥಿತಿ ಉಂಟಾಗಿತ್ತು; ಗೀತಾಚಾರ್ಯ ಕೃಷ್ಣನನ್ನು ಕೇಳುತ್ತಾನೆ:</p>
		<p class="myquote">ಈಗೇನು ಮಾಡಲು ಬೇಕೋ ನನಗೆ ತೋಚುತ್ತಿಲ್ಲ;<br />ಮಂಕು ಮುಸುಕಿದೆ ಕವಿದು ಬುದ್ಧಿಗೇ ಜಿಪುಣತನ;<br />ನಿನ್ನ ಮೊರೆ ಹೋಗಿಹೆನು, ಶಿಷ್ಯನೆಂದನುಗ್ರಹಿಸು -<br />ನನ್ನ ಒಳಿತೇನೆಂದು ನನಗೆ ತಿಳಿಹೇಳು!<sup><a epub:type="noteref" href="999-aside.xhtml#id-004.15">*</a></sup> </p>
		<p>ಇಲ್ಲಿ (ಗೀತಾ ೨:೭) ಅರ್ಜುನ ಕೇಳಿದ್ದು, "ನನಗೆ ಶ್ರೇಯಸ್ಸಿನ ಮಾರ್ಗ ತೋರಿಸು, ಅಂತ. ಅದು ಯಾವ ವಿಶೇಷ ಮಾರ್ಗ? ಜೀವನದಲ್ಲಿ 'ಶ್ರೇಯಸು'್ಸ ಮತ್ತು 'ಪ್ರೇಯಸು'್ಸ ಎಂಬ ಎರಡು ಗುರಿಗಳು ಸಾಮಾನ್ಯವಾಗಿ ಎಲ್ಲರಿಗೂ ಇರುತ್ತವೆ ಎನ್ನುತ್ತಾರೆ. 'ಪ್ರೇಯಸ್ಸು' ಎಂದರೆ, ಇಲ್ಲಿ ಇದೀಗ ಸಿಗುವ ಐಹಿಕ ಸುಖ, ದೈಹಿಕವಾಗಿ ಮಾನಸಿಕವಾಗಿ ನಾವು ಅನುಭವಿಸಬಹುದಾದ ಎಲ್ಲ ಆನಂದ. ಇದನ್ನು ಮೀರಿದ, ಇಲ್ಲಿಂದ ನಾವು ಮರೆಯಾದಮೇಲೂ ನಮ್ಮ ಪಾಲಿಗೆ ಉಳಿಯುವ ಮಧುರ ಭಾವವೇ 'ಶ್ರೇಯಸ್ಸು'. ಕಠೋಪನಿಷತ್ತಿನಲ್ಲಿ ಈ ಬಗ್ಗೆ ಒಂದು ಮಾತು ಬರುತ್ತದೆ:</p>
		<p class="myquote">ನಮ್ಮ ಜೀವನ-ಪಥದಿ ಒಂದಲ್ಲ ಒಂದು ದಿನ<br />ಆ ಕವಲು ದಾರಿಯ ಬುಡವ ಸಂಧಿಸಲೇ ಬೇಕು;<br />ಆಗ ಶ್ರೇಯ-ಪ್ರೇಯವು ಬಂದು<br />ಕೈ ಮುಗಿದು ಕೇಳುವುವು:<br />'ಇತ್ತ ಬಾ, ಇತ್ತ ಬಾ, ನನ್ನತ್ತ ಬಾ ಬಾ'ರೆಂದು;<br />ದೂರದೃಷ್ಟಿಯ ಧೀರ 'ಶ್ರೇಯಸ್ಸ' ಬಯಸಿದರೆ,<br />ನಡೆವ ಮಂದಮತಿ ಬರಿ ಯೋಗಕ್ಷೇಮದ<br />'ಪ್ರೇಯಸಿ'್ಸನೆಡೆಗೆ!<sup><a epub:type="noteref" href="999-aside.xhtml#id-004.16">*</a></sup> </p>
		<p>ಮನುಷ್ಯನ ಹತ್ತಿರ ಬಂದ ಶ್ರೇಯಸ್ಸು-ಪ್ರೇಯಸ್ಸುಗಳು "ನನ್ನನ್ನು ಆರಿಸಿಕೋ, ನನ್ನನ್ನು ಆರಿಸಿಕೋ" ಎಂದು ಕೇಳಿಕೊಳ್ಳುತ್ತವೆಯಂತೆ. ವಿವೇಕಿಯಾದವನು/ಳು ಶ್ರೇಯಸ್ಸನ್ನೇ ಆರಿಸಿಕೊಳ್ಳುತ್ತಾನೆ/ಳೆ, ಎಂಬ ಭಾವ.</p>
		<p>ಇದು ಏಕೆ? ಎಲ್ಲರಿಗೂ ಗೊತ್ತಿದ್ದಂತೆ, ನಮಗೆ ಕೊನೆಗೆ ನೆನಪಿನಲ್ಲಿ ಉಳಿಯಬಹುದಾದದ್ದು/ ಉಳಿಯುವುದು ಒಬ್ಬ ಮನುಷ್ಯ ಮಾಡಿದ ಒಳ್ಳೆಯ ಅಥವಾ ಕೆಟ್ಟ ಕೆಲಸಗಳೇ ವಿನಹಾ ಆ ಮನುಷ್ಯನ ಗಾತ್ರ, ತೂಕ, ಎತ್ತರ ಮುಂತಾದ ದೇಹಕ್ಕೆ ಸಂಬಂಧಿಸಿದ ವಿವರಗಳಲ್ಲ; ಆ ವ್ಯಕ್ತಿ ಅನುಭವಿಸಿರ ಬಹುದಾದ ಸುಖ-ಸಂತೋಷಗಳಲ್ಲ. ಆತ ಮಾಡಿದ, ತೊಡಗಿದ ಕೆಲಸಗಳಿಂದ ಆ ವ್ಯಕ್ತಿಗೆ ಒಳ್ಳೆಯ ಅಥವಾ ಕೆಟ್ಟ ಹೆಸರು ಬಂದಿರಬಹುದು, ಜನಗಳಿಗೆ ಉಪಕಾರ ಅಥವಾ ಅಪಕಾರ ಆಗಿರಬಹುದು. ಇವನ್ನು ಜನ ನೆನೆಯುತ್ತಾರೇ ವಿನಾ ಬೇರೆಯದನ್ನ ಅಲ್ಲ. ಇದೇ ಗತಿಸಿದ ವ್ಯಕ್ತಿ ಗಳಿಸಿದ ಶ್ರೇಯಸ್ಸು, ಕೀರ್ತಿ ಅಥವಾ ಅಪಕೀರ್ತಿ.</p>
		<p>ಹಾಗಾದರೆ, ಇದ್ದಾಗ ಆ ವ್ಯಕ್ತಿಯನ್ನ ನಾವೆಲ್ಲ ಗುರುತಿಸುತ್ತಿದ್ದುದು ಆತನ/ಳ ದೇಹದ ಮೂಲಕವೇ ಅಲ್ಲವೇ; ಪ್ರಾಣವೆಂಬುದು ದೇಹದೊಂದಿಗೆ ಇದ್ದಾಗ ದೇಹವೂ ಅದೂ ಒಂದಾಗಿಯೇ ಇತ್ತಲ್ಲ, ಏಕೆ ಹೀಗಾಯ್ತು? ಎಂಬುದಕ್ಕೆ ಕೃಷ್ಣ (ಗೀತಾ ೨: ೧೩) ಹೇಳುತ್ತಾನೆ:</p>
		<p class="myquote">ಮೂರು ಮೆಟ್ಟಲು, ಬೆಳೆವ ಈ ಭೌತ ದೇಹಕ್ಕೆ-<br />ಬಾಲ್ಯ, ಹರೆಯತನ ಮತ್ತೆ ಮುಪ್ಪಡರಿಕೆ;<br />ಒಳಗಿರುವ ಜೀವಕ್ಕೆ ಇನ್ನೊಂದು ಇದೆ ಜೊತೆಗೆ -<br />ಅದೆ 'ದೇಹಾಂತರ-ಪ್ರಾಪ್ತಿ', ಅಳುಕು ಏತಕೆ?<sup><a epub:type="noteref" href="999-aside.xhtml#id-004.17">*</a></sup> </p>
		<p>ಕೌಮಾರ್ಯ (ಬಾಲ್ಯ), ಯೌವನ (ತಾರುಣ್ಯ) ಮತ್ತುವೃದ್ಧಾಪ್ಯ (ಮುಪ್ಪು)- ಇವು ಶರೀರಕ್ಕೆ ಆಗುವ ಬೆಳವಣಿಗೆಯ ಮಜಲುಗಳು. ಇದರಂತೆ, ದೇಹದೊಳಗಣ ಜೀವಕ್ಕೆ ದೇಹಾಂತರ ಎಂಬ ನಾಲ್ಕನೆಯ ಅವಸ್ಥೆ ಸಹ ಉಂಟಾಗುತ್ತೆ.</p>
		<p>ಆದ್ದರಿಂದ, ದೇಹ ಈ ನಾಲ್ಕನೆಯ ಹಂತವನ್ನು, ಮೆಟ್ಟಲನ್ನು ಮುಟ್ಟಿದಾಗ, ಜೀವ ದೇಹತ್ಯಾಗ ಮಾಡಿತು ಎಂದು ಕೊಳ್ಳಬೇಕೇ ವಿನಾ, ಮರಣ ಆಯಿತು ಎಂದು ತಿಳಿಯಬಾರದು; ಮೋಹಗೊಳ್ಳದೆ ದುಃಖಿಸದೆ, ಎದೆಗುಂದದೆ ಇರಬೇಕು- ಎನ್ನುತ್ತಾನೆ, ಕೃಷ್ಣ.</p>
		<p>ಇನ್ನೊಂದು ರೀತಿಯಲ್ಲಿ ಇದನ್ನು ವಿವೇಚಿಸಬಹುದು: ವಸ್ತುವಿನ ಪರಿಪೂರ್ಣ ಅವಸ್ಥೆ ಎಂದರೆ ಏನು? ವಸ್ತುವೇ ಇಲ್ಲದೇ 'ಇರುವ' ರೀತಿ ಆಗಿಬಿಡುವುದು ತಾನೇ? ಎಲ್ಲಾ ಚೈತನ್ಯವಾಗಿ ಬಿಡುವುದು ಅಲ್ಲವೇ? ಕೊನೆ ಮೊದಲಿಲ್ಲದ, ಕೊನೆಗೊಳ್ಳಲೊಲ್ಲದ ಈ 'ಜೀವ'ಕ್ಕೆ ಇನ್ನೊಂದು ಹೆಸರು, ಆತ್ಮ. ಇದರ ಬಗ್ಗೆ ಹೀಗೆ ಹೇಳುತ್ತಾನೆ:</p>
		<p class="myquote">ಎಂಥದಿದು ಈ ಆತ್ಮ, ಏನು ಸೋಜಿಗವಯ್ಯ!<br />ಶಸ್ತ್ರಗಳು ತುಂಡರಿಸಲಳವಲ್ಲ ಇರಿದು;<br />ಬೆಂಕಿ ಏನೂ ಸುಡದು; ತೋಯಿಸದು ನೀರು;<br />ಗಾಳಿ ಒಣಗಿಸದಂಥ ವಸ್ತುವಿದು, ಹಿರಿದು!<br />ನ ಏನಂ ಛಿನ್ದನ್ತಿ ಶಸ್ತ್ರಾಣಿ, ನ ಏನಂ ದಹತಿ ಪಾವಕಃ,<sup><a epub:type="noteref" href="999-aside.xhtml#id-004.18">*</a></sup> </p>
		<p>ಈ ರೀತಿಯ, ಹುಟ್ಟು-ಸಾವು ಇರದ ಶಾಶ್ವತ, ವಿನಾಶವಿಲ್ಲದ್ದು ಅದು, "ಆತ್ಮ 'ಅವಿನಾಶಿ ತು ತದ್ ವಿದ್ಧಿ', ಅವಿನಾಶಿ ಎಂದು ತಿಳಿ" ಎಂದು ಪರಿಚಯಿಸುತ್ತಾನೆ, ಕೃಷ್ಣ. ಇದನ್ನೇ ಕಠೋಪನಿಷತ್ತಿ(೨: ೧೮)ನಲ್ಲಿ ನಚಿಕೇತನಿಗೆ ಯಮ ಹೇಳುವುದು ಕೂಡ.</p>
		<p>ಹಾಗಾದರೆ 'ಆತ್ಮ'ದ ಈ ದೇಹಾಂತರವನ್ನು ವ್ಯಾವಹಾರಿಕವಾಗಿ ಹೇಗೆ ಅರ್ಥ ಮಾಡಿಕೊಳ್ಳುವುದು? "ನರಃ (ಒಬ್ಬ ಮನುಷ್ಯನು), ಯಥಾ (ಹೇಗೆ), ಜೀರ್ಣಾನಿ (ಹರಿದುಹೋದ), ವಾಸಾಂಸಿ (ಬಟ್ಟೆಗಳನ್ನು) ವಿಹಾಯ (ಬಿಟ್ಟು), ನವಾನಿ (ಹೊಸದಾದ), ಉಪರಾಣಿ (ಅಂಥದೇ ಬಟ್ಟೆಗಳನ್ನು), ಗೃಹ್ಣಾತಿ (ತೆಗೆದುಕೊಳ್ಳುತ್ತಾನೋ), ತಥಾ (ಹಾಗೆಯೇ), ಜೀರ್ಣಾನಿ (ಪರಿಪಕ್ವವಾದ), ಶರೀರಾಣಿ (ದೇಹಗಳನ್ನು), ವಿಹಾಯ (ಬಿಟ್ಟು), ಅನ್ಯಾನಿ (ಬೇರೆ), ನವಾನಿ (ಹೊಸದಾದ ಶರೀರಗಳನ್ನು), ದೇಹೀ (ದೇಹದಲ್ಲಿದ್ದ ಆ ಆತ್ಮನು), ಸಂಯಾತಿ (ಹೋಗಿ ಸೇರಿಕೊಳ್ಳುತ್ತಾನೆ)"- ಎನ್ನುತ್ತಾನೆ, ಶ್ರೀ ಕೃಷ್ಣ!<sup><a epub:type="noteref" href="999-aside.xhtml#id-004.19">*</a></sup> </p>
		<p>ಈ ಜಗತ್ತನ್ನ ಆಳುವ ಯಾವುದೋ ಒಂದು ನಿಗೂಢ ಶಕ್ತಿ ಇದೆ ಎಂಬ ನಂಬಿಕೆ ಉಳ್ಳವರಿಗೆ, ಆ 'ಪರಮಾತ್ಮ' ಮತ್ತು ಈ 'ಜೀವಾತ್ಮ'ಗಳ, ಸ್ಥೂಲ-ಸೂಕ್ಷ್ಮಗಳ ಈ ಹೋಲಿಕೆ ರುಚಿಸಬಹುದು:</p>
		<p class="myquote">ನೋಡಿ, ಆತ್ಮ-ಪರಮಾತ್ಮರಿಗೆ<br />ಒಂದು ಹೋಲಿಕೆಯುಂಟು:<br />ದೇಹವನು ಆವರಿಸಿ, ಒಳಗಿರಲು ಆತ್ಮ;<br />ಜಗವನ್ನೇ ಆವರಿಸಿ 'ಅವನು' ಇಹನು!<br />ಇದು ದೇಹ ಹೊತ್ತಂತೆ,<br />ಜೀವ-ಜಡ ಪ್ರಪಂಚವನೆಲ್ಲ 'ಅವ' ಧರಿಸಿರುವನು!<br />ನೋಡಬಲ್ಲದು 'ಆತ್ಮ',<br />ನೋಡಲೆನೆ ಆದರದು, ಇಲ್ಲ, ಗೋಚರಿಸದು!<br />ಹಾಗೆಯೇ, 'ಅವನೆ'ಲ್ಲವನು<br />ನೋಡುತಿದ್ದರೂ ನಮ'ಗವನು' ಕಾಣಸಿಗನು!<sup><a epub:type="noteref" href="999-aside.xhtml#id-004.20">*</a></sup> </p>
		<p>ಆದರೆ, ಹುಟ್ಟಿದ ದೇಹಕ್ಕೆ 'ಮರಣ' ಎಂಬುದು ಕಟ್ಟಿಟ್ಟ ಬುತ್ತಿ. 'ಜಾತಸ್ಯ ಹಿ ಧ್ರುವೋ ಮೃತ್ಯುಃ', 'ಹುಟ್ಟಿದುದೆಲ್ಲ ಕೊನೆಗೊಂದು ದಿನ ಸಾಯಲೇ ಬೇಕು' ಎನ್ನುತ್ತಾನೆ ಕೃಷ್ಣ.<sup><a epub:type="noteref" href="999-aside.xhtml#id-004.21">*</a></sup> </p>
		<p>ಇಲ್ಲಿ ಎರಡು ಕತೆಗಳು ಜ್ಞಾಪಕಕ್ಕೆ ಬರುತ್ತವೆ: ಪಾಂಡವರು ವನವಾಸ ಮಾಡುತ್ತಾ, ದ್ವೈತವನದಲ್ಲಿ ಇದ್ದಾಗ, ಒಂದು ದಿನ ಪ್ರಯಾಣಮಾಡುತ್ತಾ, ಮಾಡುತ್ತ ಬಿಸಿಲಿನಲ್ಲಿ ಬಳಲಿ, ಬಾಯಾರಿಕೆಯಿಂದ ನರಳುತ್ತಾ ಇದ್ದಾಗ, ದೂರದಲ್ಲಿ ಒಂದು ಸರೋವರ ಕಾಣುತ್ತೆ. ನೀರನ್ನು ತರಲು ಒಬ್ಬೊಬ್ಬರಾಗಿ ಹೋದ ಸಹದೇವ, ನಕುಲ, ಅರ್ಜುನ ಮತ್ತು ಭೀಮ ಯಾರೂ ಹಿಂತಿರುಗುವುದಿಲ್ಲ; ಒಬ್ಬೊಬ್ಬರೂ ಆ ಸರೋವರದ ಅಧಿಪತಿ 'ಯಕ್ಷ'ನು ಕೇಳಿದ ಪ್ರಶ್ನೆಯನ್ನು ಕಡೆಗಣಿಸುತ್ತಾರೆ, ಅಸು ನೀಗಿರುತ್ತಾರೆ! ಕೊನೆಗೆ ಹೋದ ಯುಧಿಷ್ಠಿರನು ಯಕ್ಷನ ಪ್ರಶ್ನೆಗಳಿಗೆ ಉತ್ತರಿಸಿ ಗೆಲ್ಲುತ್ತಾನೆ. ಅವುಗಳಲ್ಲಿ ಒಂದು ಪ್ರಶ್ನೆ ಮುಖ್ಯವಾದದ್ದು: "ಕಿಂ ಆಶ್ಚರ್ಯಮ್?" ಅಂದರೆ,</p>
		<p><strong>ಪ್ರಶ್ನೆ:</strong> "ಜಗತ್ತಿನಲ್ಲಿ ಎಲ್ಲವನ್ನೂ ಮೀರಿಸುವ ತುಂಬಾ ಆಶ್ಚರ್ಯಕರವಾದ ವಿಷಯ ಏನು?"</p>
		<p><strong>ಉತ್ತರ:</strong> ಪ್ರತಿದಿನವೂ ಅನುದಿನವೂ ಜವರಾಯನತ್ತತ್ತ ಮತ್ತೆ ಹೋಗುತ್ತಲಿವೆಯಲ್ಲ ಎಲ್ಲ ಪ್ರಾಣಿಗಳು; ಇದ ತಿಳಿದೂ ತಾನಿಲ್ಲಿ ಸ್ಥಿರನೆಂದು ಶಾಶ್ವತನೆಂದು ಬಗೆದು ಮಾನವ ಬಾಳುವುದೇನಚ್ಚರಿಯೋ ಅಚ್ಚರಿ! "ಹುಟ್ಟಿದವರೆಲ್ಲ ಕೊನೆಗೊಂದು ದಿನ ಸಾಯಲೇ ಬೇಕು ಎಂದು ಗೊತ್ತಿದ್ದರೂ, ಅದನ್ನು ಮರೆತು ಜನರು ಈ ಬಾಳು ಶಾಶ್ವತ ಅಂತ ಭ್ರಮಿಸಿ, ಏನೇನೋ ಮಾಡುತ್ತಾ ಇರುವುದು ಎಂಥ ದೊಡ್ಡ ಆಶ್ಚರ್ಯ!"<sup><a epub:type="noteref" href="999-aside.xhtml#id-004.22">*</a></sup> </p>
		<p>ಇನ್ನೊಂದು, ಕಿಸಾಗೌತಮಿಯ ಕತೆ: ತನ್ನ ಮುದ್ದಿನ ಹಸುಗೂಸನ್ನ ಕಳೆದುಕೊಂಡ ಇನ್ನೂ ಚಿಕ್ಕ ವಯಸ್ಸಿನ ತಾಯಿ ಒಬ್ಬಾಕೆ, ಗೌತಮ ಬುದ್ಧನ ಬಳಿ ಬಂದು ಅಂಗಲಾಚುತ್ತಾಳೆ: "ಹಲವರಿಗೆ ಜ್ಞಾನೋದಯ ಮಾಡಿದ ಸಿದ್ಧಪುರುಷರು ನೀವು; ಮಹಾಮಹಿಮರು ನೀವು! ನನಗಿರುವುದಿದೊಂದೇ ಮಗು; ಇದನ್ನ ಬದುಕಿಸಿ ಕೊಡಿ!" ಎಂದು ಬೇಡುತ್ತಾಳೆ. ಕಡುದುಃಖದಲ್ಲಿ ಮುಳುಗಿದ ಅವಳಿಗೆ ಏನು ಬುದ್ಧಿ ಹೇಳುವುದು? ಏನು ತಿಳಿವಳಿಕೆ ಮೂಡಿಸುವುದು? ಯಾವರೀತಿ ಸಮಾಧಾನ ಮಾಡುವುದು? ಬುದ್ಧ ಹೇಳುತ್ತಾನೆ: "ಆಗಲಿ, ತಾಯಿ. ಒಂದು ಕೆಲಸ ಮಾಡು. ಒಂದಿಷ್ಟು ಸಾಸಿವೆಯನ್ನ ತೆಗೆದುಕೊಂಡು ಬಾ. ಅದನ್ನು ಮಂತ್ರಿಸಿ, ನಿನ್ನ ಮಗುವಿನ ಮೇಲೆ ಚಿಮುಕಿಸುತ್ತೇನೆ. ಮಗು ಮತ್ತೆ ಬದುಕಿ ಬಂದೀತು!"</p>
		<p>"ಈಗಲೇ ಓಡಿ ಹೋಗಿ ಸಾಸಿವೆ ತರುತ್ತೇನೆ", ಎನ್ನುತ್ತಾಳೆ, ಹೊರಡತೊಡಗುತ್ತಾಳೆ, ಅವಳು.</p>
		<p>"ತಡಿ, ತಾಯಿ!", ಬುದ್ಧ ತಡೆಯುತ್ತಾನೆ. "ಸಾವು ಆಗಿಲ್ಲದ ಮನೆಯಿಂದ ಸಾಸಿವೆ ತಾ", ಎಂದು ಕಳಿಸಿಕೊಡುತ್ತಾನೆ, ಅವಳನ್ನ.</p>
		<p>ಪಾಪ, ಸಾವಿಲ್ಲದ ಮನೆ ಅವಳಿಗೆ ಸಿಗುವುದಾದರೂ ಹೇಗೆ? ಸುತ್ತಿ, ಸುತ್ತಿ, ಅರಿವು ಮೂಡಿದ ಬಳಿಕ ಬುದ್ಧನ ಬಳಿಗೆ ಅವಳು ಮರಳುತ್ತಾಳೆ. ಬುದ್ಧ ಮತ್ತು ಅವಳು ಬಗೆಹರಿಯದ ಈ ಸಮಸ್ಯೆಯ ಬಗ್ಗೆ ಅಳುತ್ತಾರೆ!</p>
		<p>ಅದಕ್ಕೇನೆ ಶ್ರೀಕೃಷ್ಣ ಅರ್ಜುನನ ನೆಪಮಾಡಿಕೊಂಡು, ನಮಗೆ ಹೇಳಿದ್ದು: "ತಸ್ಮಾತ್ (ಆದ್ದರಿಂದ), ಅಪರಿಹಾರ್ಯೇ ಅರ್ಥೆ (ಪರಿಹರಿಸಲಾಗದ ಈ ಹುಟ್ಟು-ಸಾವುಗಳ ವಿಷಯದಲ್ಲಿ), ಶೋಚಿತುಮ್ ನ ಅರ್ಹಸಿ (ಶೋಕಿಸ ಬೇಕಾಗಿಲ್ಲ, ಅತ್ತರೆ ಪ್ರಯೋಜನವಿಲ್ಲ!)"<sup><a epub:type="noteref" href="999-aside.xhtml#id-004.23">*</a></sup> </p>
		<p>ಹಾಗಾದರೆ, ಬೇರೆ ಏನು ಮಾಡಬಹುದು? 'ಮರಣ'ದ ಮಾತು ಬಂದಾಗ, ಕೇಳಿದಾಗ, 'ಜೀವ ದೇಹದಿಂದ ಮುಕ್ತವಾಯಿತು; ಬಿಡುಗಡೆ ಹೊಂದಿತು' ಎಂದು ಸಮಾಧಾನ ಮಾಡಿಕೊಳ್ಳಬೇಕು. ಹೇಳುವುದು ಸುಲಭ, ಆದರೆ, ತುಂಬಾ ಹತ್ತಿರದ ಬಂಧುಗಳಿಗೆ ಆದ ನೋವು, ದುಃಖವನ್ನು ತಡೆದುಕೊಳ್ಳುವುದು ಬಲು ಕಷ್ಟ. "ತುಂಬಾ ಒಳ್ಳೆಯವರನ್ನ. ಪುಣ್ಯದ ಕೆಲಸಗಳನ್ನ ಮಾಡುತ್ತಾ ಪರಿಶುದ್ಧ ಆತ್ಮವುಳ್ಳವರನ್ನ 'ದೇವರು' ತನ್ನ ಬಳಿ ಬೇಗ ಕರೆದುಕೊಂಡು ಬಿಡುತ್ತಾನೆ" ಎಂಬ ಮಾತುಗಳಿಂದ ನೊಂದವರನ್ನು ಸಂತೈಸಬಹುದು. ಅದಕ್ಕೇನೇ ನಾವು ಸಾವನ್ನಪ್ಪಿದ, ಗತಿಸಿದ, ಕೊನೆಯುಸಿರೆಳೆದ, ದೇಹಚೆಲ್ಲಿದ, ನಿಧನರಾದವರನ್ನು ಕಣ್ಮರೆಯಾದರು, ಬಯಲಾದರು, ದಿವಂಗತರಾದರು, ಸ್ವರ್ಗಸ್ಥರಾದರು, ಕೈವಲ್ಯ ಹೊಂದಿದರು, ವೈಕುಂಠ-ವಾಸಿಗಳಾದರು, ಪರಂಧಾಮ-ವನೈದಿದರು, ಶಿವೈಕ್ಯರಾದರು ಎಂದು ಅಶ್ರುತರ್ಪಣ ಸೂಚಿಸುವುದು, ಶ್ರದ್ಧಾಂಜಲಿಯನ್ನ ಅರ್ಪಿಸುವುದು.</p>
		<p>'ಬಿಡುಗಡೆಯೇ ಮೋಕ್ಷ' ಎಂಬ ಮಾತಿನಲ್ಲಿ ಅರ್ಥವಿದೆ. ಈಗ ತೊಡಗಿ ಇರುವವರು ಆ ಬಿಡುಗಡೆಯ ದಿನವನ್ನು ಸಮಚಿತ್ತದಿಂದ ನಿರೀಕ್ಷಿಸುವ, ಕಾಯುವ ಸ್ಥೈರ್ಯ ತಂದುಕೊಳ್ಳಬೇಕು. ಕವಿ ಸಾದಿ ಹೇಳಿದ ಮಾತನ್ನೂ ನೆನಪಿಗೆ ತಂದುಕೊಳ್ಳಬೇಕು: "ಹುಟ್ಟುತ್ತಾ ಬಂದಾಗ, ನಾವು ಅಳುತ್ತಿದ್ದವು; ಹತ್ತಿರದ ಬಂಧುಗಳು ನಗುತ್ತಾ ಸಂತೋಷಿಸುತ್ತಿದ್ದರು. ಬಾಳನ್ನ ಹೇಗೆ ಕಳೆಯಬೇಕೆಂದರೆ, ಸಾಯುವ ವೇಳೆ ನಾವು ನಗು ನಗುತ್ತಾ ಕೊನೆಯುಸಿರೆಳಯಬೇಕು; ಸುತ್ತಲೂ ನೆರೆದವರು ಕಣ್ಣೀರ್ಗರೆಯುತ್ತಿರಬೇಕು!" ಇದನ್ನೇ "ಶರಣರ ಗುಣವನ್ನ ಮರಣದಲ್ಲಿ ನೋಡು" ಎಂದಾಗ, ಇಚ್ಛಾಮರಣಿ ಭೀಷ್ಮನ ಕತೆ ನೆನಪಾಗುತ್ತದೆ; ಯೋಗಾಭ್ಯಾಸಿಗಳ 'ಸಮಾಧಿ' ಸ್ಥಿತಿಯ ವಿಚಾರ, ಬುದ್ಧ ಬೋಧಿಸಿದ 'ನಿರ್ವಾಣ'ದ ಸಮ್ಯಕ್ ಜ್ಞಾನ ಬೆಳಕೂಡುತ್ತದೆ; ಏಳನೆಯ ಶತಮಾನದ ಪೂರ್ವಾರ್ಧದ ಹಳೆಗನ್ನಡದ, (ಹೆಚ್ಚೂ ಕಡಿಮೆ ಮೊಟ್ಟ ಮೊದಲ) ಪ್ರಾಚೀನ ಗದ್ಯ ಗ್ರಂಥ, ಶಿವಕೋಟ್ಯಾಚಾರ್ಯನ 'ವಡ್ಡಾರಾಧನೆ'ಯಲ್ಲಿ ಬರುವ ಜೈನಮುನಿಗಳು ಅನುಭವಿಸಿದ ಅಂತ್ಯದ ದಿನಗಳ ಚಿತ್ರ ಎದುರಾಗುತ್ತವೆ.</p>
		<p>ಶ್ರೀಮದ್ ಭಾಗವತದ ಕವಿ ಚಮತ್ಕಾರ-ಪೂರ್ವಕವಾಗಿ 'ತಮ್ಮದಲ್ಲದ ದೇಹವನು ಬಿಟ್ಟು ಹೋದುದಾದರೂ ಎಂತು?' ಎಂದು ಈ ಬಗ್ಗೆ ಪ್ರಶ್ನಿಸುವುದನ್ನು ಕೇಳಿ:</p>
		<p class="myquote">ತಮಗಾಗಿ ಜೀವಿಸದೆ ಪರರಿಗೇ ಇದ್ದಂಥವರು ಇವರು,<br />ಎಲ್ಲರುನ್ನತಿಯನ್ನ ಮೂಲೋಕದೊಳಿತ ಬಯಸುತಿದ್ದವರು,<br />ಅನುದಿನವೂ ಮನಸಾರೆ ಹಾಡಿ ಈ ಹೊಗಳಬೇಕಾದವರು-<br />ಯಾರ ಕೇಳದೆ ದೇಹ ಬಿಟ್ಟು ಹೋದುದಾದರೂ ಹೇಗೆ?<sup><a epub:type="noteref" href="999-aside.xhtml#id-004.24">*</a></sup> </p>
		<p>ಇದೂ ಅಲ್ಲದೆ,</p>
		<p class="myquote">"ಮಾಡ ಬೇಕಾದ್ದನ್ನೆಲ್ಲಾ ಮಾಡಿ ಮುಗಿಸಿದವರು<br />ಸಾವನ್ನು ನಿರೀಕ್ಷಿಸುವಂಥ ಪರಿ ಗೊತ್ತಾ ಎಂತು?<br />ತಮಗಿಷ್ಟನಾದಂಥ ಅತಿಥಿ ಎಂದು ಬಂದಾನೆಂದು<br />ಕಾದಿಹರು, ತುದಿಗಾಲಲೆದುರುಗೊಳಲವರು ನಿಂತು!''<sup><a epub:type="noteref" href="999-aside.xhtml#id-004.25">*</a></sup> </p>
		<p>-ಎಂಬ ಮಾತೊಂದಿದೆ. ಅದಕ್ಕೆ ಪೂರಕವಾಗಿ, ಇಲ್ಲಿ ನೋಡಿ:</p>
		<p class="myquote">ಮೃತ್ಯುವಿಗೆ ಭಯಪಡುವೆ, ಮೂಢ, ನೀ ಆಶಿಸುವೆ:<br />ಯಮ ನನ್ನ ಬಿಟ್ಟಾನು; ಪಾಪ!, ಹೆದರಿದನೆಂದು;</p>
		<p>ಇದು ಗುಟ್ಟು:</p>
		<p class="myquote">'ಮುಟ್ಟನೋ ಆ ಹುಟ್ಟದವನನ್ನ ಯಮ,<br />ಮತ್ತೆ ಹುಟ್ಟದ ಹಾಗೆ ನೀ ಬಾಳಿ ಬದುಕೋ!'<sup><a epub:type="noteref" href="999-aside.xhtml#id-004.26">*</a></sup> </p>
		<p>ಅಂದರೆ, ನಾವು ಇಲ್ಲಿ ಹೇಗೆ ಬಾಳುತ್ತೇವೋ ಅದನ್ನ ಅವಲಂಬಿಸಿದೆ ನಮ್ಮ ಮುಂದಿನ ಬಾರಿಯ ಪ್ರಯಾಣ ಎಂಬ ಭಾವ, ಪುನರ್ಜನ್ಮವನ್ನು ನಂಬಿದವರ ವಿಶ್ವಾಸ. ಅಥವಾ, ಸಂಸ್ಕೃತ ನಾಟಕಕಾರ ಭಾಸ ತನ್ನ 'ಪಾಂಚರಾತ್ರ'ದಲ್ಲಿ ಹೇಳಿದಂತೆ,</p>
		<p class="myquote">'ಮಾಡಿದೊಳ್ಳೆಯದಕ್ಕೆ ಸತ್ತು, ಸ್ವರ್ಗಕೆ ಹೋದ'<br />-ಎಂಬ ಮಾತೇನಿಹುದು, ಅದು ಹಸಿಯ ಸುಳ್ಳು!<br />ಸ್ವರ್ಗ-ನರಕಗಳೆಲ್ಲ ಪರೋಕ್ಷ ಬೇರೆಲ್ಲೋ ಇಲ್ಲ<br />-ಎಲ್ಲವೂ ಫಲಿಸುವುದು ಇಲ್ಲೆ ಇಲ್ಲೇ!<sup><a epub:type="noteref" href="999-aside.xhtml#id-004.27">*</a></sup> </p>
		<p>ಇನ್ನೇಕೆ ಮತ್ತೆ ಹುಟ್ಟುವ ಮಾತು? ಜೀವನದ ಹಲವು ಹೆದ್ದಾರಿಗಳಲ್ಲಿ ತೆವಳಿ, ಕುಪ್ಪಳಿಸಿ, ನಡೆದು, ಓಡಿ ಏನೇನೋ ಪ್ರಾಣಿಗಳಾಗಲಿಲ್ಲವೇ ನಾನು? ಎಂಥದೆಂತದೋ ಪಾತ್ರಗಳನ್ನು ವಹಿಸಿ, ನಾಟಕವಾಡಲಿಲ್ಲವೇ ನಾನು? ಎನ್ನುತ್ತಾ,</p>
		<p class="myquote">ಮತ್ತೆ ಹುಟ್ಟುವುದೇನೂ ಬೇಕಿಲ್ಲ, ನಾನಿಲ್ಲೆ<br />ಹಲವು ಜನ್ಮಗಳನ್ನ ಎತ್ತಿರುವೆನಲ್ಲ!<br />ಅನುಭವದ ಮೂಸೆಯಲಿ ಕರಗಿ ನೀರಾಗೆದ್ದು,<br />ಘನಿಸಿ ರೂಪಗಳೆನಿತೋ ತಳೆದಿರುವೆನಲ್ಲ!</p>
		<p>-ಎಂದು ವಾದಿಸುವವರೂ ಇರಬಹುದು. ಅಂಥವರು ಈ ಬಂಧ-ಮೋಕ್ಷ ಎರಡೂ ನಮ್ಮ ಮನಸ್ಸಿನ ವ್ಯಾಪಾರ ಮಾತ್ರ ಎನ್ನುತ್ತಾ,</p>
		<p class="myquote">ಬಂಧನಕು ಬಿಡುಗಡೆಗೂ<br />ಮನೆವೊಂದೆ ಕಾರಣ, ಜಾಣ;<br />ಅಂಟಿಕೊಂಡಿರೆ ಅದೇನೆ ಸೆರೆ,<br />ತಗಲದಲೆ ಇರೆ ಮೋಕ್ಷ ಕಾಣ!<sup><a epub:type="noteref" href="999-aside.xhtml#id-004.28">*</a></sup> </p>
		<p>-ಎನ್ನಬಹುದು. ಹೌದು, ಮನಸ್ಸೇ ಎಲ್ಲಕ್ಕೂ ಮೂಲ. ಸ್ವರ್ಗದೋ ಪಾದಿಯ ಆದರ್ಶಸುಖ, ನರಕ-ಸದೃಶ ಪರಮ-ಯಾತನೆ, ಅದರ ಸಮ್ಮಿಶ್ರತತೆಯ ಈ ಮತ್ರ್ಯಲೋಕಾನುಭವವು, ಯೋಗ ವಾಸಿಷ್ಟ ಹೇಳುವಂತೆ, ಎಲ್ಲಕ್ಕೂ ಕಾರಣ ಈ ಮನಸ್ಸಿನ ತುಡಿತ ಮಿಡಿತಗಳೇ ತಾನೆ:</p>
		<p class="myquote">ಚಿತ್ತವೇ ಮೂಲ ಎಲ್ಲಕ್ಕೂನು,<br />ಮೂಲೋಕ ಹುದುಗಿದೆ ಅಡಗಿ ಅಲ್ಲೇ;<br />ಅದು ಕ್ಷಯಿಸೆ ಮುಳುಗೀತು ಇದು,<br />ಬೇಕು ಬುದ್ಧಿಗೆ ಮುದ್ದು, ಗುದ್ದು, ಮದ್ದು!<sup><a epub:type="noteref" href="999-aside.xhtml#id-004.29">*</a></sup> </p>
		<p>ಮನಸ್ಸಿನ ವ್ಯಾಪಾರ? ಜೀವನವೇ ಉದ್ದಕ್ಕೂ ಒಂದಲ್ಲ ಒಂದು ಬಗೆಯ ಕೊಡುವ ಕೊಳ್ಳುವ ಸಂಪಾದಿಸುವ ಅಮೂಲ್ಯ ವ್ಯಾಪಾರವೇ ಅಲ್ಲವೇ? ಶಿಕಾರಿಪುರದ ಒಂದು ಪ್ರಾಚೀನ ಶಾಸನದಲ್ಲಿ (ಶಾಸನ ೧೦೦-೧೧೨) ಬರುವ ಆ ಊರಿನ ವರ್ತಕರ ಸ್ವಾರಸ್ಯಕರವಾದ ಈ ವರ್ತನೆಯನ್ನು ಕೇಳಿ:</p>
		<p>"ಕಿಡುವೊಡಮೆಯನ್ ಒಂದನೆ ಕೊಟ್ಟೆಡೆ ಮಡಗದೆ, ಇಹಪರಂಗಳೆಂಬ ಎರಡುಮನಂ ಅಂಗಡಿಯೊಳ್ ಕಿಡದ ಒಡಮೆಯನ್ ಅಡಿಗಡಿಗೆ ಅರ್ಜಿಪರಲ್ಲಿ ನೆಗೆಳ್ದ ಪುರದ ಜನಂಗಳ್ । " ಅವರಂತೆ! (ಅಲ್ಲಿಯ ಊರಿನ ಜನರು ಅಂಗಡಿಗಳಲ್ಲಿ 'ಕಿಡುವೊಡೆಗಳ' ನ್ಯಾಯವಾದ ಮಾರಾಟದಿಂದ 'ಇಹ-ಪರ'ಗಳೆಂಬ, ಎರಡೂ ಕೆಡದ ಒಡವೆಗಳನ್ನು ಸಂಪಾದಿಸುತ್ತಿದ್ದರಂತೆ, ಕೀರ್ತಿಪಡೆಯುತ್ತಿದ್ದರಂತೆ!) ಇದಕ್ಕಿಂತ ಮಿಗಿಲಾದ ಲಾಭ ಬೇಕೆ?</p>
		<p>ಸುಖ-ದುಃಖಗಳ, ಲಾಭ-ಅಲಾಭಗಳ ಸಮೀಕರಣಕ್ಕೆ ಹಿಂತಿರುಗುವಾ. 'ಭರತೇಶ ವೈಭವ' (ಕ್ರಿ.ಶ. ೧೫೫೭)ದ ರತ್ನಾಕರವರ್ಣಿ ಹೇಳುವಂತೆ: 'ಸುಖಕೆ ಉಬ್ಬಿ, ದುಃಖಕೆ ಮರುಗಿದರೆ, ಒಡನೆ ಮುಂದೆ ಅಖಿಳ ಕರ್ಮಗಳು ಕಟ್ಟುವುವು; ಸುಖ, ದುಃಖಕೆ ಅತ್ತಿತ್ತಲಾಗದೆ ಧ್ಯಾನಾಭಿಮುಖದೊಳು ಇದ್ದರೆ ಬಂಧವಿಲ್ಲ!" -ಎಂಬ, ಆತ್ಮನಿಗೆ ಕರ್ಮವನ್ನು ಸುಡುವ ಸಾಮಥ್ರ್ಯ ಉಂಟೇ, ಎಂದು ಚಿಂತಿಸಬಹುದು. ಇಲ್ಲವೇ ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ(ದ್ದರೆ), ಅವಧೂತರಂತೆ ಪರಿಪಕ್ವಮನಸ್ಸಿನಿಂದ, ನಾವು ಹೇಳಬಹುದು:</p>
		<p class="myquote">ಈ ದೇಹ, ನಾಕ-ನರಕಗಳೆಲ್ಲ<br />ಸೆರೆ-ತೆರವು ಮಾತೇ ಸಲ್ಲ;<br />ಕಲ್ಪನೆಯೆ ಬೇರೇನಿಲ್ಲ,<br />ನಾ ಚಿದಾತ್ಮನಿರೆ ಇವೇನು ಬೇಕೇ ಇಲ್ಲ!<sup><a epub:type="noteref" href="999-aside.xhtml#id-004.30">*</a></sup> </p>
		<p>ಇವೆಲ್ಲಕ್ಕಿಂತ ನೂರಾ ಎಂಬತ್ತು ಡಿಗ್ರಿ ವಿಮುಖರಾಗಿರುವವರು, ನಮ್ಮ ಚಾರ್ವಾಕರ ಮಾತನ್ನು ಅನುಮೋದಿಸುವವರು, ಪಾರಲೌಕಿಕತೆಯನ್ನು ಅಲ್ಲಗಳೆದು ನಿರಾಕರಿಸುವವರು ಹೀಗೆ ದನಿಗೂಡಿಸಬಹುದು:</p>
		<p class="myquote">ಬಾಳು! ಕಳೆದುದು ಸಿಗದು! ಸಂತೋಷದಲಿ ಓಲಾಡು!<br />ಸುಖವ ಅನುಭವಿಸುತ್ತ ಕೊನೆಯುಸಿರ ಹಾಡು!<br />ಸಾಲವಾದರೂ ಮಾಡು, ತುಪ್ಪ ತಿಂದುಂಡು ನಲಿದಾಡು!<br />ಮತ್ತೆ ಬಂದೀತೆಲ್ಲಿಂದ ಸುಟ್ಟ ಮೇಲೀ ಗೂಡು!!<sup><a epub:type="noteref" href="999-aside.xhtml#id-004.31">*</a></sup> </p>
		<p>-ಹೀಗೆಂದರೂ, ಅವರು ಪಾಪಮಾರ್ಗದಲ್ಲಿ ನಡೆಯಿರಿ ಎಂದೇನೂ ಬೋಧಿಸುವುದಿಲ್ಲ. "ಶಾಂತಿ, ಹರುಷ, ಸಜ್ಜನರ ಸಂಗ ಮತ್ತು ವೈಚಾರಿಕ ಚಿಂತನೆಗಳೇ ಆ ಮೋಕ್ಷದ ಅರಮನೆಯ ಬಾಗಿಲನ್ನು ಕಾಯುತ್ತಿರುವ ನಾಲ್ವರು ಪರಿಚಾರಕರು" ಎಂಬ ಜ್ಞಾನವಾಸಿಷ್ಠದ<sup><a epub:type="noteref" href="999-aside.xhtml#id-004.32">*</a></sup> ಮಾತಿನ ಸಂಕೇತವನ್ನು ಅವರೂ ಒಪ್ಪುತ್ತಾರೆ. 'ಯಮನೆಲ್ಲೋ ಕಾಣನೆಂದು ಹೇಳಬೇಡ' ಎಂದು ದಾಸರು ಹೇಳಿದಾಗ, ಸರಿ-ತಪ್ಪುಗಳನ್ನು ಸದಾ ವೀಕ್ಷಿಸುತ್ತಿರುವ ಆ ವೈವಸ್ವತ ಧರ್ಮರಾಜ ಬೇರೆಲ್ಲೋ ಇಲ್ಲ, ಇಲ್ಲೇ ನಮ್ಮ ಶರೀರದಲ್ಲೇ ಹೃದಯದಲ್ಲಿ ಕುಳಿತು 'ಪಾಪಂ ಪುಣ್ಯಂ ಚ ಸರ್ವಶಃ ತತ್ರ ಪಶ್ಯನ್ತಿ' ಎನ್ನುತ್ತದೆ ಗರುಡಪುರಾಣ. ನಮ್ಮ ಬಾಳೇ ಒಂದು ಬಗೆಯ ತೀರ್ಥಯಾತ್ರೆ; ಬೇರೊಂದು ಗಂಗೆಯನ್ನ, ಕುರುಕ್ಷೇತ್ರವನ್ನ ಅರಸಿ ಹೋಗಬೇಕಿಲ್ಲ. ಎದೆಯಲ್ಲಿ ಕುಳಿತವನೊಂದಿಗೆ ಚೌಕಾಶಿ ಮಾಡ ಬೇಕಿಲ್ಲದಿದ್ದಾಗ, ಪಾಪವನ್ನೇ ಮಾಡದಿದ್ದರೆ, ಅದನ್ನು ತೊಳೆಯಲು ಹೋಗಬೇಕೆಲ್ಲಿಗೆ? ಯಾಕೆ?<sup><a epub:type="noteref" href="999-aside.xhtml#id-004.33">*</a></sup> </p>
		<p>ಮಹಾಭಾರತದ ಸಾವಿತ್ರೀ-ಸತ್ಯವಾನನ ಕತೆ<sup><a epub:type="noteref" href="999-aside.xhtml#id-004.34">*</a></sup> ಯಲ್ಲಿ ಯಮನ ಸೋಲಿಗೆ ಕಾರಣವಾದರೂ ಏನಿದ್ದಿರಬಹುದು, ಪೌರಾಣಿಕನ ಉದ್ದೇಶದಲ್ಲಿ? ಮಾತಿನಲ್ಲಿ ಸಿಕ್ಕುಬಿದ್ದು ಸಮವರ್ತಿ ಸೋತನೇ? ಕೃತಾಂತ ಈ ಸಾಧ್ವಿಯ ಸಚ್ಚಾರಿತ್ರ್ಯಕ್ಕೆ ಮಣಿದನೇ? ಕಾಲ ಇನ್ನೂ ಮುಗಿದಿರಲಿಲ್ಲವೆಂದು ಹಿಂತಿರುಗಿದನೇ? ಕಿಂಚಿತ್ತೂ ದಯೆಯಿಲ್ಲದ ಅಂತಕನ ದೂತರಿಂದ ಮಾರ್ಕಂಡೇಯನನ್ನು ಬಿಡುಗಡೆಮಾಡಿಸಿ ಉಳಿಸಿದ ಶಕ್ತಿಯಾದರೂ ಅದಾವುದು? ಕೊನೆಯುಸಿರೆಳೆಯುವ ಆ ಕಾಲ ಸಂಪ್ರಾಪ್ತಿಯಾದಾಗ ಯಾವ ಶಾಸ್ತ್ರಜ್ಞಾನ (ಪಾಣಿನಿಯ ವ್ಯಾಕರಣ ಸೂತ್ರ 'ಡುಕೃಂ ಕರಣೇ'?) ರಕ್ಷಿಸೀತು? ಕೇಳೋಣವೆಂದರೆ, ಅತ್ತ ಹೋದವರಾರೂ ಹಿಂತಿರುಗಿ ಬಂದಿಲ್ಲ; ಆ ಕತ್ತಲ ಆಚೆಗೆ ಏನಿದೆಯೋ ಯಾರಿಗೂ ಗೊತ್ತಿಲ್ಲ! ವಿಷ್ಣು ಸ್ಮೃತಿಯಲ್ಲಿ (ಅಧ್ಯಾಯ ೨೦. ೩೯-೪೮) ಈ ವಿಚಾರವಾಗಿ "ಕೊನೆಯ ಅಂಕದ ಪರದೆ ಇಳಿವ ಮುನ್ನಿನ ಮಾತು" ಗಳು ಸ್ವಾರಸ್ಯಕರವಾಗಿ ಬರುತ್ತವೆ. ಇದನ್ನು ನಿಮ್ಮ ಮುಂದಿಟ್ಟು, ನಿಮ್ಮಿಂದ ಸಧ್ಯಕ್ಕೆ ಬಿಡುಗಡೆ ಕೇಳಿಕೊಳ್ಳುತ್ತೇನೆ:</p>
		<p class="myquote">ಕರೆದಲ್ಲಿಗಲ್ಲಿಗೆ ನಮ್ಮನನುಸರಿಸಿ ಬಂದಾರು<br />ಬಂಧುಗಳು ಬಾಂಧವರು ಕೈ ಹಿಡಿದ ಸಂಗಾತಿ;<br />ಗೊತ್ತೆ ಗಡಿ? ನಡೆಗೆ ತಡೆ? ಕೊನೆಯ ಕಾಣಿಸುವಾತ<br />ಕರೆದು ಕೊಂಡೊಯ್ಯುವ ಹಾದಿ ಕಟ್ಟೆವರೆಗೆ!</p>
		<p class="myquote">ನಾವು ಗಳಿಸಿದ ಪುಣ್ಯ-ಪಾಪಗಳೆ ನಮ್ಮೊಡನೆಲ್ಲೂ<br />ಬೆಂಬಿಡದೆ ಜೊತೆ ಬರುವ ನಮ್ಮದೇ ನೆರಳು;<br />ಅದ ತಿಳಿದು ಸರಿ-ದಾರಿ ಹಿಡಿದು ನಡೆಯಲು ಬಾಳು<br />ನಾವು ರೂಪಿಸಿಕೊಂಡಂತೇನೇ ಹಗಲು- ಇರುಳು!</p>
		<p class="myquote">ನಾಳೆ ಮಾಡುವುದೇನು ಇಂದೇ ಮಾಡಲು ತೊಡಗಿ,<br />ಸಂಜೆಗೇತಕೆ ಕಾಯುವುದು? ಮುಂಜಾನೆಯೇ ಮುಗಿಸಿ;<br />ಮೃತ್ಯು ಕಾಯುವನಲ್ಲ, ಮುಗಿದಿರಲಿ ಮುಗಿಯದೆ ಇರಲಿ -<br />ಕನಸ ಸಂಕಲ್ಪದ ಕೆಲಸ ಹೋಗುವುದೇ ಉಳಿಸಿ?</p>
		<p class="myquote">ಮನವಂತು ಹರಿದಾಡುತಿದೆ ಮನೆ ಮಠವೊ ಎಲ್ಲೊ<br />ಗಳಿಸಿ ಉಳಿಸುವ ಅದನು ಕಾಯ್ದಿಡುವ ಪರಿಯ;<br />ಎತ್ತಲೆತ್ತಲೊ ಗಮನ, ಇದ್ದಕಿದ್ದಂತೆರಗಿ<br />ಮೃತ್ಯು ಕೊಂಡೊಯ್ದೀತು ತೋಳದೊಲು ಕುರಿಯ !</p>
		<p class="myquote">ಮೇಲು-ಕೀಳುಗಳಿಲ್ಲ, ಹಗೆಯಿಲ್ಲ, ಕೆಳೆಯಿಲ್ಲ,<br />ಬಲ್ಲ ಕಾಲನಿಗೆ ಸಮವೆ ಎಳಸು ಮಾಗಿದುದೆಲ್ಲ;<br />ಹಿಂದಿನಂದಿನ ಕರ್ಮ ಈಗೊದಗಿದಾಯಸ್ಸು<br />ಸವೆ ಸವೆದು ಬರಿದಾಗಲಸು ಅವ ಎಳೆವ ಮಲ್ಲ!</p>
		<p class="myquote">ನೂರು ಬಾಣದ ಮೊನಚು ಎದೆಗೆ ಬಂದೆರಗಿದರೂ<br />ಕೂಡಿ ಬಾರದೆ ಕಾಲ ಅಸು ನೀಗರೆಂದೂ;<br />ವೇಳೆ ಬಂದಾಯ್ತೆನಲು ಹುಲ್ಲು ಕಡ್ಡಿಯೆ ಸಾಕು<br />ಕೊನೆಯುಸಿರನೆಳೆಯಲೊಂದು ನೆಪ ತಗುಲಿತೆಂದು!</p>
		<p class="myquote">ಮದ್ದು ಪಥ್ಯಗಳಿರಲಿ, ಮಂತ್ರ ಪೂಜೆಗಳಿರಲಿ,<br />ಹೋಮ ಜಪ ತಪಾದಿಗಳೆಲ್ಲ ಅತ್ತ ಇರಲಿ;<br />ಯಾವುದೂ ಸಿದ್ಧಿಸದು ಮುಪ್ಪಡರಿ ಬಾಗಿಲಲಿ<br />ನಿಂತಿರಲು ಜವರಾಯ ಹಿಡಿದೊಂದು ಕೊಡಲಿ!</p>
		<p class="myquote">ಏನು ಪ್ರಯೋಜನವಿಲ್ಲ, ಎಷ್ಟು ಮಾಡಿದರಷ್ಟೆ,<br />ನೂರು ಮುನ್ನೆಚರಿಕೆಗಳೇನು ತಪ್ಪಿಸದು, ವ್ಯರ್ಥ!<br />ಇಂದಿಲ್ಲದೊಂದು ದಿನ ಅದು ಬಂದೆ ಬರುವುದಿರೆ<br />ತಲೆ ಕೆಡಿಸಿಕೊಳ್ಳುವುದೇಕೆ? ಬಿಡಿ, ಬರಲಿ ಅನರ್ಥ!</p>
		<p class="myquote">ಮಂದೆಯಲಿ ನೂರಾರು ಹಸು-ಕರುಗಳಿದ್ದರೂ<br />ಕರು ಓಡಿ ತಾಯ ಬಳಿ ಕೂಡಿ ಸೇರುವ ತೆರದಿ<br />ನಮ್ಮ ಸಂಚಿತ ಕರ್ಮ ಬಿಮ್ಮನರಸುತ ಬಂದು<br />ಹಮ್ಮೇಳು-ಬೀಳಿನ ವೇಳಾ-ಪಟ್ಟಿ ಯೋಜಿಸಿಹುದು!</p>
		<p class="myquote">ಗೊತ್ತೆ ಮೊದಲೆಲ್ಲಿತ್ತೆಂದು? ಗೊತ್ತಿಲ್ಲ ಮುಂದೇನೆಂದು!<br />ಈ ನಡುವೆ ಓಲಾಡುವುದರರಿವು ಇದ್ದಂತೆ ಭಾಸ;<br />ಏಕೀ ಆಟಾಟೋಪ? ಬಿಟ್ಟು ಬಿಡುವುದೆ ಲೇಸು<br />ತುಂಬ ಯೋಚನೆ ಬೇಡ, ಅದು ಸಲ್ಲದಾಭಾಸ!<sup><a epub:type="noteref" href="999-aside.xhtml#id-004.35">*</a></sup> </p>
	</section>
	<section class="level1 numbered" epub:type="chapter" role="doc-chapter" id="id-p4.014">
		<p class="text-center"><strong>ಆತ್ಮ, ಏನಿದರ ಹೆಗ್ಗಳಿಕೆ</strong></p>
		<p class="verse">ನ ಏನಂ ಛಿನ್ದನ್ತಿ ಶಸ್ತ್ರಾಣಿ, ನ ಏನಂ ದಹತಿ ಪಾವಕಃ ।<br />ನ ಚ ಏನಂ ಕ್ಲೇದಯನ್ತಿ ಆಪೋ ನ ಶೋಷಯತಿ ಮಾರುತಃ । ।</p>
		<p class="verse-author"><em> <strong>-ಭಗವದ್‍ಗೀತಾ ೨:೨೩</strong> </em></p>
		<p class="myquote">ಎಂಥದಿದು ಈ ಆತ್ಮ, ಏನು ಸೋಜಿಗವಯ್ಯ!<br />ಶಸ್ತ್ರಗಳು ತುಂಡರಿಸಲಳವಲ್ಲ ಇರಿದು;<br />ಬೆಂಕಿ ಏನೂ ಸುಡದು; ತೋಯಿಸದು ನೀರು;<br />ಗಾಳಿ ಒಣಗಿಸದಂಥ ವಸ್ತುವಿದು, ಹಿರಿದು!</p>
		<h1 class="level1-title" epub:type="title">ಕೃತಜ್ಞತೆ</h1>
		<p>ವ್ಯಾಸರು ಮಹಾಭಾರತವನ್ನು ಬರೆಸುತ್ತಿದ್ದಾಗ ಕೆಲವೊಮ್ಮೆಯಾದರೂ ಲಿಪಿಕಾರ ಗಣೇಶನ ಮುಖ ನೋಡಿ, ''ಏನಯ್ಯಾ ಈ ಶ್ಲೋಕ ನಿನಗೆ ಹಿಡಿಸಿತಾ?'' ಎಂದು ಕೇಳಿರಬೇಕು.</p>
		<p>''ಸ್ವಾಮೀ, ನಾನು ನಿಮ್ಮ ಲಿಪಿಕಾರನಾಗಬೇಕಾದರೆ, ನಾನು ಕೇಳಿಕೊಳ್ಳುವವರೆಗೆ, ನೀವು ಹೇಳುತ್ತಾ ಹೋಗುವುದನ್ನ ನಿಲ್ಲಿಸಬಾರದು'' ಎಂದು ವ್ಯಾಸರಿಗೆ ಗಣೇಶ ಷರತ್ತು ಹಾಕಿದ್ದ ಅಂತಲೂ, ''ನಿನಗೆ ಅರ್ಥವಾಗದ ಪದ್ಯಗಳನ್ನ ನೀನು ಬರೆಯಲೇ ಬಾರದು, ಅರ್ಥ ಮಾಡಿಕೊಂಡೇ ಒಂದೊಂದು ಪದವನ್ನೂ ಬರೆಯಬೇಕು, ಅರ್ಥವಾಗದಿದ್ದಾಗ, 'ಇರಿ, ಒಂದು ನಿಮಿಷ' ಅಂತ ತಡೆಯುತ್ತ, ತಲೆ ಕೆರೆದುಕೊಳ್ಳುತ್ತಲೋ ಏನೋ ಒಂದು ಸಂಕೇತ ಸೂಚನೆ ಕೊಡಬೇಕು, ಆಮೇಲೆ ಮುಂದುವರಿಯಬೇಕು'' ಎಂದು ಗಣೇಶನಿಗೆ ವ್ಯಾಸರು ಪ್ರತಿಷರತ್ತು ಹಾಕಿದ್ದರು ಎಂದೂ ಹರಿಕಥೆದಾಸರು ಹೇಳಿದ್ದನ್ನು ನೀವು ನೆನಪಿಸಿಕೊಳ್ಳಬಹುದು. ಹರಿಕಥೆ ಎಂದೆನೇ, ಹೌದು, ಏಕೆಂದರೆ, ಈ ನಿಬಂಧನೆಗಳಿಗೆ ಸಂಬಂಧಿಸಿದ ಭಾಗ ಒಂದು ಪ್ರಕ್ಷಿಪ್ತಪಾಠ; ಇದು ಮೂಲಭಾರತದಲ್ಲಿ ಎಲ್ಲೂ ಇಲ್ಲ. ಹೀಗೊಂದು ಒಪ್ಪಂದದ ಮಾತುಕತೆ ನಡೆದಿರಬಹುದು ಎಂಬ ಈ ಭಾವನೆ ಬೇರೂರುವುದಕ್ಕೆ ಕಾರಣ ಏನು ಗೊತ್ತೆ?</p>
		<p>''ಇದರಲ್ಲಿ ನಿಮಗೇನು ಬೇಕೋ ಅದೆಲ್ಲವೂ ಇದೆ; ಇಲ್ಲಿ ಇಲ್ಲದುದು ಬೇರೇನೂ, ಬೇರೆಲ್ಲೂ ಇಲ್ಲ'' ಎಂಬ ಹೆಗ್ಗಳಿಕೆ ಹೊತ್ತಿದೆ, ಈ ವಿಶ್ವಕೋಶದ ಮಾದರಿಯ, ಇತಿಹಾಸದ ಹಣೆಪಟ್ಟಿ ಕೊಂಡ ಗ್ರಂಥ ಮಹಾಭಾರತ. ಇದರ ಮೊದಲ ಹೆಸರು 'ಜಯ' ಅಂತ, ಅದು 'ಭಾರತ'ವಾಗಿ, ಕೊನೆಗೆ 'ಮಹಾಭಾರತ' ವೆನಿಸಿಕೊಳ್ಳುವಷ್ಟು ಬೆಳೆದುದು ಇನ್ನೊಂದು ಕತೆ. ಇದರಲ್ಲಿ, ತುಂಬ ತಿಳಿದವರಿಗೂ ಬೇಗ ಅರ್ಥವಾಗದ, ನಿಧಾನವಾಗಿ ಕುಳಿತು ಯೋಚಿಸಿ ಕವಿಯ ಇಂಗಿತವನ್ನು ಊಹಿಸಿಬೇಕಾದ ಕೆಲವು ಗೂಡಾರ್ಥದ ಬೆಡಗಿನ ಶ್ಲೋಕಗಳು ಇವೆ. ಆ 'ಕೂಟಶ್ಲೋಕ'ಗಳನ್ನು ಅರ್ಥೈಸುವ ವ್ಯಾಖ್ಯಾನಕಾರರ ಜಟಾಪಟಿಯನ್ನು ನೀವು ಕೇಳಿದರೆ, ಹೊಟ್ಟೆ ಹುಣ್ಣಾಗುವಷ್ಟು ನಕ್ಕೀರಿ. ಅಂತೂ ಇಂಥ ಗುಳಿಗೆಗಳನ್ನು ವ್ಯಾಸರು ಅಲ್ಲೊಂದು ಇಲ್ಲೊಂದು ಹರಿಬಿಟ್ಟಿದ್ದಾರೆಂಬುದು ನಿಜ; ಚೆಂಡು ಬೌಂಡರಿಗೇ ನೇರ ತಲುಪುವಂತೆ ಸಿಕ್ಸರ್ ಹೊಡೆದು, ಸ್ವಲ್ಪ ಸುಧಾರಿಸಿಕೊಳ್ಳುವ 'ದಾಂಡಿಗ' ಬ್ಯಾಟ್ಸ್‍ಮನ್ ರೀತಿಯಲ್ಲಿ, ಮುಂದಿನ ಭರ್ಜರೀ ಆಟಕ್ಕೆ ಅಣಿಯಾಗುತ್ತಿದ್ದ ವ್ಯಾಸ ಮಹರ್ಷಿಗಳನ್ನು ಊಹಿಸಿಕೊಳ್ಳಬಹುದೇನೋ.</p>
		<p>ಇರಲಿ, ಈಗ ನಾನು ಮೊದಲು ಹೇಳಿದ್ದನ್ನ ಗಮನಿಸಿ: ''ಏನಯ್ಯಾ ಈ ಶ್ಲೋಕ ನಿನಗೆ ಹಿಡಿಸಿತಾ?'' ಎಂಬ ಪ್ರಶ್ನೆ. ಅಷ್ಟು ಸಲಿಗೆ ಇದ್ದಿಲ್ಲದಿದ್ದರೆ, ಷರತ್ತು-ಪ್ರತಿಷರತ್ತುಗಳ ಕತೆಗೆ ರೆಕ್ಕೆ ಪುಕ್ಕ ಗರಿಗೆದರುತ್ತಿರಲಿಲ್ಲ. ಆಪ್ತ ಶಿಷ್ಯನಿಗೆ ಗುರು ಕೇಳುವುದೂ ಇದೇ ಧಾಟಿಯಲ್ಲಿ ಎಂದುಕೊಂಡರೆ ತಪ್ಪಿಲ್ಲ.</p>
		<p>ಏಕೆಂದರೆ, ಎಷ್ಟೊಂದು ರಸವತ್ತಾದ ಅಭಿಪ್ರಾಯಗಳನ್ನ, ಎಷ್ಟು ಅಡಕವಾಗಿ, ಬಹುಕಾಲ ನೆನಪಿಟ್ಟುಕೊಳ್ಳುವ ರೀತಿಯಲ್ಲಿ, ಉಪಮೆ ರೂಪಕ ಉತ್ಪ್ರೇಕ್ಷೆ ಇತ್ಯಾದಿ ಸಹಜ ಅಲಂಕಾರಗಳ ಮೆರುಗಿನಲ್ಲಿ, ಪ್ರಾಸ ಗಣ ಯತಿಗಳನ್ನ ಸಮಯೋಚಿತವಾಗಿ ಎಡೆಬಿಡದೆ ಪೇರಿಸುತ್ತ ವ್ಯಾಸರು ಹೆಣೆದಿರುವ ಆ ನವಿರು ರೇಷ್ಮೆಯ ಶ್ಲೋಕಗಳು ಎಷ್ಟೊಂದು ಮನೋಹರ. ತಾನಾಗಿ ಒಲಿದು ಬಂದ ಹೆಣ್ಣಿನಂತೆ, ಕಾವ್ಯಕನ್ನಿಕೆ. ಆ ಲಾವಣ್ಯವತಿಯೊಡನೆಯೇ ಕವಿ ಸರಸವಾಡುವುದು. ಸ್ಫುರಿಸಿದ ಹೊಸ ಹೊಸ ಚಿಂತನೆಗಳನ್ನು ಅಕ್ಷರಿಸುವುದು, ಸಾರ್ವಕಾಲಿಕ ವಾಗಿಸುವುದು.</p>
		<p>ಉದಾಹರಣೆಗಳು ನೂರಾರು, ಸಹಸ್ರಾರು. ಅವರವರ ಅಭಿರುಚಿಗೆ ತಕ್ಕಂತೆ ಹೆಕ್ಕಿಕೊಳ್ಳಬೇಕಾದ, ಆಳವರಿಯದ ಕಡಲ ಮಡಿಲಿನ ಗಣಿಗಳಲ್ಲಡಗಿದ ಮುತ್ತು ಮಾಣಿಕ್ಯ ವಜ್ರ ವೈಡೂರ್ಯ ಗೋಮೇದ ವಿದ್ರುಮ ಪದ್ಮರಾಗ ಮರಕತ ನೀಲ-ನವರತ್ನಗಳು. ಇದೊಂದನ್ನ ನೋಡಿ:</p>
		<p class="verse">ಕೋಟಿಗ್ರಂಥಗಳಲ್ಲಿ ಹೇಳಿರುವುದೆಲ್ಲವನೂ<br />ಒಂದರ್ಧ ಪದ್ಯದಲಿ ಹೇಳುವೆನು, ಕೇಳಿ;<br />ಪರರಿಗೆಸಗುವ ಉಪಕಾರ, ಅದೆ ಪುಣ್ಯ, ಬೇರಿಲ್ಲ;<br />ಪರರ ಪೀಡಿಸುವುದಂತೂ ಪಾಪ, ಹೊಲ್ಲ । ।<sup><a epub:type="noteref" href="999-aside.xhtml#id-004.36">*</a></sup> </p>
		<p>ಸುತ್ತಿದ್ದು ಸಾಕು, ಈಗ ಮರೆಯದೆ ವಿಷಯ ಪ್ರವೇಶ ಮಾಡುತ್ತೇನೆ. ಅದೇ, ''ಏನಯ್ಯಾ ಈ ಶ್ಲೋಕ ನಿನಗೆ ಹಿಡಿಸಿತಾ?'' ಎಂಬ ಪ್ರಶ್ನೆ. ಹಾಗೆಲ್ಲ ಕೇಳಿದಾಗ, ''ಗುರುಗಳೇ, ಸ್ವಲ್ಪ ಹೀಗೆ ತಿದ್ದಿ ಹೇಳಿದ್ದರೆ, ಇನ್ನೂ ಚೆನ್ನಾಗಿರುತ್ತಿತ್ತು, ಅರ್ಥವ್ಯಾಪ್ತಿ ಇನ್ನೂ ಹೆಚ್ಚುತ್ತಿತ್ತು, ಧ್ವನಿ ಮೊಳಗುತ್ತಿತ್ತು, ಮುಂಬರುವ ಪೀಳಿಗೆಯ ಜನ ತಮ್ಮ ತಮ್ಮ ಮೂಗಿನ ನೇರಕ್ಕೆ ಏನೇನೋ ಅರ್ಥಮಾಡಿಕೊಳ್ಳಲಿಕ್ಕೆ ಅನುವಾಗುತ್ತಿತ್ತು'' ಎಂದು ಗಣೇಶ ವಿನಮ್ರನಾಗಿ ಅಂಜುತ್ತಲೇ, ಸಲಹೆ ಕೊಟ್ಟಿರಲಿಕ್ಕೆ ಸಾಕು. ಅಂಥ ಒಂದು ಶ್ಲೋಕ ಮಹಿಷಾಸುರ ನಗರದ ಓಲೆಗರಿಗಳ ಭಂಡಾರದಲ್ಲಿ ಧೂಳು ಹೊಡೆಯುತ್ತಿದ್ದ ಒಂದು ಸಂಪುಟದ ತ್ರುಟಿತ ತಾಳೆಹಾಳೆಯಲ್ಲಿ ನಮ್ಮ ಸಂಶೋಧಕರೊಬ್ಬರಿಗೆ ಮೊನ್ನೆ ಸಿಕ್ಕಿತಂತೆ:</p>
		<p>ಅದೇನೆಂದರೆ:</p>
		<p class="verse">ಪರೋಪಕಾರೇಷು ಅಧಿಕಾರಸ್ ತೇ,<br />ಮಾ ಕೃತಜ್ಞತಾಸು ತು ಕದಾಚನ ।<br />ಮಾ ಕರ್ಮಫಲಹೇತುರ್ ಭೂಃ<br />ಮಾ ಸಂಗೋಽಸ್ತು ಅಕರ್ಮಣಿ । ।</p>
		<p>ಅರ್ಜುನನಿಗೆ ಉಪದೇಶ ಮಾಡುವ ನೆಪದಲ್ಲಿ ಇದನ್ನ ಕೃಷ್ಣನ ಬಾಯಲ್ಲಿ ವ್ಯಾಸರು ಹೇಳಿಸಿದ್ದರು. ವ್ಯಾಸರೂ ಯಾರು ಯಾರಿಗೋ ಏನೇನೋ, ಅಕಾಲದಲ್ಲಿ ಸಕಾಲದಲ್ಲಿ, ಸಹಾಯ ಮಾಡಿದ್ದರು; ಯಾರಾದರೂ ಒಬ್ಬರು ಹಿಂತಿರುಗಿ ಬಂದು, ನಮಸ್ಕರಿಸಿಯೋ, ಕೈಕುಲುಕಿಯೋ, ಅಥವಾ ನಮ್ಮಲ್ಲಿ ಕೆಲವರಿಗೆ ಇರುವ ಆಭಾಸದ ಅಭ್ಯಾಸದಂತೆ ಅಪ್ಪಿಕೊಂಡೋ 'ಥ್ಯಾಂಕ್ಸ್' ಹೇಳಿದ್ದು ದಾಖಲಾಗಿದೆಯಾ? ಉಹ್ಞು.</p>
		<p>ಕೃಷ್ಣನನ್ನೇ ತೆಗೆದುಕೊಳ್ಳಿ, ಅವನಿಂದ ಉಪಕೃತರಾಗಿಲ್ಲದವರೇ ಇರಲಿಲ್ಲ- ಎನ್ನುವಷ್ಟರ ಮಟ್ಟಿಗೆ ಇತ್ತು ಅವನ ಸ್ನೇಹ ಸಂಪತ್ತು. ಭಕ್ತಸ್ತೋಮ. ಉಪಟಳ ಕೊಡುತ್ತಿದ್ದವರನ್ನೆಲ್ಲ ಸದೆ ಬಡಿದ, ಇಲ್ಲವೇ ಬಡಿದು ಕೊಂದ. ಸೆರೆಯಲ್ಲಿ ಸಿಕ್ಕಿದ್ದ ಅನಾಥರನ್ನ ಬಿಡಿಸಿದ. ಕೆಟ್ಟ ಹುಲಿಗಳು ಹಸುಮನಸ್ಸಿನ ಮೇಲೆರಗದಂತೆ ಕಣ್ಣಿಟ್ಟು ಕಾಯ್ದ. ಬಿನ್ನಹಕೆ ಬಾಯಿಲ್ಲದವರನ್ನೂ ಮನ್ನಿಸಿ ಕೃಪೆದೋರಿದ. ಸುಫಲ ಸುಮಭರಿತ ಪಾದಪದ ವೋಲ್ ಎಲ್ಲರಿಗೆ ಬೇಕಾದವನಾಗಿ ಇದ್ದ. ಹೀಗಿದ್ದವನಿಗೆ ಕೃತಜ್ಞತೆ ಸಲ್ಲಿಸಿದವರೆಷ್ಟು ಮಂದಿ? ಮಹಾಭಾರತವನ್ನೆಲ್ಲ ಜಾಲಾಡಿದರೂ, ಭಾಗವತವನ್ನೆಲ್ಲ ಆಮೂಲಾಗ್ರವಾಗಿ ಹುಡುಕಾಡಿದರೂ ನಮಗೆ ಕಾದಿರುವುದು ನಿರಾಶೆಯೇ.</p>
		<p>ಈ ಕೃತಜ್ಞತೆ, ವಂದನೆ- ಪದಗಳು ನಮಗೆ ಒಂದು ತರಹಾ ಅನ್ಯದೇಶೀಯ ಎರವಲು ಪದಗಳ ಗುಂಪಿಗೆ ಸೇರಿದ ಹಾಗೆ ಭಾಸವಾಗುತ್ತವೆ, ಅಲ್ಲವೇ? ತುಂಬಾ ಉಪಕಾರವಾಯಿತು ಎಂದು ಹಳ್ಳಿಗರು ಇಂದೂ ಪರಸ್ಪರ ನೆನಕೆಯ ಮಾತುಗಳನ್ನ ಹೇಳಿಕೊಳ್ಳುವ ಪರಿಪಾಠವಿದೆ. ಅದನ್ನ ಬಿಟ್ತರೆ ಬೇರೇನಿದೆ ನಮ್ಮ ಬತ್ತಳಿಕೆಯಲ್ಲಿ?</p>
		<p>ಮೊನ್ನೆ, ಒಂದು ಸಂಗತಿ ನಡೆಯಿತು: ಬೇರೆ ಬೇರೆ ಧರ್ಮಗಳವರು ಒಂದುಗೂಡಿ, ಆಗಾಗ್ಗೆ ಸೇರಿ ವಿಚಾರ ವಿನಿಮಯ ಮಾಡಿಕೊಳ್ಳುತ್ತಿದ್ದ ಸಂದರ್ಭ. ನಮ್ಮ ನಮ್ಮ ಧರ್ಮಗಳಲ್ಲಿ 'ದೇವರಿಗೆ ಕೃತಜ್ಞತೆ ಸಮರ್ಪಿಸುವ ಪ್ರಾರ್ಥನಾ ಪದ್ಯಗಳ' ಒಂದು ಕಾರ್ಯಕ್ರಮ ಏರ್ಪಡಿಸೋಣ ಎಂಬ ವಿಚಾರ ಬಂತು. ನನ್ನ ಸರದಿ ಬಂದಾಗ, ನಾನು ಹುಡುಕಿದೆ, ಹುಡುಕಿದೆ, ಹುಡುಕಿದೆ. ನಾನು ಬಾಯಿಪಾಠ ಮಾಡಿಕೊಂಡ ಯಾವ ಸ್ತೋತ್ರಸಾಹಿತ್ಯದಲ್ಲೂ ಈ ಬಗೆಯ ಕೃತಜ್ಞತೆಯ ಮಾತೇ ಇಲ್ಲವಲ್ಲ! ಎಲ್ಲೆಲ್ಲೂ <em>ಪ್ರಪದ್ಯೇ</em> (=ನಿನ್ನ ಕುರಿತು ಹಾಡುವೆ), <em>ಭಜಾಮಿ, ಉಪಾಸ್ಮಹೇ</em> (=ಆರಾಧಿಸುತ್ತೇನೆ), <em>ಪ್ರಸೀದ</em> (=ಪ್ರಸನ್ನಳಾಗು, ಕೃಪೆದೋರು), <em>ಜಯತು</em> (=ನಿನಗೆ ಜಯವಾಗಲಿ), <em>ವನ್ದೇ, ನಮಃ, ನಮಾಮಿ</em> (=ನಮಸ್ಕರಿಸುವೆ), <em>ಅವತು, ಪಾತು</em> (=ಕಾಪಾಡಲಿ), <em>ಪಾಹಿ, ತ್ರಾಹಿ, ರಕ್ಷ</em> (=ಕಾಪಾಡು), <em>ದೇಹಿ</em> (=ಕೊಡು), ಇತ್ಯಾದಿ ಬಿನ್ನಪಗಳು. <em>ಸ್ಮರಾಮಿ</em> (=ನೆನಪಿಸಿಕೊಳ್ಳುತ್ತೇನೆ)- ಎನ್ನುವುದುಂಟು, ಆದರೆ ಅದು ಮತ್ತೆ ದಯೆ ತೋರಲೆಂದು ಮತ್ತೆ ಅವನ/ಳನ್ನೇ ಬೇಡಲು ನೆನಸಿಕೊಳ್ಳುವುದರ ಸೂಚನೆ ಅಷ್ಟೆ.</p>
		<p>ಒಳ್ಳೆಯದೇ ಕಣ್ಣನ್ನ ತುಂಬಲಿ, ಕಿವಿಯಲ್ಲಿ ಮೊಳಗಲಿ, ನಾಲಗೆಯ ಮೇಲಿರಲಿ ಇವು ಒಳ್ಳೆಯ ಹಾರೈಕೆಗಳೇ. ಎಲ್ಲೆಲ್ಲೂ ಜೇನು ಹಬ್ಬಲಿ, ಶಾಂತಿ ನೆಲಸಲಿ, ನೆಮ್ಮದಿಯ ಮಳೆಗರೆಯಲಿ ಎಂಬುದು ವಂದನೆಗೆ ಸಮಾನವಲ್ಲ. ಜಗತ್ತಿನ ಎಲ್ಲೆಡೆಯಿಂದ ಒಳ್ಳೆಯ ಯೋಚನೆಗಳು ಇತ್ತ ಬೆಳಕಿನ ಕಿರಣಗಳಾಗಿ ಬರಲಿ ಎಂಬ ಆಶಯಗಳು ಅದನ್ನು ಆಗಗೊಳಿಸುವವನಿಗೆ ಆಭಾರಮನ್ನಣೆ ಏನಲ್ಲ.</p>
		<p>''ನಾನು ಕೇಳಿದ್ದನ್ನೆಲ್ಲ ಕೊಟ್ಟ ದೇವರೆ, ನನ್ನ ಯೋಗ್ಯತೆಗೆ ಮೀರಿ ನನಗೆ ಅನುಗ್ರಹಿಸಿದ ಓ ನನ್ನ ಭಗವಂತ, ತಲೆ ಹೋಗುವ ಕಡೆ ಪೇಟ ಮಾತ್ರ ಕಳಚಿ ಬಿದ್ದು ಹೋಗುವಂತೆ ನೋಡಿಕೊಂಡ ನನ್ನೊಡೆಯಾ, ನಾನು ಪ್ರಯತ್ನಪಟ್ಟು ಗಳಿಸಿದ್ದು ಮೂರಾದರೆ, ಕೇಳದೆ ನೀ ಕೊಟ್ಟದ್ದು ಆರು ಮತ್ತೊಂದಲ್ಲವೇ ದೊರೆಯೇ'' ಎಂದೆಲ್ಲ ಅವನೆದುರಿಗೆ ಹೇಳಿ, ನಮ್ಮ ನಮ್ಮ ನೆನಕೆಗಳನ್ನ ತಿಳಿಸೊಪ್ಪಿಸಲು ನಮಗೇನು ಅಂಜಿಕೆ, ನಾಚಿಕೆ, ಸಂಕೋಚ?<sup><a epub:type="noteref" href="999-aside.xhtml#id-004.37">*</a></sup> </p>
		<p>ಅದಕ್ಕೆ ವ್ಯಾಸರ ಹೇಳಿಕೆ ಮೊದಲು ಹಾಗಿತ್ತು ಅಂತ ಕಾಣುತ್ತೆ; ಆಗ ಗಣೇಶ ಅದನ್ನು ತಿದ್ದಿ, ''ಸ್ವಾಮಿ, ಶ್ಲೋಕದ ಛಂದಸ್ಸಿಗೆ ಇದು ಸರಿ ಹೋಗುವ ಹಾಗೆ ಕಾಣದು; ಕೇವಲ ಪರೋಪಕಾರಕ್ಕೇ ಮೀಸಲಿಡಬೇಡಿ, ಎಲ್ಲ ಕೆಲಸಗಳಿಗೂ ಇದನ್ನ ಅನ್ವಯಿಸಿದರೆ ಇನ್ನೂ ಸೊಗಸಾಗಿರುತ್ತೆ, ನೋಡಿ'' ಎಂದಿರಬೇಕು. ಅದಕ್ಕೆ ಭಗವದ್ಗೀತೆಯ ಆ ಶ್ಲೋಕ (೨:೪೭)ವನ್ನು ಹೀಗೆ ತಿದ್ದಿ ಬರೆಸಿರಬೇಕು:</p>
		<p class="verse">ಕರ್ಮಣಿ ಏವ ಅಧಿಕಾರಸ್ ತೇ, ಮಾ ಫಲೇಷು ಕದಾಚನ ।<br />ಮಾ ಕರ್ಮ ಫಲ ಹೇತುರ್ ಭೂಃ ಮಾ ಸಂಗೋಽಸ್ತು ಅಕರ್ಮಣಿ । ।<br />ಮಾಡಬೇಕಾದುದ ಮಾಡು, ಮನಸಾರೆಯೇ ಮಾಡು,<br />ಅದ ಕುರಿತು ಎಲ್ಲ ಬಗೆ ಆಸ್ಥೆ, ಶ್ರದ್ಧೆ ತಾಳು;<br />ಏನು ಆದೀತೆಂಬ ಫಲಾಫಲಗಳ ಚಿಂತೆ ಬೇಡ ಬಿಡು,<br />ಮಾಡದೇ ಇರುವವನಾಗದೇ ನೀನು ಬಾಳು!</p>
		<p>ನೀನು ಮಾಡಬೇಕಾದುದನ್ನು ಕುರಿತು, ಮಾಡುವುದರ ಬಗ್ಗೆ ಮಾತ್ರ ಯೋಚನೆ ಮಾಡು, ಏನು ಮಾಡಿದರೂ ಚೆನ್ನಾಗಿ ಅಕ್ಕರೆಯಿಂದ, ಶ್ರದ್ಧೆಯಿಂದ ಮಾಡು, ಪರಿಣಾಮ ನಿನ್ನಿಷ್ಟದಂತೇ ಆದೀತು. ಅದು ಬಿಟ್ಟು ಮಾಡುವ ವಿಧಾನದ ಕಡೆ ಉದಾಸೀನನಿದ್ದು, ಪರಿಣಾಮದ ಕಡೆಯೇ ಒಲವು ತೋರಿದರೆ, ಎಷ್ಟೋ ಬಾರಿ ಸುಲಭ ಸಾಧ್ಯವಾದದ್ದೂ ಕೈತಪ್ಪಿ ಹೋದೀತು. ''ಆದ್ದರಿಂದ ಫಲಾಫಲಗಳ ನಿರೀಕ್ಷೆ ಬೇಡ, ನಿರಾಶೆಯಿಂದ ದುಃಖಭಾಜನನೂ ಆಗಬೇಡ''- ಎನ್ನುತ್ತಾರೆ ವ್ಯಾಸರು; ಗಣೇಶನೂ ಒಪ್ಪಿ ತಲೆದೂಗುತ್ತಾನೆ. ಹೀಗೇ ಅಗಿರಬೇಕೆಂದು ನನ್ನ ಊಹೆ.</p>
	</section>
	<section class="level1 numbered" epub:type="chapter" role="doc-chapter" id="id-p4.015">
		<p class="text-center"><strong>ಕರೆದುಕೋ ಬೇಗೆನ್ನ !</strong></p>
		<p class="verse">ಅಸತೋ ಮಾ ಸದ್ ಗಮಯ ।<br />ತಮಸೋ ಮಾ ಜ್ಯೋತಿರ್ ಗಮಯ ।<br />ಮೃತ್ಯೋರ್ ಮಾ ಅಮೃತಂ ಗಮಯ । ।</p>
		<p class="verse-author"><em>- <strong>ಉಪನಿಷದ್ ಶಾಂತಿ ಮಂತ್ರ</strong> </em></p>
		<p class="myquote">ಇಲ್ಲ ಅಲ್ಲದುದರಿಂದ ಹೌದು ಇದೇ-ಯ ಕಡೆಗೆ,<br />ಕತ್ತಲಾಳಗಳಿಂದ ಮೇಲೆ ಬೆಳಕಿನ ಕರೆಗೆ ದಡಕೆ,<br />ಉಳಿಯದೀ ಎಲ್ಲದರಿಂದ ಅಳಿಯದದರೆಡೆಗೇನೆ-<br />ನಡೆಸಯ್ಯ, ಒಯ್ದತ್ತ, ಕರೆದುಕೋ ಇನ್ನು ನನ್ನ!</p>
		<p class="quote-author"><strong><em>-ಶಿಕಾರಿಪುರ ಹರಿಹರೇಶ್ವರ</em></strong></p>
		<h1 class="level1-title" epub:type="title">ಕೊನೆ</h1>
		<p>ಮನಸ್ಸಿಗೆ ಹತ್ತಿರವಾದವರೊಬ್ಬರು ಆಸ್ಪತ್ರೆಯ ತೀವ್ರ ಚಿಕಿತ್ಸಾಘಟಕದಲ್ಲಿ ಶುಶ್ರೂಷೆ ಪಡೆಯುತ್ತಿದ್ದರು; ಹೋಗಿ ನೋಡಿ ಬಂದೆ. ಆಗ ಅಪ್ಪಳಿಸಿದ ಯೋಚನಾ ಲಹರಿಗಳು ದಟ್ಟವಾಗಿ ಕಾಡುತ್ತಿವೆ.</p>
		<p>ಅಂಕದ ಪರದೆ ಜಾರಿದ ಮೇಲೆ ನಾಟಕವಿನ್ನೂ ಉಳಿದಿಹುದೇ? ಎನ್ನುತ್ತದೆ ಒಂದು ಜನಪ್ರಿಯ ಚಿತ್ರಗೀತೆ. ಹೌದು, ಕೊನೆಯ ಅಂಕದ ತೆರೆ ಬಿದ್ದ ಬಳಿಕ ನಾಟಕ ಮುಗಿದಂತೆ; ರಂಗಕರ್ಮಿಗಳು ಕಾಲ್ತೆಗೆಯಲು ಅದು ಹಸಿರು ನಿಶಾನೆ ತೋರಿಸಿದಂತೆ. ನಾಟ್ಯಶಾಸ್ತ್ರದ ಭರತನ ಪ್ರಕಾರ 'ಅಂಕ' ಎನ್ನುವುದು ಹತ್ತು ಬಗೆಯ ನಾಟಕ ಪ್ರಭೇದಗಳಲ್ಲಿ ಒಂದರ ಹೆಸರೂ ಹೌದು. ಬಣ್ಣ ಹಚ್ಚಿಕೊಂಡು ಒಂದು ಭ್ರಾಮಕ ಪ್ರಪಂಚವನ್ನು ಹುಟ್ಟು ಹಾಕಿ ಕುಣಿಯುತ್ತಲೋ ಕುಣಿಸುತ್ತಲೋ ನೋಡುಗರನ್ನ ತಣಿಸುತ್ತ, ಅಥವಾ ಹಾಗೆ ತಣಿಸುತ್ತಿದ್ದೇವೆಂಬ ಹುಸಿ ಹಸಿ ನಂಬುಗೆಯ ಭೃಂಗದ ಬೆನ್ನೇರಿ ಕಲ್ಪನಾ ವಿಲಾಸದಲ್ಲಿ ಮೈಮರೆತ ಕಲಾವಿದರು ಈಗ ನೇಪಥ್ಯಕ್ಕೆ ಸರಿಯಲೇ ಬೇಕು.</p>
		<p>ಆದರೆ, ಈ ಕೊನೆಯ ತೆರೆ ಬೀಳುವುದು ಯಾವಾಗ? ಯಾವಾಗ ಬೇಕಾದರೂ ಬೀಳಬಹುದು. ನಾಟಕ ಬರೆದವರು 'ಅದು ಹೀಗೆ ಇಲ್ಲಿಗೇ ಮುಗಿಯಲಿ' ಎಂದು ಆಶಿಸಿರಬಹುದು. ಜನರಿಗೆ ಏನು ಬೇಕು, ಹೇಗೆ ಬೇಕು, ಎಷ್ಟು ಬೇಕು ಎಂಬುವುಗಳು ತನಗಿಂತ ಬೇರೆ ಯಾರಿಗೆ ಗೊತ್ತು? ಎಂದುಕೊಂಡ ನಿರ್ದೇಶಕ ಕವಿಕಲ್ಪನೆಗೆ ಒಂದು ಹೊಸ ಆಯಾಮವನ್ನು ಕಾಣಿಸುವ ತವಕದಲ್ಲಿ ಇಲ್ಲಿಯೋ ಅಲ್ಲಿಯೋ ಎಲ್ಲಿಯೋ ತುಂಡರಿಸಿ, ಬೇಕೆಂದಲ್ಲಿ ಈ ದೃಶ್ಯಕಾವ್ಯವನ್ನ ನಿಲ್ಲಿಸಿಯೂ ಬಿಡಬಹುದು. ಭೋಂಕನೆ ರಂಗವನ್ನೂ, ಜನಾಂತರಂಗವನ್ನೂ, ನಮ್ಮ ಕನ್ನಡದ ಪಂಪಕವಿಯ ಆದಿಪುರಾಣದ ನೀಲಾಂಜನೆ ಮಾಡಿದಂತೆ, ಪ್ರವೇಶಿಸಿ ಅಲೆಯೆಬ್ಬಿಸಿ ಅಲ್ಲೋಲ ಕಲ್ಲೋಲ ಮಾಡಿರುವ ಕಲಾವತಂಸರಿದ್ದಾರೆ. ಅಭಿಮಾನಿಗಳು ಇನ್ನೂ ಬೇಕು, ಇನ್ನಷ್ಟು ಬೇಕು ಎಂದು ತಹತಹಿಸುತ್ತಿರುವಾಗಲೇ ಹೂಡಿದ ಹಣದ ನವಿಲುಗರಿಗಳ ಮರಿಗಳ ಸುರಿಮಳೆಯ ಕನಸು ಕಾಣುತ್ತಿರುವ ನಿರ್ಮಾಪಕರ ನಿದ್ದೆಗೆಡೆಸಿ, ಆ ನವಿರು ಹಾಸ್ಯದ ಸರಸ ನಟ ಸೈನ್‍ಫೀಲ್ಡ್ ಮಾಡಿದಂತೆ, ಕಲಾವಿದ ತಾನೇ ಸ್ವಯಂ ನಿವೃತ್ತಿ ಘೋಷಿಸಿಕೊಂಡು, ಮೆಲ್ಲಗೆ ರಂಗಮಂಚದಿಂದ ಅಂತರ್ಧಾನನಾಗಲೂ ಬಹುದು. ಕಿಂಕಾಪಿನ ರಂಗುರಂಗಿನ ವರ್ಣಪಟಲ ತೆರೆ ಮರೆಗೊಂದು ಕಿರುಸಾಧನವೂ ಹೌದು, ಅಪ್ಪಳಿಸಿ ಬರುವ ಅಲೆಯೂ ಹೌದು. ಖುಷಿಯಿಂದ ತಟ್ಟುತ್ತಿದ್ದ ಚಪ್ಪಾಳೆಯ ಕೈಗಳೇ ಕೊಳೆತ ಕಳಿತ ಹಣ್ಣು ಮೊಟ್ಟೆಗಳ ಕ್ಷಿಪಣಿಗಳನ್ನ ವೇದಿಕೆಯತ್ತ ತೂರಿ ಎಸೆಯತೊಡಗಿ ಹಠಾತ್ತನೆ ಅಂಕದ ಪರದೆ ಬಿದ್ದಿತೆಂದರೆ ಅದು ಮುಖಕ್ಕೆ ಮಂಗಳಾರತಿ ಮಾಡಿಸಿಕೊಂಡ ಅಭಿನೇತೃಗಳ ಆತ್ಮರಕ್ಷಣೆಗಾಗಿ. ಹೀಗೆ, ತೆರೆ ಯಾವಾಗ ಬೇಕಾದರೂ ಬೀಳಬಹುದು.</p>
		<p>ಕುಳಿತಿದ್ದವರು ಎದ್ದು ಹೋಗತೊಡಗಿದಾಗ, ಸಭಾಂಗಣದ ಖಾಲಿ ಕುರ್ಚಿಗಳು ಮುಲುಗಿದಾಗ, ಮೂಕವೇದನೆಯಿಂದ ರಂಗಸಜ್ಜಿಕೆ ಗದ್ಗದಿಸಿದಾಗ ಕಣ್ಣೊರೆಸಲು ಇಳಿಬಿಟ್ಟ ಪರದೆಯ ಸೆರಗಿಗಿಂತ ಬೇರೆ ನೆರವು ಇನ್ನೇನು ಬೇಕು? ಅಡಗಿಕೊಳ್ಳಲು ತೆರೆಯ ಮರೆಯ ಮಡಿಲಿಗಿಂತ ಸುರಕ್ಷಿತ ಬಿಲ ಇನ್ನೆಲ್ಲಿ ಸಿಕ್ಕೀತು? ನಿತ್ಯಜವ್ವನೆ ರಂಗರಮಣಿಯ ಮುಖಾರವಿಂದಕ್ಕೆ ಈ ಸಮಯದಲ್ಲಿ ಮುಸುಕೆನ್ನಿ, ಅವಗುಂಠನವೆನ್ನಿ, ಬುರ್‍ಖಾ ಎನ್ನಿ ಯವನಿಕೆ ಪರದೆ ಕೆಳಗಿಳಿದು ಬೀಳುತ್ತದೆ. ಪರದೇ ಮೇ ರಹನೇ ದೋ, ಪರದಾ ನ ಉಠಾವೋ ಎಂದು ಗೋಗರೆಯುವುದು ಈ ಸನ್ನಿವೇಶದಲ್ಲೇ.</p>
		<p>ಹಿಂದೆಲ್ಲ ಪಾಶ್ಚಾತ್ಯ ರಂಗಭೂಮಿಯಲ್ಲಿ ನಾಟಕಕ್ಕೆ ಮಂಗಳ ಹಾಡುವಾಗ ಸಾಮಾನ್ಯವಾಗಿ ಯಾರಾದರೂ ಒಬ್ಬರು ನಟೀಮಣಿ ವೇದಿಕೆಯ ಮೇಲೆ ಬಂದು ಹಾಡಿಹೋಗುತ್ತಿದ್ದರಂತೆ. ನಮ್ಮ ಕೆಲವು ಸಂಘಗಳಲ್ಲಿ ಖಾಯಂ ಕಾರ್ಯದರ್ಶಿ, ಖಾಯಂ ಅಧ್ಯಕ್ಷರು ಇದ್ದ ಹಾಗೆ. ಬಹುಶಃ ಯಾರೋ ಪ್ರಖ್ಯಾತ ಗಾಯಕಿಯೊಬ್ಬರು ನಿರಂತರವಾಗಿ ಈ ಪಾತ್ರ ವಹಿಸುತ್ತಿದ್ದರೇನೋ. ದಿನ ಕಳೆದಂತೆ, ಮಕ್ಕಳು ಮೊಮ್ಮಕ್ಕಳು ಮರಿಮಕ್ಕಳಾದರೂ ಈಕೆಯ ಕಂಠಶ್ರೀಗೆ ಜನ ಮುಗಿಬಿದ್ದಿದ್ದರೇನೋ. ಜನರ ಮೆಚ್ಚುಗೆಯ ಕಡಾಯಿ ತುಂಬುತಿದ್ದಂತೆಯೇ ಈ ಮಹಾಮಾತೆಯ ಗಾತ್ರವೂ ವರ್ಧಿಸುತ್ತಲೇ ಇತ್ತೇನೋ. ಅದಕ್ಕೇ ಬಂದಿರಬೇಕು ಈ ಉದ್ಘೋಷ ಗುಂಡಮ್ಮನವರು ಬಂದು ಹಾಡಿಹೋಗುವ ವರೆಗೂ ನಾಟಕ ಮುಗಿಸುವಂತಿಲ್ಲ. (ದ ಷೋ ಈಸ್ ನಾಟ್ ಓವರ್, ಅಂಟಿಲ್ ದ ಫಾ಼್ಯಟ್ ಲೇಡಿ ಸಿಂಗ್ಸ್!)</p>
		<p>ಸಿನೆಮಾ ಮುಗಿದಮೇಲೆಯೂ, ಎಲ್ಲ ಸಾಂಸ್ಕೃತಿಕ ಕಾರ್ಯಕ್ರಮಗಳ ಕೊನೆಯಲ್ಲಿಯೂ 'ಜನಗಣಮನ' ಕಡ್ಡಾಯವಾಗಿದ್ದ ಕಾಲ ಒಂದಿತ್ತು; ಈಗ ರಾಷ್ಟ್ರಪತಿ/ರಾಜ್ಯಪಾಲರಿಗೆ ಆ ಗೌರವ ಮೀಸಲು. 'ನಾಂದ್ಯಂತೇ ಪ್ರವಿಶತಿ ಸೂತ್ರಧಾರಃ' ಎಂದು ಭಾಸ ಮೊದಲಾದ ನಮ್ಮ ಸಂಸ್ಕೃತ ನಾಟಕಕಾರರು ಪ್ರಾರಂಭದಲ್ಲಿ ಶ್ರೀಗಣೇಶ ಮಾಡುವ ರೀತಿಯಲ್ಲೇ, ಆ ನಾಟಕಗಳ ಸೂತ್ರಧಾರನೋ, ನಿರ್ದೇಶಕನೋ, ಕಂಪನಿ ಮಾಲೀಕನೋ ಕೊನೆಯಲ್ಲಿ ಇತಿಶ್ರೀ ಹೇಳಲು ರಂಗದ ಮೇಲೆ ಕಾಣಿಸಿಕೊಳ್ಳುತ್ತಾನೆ; ಸಾವಧಾನದಿಂದ ನಾಟಕವನ್ನ ನೋಡಿದುದಕ್ಕೆ ಸಭಿಕರಿಗೆ ಥ್ಯಾಂಕ್ಸ್ ಹೇಳುತ್ತಾನೆ. ಈಗ ನಮ್ಮ ಕಾರ್ಯಕ್ರಮಗಳಲ್ಲಿ ಶಾಸ್ತ್ರಕ್ಕಾಗಿಯೋ ಏನೋ ಎನ್ನುವಂತೆ ಮಾಡುತ್ತಿರುವ ವಂದನಾರ್ಪಣೆಯ ಮೂಲ ರೂಪ ಅದು. ನಮ್ಮ ಈ ಪ್ರಯೋಗಕ್ಕೆ ಆಶ್ರಯವಿತ್ತ ರಾಜ, ಪಾಳೇಗಾರ, ಊರ ಪಟೇಲ ಸುಖವಾಗಿರಲಿ, ಅವನು ಕೈಹಿಡಿದವಳು, ಅವನ ಕೈಯನ್ನು ಹಿಡಿದವಳೂ, ಅವರ ಮಕ್ಕಳು ಮರಿಗಳ ಹೊಟ್ಟೆ ತಣ್ಣಗಿರಲಿ, ಅವನನ್ನೇ ನಂಬಿರುವ ಪ್ರಜೆಗಳಾದ ನಿಮ್ಮ ಮೇಲೆ ಸದಾ ನೆಮ್ಮದಿಯ ಮಳೆಗರೆಯುತ್ತಿರಲಿ" ಎಂದೆಲ್ಲ ಹಾಡುತ್ತಾನೆ. ಇದೇ ಭರತವಾಕ್ಯ. ಪಾತ್ರಧಾರಿಗಳೆಲ್ಲರೂ ಒಟ್ಟಿಗೇ ಅರ್ಧಚಂದ್ರಾಕಾರವಾಗಿ ನಿಂತು, ಒಟ್ಟಿಗೇ ತಲೆಬಾಗಿ ಸಭಿಕರಿಗೆ ನಮಸ್ಕರಿಸುತ್ತಾರೆ. ಸಭಿಕರು ಕರತಾಡನ ಮಾಡುತ್ತಾರೆ. ಈ ಪರಿಯ ತೆರೆಯ ಕರೆ (ಕರ್ಟನ್ ಕಾಲ್) ಮರುಕಳಿಸುವುದೇ ಒಂದು ಸೊಗಸು. ಅಭಿನಯ ತುಂಬಾ ಖುಷಿತಂದುಕೊಟ್ಟಿತ್ತೆಂದರೆ ನೋಡುಗರೆಲ್ಲ ಎದ್ದುನಿಂತು ಚಪ್ಪಾಳೆ ತಟ್ಟುವುದೂ ಉಂಟು.</p>
		<p>ಎಲ್ಲಾ ಕಲಾವಿದರೂ ಸಮಾನವಾಗಿ ಮಿಂಚುತ್ತಾರೆಂದೇನಲ್ಲ. ಒಬ್ಬರು ಮಿಂಚಿದರೆಂದರೂ ಎಲ್ಲಾ ದೃಶ್ಯಗಳಲ್ಲೂ ಅವರು ಒಂದೇ ಪ್ರಮಾಣದಲ್ಲಿ ಮೆರೆದರು ಎನ್ನುವಂತಿಲ್ಲ. ಅಭಿನೇತೃವು ಪ್ರತಿಭಾವಂತನಾದರೂ, ಆ ಪ್ರತಿಭೆ ಕ್ಷಣಕ್ಷಣಕ್ಕೂ ನಿಚ್ಚಂಪೊಸತಾಗಿ ನವನವೋನ್ಮೇಷಶಾಲಿನಿಯಾಗಿ ಬೆಳಗಿದರೂ, ತುತ್ತತುದಿಯ ಪರಾಕಾಷ್ಠೆಗೆ ಮುಟ್ಟಿದ ಆ ಕಿಡಿ ಕೊನೆಗೊಮ್ಮೆ ಆರಲೇ ಬೇಕು. ಆದಿ ಇದ್ದುದಕ್ಕೆಲ್ಲ ಅಂತ್ಯ ಬಂದೊದಗಲೇ ಬೇಕು. ಅವತಾರಕ್ಕೂ ಸಹ ಒಂದು ಮಹಾಪ್ರಸ್ಥಾನದ ಅವಕಾಶ ಪುರಾಣಕಾರರು ಒದಗಿಸಿಟ್ಟಿದ್ದಾರೆ. ಸಂದರ್ಶನಕ್ಕೆಂದು ಬಂದ ಜೀವಾತ್ಮ ತನ್ನ ಕೆಲಸ ಮುಗಿದ ಮೇಲೆ ದೇಹವೆಂಬ ಕೊಠಡಿಯಿಂದ ಮೆಲ್ಲಗೆ ಹೊರ ಜಾರಲೇ ಬೇಕು. ಈಗ ಇದ್ದವರು ನಮ್ಮನಗಲಿ ಇನ್ನಿಲ್ಲವಾಗಿ ಹೋದರು ಎಂದು ತಿಳಿಸಿ ಚರಮಗೀತೆ ಹಾಡುವಾಗ ಅಸುನೀಗಿದರು, ಕೊನೆಯುಸಿರೆಳೆದರು, ನಿಧನರಾದರು, ಪ್ರಾಣಬಿಟ್ಟರು, ತೀರಿಹೋದರು, ಮರಣಹೊಂದಿದರು ಅಥವಾ ನೇರವಾಗಿ ಅವರು ಸತ್ತುಹೋದರು ಎಂದು ಹೇಳಿಬಿಡುತ್ತೇವೆ. ಅಥವಾ ಈ ನೋವಿನ ಕಾರ್ಮುಗಿಲಲ್ಲೂ ಏನೋ ಒಂದು ಬೆಳಕಿನ ಕಿರಣವನ್ನ ಕಾಣುತ್ತಾ ದೈವಾಧೀನರಾದರು, ಸ್ವರ್ಗಸ್ಥರಾದರು, ವೈಕುಂಠವಾಸಿಗಳಾದರು, ಶಿವೈಕ್ಯರಾದರು ಎಂದು ಹೇಳುವುದುಂಟು. ಈ ಬಿಡುಗಡೆಯನ್ನ ಮೋಕ್ಷ, ಮುಕ್ತಿ, ಕೈವಲ್ಯ, ನಿರ್ವಾಣ, ಲಿಂಗೈಕ್ಯತೆ, ಬಯಲಾಗುವುದು, ಸಮಾಧಿ, ಅವನಲ್ಲಿ ಲೀನವಾಗುವುದು ಹೀಗೆ ಬಣ್ಣಿಸುವುದುಂಟು.</p>
		<p>ಸಂಸ್ಕೃತದಲ್ಲಿ <em>'ನಿಧನ'</em> ರಾಗುವುದು ಎಂಬ ಪದವಿದೆಯಲ್ಲ, ಅದು ಮಲಗಿಸ ಲ್ಪಡುವುದು, ಇಡಲ್ಪಡುವುದು ಎಂಬ ಅರ್ಥ ಕೊಡುವ ಪದ. <em>'ನಿಧಿ'</em> ಎಂಬುದು ಇಡು, ಮಡುಗು ಎಂಬ 'ನೀ'ಧಾತುವಿನಿಂದ, ಹೂಳಿಟ್ಟದ್ದು ಎಂಬ ಅರ್ಥದಲ್ಲಿ ಬಂದಿದೆ. ಶಾಶ್ವತವಾಗಿ ವಿಶ್ರಾಂತಿಗೆ ಮಲಗಿಸುವುದು, <em>ಲೇಯಿಂಗ್ ಟು ರೆಸ್ಟ್</em> ಎಂದರೆ ಸಾವನ್ನಪ್ಪುವುದೇ. ಹಳಗನ್ನಡದಲ್ಲಿ ಸಾಯುವ ಅರ್ಥದಲ್ಲಿ <em>'ಪಡು'</em> ಎಂದರೂ ಮಲಗು ಎಂದೇ. ಕೆಲವರು ಕಾಲವಶರಾಗುತ್ತಾರೆ, ಅವರಿಗೆ ಕಾಲನೇ ಯಮ. ಇನ್ನು ಕೆಲವರು ಏನೇನೋ ಒಳ್ಳೆಯ ಕೆಲಸಗಳನ್ನು ಮಾಡಿ, <em>ಕೀರ್ತಿಶೇಷ</em> ರಾಗುತ್ತಾರೆ, ಅವರ ಕಾಯ <em>ಪಂಚತ್ವ</em> ವನ್ನೈದಿತು, ಉಳಿಯದೇ ಪಂಚಭೂತಗಳಲ್ಲಿ ಲೀನವಾಗಿ ಹೋಯಿತು; ಆದರೆ, ನೆನಸಿಕೊಳ್ಳುವವರ ಪಾಲಿಗೆ ಅವರ ಕೀರ್ತಿ ಭಾಗಾಹಾರದ <em>ಶೇಷ</em> ದಂತೆ ಇಲ್ಲೇ ಅಜರಾಮರವಾಗಿ ಉಳಿದೀತು. <em>ಕಸ್ತೂರಿ</em> ಯ ಪಾವೆಂ ಆಚಾರ್ಯರು ತಮ್ಮ ಪದಾರ್ಥಚಿಂತಾಮಣಿ<sup><a epub:type="noteref" href="999-aside.xhtml#id-004.38">*</a></sup> ಯಲ್ಲಿ ಈ ಸಾವಿನ ಬಗ್ಗೆ ವಿವರಿಸುವಂತೆ, ಅಮಂಗಲಕರ ವಿಷಯವನ್ನ ನೇರವಾಗಿ ಹೇಳಲು ಮನಸ್ಸು ಒಗ್ಗದೆ, ಹಿಂದಿಯಲ್ಲಿ ' <em>ಗುಜರ್ ಜಾನಾ' ಎಂದಾಗ, 'ಗುಜರ್ ಬಸೇ</em> ' ಎನ್ನುವುದು ಇದಕ್ಕೇ. (ಫಾ಼ರಸಿಯಲ್ಲಿ <em>ಗುಜರ್‍ನಾ</em> ಎಂದರೆ ತೀರುವುದು, ತಲುಪುವುದು, ದಾಟುವುದು, ಮುಗಿಸುವುದು ಇತ್ಯಾದಿ; ಇಲ್ಲಿ <em>ಗುಜರ್</em> ಈ ಎಲ್ಲ ಅರ್ಥವಿನ್ಯಾಸದೊಂದಿಗೆ <em>ಕಾಲ ಕಳೆಯುವುದು</em> ಎಂಬ ಪ್ರಧಾನ ಅರ್ಥವನ್ನೇ ಸೂಚಿಸುತ್ತದೆ.) ಆ ದೊಡ್ಡ ಮನುಷ್ಯ <em>ದಾಟಿಹೋದರು</em> ಎನ್ನುವ ಅರ್ಥದಲ್ಲಿ <em>ಹಿ ಪಾಸ್‍ಡ್ ಎವೇ</em> ಆಗುತ್ತಾರೆ. ಲಘುವಾಗಿ ಮಾತನಾಡುವಾಗ ನಮಗಾಗದವರು <em>ಗಚ್ಛ ಗಚ್ಛ ಆಗಿ, 'ಗೊಟಕ್'</em> ಎಂದುಬಿಡುತ್ತಾರೆ; ಇಲ್ಲವೇ <em>'ನೆಗೆದು ಬೀಳುತ್ತಾರೆ', </em> ಪುಣ್ಯ ಕೋಟಿ ಗೋವಿನ ಕತೆ ಹಾಡಿನ ಆ ಕೆಟ್ಟ ಹುಲಿ <em>'ನೆಗೆದು ಪ್ರಾಣವ ಬಿಟ್ಟಿತಲ್ಲ'</em> ಹಾಗೆ.</p>
		<p>ಸಾಯುವುದರ ಮಾತನಾಡಿದಾಗಲೆಲ್ಲ ನಾವು ಸಾವಿನ ಬಗ್ಗೆಯೇ ಹೇಳುತ್ತಿದ್ದೇವೆ ಎಂದಲ್ಲ ಎಂದು ಲಾಂಗೂಲಾಚಾರ್ಯರು ಬರೆದಾಗ ಬೆರಗಾಗಬೇಡಿ. ಅದು ನಿಜ. 'ದಿನಾ ಸಾಯೋರಿಗೆ ಅಳೋರ್ಯಾರು?' ಎಂಬ ಗಾದೆ ಮಾತಿನಲ್ಲಿ ಚಿಂತೆ ನಿರಂತರವಾಗಿದ್ದಾಗ ದುಃಖಕ್ಕೆ ಜಾಗ ಅಲ್ಲಿಲ್ಲ ಎಂಬುದೇ ಭಾವಾರ್ಥ. 'ಅವನು ಸಾಯಲಿ, ನನಗೇನು?- ಎನ್ನುವಾಗ 'ಅವ ಎಲ್ಲಿಯಾದರೂ ಹಾಳಾಗಿ ಹೋಗಲಿ, ನನಗೆ ಚಿಂತೆಯಿಲ್ಲ'- ಎಂಬುದು ಭಾವಾರ್ಥ.</p>
		<p>'ಇಷ್ಟು ಹೊತ್ತು ಎಲ್ಲಿ ಸತ್ತಿದ್ದೀ?'- ಎಂದು ಗಿರಿಜಾಮೀಸೆಯ ಸರದಾರ ತನ್ನ ಆಳಿನ ಮೇಲೆ ರೇಗಿದಾಗ, 'ಕರೆದೊಡನೆ ಏಕೆ ಬೇಗ ಬರಲಿಲ್ಲ?'- ಎಂಬುದಷ್ಟೇ ಆ ಅಸಹನೆಯ ಪ್ರಶ್ನೆಯ ಇಂಗಿತ. 'ಎಷ್ಟು ಕೋಪ ಬಂದಿತ್ತು ಗೊತ್ತಾ? ಮಚ್ಚು ತೊಗೊಂಡು ಚಚ್ಚಿ, ನುಚ್ಚು ನೂರಾಗೋ ಹಾಗೆ ಆ ತುಚ್ಛನನ್ನ ಕೊಚ್ಚಿ ಹಾಕಿ ಬಿಡ್ತಾ ಇದ್ದೆ, ಪಾಪ, ಸಾಯಲಿ ಅಂತ ಬಿಟ್ಟೆ!'-ಎನ್ನುವವರೂ ಇದ್ದಾರೆ. ಇದೇನು ದೇವರು ಮೆಚ್ಚೋ ಮಾತೇ? ಹಾಗಂದಾಗ ಇಲ್ಲೆಲ್ಲ <em>'ಸಾಯುವುದು'</em> 'ಇರು, ಹೋಗು, ಬದುಕಿಕೋ' ಎನ್ನುವುದಕ್ಕೆ ಪರ್ಯಾಯ ಪದಗಳು ಅಷ್ಟೆ. 'ಅಯ್ಯೋ, ಅವನು ರಸಿಕ ಬಡ್ಡೀಮಗ; ಹೆಂಡತಿ ಅಂದರೆ ಸಾಯುತ್ತಾನೆ' ಎಂದಾಗ, 'ಪ್ರಾಣಾನೇ ಬಿಡುತ್ತಾನೆ' ಎನ್ನಲು, ' <em>ಹಿ ಡೈಸ್ ಆನ್ ಹರ್'</em> ಎಂದರೆ ಇಲ್ಲಿ <em>ಹುಚ್ಚಾಪಟ್ಟೆ ಆಸಕ್ತಿ</em> ಎಂದಷ್ಟೇ ಅರ್ಥ. ''ಹೊರಗೆ ಹೋಗಿ ಆಟ ಆಡಬೇಕು ಅಂತ ಸಾಯಬೇಡ, ತೆಪ್ಪಗೆ ಮನೆಯಲ್ಲಿ ಕೂತ್ಕೊಂಡು ಓದು'' ಎಂದಾಗ ಆಟದ ಬಗ್ಗೆ ಮಗನಿಗಿರೋ ಆಸಕ್ತಿಯ ತೀವ್ರತೆಯನ್ನೇ ನಾವು ಗುರುತಿಸುತ್ತೇವೆ.</p>
		<p>ಹಾಡುಗಾರರು ಪ್ರವಚನಕಾರರು ಮಂಗಳ ಹಾಡದೆ ಕಾರ್ಯಕ್ರಮ ಮುಗಿಸರು. ಬ್ರಹ್ಮರ್ಷಿಗಳು ಶಾಂತಿಮಂತ್ರ ಪಠಿಸಿದರೆಂದರೆ ಜಗತ್ತಿನಲ್ಲೆಲ್ಲ ನೆಮ್ಮದಿಯ ಮಾವಿನಕಾಯಿಗಳು ಉದುರುತ್ತಿದ್ದ ಒಂದು ಕಾಲವೂ ಹಿಂದೆ ಇತ್ತಂತೆ. ಸಂಗೀತದ ಕಛೇರಿಗಳಲ್ಲಿ <em>ಪವಮಾನ</em> ಹಾಡಿದರೆಂದರೆ ಸಂಗೀತ ವಿದ್ವಾಂಸರು ಕೊನೆಯ ಘಟ್ಟ ಮುಟ್ಟಿದರೆಂದೇ ಅರ್ಥ. ಬೆಳ್ಳಿತೆರೆಯ ಕಿರುತೆರೆಯ ದೃಶ್ಯಾವಳಿಗಳು ಮುಕ್ತಾಯ ಗೊಳ್ಳುವಾಗ <em>ಮಂಗಳ, ಶುಭಂ</em> ಹೇಳಿ ಬೀಳ್ಕೊಡುವುದು ಈಗಲೂ ನಮ್ಮ ಸಂಪ್ರದಾಯ. ಪಾಶ್ಚಾತ್ಯರಲ್ಲಿ <em>'ಕೊನೆಗೊಂಡಿತು'</em> ಎನ್ನುವುದನ್ನ ಫಿನಿಸ್, ದ ಎಂಡ್ ಎಂದು, ಫಿನಲೆಯೊಂದಿಗೆ ಸೂಚಿಸುತ್ತಾರೆ. ಪಾಶ್ಚಾತ್ಯ ಭಾಷೆಗಳಲ್ಲಿ ಹಿಂದೆ ಇದೇ ಪದ್ಧತಿ ಗ್ರಂಥಗಳ ಮುಗಿವಿಗೂ ಬಳಸುತ್ತಿದ್ದರು.</p>
		<p>ಮುದ್ರಾಂಕಿತಗಳು ಗೋಚರಿಸಿದವೆಂದರೆ ವಚನಗಳು, ಕೀರ್ತನೆಗಳು, ಮುಕ್ತಕಗಳು ಇನ್ನೇನು ಮುಕ್ತಾಯಗೊಂಡವು ಎನ್ನುವುದರ ಖಚಿತ ಸೂಚನೆ; ಆಕಾಶವಾಣಿಯವರು ಕಾಪಿರೈಟ್ ಯಾರಿಗೆ ಸೇರಿದ್ದು ಎಂದು ಹುಡುಕಿಕೊಂಡು ಹೋಗಬೇಕಿಲ್ಲ. ಹಿಂದಿನ ಕಾಲದಲ್ಲಿ ಸಂಸ್ಕೃತ ಗ್ರಂಥಗಳನ್ನ ಬರೆಯುತ್ತಿದ್ದವರು 'ಪಠ್ಯಭಾಗವು ಮುಕ್ತಾಯಗೊಂಡಿತು' ಎಂಬುದನ್ನ ಇನ್ನೊಂದು ರೀತಿ ಸೂಚಿಸುತ್ತಿದ್ದರು. ಪುಸ್ತಿಕೆಯ ಕೊನೆ ವಾಕ್ಯವನ್ನು ಅಥವಾ ಕೊನೆಯ ಶ್ಲೋಕವನ್ನು<br />ಮೂರುಬಾರಿ ಹೇಳಿದರೆಂದರೆ ಅಲ್ಲಿಗೆ ಗ್ರಂಥ ಮುಗಿಯಿತೆಂದು ಸಂಕೇತ. ಅಲ್ಲಿಂದ ಮುಂದೆ, ಸಾಮಾನ್ಯವಾಗಿ, ಅಭಿಮಾನಿಗಳು ಲಗತ್ತಿಸಿರಬಹುದಾದ 'ವೇದಪಾರಾಯಣದ ಫಲ, ಗಂಗಾದಿ ತೀರ್ಥಸ್ನಾನಫಲ'ಗಳೆಲ್ಲ ಫಲಶ್ರುತಿಯ ಬಾಲಂಗೋಚಿಗಳು.</p>
		<p>ಮಹಾಭಾರತ ಭೀಷ್ಮಪರ್ವಾಂತರ್ಗತ ವಿಷ್ಣುಸಹಸ್ರನಾಮ ಸ್ತೋತ್ರದ ಕೊನೆಯಲ್ಲಿ, <em>ವನಮಾಲೀ, ಗದೀ, ಶಾಙ್ರ್ಗೀ, ಶಂಖೀ, ಚಕ್ರೀ, ಚ ನಂದಕೀ....</em> ಎಂದು ಮೂರು ಬಾರಿ ಪುನರಾವರ್ತನೆ ಮಾಡಿರುವುದು ಅದಕ್ಕಾಗಿಯೇ. ಯಾವುದ ನ್ನಾದರೂ ಮೂರು ಬಾರಿ ಹೇಳಿದರೆ ಅದು ದೇವರಿಗೆ ತೃಪ್ತಿ ತಂದುಕೊಡುತ್ತದೆ ಎಂದು ಋಗ್ವೇದದಲ್ಲಿ ಹೇಳಿದೆ. ಓಂ ಶಾಂತಿಃ ಶಾಂತಿಃ ಶಾಂತಿಃ ಎನ್ನುವುದಿಲ್ಲವೆ, ಹಾಗೆ. (ತೌರಿಗೆ ಹೋದ ಹೆಂಡತಿ ಬೇಗ ಬರಲೆಂದು ''ಹೊರಟು ಬಾ, ಹೊರಟು ಬಾ, ಹೊರಟು ಬಾ'' ಎಂದು ಟೆಲಿಗ್ರಾಂ ಕಳುಹಿಸಿದ ಕಥೆ ನೆನಪಿಗೆ ಬರುತ್ತದೆಯೆ? ಅಲ್ಲಿ, ಮೂರು ಸಾರಿ ಹೇಳಿದರೇನೇ ಅವಳು ತನ್ನ ಮಾತು ಕೇಳುವವಳು ಎಂದುಕೊಂಡ ಬಡಪಾಯಿ ಗಂಡ ತೆಗೆದುಕೊಂಡ ಮುಂಜಾಗರೂಕತೆ ಕ್ರಮ ಅದು ಅಷ್ಟೆ.) ಮುಸ್ಲಿಮರಲ್ಲಿ ವಿಚ್ಛೇದನ ಸಿಂಧುವಾಗಬೇಕಾದರೆ <em>ತಲಾಕ್ ತಲಾಕ್ ತಲಾಕ್</em> ಎಂದು ಮೂರು ಬಾರಿ ಹೇಳಬೇಕಂತೆ. ಅಲ್ಲಿಗೆ ಕಳಚಿತು ಅವನ-ಅವಳ ಸಂಬಂಧದ ಮೂರ್ಕಾಲೋಟ. ಹರಾಜು ಕೂಗುವಾಗಲೂ ಮೂರನೆಯ ಬಾರಿಯೇ ಕೊನೆಯ ಬಾರಿ; ಅಲ್ಲಿಗೆ ಕಥೆ ಮುಗಿಯಿತು. ಕಷ್ಟಪಟ್ಟು ಸಂಪಾದಿಸಿದ್ದ ಆತ್ಮಲಿಂಗವನ್ನ 'ಜೋಪಾನವಾಗಿ ಎತ್ತಿ ಹಿಡಿದುಕೊಂಡಿರು' ಎಂದು ಒಪ್ಪಿಸಿದ್ದುದನ್ನ ತುಂಟ ಗಣೇಶ ಗೋಕರ್ಣದಲ್ಲಿ ನೆಲದ ಮೇಲೆ ಇಟ್ಟುಬಿಡುವ ಮುನ್ನ, ಸಮುದ್ರದಲ್ಲಿ ಸಾಯಂಸಂಧ್ಯಾವಂದನೆಗೆ ಹೋಗಿದ್ದ ರಾವಣನನ್ನ 'ಬೇಗ ಬಾ' ಎಂದು ಕರೆದು ಎಚ್ಚರಿಸಿದ್ದೂ ಸಹ ಮೂರುಬಾರಿಯೇ.</p>
		<p>ಶಬ್ದಮಣಿದರ್ಪಣದ ಸಮಾಪ್ತಿ ವಾಕ್ಯವಾಗಿ ಕೇಶಿರಾಜ ಹೇಳುತ್ತಾನೆ: ಆನೆಯ ನಡು ಬಡವಾದುದನ್ನ ಕಂಡವರಿದ್ದಾರೆಯೇ? ಈ ಆನೆ ನಡೆದಿದ್ದೇ ದಾರಿ, ಒಮ್ಮೆ ಇಟ್ಟ ಪದವನ್ನ ಅಳುಹದ ಹೆಗ್ಗಳಿಕೆ, ನಾನೇರುವೆತ್ತರಕೆ ನೀನೇರಬಲ್ಲೆಯಾ? ಇತ್ಯಾದಿ ಆತ್ಮವಿಶ್ವಾಸದ ಪರಾಕಾಷ್ಠತೆಯ ಮಾತುಗಳನ್ನ ಆಡುವ ದಾಷ್ಟ್ರ್ಯ ಉಳ್ಳವರೂ ಇದ್ದಾರೆ.</p>
		<p class="verse">ಅವಧರಿಪುದು ವಿಬುಧರ್ ದೋ<br />ಷವಿದರೊಳ್ ಏನಾನುಂ ಉಳ್ಳೊಡಂ ಪ್ರಿಯದಿಂ ತಿ<br />ರ್ದುವುದು; ಗುಣಯುಕ್ತಮುಂ ದೋ<br />ಷವಿದೂರಮುಂ ಆಗೆ ಮೆಚ್ಚಿ ಕೈಕೊಳ್ವುದಿದಂ । ।<sup><a epub:type="noteref" href="999-aside.xhtml#id-004.39">*</a></sup> </p>
		<p>ಎಂದು ಕೇಶಿರಾಜನೇ ಇನ್ನೊಂದೆಡೆ ಹೇಳುವಂತೆ, ಸಮರ್ಪಿಸಿದುದನ್ನು ಹಂಸ-ಕ್ಷೀರ ನ್ಯಾಯದಂತೆ ಸ್ವೀಕರಿಸಬೇಕೆಂದು ಗುಣಗ್ರಾಹಿಗಳಲ್ಲಿ ಕೊನೆಯಲ್ಲಿ ವಿನಂತಿಸಿಕೊಳ್ಳುವವರೂ ಇದ್ದಾರೆ. ಮಂಗಳ ಹಾಡುವಾಗ ಈ ಬಗೆಯ ವಿನಯದ ಮಾತುಗಳು ಯಾವ ಕವಿಗಾದರೂ ಶೋಭೆ ತರುವ ವಿಚಾರವೇ ಸರಿ.</p>
		<p>ಮಕ್ಕಳ ಕತೆಗಳು ಅಂದಾಗ ತೆನಾಲಿರಾಮನ ಕತೆಗಳು, ಅಕ್ಬರ್ ಬೀರಬಲ್ಲನ ಕತೆಗಳು, ಈಸೋಪನ ಕತೆಗಳು, ಚಂದಮಾಮದ ಕತೆಗಳು ಇತ್ಯಾದಿಗಳು ನೆನಪಿಗೆ ಬರುತ್ತವೆಯಲ್ಲವೆ. ಈ ಸಾಲಿಗೆ ಸೇರಿದ್ದು, ಪಂಚತಂತ್ರದ ಹಿತೋಪದೇಶದ ನೀತಿಚಿಂತಾಮಣಿಯ ಕತೆಗಳು. ಪಂಚತಂತ್ರದ ಕೊನೆಯ ಸುಭಾಷಿತ ಎಷ್ಟು ಅರ್ಥವತ್ತಾಗಿದೆ ನೋಡಿ:</p>
		<p class="myquote">ಮಂತ್ರದಲಿ, ತೀರ್ಥದಲಿ, ವೈದ್ಯರಲಿ, ಗಣಕರಲಿ,<br />ತಿಳಿದವರು ಅವರೆಂದು ಶರಣಾದ ಗುರುಗಳಲಿ,<br />ನೀನಲ್ಲದಿನ್ನಾರು ಪೊರೆವರೆನೆ ದೇವರಲಿ<br />ಎಷ್ಟೆಷ್ಟು ನಂಬಿಕೆಯೋ ಎಷ್ಟು ಭರವಸೆಯೋ ಸಿದ್ಧಿ ಅಷ್ಟು!<sup><a epub:type="noteref" href="999-aside.xhtml#id-004.40">*</a></sup> </p>
		<p>'ವಾಚಕ ಮಹಾಶಯರೇ' ಎಂದು ಆರಂಭವಾಗುತ್ತಿದ್ದ ಒಂದು ಕಾಲದ ಕಥನಗಳನ್ನು ಜ್ಞಾಪಿಸಿಕೊಳ್ಳಿ, 'ಇಂತು ಎಂಬಲ್ಲಿಗೆ ಇದು ಸಂಪೂರ್ಣಂ' ಎಂದೆಲ್ಲ ಅವು ಕೊನೆಗಾಣುತ್ತಿದ್ದ ಬರೆಹಗಳು. ತಾವು ಹೇಳುವ ಕಾಗಕ್ಕ ಗುಬ್ಬಕ್ಕನ ಕತೆಗೆ ಅನಾಮಕವೆಂದಾದರೂ ಸರಿ, ಮಾನ್ಯತೆ ಸಿಗಲಿ ಎಂಬ ಹಂಬಲವಿದ್ದವರು ಸ್ಕಾಂದಪುರಾಣದ ರೇವಾಖಂಡದಲ್ಲಿ ಸೂತಪುರಾಣಿಕರು ಶೌನಕಾದಿ ಋಷಿಗಳಿಗೆ ಇದನ್ನು ಹೇಳಿದರು ಎಂಬ ಮುಕ್ತಾಯಮುದ್ರೆ(ಕಾಲ್‍ಫ಼ನ್) ಅಥವಾ ಮುದ್ರಾಂಕಿತ ಸಮಾಪ್ತಿ ವಚನ ನಮೂದಿಸಿದ್ದರೆ ಸಾಕಿತ್ತು; ಏಕೆಂದರೆ ಅದರಲ್ಲಿ ಇಲ್ಲದ ವ್ರತಕತೆಯಿಲ್ಲ. ಹೀಗೆ 'ಶ್ರೀರಸ್ತು' ಎನ್ನುವಾಗ ತಮಗೆ ಯಾರೋ ಕೊಟ್ಟ ಅಥವಾ ಕೊಟ್ಟರೆ ಚೆನ್ನಾಗಿತ್ತು ಎಂದುಕೊಂಡ ಬಿರುದುಬಾವಲಿ, ಕಾವ್ಯನಾಮಾವಳಿಗಳನ್ನ ಓದುಗರಿಗೆ ನೆನಪಿಸಲು ಇದೊಂದು ಸದಾವಕಾಶ.</p>
		<p>''ಅಭಿನವ ಕಪಿಕುಲತಿಲಕನೂ, ಪ್ಲವಂಗ ಕುಲೋತ್ಪನ್ನನೂ, ಅಆಕಖಗಘಹಳ ಬಿರುದಾಂಕಿತನೂ ಆದ ತನ್ನಿಂದ ಶಕವರ್ಷ ಇಷ್ಟಿಷ್ಟರಲ್ಲಿ ಸ್ವಸ್ತಿಶ್ರೀ ವಿಜಯಾಭ್ಯುದಯ ಅಮುಕ ಸಂವತ್ಸರದಲ್ಲಿ ವಿರಚಿತಮಪ್ಪ ಈ ಕೃತಿಗೆ ಮಂಗಳಂ'' ಎಂದು ಹೇಳುತ್ತ, ಗ್ರಂಥದ ಒಟ್ಟು ಅಧ್ಯಾಯಗಳು, ಪ್ರಕರಣಗಳು, ಪದ್ಯ ಸಂಖ್ಯೆಗಳು ಎಷ್ಟಿವೆ ಎಂಬುದನ್ನ ತಿಳಿಸುವುದು ಒಂದು ಪದ್ಧತಿಯಾಗಿತ್ತು.<sup><a epub:type="noteref" href="999-aside.xhtml#id-004.41">*</a></sup> </p>
		<p>ಇನ್ನು ಕೆಲವರು ತಾವೇ ಬರೆದರೂ, ಆಶ್ರಯ ಕೊಟ್ಟ ಛತ್ರಪತಿಯ ಹೆಸರನ್ನ ಠಂಕಿಸಿ ನಮ್ಮ ಶ್ರೀವಿಜಯ ಶತಮಾನಗಳ ನಂತರ ಉದಯಿಸಿದ<br />ಸಂಶೋಧಕರಲ್ಲಿ ಗೊಂದಲವೆಬ್ಬಿಸಿದಂತೆ, <em>ಇಂತು ಪರಮ ಸರಸ್ವತೀ ತೀರ್ಥಾವತಾರ ನೃಪತುಂಗದೇವಾನುಮತಮಪ್ಪ ಕವಿರಾಜಮಾರ್ಗದೊಳ್ ತೃತೀಯ [ಅಂತಿಮ] ಪರಿಚ್ಛೇದಂ ಸಂಪೂರ್ಣಮ್ । । </em> ಎಂದು ಕೊನೆ ಮುಟ್ಟಿಸುತ್ತಾರೆ. ಗ್ರಂಥಗಳನ್ನ ಮುಗಿಸುವ ಮುನ್ನ ಆಡುವ ಮಾತುಗಳನ್ನ ಹೇಳುತ್ತಿದ್ದೆ ಆಲ್ಲವೆ. ವಾಲಖಿಲ್ಯ ಎಂಬ ಪರಿಶಿಷ್ಟ ರೂಪದ ಮಂಡಲವನ್ನು ಬಿಟ್ಟರೆ ಒಟ್ಟು ೧೦೪೭೨ ಮಂತ್ರಗಳಿರುವ ಪ್ರಪಂಚದ ಅತ್ಯಂತ ಪ್ರಾಚೀನ ಮಹಾಗ್ರಂಥವೆಂದರೆ ಋಗ್ವೇದ. ಅದು ಎಂತಹ ಸಾರ್ವತ್ರಿಕ ಶಾಶ್ವತ ಉದಾತ್ತ ಹಾರೈಕೆಯೊಂದಿಗೆ ಕೊನೆಗೊಳ್ಳುತ್ತದೆ ಎಂಬುದಕ್ಕೆ ಹತ್ತನೆಯ ಮಂಡಲದ ಈ ಮುಕ್ತಾಯವನ್ನು ನೋಡಿ.<sup><a epub:type="noteref" href="999-aside.xhtml#id-004.42">*</a></sup> </p>
		<p>ನಾವು ಜೊತೆಜೊತೆಗೆ ನಡೆಯೋಣ, ನಾವು ಒಂದೇ ಭಾವನೆಯಿಂದ ಮಾತನಾಡೋಣ, ನಮ್ಮ ಮನಸ್ಸುಗಳು ಒಂದೇ ಗುರಿಯತ್ತ ಒಗ್ಗೂಡಿರಲಿ. ಹಿಂದೆಲ್ಲ ದೈವಾಂಶ ಸಂಭೂತರು ಹೇಗೆ ಪರಸ್ಪರ ಗೌರವ ಸಂಪತ್ತು ವಿಚಾರಧಾರೆಗಳನ್ನ ಹಂಚಿಕೊಂಡು ಜಗತ್ತಿನ ಒಳಿತಿಗಾಗಿ ವಿನಿಯೋಗಿಸುತ್ತಿದ್ದರೋ ಹಾಗೆಯೇ ನಾವೂ ಸಹ ನಮ್ಮದನೆಲ್ಲ ಹಂಚಿಕೊಂಡು ಅನುಭವಿಸುವಂತಾಗಲಿ.</p>
		<p>ನಿಮ್ಮ ಸಮಾಲೋಚನೆಗಳು ಒಂದೇ ವಿಷಯದತ್ತ ಇರಲಿ. ನಿಮ್ಮ ಒಕ್ಕೂಟಗಳಲ್ಲಿ ಒಗ್ಗಟ್ಟಿರಲಿ. ನಿಮ್ಮ ಹೃದಯ ಮತ್ತು ಮನಸ್ಸುಗಳು ಅಲ್ಲಿ ಒಂದೇ ಹಾದಿಯಲ್ಲಿ ಸಾಗಲಿ. ಒಂದೇ ಯೋಜನೆ, ಒಂದೇ ಪ್ರಣಾಳಿಕೆ, ಒಂದೇ ಸಮರ್ಪಣೆ ನಿಮ್ಮ ಗುರಿಯಾಗಲಿ.</p>
		<p>ನಿಮ್ಮ ಗುರಿ ಉದ್ದೇಶ ಒಂದೇ ಆಗಿರಲಿ, ನಿಮ್ಮ ಹೃದಯಗಳು ಒಗ್ಗೂಡಿರಲಿ, ನಿಮ್ಮ ಮನಸ್ಸುಗಳು ಒಂದಾಗಿರಲಿ ಇವೆಲ್ಲವೂ ಪರಸ್ಪರ ಸೌಹಾರ್ದಯುತವಾಗಿರಲಿ; ಈಗ ಹೇಳಿ, ಇದಕ್ಕಿಂತ ಉತ್ತಮವಾದ ಮಂಗಳಶ್ಲೋಕಗಳು ಇನ್ನೆಲ್ಲಿವೆ?<sup><a epub:type="noteref" href="999-aside.xhtml#id-004.43">*</a></sup> </p>
		<p>''ಕೊನೆಯಲ್ಲಿ ಹೇಳುವುದೇನೆಂದರೆ'' ಎನ್ನುತ್ತಾ ಭಾಷಣದ ಕೊರೆತವನ್ನು ಮುಂದುವರಿಸುವವರ ಮಾತು ಅತ್ತ ಇರಲಿ, ಮುಕ್ತಾಯದ ಬಗ್ಗೆ ಇಂಗ್ಲಿಷಿನಲ್ಲಿ ಇರುವ ಈ ಎರಡು ಸಾರ್ವಕಾಲಿಕ ಸದುಕ್ತಿಗಳನ್ನು ಕೇಳಿ: ಒಂದು: ಸರಿಯಾಗಿ ಕೊನೆಗೊಂಡಿತು ಎಂದರೆ ಅದರ ಒಳಹೊರಗು ಎಲ್ಲಾ ಚೆನ್ನಾಗಿದೆ ಅನ್ನುವುದರ ಲಕ್ಷಣ (ಆಲ್ ಈಸ್ ವೆಲ್ ದಟ್ ಎಂಡ್ಸ್ ವೆಲ್). ಇನ್ನೊಂದು: ಚೆನ್ನಾಗಿರುವುದೆಲ್ಲ ಒಂದಲ್ಲಾ ಒಂದು ದಿನ ಕೊನೆಗೊಳ್ಳಲೇ ಬೇಕು. (ಆಲ್ ಗುಡ್ ಥಿಂಗ್ಸ್ ಶುಡ್ ಕಂ ಟು ಆ್ಯನ್ ಎಂಡ್).</p>
		<p>ನಾನಿನ್ನು ಹೋಗಿಬರಲೇ?</p>
	</section>
</body>
</html>
