<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಹರಿಯ ಕಾಣಿಕೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<img src="images/0001.jpg" alt="image" />
	<section class="level1 numbered" epub:type="chapter" role="doc-chapter" id="id-000c.1">
		<h1 class="level1-title" epub:type="title">ಮುನ್ನುಡಿ</h1>
		<p class="text-center"><strong>- ೧ -</strong></p>
		<p>ಶಿಕಾರಿಪುರ ಕೆ. ಹರಿಹರೇಶ್ವರ ಅವರು ನಾಡಿನಾದ್ಯಂತ, ದೇಶ ವಿದೇಶಗಳಲ್ಲಿ 'ಹರಿ' ಎಂದೇ; 'ಕನ್ನಡದ ಹರಿ' ಎಂದೇ ಜನಪ್ರಿಯರು. ಅವರ ಹೆಸರಿನ ಜೊತೆಗೆ ಕನ್ನಡ ಅವಿನಾಭಾವ ಸಂಬಂಧ ಪಡೆದುಕೊಂಡಿದೆ. ಅವರು ಬಾಳಿದ್ದು, ಬದುಕಿದ್ದು, ಉಸಿರಾಡಿದ್ದು, ಸಮರ್ಪಿಸಿಕೊಂಡಿದ್ದು ಎಲ್ಲ ಎಲ್ಲವೂ ಕನ್ನಡಕ್ಕಾಗಿ. ಕಿಂಚಿತ್ತೂ ಸ್ವಾರ್ಥವಿಲ್ಲದ ನುಡಿಸೇವಕ. ಬದುಕಿನ ಪ್ರತಿಯೊಂದು ಕ್ಷಣಕ್ಷಣವೂ ಅವರು ಬಸವಣ್ಣನವರ ಕಾಯಕನಿಷ್ಠೆ, ಅನ್ನದಾಸೋಹ, ಜ್ಞಾನದಾಸೋಹ ಹಾಗೂ ಕುವೆಂಪು ಅವರ ವಿಶ್ವಮಾನವ ತತ್ತ್ವಕ್ಕೆ ಪರಿಪೂರ್ಣ ಬದ್ಧತೆಯನ್ನು ತ್ರಿಕರಣಪೂರ್ವಕವಾಗಿ ಅನುಷ್ಠಾನಕ್ಕೆ ತಂದವರು. ವಿಶ್ವದ ಭೂಪಟದಲ್ಲಿ ಕನ್ನಡದ ಹಿರಿಮೆ ಗರಿಮೆಗಳನ್ನು ಉನ್ನತೋನ್ನತವಾಗಿ ಪ್ರಜ್ವಲಗೊಳಿಸಲು ಶ್ರಮಿಸಿದ ಕನ್ನಡದ 'ಕರ್ಮಯೋಗಿ'. ಸಾಧನೆ ಅಗಾಧ, ಅಪಾರ. ಆದರೆ ಅದರ ಹಿಂದಿರುವ ಹರಿಯವರ 'ಸ್ಥಿತಪ್ರಜ್ಞತೆ' ನಮ್ಮನ್ನು ನಿಶ್ಚಿತವಾಗಿ ಮೂಕವಿಸ್ಮಿತರನ್ನಾಗಿ ಮಾಡುತ್ತದೆ. ಭಗವದ್ಗೀತೆಯ 'ಸ್ಥಿತಪ್ರಜ್ಞ' ಲಕ್ಷಣಕ್ಕೆ ಉಜ್ವಲ ನಿದರ್ಶನ ಅವರು.</p>
		<p>ಕನ್ನಡ ಸಾರಸ್ವತ ತಪಸ್ವಿಗಳಲ್ಲೊಬ್ಬರಾದ ಹರಿ ಬದುಕು-ಬರೆಹ ಗಳೆರಡರಲ್ಲೂ ಶಿಖರಸದೃಶರಾದವರು. ಬದುಕಿನಂತೆ ಬರೆಹ, ಬರೆಹದಂತೆ ಬದುಕು. ಎಲ್ಲಿಯೂ ದ್ವಂದ್ವವಿಲ್ಲದ, ಕವಲಿಲ್ಲದ, ನೇರ ನಡೆ-ನುಡಿ-ಬರೆಹಗಳ ಪರಿಪಕ್ವ, ಎತ್ತರದ ವ್ಯಕ್ತಿತ್ವ. 'ಮಾನವಧರ್ಮ'ದ ಮಾನದಂಡವೇ ಇದಕ್ಕೆ ತಳಹದಿ.</p>
		<p>'ಚಿರಚೇತನ' ಹರಿ ಆದರ್ಶಗುರುವಾಗಿ, ಶ್ರೇಷ್ಠ ನಾಡು-ನುಡಿ ಸಂಘಟನಾ ಚತುರರಾಗಿ, ಮುಂಚೂಣಿಯ ಘನವಿದ್ವಾಂಸರಾಗಿ, ಭಾವಜೀವಿಯಾಗಿ, ಸ್ನೇಹಜೀವಿಯಾಗಿ, ಉದಾರ ಮಾನವತಾವಾದಿಯಾಗಿ ನಮ್ಮ ಕಣ್ಮುಂದೆ ನಿಲ್ಲುತ್ತಾರೆ.</p>
		<p>ಹರಿಯವರ ಸಾಹಿತ್ಯಕ ಸಾಧನೆ ಬಹುಮುಖವಾದದ್ದು. ಕಾವ್ಯ, ಲಲಿತ ಪ್ರಬಂಧ, ವೈಚಾರಿಕ ಸಾಹಿತ್ಯ, ವೈಜ್ಞಾನಿಕ ಸಾಹಿತ್ಯ, ಮುಕ್ತಕ ಸಾಹಿತ್ಯ, ಚಿಂತನ ಸಾಹಿತ್ಯ, ಗ್ರಂಥಸಂಪಾದನೆ, ಸಂಶೋಧನೆ, ಭಾಷಾಂತರ, ತೌಲನಿಕ ಅಧ್ಯಯನ ಗೀತನಾಟಕ- ಹೀಗೆ ಸಾಹಿತ್ಯದ ಬಹುತೇಕ ಪ್ರಕಾರಗಳಲ್ಲಿ ತಮ್ಮ ಅನನ್ಯವೂ ವಿಶಿಷ್ಟವೂ ಆದ ಛಾಪು ಮೂಡಿಸಿದ್ದಾರೆ. ಸಾಹಿತ್ಯ ಕೃಷಿಯ ಜೊತೆಜೊತೆಗೆ 'ಅಮೆರಿಕನ್ನಡ' ಪತ್ರಿಕೆಯ ಸಾರಥಿಯಾಗಿ, ಕನ್ನಡದ ಸಾಂಸ್ಕೃತಿಕ ರಾಯಭಾರಿ ಯಾಗಿ ವಿಶ್ವದೆಲ್ಲೆಡೆ ಕನ್ನಡ ಕಸ್ತೂರಿಯ ಕಂಪು ಪಸರಿಸಿದ್ದಾರೆ. ಬಹಳಷ್ಟು ಕಡೆ ಅವರು ಸ್ವೋಪಜ್ಞತೆಯಿಂದ ತಮ್ಮದೇ ವಿನೂತನ ವಿಚಾರಧಾರೆಗಳನ್ನು ಹೊಸ ಹೊಸ ಹೊಳಹುಗಳನ್ನು ನೀಡಿದ್ದಾರೆ.</p>
		<p>'ಹರಿಯ ಕಾಣಿಕೆ' ಸಮಗ್ರ ಗದ್ಯದ ಎರಡನೆಯ ಸಂಪುಟದ ಮುನ್ನುಡಿಕಾರನಾಗಿ ನಾನು ಕೃತಿಯ ಸಿಂಹಾವಲೋಕನ ನಡೆಸಿದ್ದೇನೆ. ಕೃತಿಯ ಲೇಖನಗಳ ಒಳತಿರುಳು, ಅದರಲ್ಲಿರುವ ಲೇಖಕರ ಅನಿಸಿಕೆ, ಸದಾಶಯಗಳನ್ನು ಅತ್ಯಂತ ಸಂಕ್ಷಿಪ್ತವಾಗಿ ಅವಲೋಕಿಸುವ ಒಂದು ಕಿರುಸಾಹಸ ನನ್ನದು. ಕೃತಿಯ ಆಳಕ್ಕಿಳಿದು ಅದರ ದೀರ್ಘಾವಲೋಕನ, ಸಮೀಕ್ಷೆ ಮಾಡುವುದು ವಿಮರ್ಶಕರ ಕೆಲಸ. ಬಹುಭಾಷಾ ವಿದ್ವಾಂಸರಾದವರು 'ಸಮತೂಕದ' ವಿಮರ್ಶೆ ಮಾಡುವುದರ ಮೂಲಕ ಈ ಮಹತ್ಕೃತಿಯ ಘನತರವಾದ ಮೌಲ್ಯಗಳನ್ನು ಎತ್ತಿ ಹಿಡಿಯುತ್ತಾರೆಂಬುದು ನನ್ನ ಪೂರ್ಣ ವಿಶ್ವಾಸ.</p>
		<p class="text-center"><strong>- ೨ -</strong></p>
		<p>'ಕೆಲವು ಕವಿಗಳ ದೃಷ್ಟಿಯಲ್ಲಿ ವಸಂತ' ಲೇಖನದ ಆರಂಭದಲ್ಲಿ ಹೇಳುವ ಮಾತುಗಳಿವು: ''ಋತುಗಳಲ್ಲೆಲ್ಲಾ ಕವಿಜನಗಳಿಗೆ ತುಂಬಾ ಹೃದಯ ಆಕರ್ಷಕವಾಗಿರೋದು ವಸಂತ ಋತು. ನಮ್ಮ ನಾಡಿನ ತತ್ರಾಪಿ ಕನ್ನಡದ ಎಲ್ಲ ಕವಿಗಳೂ ವಸಂತವನ್ನು ಒಂದಲ್ಲ ಒಂದು ರೀತಿ ಬಣ್ಣಿಸದೇ ಇಲ್ಲ.''</p>
		<p>ಕಾಳಿದಾಸ, ಪಂಪ, ನಾಗಚಂದ್ರ, ಕುಮಾರವ್ಯಾಸ, ಕುವೆಂಪು, 'ಶ್ರೀ', ಬೇಂದ್ರೆ, ಗೋಪಾಲ ಕೃಷ್ಣ ಅಡಿಗ, ಪುತಿನ, ಡಾ । ಜಿ.ಎಸ್. ಶಿವರುದ್ರಪ್ಪ ಇವರೇ ಮೊದಲಾದ ಕವಿಗಳ ಕಾವ್ಯಗಳಿಂದ ವಸಂತ ವರ್ಣನೆಯನ್ನು ಉಲ್ಲೇಖಿಸುತ್ತಾರೆ. ಅಮೆರಿಕಾದ ಕೆಲವು ಕವಿಗಳು ಕಂಡ ವಸಂತದ ಒಂದು ಸಂಕ್ಷಿಪ್ತ ಚಿತ್ರಣವೂ ಇಲ್ಲಿ ಸೇರ್ಪಡೆಗೊಂಡಿದೆ. ರಂಗಾಚಾರ್ ಹೆಮ್ಮಿಗೆ, ಡಾ । ಹಾ.ಮು. ಪಟೇಲ, ಚಿ. ಉದಯಶಂಕರ, ವಿಮಲಾ ಚನ್ನಬಸಪ್ಪ, ಡಾ । ಮೈ.ಶ್ರೀ. ನಟರಾಜ್, ಜ್ಯೋತಿ ಮಹದೇವ್, ಎಂ.ಆರ್. ದತ್ತಾತ್ರಿ, ರಾಮಭಟ್, ಮಾಯಾ ಹರಪನಹಳ್ಳಿ ಮೊದಲಾದವರ ಕಾವ್ಯದಲ್ಲಿ ಕಂಡುಬರುವ ವಸಂತೋತ್ಸವದ ಕಿರುನೋಟ ನೀಡುತ್ತಾರೆ.</p>
		<p>'ಸೀಳ್ಗವನಗಳು' ಡಾ । ಕೆ. ಶಿವರಾಮಕಾರಂತರ ಒಂದು ಅಪೂರ್ವ ಕವನ ಸಂಕಲನ ಕುರಿತಾದ ಸಮೀಕ್ಷೆಯಾಗಿದೆ. ''ಗದ್ಯ ಬರೆಹಗಳಿಂದ ಪ್ರಖ್ಯಾತರಾದ ಪದ್ಯ ಪ್ರಯೋಗಗಳು ಅಚ್ಚರಿಯ ಮತ್ತು ಕುತೂಹಲದ ಸಂಗತಿ ಯಾಗಬಲ್ಲ ವಿಷಯವಾದುದರಿಂದ ಕಾರಂತರ ಈ ಅಪರಿಚಿತ ಮುಖವನ್ನು ಪರಿಚಯಮಾಡಿಕೊಳ್ಳಲು ಓದುಗರೊಂದಿಗೆ ಲೇಖಕನೂ ಇಲ್ಲಿ ಪ್ರಯತ್ನಿ ಸುತ್ತಿದ್ದಾನೆ'' ಎಂದು ಕುತೂಹಲ ವ್ಯಕ್ತಪಡಿಸುತ್ತಾರೆ. 'ಸೀಳ್ಗವನಗಳು' ಸಂಕಲನದ ರಚನೆಗಳಲ್ಲಿ 'ಕಾಂತಾ ಸಂಮಿತ'ವನ್ನು ಮೀರಿ, ವಿಡಂಬನೆ, ವ್ಯಂಗ್ಯ, ಶತಾರಿ, ತುರುಚು-ಗಬ್ಬಗಳ ಪ್ರಯೋಗಗಳೂ ಸಾಕಷ್ಟು ಪರಿಣಾಮಕಾರಿಯಾಗಿಯೇ ಆಗಿವೆ ಎಂಬ ಅಭಿಪ್ರಾಯ ಪಡುತ್ತಾರೆ. ಇಲ್ಲಿನ ಪದ್ಯಗಳು ನವ್ಯಶೈಲಿಯ, ಮುಕ್ತಛಂದಸ್ಸಿನಲ್ಲಿ ಬಹಳವಿದ್ದರೂ, ಕಾರಂತರು ಮನಸ್ಸು ಮಾಡಿದರೆ ಛಂದೋಬದ್ಧವಾಗಿ ಬರೆಯಬಲ್ಲರು ಎಂಬುದಕ್ಕೆ 'ಗಂಡು ಹೆಣ್ಣು' ಪದ್ಯವನ್ನು ನಿದರ್ಶನವಾಗಿ ನೀಡುತ್ತಾರೆ. 'ವಿಶ್ವಮಾನವ' ಕವನ ಕಾರಂತರ ಕಾವ್ಯ ಸಂದೇಶ ಎಂಬುದು ಲೇಖಕರ ನಿಲುವು.</p>
		<p>ಗೋಪಾಲಕೃಷ್ಣ ಅಡಿಗರ 'ನನ್ನ ಅವತಾರ' ಕವಿತೆ ಅವರ 'ನಡೆದುಬಂದ ದಾರಿ' ಸಂಕಲನದ ರಚನೆ. ''ರಾಮನ ಬಳಿ ಇದ್ದೆ ನಾನು.... ಉಳಿದೆ ನಾನು ಆಗಲೂ ಈಗ ಇಲ್ಲಿ ಕೊಳೆವೊಲು....'' -ಪ್ರಸ್ತುತ ಕವಿತೆಯ ವಿಶ್ಲೇಷಣೆಯಲ್ಲಿ ಮಗ್ನರಾಗುತ್ತಾರೆ. ''ಕಣ್ಣಿದ್ದೂ ಕುರುಡನಾದ, ಕಿವಿಯಿದ್ದೂ ಕಿವುಡನಾದ, ಬಾಯಿದ್ದೂ ಮೂಕನಾದ, ಕಾಲಿದ್ದೂ ಹೆಳವನಾದ, ಜೀವ ಇದ್ದೂ ಸತ್ತವನ ಕೆಣಕಿ, ಚುಚ್ಚಿ ಹಂಗಿಸಿ ಹೀಯಾಳಿಸುತ್ತದೆ; ಮುಸುಕಿನಲ್ಲೇ ಗುದ್ದುತ್ತದೆ; ಕಣ್ಣು ತೆರೆದು ನಡೆಯುವವರಿಗೆ ಬಾಳದಾರಿಯ ಕೈಮರವೂ ಆಗುತ್ತದೆ'' ಎಂಬುದನ್ನು ಸರಿಯಾಗಿ ವಿಶ್ಲೇಷಿಸಿದ್ದಾರೆ.</p>
		<p>'ಡಾ । ಜಿ.ಎಸ್. ಶಿವರುದ್ರಪ್ಪನವರ ಕಾವ್ಯದಲ್ಲಿ ವಿಡಂಬನೆಯ ಸೊಗಸು' ಲೇಖನದಲ್ಲಿ ಅವರ ಕವನಗಳಲ್ಲಿನ ವಿಡಂಬನೆಯ ಅಂಶಗಳನ್ನೂ, ವಿಡಂಬನಾತ್ಮಕ ಕವನಗಳಲ್ಲಿ ಹಾಸ್ಯ ಪ್ರಜ್ಞೆಯ ಸಿದ್ಧಿಯನ್ನೂ ಗುರುತಿಸುವ ಪ್ರಯತ್ನದಲ್ಲಿ ಹರಿಯವರು ಸಾಕಷ್ಟು ಯಶಸ್ವಿಯಾಗಿದ್ದಾರೆ. ''ಸುಮ್ಮನೆ ಸಿನಿಕ್ ಆಗಿ, ದೂಷಣೆ ಮಾಡುವುದೇ ಈ ಕವನಗಳ ಹಿನ್ನೆಲೆ ಆಗಿಲ್ಲ; ಪರಿಹಾರದ ಸೂಚನೆಗಳೂ ಇವೆ ಎನ್ನುತ್ತಾ, 'ಹಾರೈಕೆ' ಕವಿತೆಯನ್ನು ಈ ಸಂದರ್ಭದಲ್ಲಿ ಉದಹರಿಸುತ್ತಾರೆ.</p>
		<p>'ಪುತಿನ ಕಾವ್ಯ- ಒಂದು ಸಮೀಕ್ಷೆ'ಯ ಆರಂಭದಲ್ಲಿ ಪುತಿನ ಅವರ 'ಗಣೇಶ ದರ್ಶನ' ಸಂಕಲನದ 'ನನ್ನ ನಾಯಿ ಕತೆ' ಕುರಿತ ವಿವರಣೆ ನೀಡುತ್ತಾರೆ. 'ಕರುಣೆ ಒಲುಮೆಗೆ ಸಾಟಿಯೇ?' ಎಂಬುದು ಕವಿಯ ಪ್ರಶ್ನೆ. 'ಸಂಪ್ರದಾಯ ನಿಷ್ಠೆ ಜೊತೆಗೆ, ವರ್ತಮಾನದಲ್ಲಿ ನಿಂತು ಹಳೆಯ ಮೌಲ್ಯ ವ್ಯವಸ್ಥೆಯನ್ನು ಸರಿಯಾಗಿ ಸಾಕ್ಷಾತ್ಕರಿಸಿಕೊಳ್ಳುವ ಸೃಜನಶೀಲತೆ ಪುತಿನ ಅವರಿಗೆ ಸಿದ್ಧಿಸಿದೆ' ಎಂಬುದು ಲೇಖಕರ ನಿಲುವು. 'ಪುತಿನ ಅವರ ಕಾವ್ಯದ ನೆಲಗಟ್ಟು ಅಪ್ಪಟ ಭಾರತೀಯ!' ಎನ್ನುತ್ತಾರೆ. ಕನ್ನಡ ನಾಟಕ ಲೋಕದಲ್ಲಿ ಹೊಸಹಾದಿಯನ್ನು ಬಿಚ್ಚಿದವರು ಎಂಬ ವಿವರಣೆಯ ಜೊತೆಗೆ ಪುತಿನ ಅವರ 'ಅಹಲ್ಯೆ' ಸೊಗಸಾದ ನಾಟಕ ಎಂದು ಮನಗಾಣಿಸುತ್ತಾರೆ. ಹಾಗೆಯೇ 'ಪುತಿನ ಅವರ ಗೀತರೂಪಕಗಳಲ್ಲಿ ಸಾಹಿತ್ಯ ಸಂಗೀತಗಳ ಮಧುರ ದಾಂಪತ್ಯವಿದೆ' ಎಂಬುದನ್ನು ಸ್ಪಷ್ಟಪಡಿಸುತ್ತಾರೆ. ಲೇಖನದ ಅನುಬಂಧದಲ್ಲಿ ಡಾ । ಪುತಿನ ಪ್ರತಿಷ್ಠಾನದ ಒಂದು ಇಣುಕು ನೋಟ ನೀಡಿದ್ದಾರೆ. ಅದರಲ್ಲಿ ಪುತಿನ ಸಾಂಸ್ಕೃತಿಕ ಸ್ಮರಣಾಲಯ, ಪ್ರತಿಷ್ಠಾನದ ಪ್ರಕಟಣೆಗಳು, ಪುತಿನ ಪುರಸ್ಕಾರ, ಪುತಿನ ರಂಗಮಂದಿರಗಳ ಸಂಕ್ಷಿಪ್ತ ಮಾಹಿತಿಯಿದೆ.</p>
		<p>ವಿನಾಯಕ ಕೃಷ್ಣ ಗೋಕಾಕರ 'ಇಂದಿಲ್ಲ ನಾಳೆ' ಗದ್ಯ ಪದ್ಯ ಮಿಶ್ರಿತ ಒಂದು ಬಗೆಯ ಚಂಪೂಶೈಲಿಯಲ್ಲಿ ರಚಿತವಾದ ಕೃತಿ. ಗೋಕಾಕರ ೧೨೦ ದಿನಗಳ ಅಮೆರಿಕಾ ಪ್ರವಾಸದ ಫಲಶ್ರುತಿಯಾಗಿ ಈ ಕಾವ್ಯ ಮೂಡಿಬಂದಿದೆ. 'ಇಂದಿಲ್ಲ ನಾಳೆ' ಅವರ ಪೂರ್ಣ ವಿಕಸಿತ ದೃಷ್ಟಿಯ ಲೋಕಾನುಭವದತ್ತ ಸಾಗಿದೆ'' ಎಂಬ ಡಾ । ಜಿ.ವಿ. ಕುಲಕರ್ಣಿಯವರ ಅಭಿಪ್ರಾಯವನ್ನು ಉಲ್ಲೇಖಿ ಸುತ್ತಾರೆ. ಈ ಕೃತಿ ಗೋಕಾಕರ 'ಪೂರ್ಣ ವಿಕಸಿತ ದೃಷ್ಟಿಯ ಲೋಕಾನುಭವ ಕಾವ್ಯವಾಗಿದೆ' ಪ್ರೊ. ಕೆ. ನರಸಿಂಹಮೂರ್ತಿಯವರ ಅಭಿಪ್ರಾಯವನ್ನು ಮನಗಾಣಿಸುತ್ತಾರೆ. ಗೋಕಾಕರು ವಿಶ್ವವಿಖ್ಯಾತ ಹಾರ್ವರ್ಡ್ ವಿಶ್ವವಿದ್ಯಾನಿಲಯ ವೀಕ್ಷಿಸಿದಾಗ ಅದರ ಭವ್ಯತೆಯ ನೋಟದ ಜೊತೆಗೆ ಎಮರ್ಸನ್, ಥೋರೊ, ಕ್ವಿಟ್‍ಮನ್- ಆ ವಿಶ್ವವಿದ್ಯಾನಿಲಯ ಸೃಜಿಸಿದ ಮಹಾಪ್ರತಿಭೆಗಳನ್ನು ಸ್ಮರಿಸುತ್ತಾರೆ. ಅಲ್ಲಿನ ಪ್ರಾಣಿಸಂಗ್ರಹಾಲಯ ವೀಕ್ಷಣೆಯ ಹಿನ್ನೆಲೆಯಲ್ಲಿ ಮನುಕುಲದ ವೃತ್ತಾಂತ ಸ್ಮೃತಿಪಟಲದ ಮುಂದೆ ಹಾದು ಹೋಗುತ್ತದೆ. ನ್ಯೂಜೆರ್ಸಿಯ ಪ್ರಿನ್ಸ್‍ಟನ್ ವಿಶ್ವವಿದ್ಯಾನಿಲಯಕ್ಕೆ ಭೇಟಿ ಮಾಡಿದ ಸಂದರ್ಭದಲ್ಲಿ ಪ್ರಖ್ಯಾತ ವಿಜ್ಞಾನಿ ಐನ್‍ಸ್ಟೈನ್ ನೆನಪಾಗುತ್ತಾನೆ. ಸಾಪೇಕ್ಷ ಸಿದ್ಧಾಂತದ ಮೂಲಭೂತ ತತ್ತ್ವಗಳನ್ನು ಬೋಧಿಸಿದ ಅವನು ಋಷಿಯಂತೆ ಬಾಳಿದವನು. ಈ ಹಿನ್ನೆಲೆಯಲ್ಲಿ ಗೋಕಾಕರು ಹೀಗೆ ಕಾವ್ಯ ನಮನ ಸಲ್ಲಿಸುತ್ತಾರೆ:</p>
		<p class="verse">''ಋಷಿಯಂತೆ ಬಾಳಿ ಋಷಿಯಂತೆ ಕಾಣ್ಕೆಯ ಕಂಡೆ<br />.... ಬಾ, ಋಷಿಗೆ ನಿನ್ನ ಪುಷ್ಪಾಂಜಲಿಯ ಚೆಲ್ಲಿ''</p>
		<p>ಗೋಕಾಕರು ಕಂಡ ಅಮೆರಿಕನ್ನರ ಮನೋವೈಶಾಲ್ಯ, ಸಹೃದಯತೆಗಳನ್ನು ಲೇಖಕರು ದಾಖಲಿಸುತ್ತಾರೆ.</p>
		<p>'ಕೆ.ಎಸ್. ನರಸಿಂಹಸ್ವಾಮಿ: ಒಂದು ನೆನಪು' ಲೇಖನದಲ್ಲಿ ಮೊಟ್ಟ ಮೊದಲು ನಮಗೆ ಗೋಚರಿಸುವುದು ಏನು ಅಂದರೆ, ಕೆ.ಎಸ್.ನ. ಅವರ ಕಾವ್ಯದಲ್ಲಿನ ಸರಳತೆ.... ಬೇರೆ ಬೇರೆಯವರದು ಬೇರೆ ಬೇರೆ ರೀತಿಯ ಸರಳತೆ. ಇಲ್ಲಿ ನರಸಿಂಹಸ್ವಾಮಿಯವರ ಭಾವಗೀತೆಗಳಲ್ಲೆಲ್ಲಾ ಅನನ್ಯವಾದ ಅವರದೇ ಛಾಪುವುಳ್ಳ ಸರಳತೆ ಇದೆ; ಹಾಡಿದ್ದನ್ನು ಕೇಳಿದಾಗ, ಬರೆದದ್ದನ್ನು ಓದಿದಾಗ, ''ಇದು ಅವರೇ ಬರೆದಿದ್ದೇ ಇರಬೇಕು'' ಎಂದು ಥಟ್ಟನೆ ಅನ್ನಿಸುವ ವಿಶಿಷ್ಟವಾದ ಸರಳ ಶೈಲಿ ಆ ಹಾಡುಗಬ್ಬಗಳದು'' ಎಂದು ಕೆ.ಎಸ್.ನ. ಕಾವ್ಯದ ವಿಶಿಷ್ಟತೆಯನ್ನು ಗುರುತಿಸುತ್ತಾರೆ. ನರಸಿಂಹಸ್ವಾಮಿಯವರ ಕಾವ್ಯಾಭ್ಯಾಸ ಮಾಡುವವರಿಗೆ ಅದರಲ್ಲಿ ಕಂಡುಬರುವ ಸರಳತೆ ಮತ್ತು ಸಜ್ಜನಿಕೆ ಎರಡು ವಿಶಿಷ್ಟಾಂಶಗಳು ಎಂಬುದನ್ನು ಮನಗಾಣಿಸುತ್ತಾರೆ. ಮೈಸೂರು ಭಾಗದ ಜನರ ಸಂಸ್ಕೃತಿಯನ್ನು ಸಮರ್ಥವಾಗಿ ಬಿಂಬಿಸುವ ಕಾವ್ಯ ಎಂಬ ನಿಲುವು ಅವರದು.</p>
		<p>'ಕತೆಗಾರ ಅನಕೃ' ಲೇಖನದಲ್ಲಿ ಮೂರು ಅಕ್ಷರಗಳ ಕನ್ನಡದ ಶಕ್ತಿಯಾದ ಅನಕೃ ವ್ಯಕ್ತಿತ್ವ-ಸಾಧನೆಗಳನ್ನು ಪರಿಚಯಿಸುತ್ತಾರೆ. ಅವರ ವಾಗ್ಮಿತೆಯನ್ನು ಕೊಂಡಾಡುತ್ತಾರೆ. ೧೯೨೬ ರಿಂದ ಸಣ್ಣ ಕತೆಗಳ ರಚನೆಯಲ್ಲಿ ತೊಡಗಿಸಿಕೊಂಡ ಅನಕೃ ೫೦ಕ್ಕೂ ಮೀರಿದ ಕತೆಗಳನ್ನು ರಚಿಸಿರುವ ಬಗ್ಗೆ ಮಾಹಿತಿ ನೀಡುತ್ತಾರೆ. ಸಣ್ಣಕತೆ ಹಾಗೂ ಕಾದಂಬರಿಗಳ ನಡುವೆ ಇರುವ ವಿಶೇಷ ಅಂತರವನ್ನು ವಿಶ್ಲೇಷಿಸುತ್ತಾರೆ. ಕಥಾ ಪ್ರಪಂಚದ ವಿಸ್ತಾರವನ್ನು, ವೈವಿಧ್ಯ ಪೂರ್ಣನೆಯನ್ನು ಮನಗಾಣಿಸುತ್ತಾರೆ. ಅವರ ಕತೆಗಳು ಸಮಾಜದ ಎಲ್ಲ ಬಗೆಯ ಎಲ್ಲ ಸ್ತರದ ಜನರನ್ನು ವಸ್ತುವಾಗಿ ಒಳಗೊಂಡಿರುವುದು, ಅವರ ಜೀವನ ಸಮಸ್ಯೆಗಳು, ಇವುಗಳ ಬಗೆಗೆ ಗಮನ ಸೆಳೆದು ಅವರ ಕತೆಗಳಲ್ಲಿ ಮಾನವೀಯ ಅಂತಃಕರಣ ವಿಶಿಷ್ಟ ಸ್ಥಾನ ಪಡೆದಿದೆ ಎಂಬುದನ್ನು ಗುರುತಿಸುತ್ತಾರೆ. ಅನಕೃ ಅವರ 'ಸಂಧ್ಯಾರಾಗ' ಕಾದಂಬರಿ ಬಗ್ಗೆ ವಿಶೇಷ ಮೆಚ್ಚುಗೆ ವ್ಯಕ್ತಪಡಿಸುತ್ತಾರೆ.</p>
		<p>'ಚಂದ್ರಶೇಖರ ಕಂಬಾರ: ಒಂದು ವಿವೇಚನೆ' ಲೇಖನವು ಕಂಬಾರರ 'ಜೋಕುಮಾರಸ್ವಾಮಿ' ನಾಟಕ ಕುರಿತ ವಿವೇಚನೆಯಿಂದ ಆರಂಭವಾಗುತ್ತದೆ. ಮೇಳದವರು ಕುಣಿಯುತ್ತಾ ಹಾಡುತ್ತಾ ಬರುವುದರತ್ತ ತಮ್ಮ ಉಲ್ಲೇಖದಿಂದ ಗಮನ ಸೆಳೆಯುತ್ತಾರೆ:</p>
		<p class="myquote"><strong>'ಶ್ರೀ ಗಜವದನಾ<br />ಗಿರಿಜಾನಂದನ<br />ಸ್ವೀಕರಿಸಯ್ಯಾ ಸಾವಿರ ನಮನ...'</strong></p>
		<p>ಪ್ರಸ್ತುತ ನಾಟಕವು ೧೯೭೫ರ ಭಾರತೀಯ ಭಾಷೆಯ ಅತ್ಯುತ್ತಮ ನಾಟಕ ಎಂದು 'ಕಮಲಾದೇವಿ ಚಟ್ಟೋಪಾಧ್ಯಾಯ' ಬಹುಮಾನಕ್ಕೆ ಪಾತ್ರವಾಗಿರುವುದು. ಇಲ್ಲಿ ಲೇಖಕರು ಹೇಳುವಂತೆ 'ಜಾನಪದದ ಆಕಾರ, ನೇರ ವಿಚಾರ ಹೇಳೋ ವ್ಯಾಪಾರ ಎಲ್ಲಾ ಇದೆ....'' ಕಂಬಾರರು ತಮ್ಮ ಕೃತಿಗಳ ಮೂಲಕ 'ಕೇಳುಗರ ಮೇಲೆ, ಓದುಗರ ಮೇಲೆ, ನೋಡುಗರ ಮೇಲೆ ಹಾಕುವ ಮೋಡಿ!' ಕುರಿತು ವಿವರಣೆ ನೀಡುತ್ತಾರೆ.</p>
		<p>'ಬನ್ನಂಜೆಯವರ ಸಾಹಿತ್ಯ ಸಾಧನೆ' ಕನ್ನಡ ಹಾಗೂ ಸಂಸ್ಕೃತದಲ್ಲಿ ಪ್ರಖ್ಯಾತ ವಿದ್ವಾಂಸರಾದ ಬನ್ನಂಜೆಯವರ ವ್ಯಕ್ತಿತ್ವ ಹಾಗೂ ಸಾಹಿತ್ಯ ಸಾಧನೆಯನ್ನು ಕುರಿತದ್ದು. ಅವರ ಮಾತಿನ ಮೋಡಿಯತ್ತ ಗಮನಸೆಳೆಯುತ್ತಾರೆ. ''ಎಂತೆಂಥ ಕಗ್ಗಂಟೆನಿಸಿದ ಕ್ಲಿಷ್ಟ ವಿಷಯಗಳನ್ನೂ ಬೆಣ್ಣೆಯಾಗಿಸಿ, ಸಾಹಿತ್ಯ ಮತ್ತು ಅಧ್ಯಾತ್ಮ, ಭಕ್ತಿ ಮತ್ತು ಜ್ಞಾನಗಳನ್ನು ಸಮನ್ವಯಿಸಿ, ಹೃದಯಂಗಮವಾಗಿಸಿ, ಭಿನ್ನರುಚಿಯ ಪಂಡಿತರಿಗೂ ಪಾಮರರಿಗೂ ಅದೊಂದು ರಸದೌತಣದ ಸಮಾರಾಧನೆಯಾಗಿಸಿಬಿಡುತ್ತದೆ!'' ಗ್ರಂಥ ಸಂಪಾದನೆಯ ಕ್ಷೇತ್ರದಲ್ಲಿ ಅವರ ಸಾಧನೆ ಅದ್ವಿತೀಯ. ಸುಮಾರು ಎರಡು ಸಾವಿರ ಪುಟಗಳ, ಐದು ಸಂಪುಟಗಳಲ್ಲಿ ಆಚಾರ್ಯ ಶ್ರೀ ಮಧ್ವರ ಸಂಪೂರ್ಣ ಕೃತಿ ಸಮುಚ್ಚಯದ ಪ್ರಕಟಣೆ ಅವರ ಸಾಧನೆಗೆ ದಿಕ್ಸೂಚಿ ಎಂಬುದನ್ನು ಮನಗಾಣಿಸಿರುವುದರ ಜೊತೆಗೆ ಸಂಸ್ಕೃತದಿಂದ ಕನ್ನಡಕ್ಕೆ ಅವರು ಭಾಷಾಂತರಿಸಿರುವ ಕೃತಿಗಳು, ಅವರ ನಿರರ್ಗಳವಾದ ಸಂಸ್ಕೃತ ವಾಕ್ಚಾತುರ್ಯ, ಜಿ.ವಿ. ಅಯ್ಯರ್ ಅವರ ಶ್ರೀ ಶಂಕರಾಚಾರ್ಯ, ಶ್ರೀ ಮಧ್ವಾಚಾರ್ಯ ಚಲನಚಿತ್ರಗಳ ಸಂಸ್ಕೃತ ಸಂಭಾಷಣೆಯ ಹೊಣೆಗಾರಿಕೆ- ಇವೇ ಮೊದಲಾದ ಸಾಧನೆಗಳು ಪರಿಣಾಮಕಾರಿಯಾಗಿ ನಿರೂಪಿತವಾಗಿವೆ.</p>
		<p>'ಥೇಮ್ಸ್ ನದಿಯ ನಾಡಿನಲ್ಲಿ' ಲೇಖನವು ಪ್ರೊ । ಎಸ್.ಪಿ. ಉಮಾದೇವಿಯವರ ಪ್ರವಾಸಕಥನ ಕುರಿತ ವಿವೇಚನೆ. ಶೀರ್ಷಿಕೆಯಲ್ಲೇ ಇದನ್ನು ಹರಿಯವರು 'ಜ್ಞಾನತೀರ್ಥ ದರ್ಶನದ ಸವಿನೆನಪುಗಳು' ಎಂದು ಉಲ್ಲೇಖಿಸಿದ್ದಾರೆ. ಇದು ಹರಿಯವರು ಪ್ರಸ್ತುತ ಪ್ರವಾಸಕಥನಕ್ಕೆ ಬರೆದ ಮುನ್ನುಡಿಯ ವಿಸ್ತೃತ ರೂಪ. ಇಲ್ಲಿ ಲೇಖಕರು ಪ್ರವಾಸಕಥನದ ಹೆಜ್ಜೆಗುರುತು ಗಳನ್ನು ಸಂಗ್ರಹಿಸಿದ್ದಾರೆ. ಪ್ರಸ್ತುತ ಕೃತಿಯಲ್ಲಿ 'ಕೆಲವು ಹೃದ್ಯವಾದ ವಿಚಾರ ತರಂಗಗಳು ಓದುಗರ ಗಮನ ಸೆಳೆಯುತ್ತವೆ' ಎಂದು ಮೆಚ್ಚುಗೆ ವ್ಯಕ್ತಪಡಿಸುತ್ತಾರೆ.ಪ್ರವಾಸದ ಮಹತ್ವವನ್ನು ವಿವಿಧ ಆಕರಗಳ ಮೂಲಕ ತಿಳಿಸುತ್ತಾರೆ. ಇಂಗ್ಲೆಂಡ್‍ನಲ್ಲಿ ಸ್ತ್ರೀಯರಿಗೆ ತುಂಬಾ ಗೌರವ ನೀಡುವುದನ್ನು, ಅಲ್ಲಿ ಸಮಾನತೆಗೆ ಮಹತ್ವ ಕೊಟ್ಟಿರುವುದನ್ನು, ಅವರ ಕರ್ತವ್ಯನಿಷ್ಠೆ, ಒಗ್ಗಟ್ಟು ಈ ಕುರಿತಾಗಿ ಪ್ರವಾಸಕಥನದಲ್ಲಿ ದಾಖಲಿಸಿರುವ ಅಂಶಗಳತ್ತ ಕ್ಷ-ಕಿರಣ ಬೀರುತ್ತಾರೆ. ಹಾಗೆಯೇ ವಿದೇಶದಲ್ಲಿರುವ ಕನ್ನಡಿಗರ ಅತಿಥಿ ಸತ್ಕಾರ, ಸಂಘಸಂಸ್ಥೆಗಳು ನಮ್ಮ ವಿದ್ವನ್ಮಣಿಗಳಿಗೆ, ಕಲಾವಿದರಿಗೆ ತೋರುವ ಗೌರವದ ಬಗೆಗೂ ಉಲ್ಲೇಖಿಸಿ, ಶ್ರೀಮತಿ ಎಸ್.ಪಿ. ಉಮಾದೇವಿ ಯವರ ಸಾಹಿತ್ಯಕ ಸಾಧನೆಯ ಸಂಕ್ಷಿಪ್ತ ವಿವರ ನೀಡುತ್ತಾರೆ. ಒಟ್ಟಾರೆ ಇದೊಂದು ಸಾರ್ಥಕ ಕೃತಿ ಎಂಬುದು ಹರಿಯವರ ನಿಲುವು.</p>
		<p>'ಜೋಗವ್ವ' ಕುಮಾರ್ ಅವರ ಕಾದಂಬರಿ. 'ಇದೊಂದು ಕಥನ ಕೌಶಲ್ಯದ ಕುಸುರಿಯ ಕೆಲಸ' ಎಂಬುದು ಹರಿಯವರ ಅಭಿಮತ. ''ಪರಂಪರೆ, ಸಾಂಪ್ರದಾಯಿಕತೆ, ಶ್ರದ್ಧೆ, ಮೂಢನಂಬಿಕೆ, ಭಕ್ತಿ, ಆಚರಣೆ, ವಿವೇಚನೆ, ಕುರುಡುನಡೆ ಹೀಗೆ ಜೀವನ ಎದುರಿಸುವ ದ್ವಂದ್ವಗಳ ಸೆಣಸಾಟದ ಒಂದು ಒಂದು ಉತ್ತಮ ಚಿತ್ರಣ ಈ 'ಜೋಗವ್ವ' ಕಾದಂಬರಿ'' ಎನ್ನುತ್ತಾರೆ. ಮುಂದುವರೆದು ಕಾದಂಬರಿಯ ಮುಖ್ಯ ಎಳೆಗಳನ್ನು ಉಲ್ಲೇಖಿಸಿ, ಕಾದಂಬರಿ ವಿಮರ್ಶಕರ ಮೆಚ್ಚುಗೆಗೆ ಪಾತ್ರವಾಗಿರುವುದರತ್ತ ಗಮನಸೆಳೆಯುತ್ತಾರೆ. ''ದೇಸಿಯ ಸೊಗಡು, ಆಡುಭಾಷೆಯ ಸೊಗಸು, ಮಾತುಕತೆಯಲ್ಲಿ ಲವಲವಿಕೆ, ಪಾತ್ರಪೋಷಣೆಯಲ್ಲಿ ಬಂಧುರತೆ, ಕತೆಗೆ ಇಂಬನ್ನೀವ ಪ್ರಸಂಗಗಳ ಚಿತ್ರಣದಲ್ಲಿ ಕುಸುರಿಯ ಕೌಶಲ ಮತ್ತು ಸಹಜತೆ ಕಾದಂಬರಿಯ ಮೆರುಗುಗಳು'' -ಇದು ಕಾದಂಬರಿಯ ಮೆಚ್ಚುಗೆಗೆ ಕಾರಣವಾದ ಅಂಶಗಳು.</p>
		<p>'ಜೀವಿ ಕಂಡ ಅಮೆರಿಕಾ' ಲೇಖಕರಾದ ಪ್ರೊ. ಜಿ.ವಿ. ಕುಲಕರ್ಣಿ ವಿರಚಿತ ಪ್ರವಾಸ ಕಥನ. ಇಲ್ಲಿ ಪ್ರವಾಸ ಮಾಡಿದ ದೇಶಗಳ ಬಗೆಗಿನ ಚರಿತ್ರೆ ಅಡಕವಾಗಿದೆ. ಪ್ರಸ್ತುತ ಲೇಖನದಲ್ಲಿ ಅಮೆರಿಕಾ ಪ್ರವಾಸ ಕುರಿತಂತೆ ಕನ್ನಡದಲ್ಲಿ ಬಂದಿರುವ ಬಹಳಷ್ಟು ಕೃತಿಗಳ ಸಂಕ್ಷಿಪ್ತ ಮಾಹಿತಿ ಇರುವುದು ವಿಶೇಷ. ಹರಿಯವರು 'ಜೀವಿ' ಅವರ ಪ್ರವಾಸ ಕಥನದ ಹೆಜ್ಜೆ ಗುರುತುಗಳನ್ನು ಸಂಗ್ರಹಿಸುವುದರಲ್ಲಿ ಯಶಸ್ವಿಯಾಗಿದ್ದಾರೆ. ಲೇಖನದ ಕೊನೆಯಲ್ಲಿ ಗ್ರಂಥಕರ್ತೃಗಳ ಸಂಕ್ಷಿಪ್ತ ಪರಿಚಯವಿದೆ.</p>
		<p>'ಕರ್ನಾಟಕ ಭಾಗವತ' ಕುರಿತ ವಿದ್ವತ್ಪೂರ್ಣ ಲೇಖನದಲ್ಲಿ ಈ ಗ್ರಂಥವನ್ನು ಹರಿಯವರು 'ವಿಷ್ಣುಪಾರಮ್ಯ ಸಾರುವ ಅಪೂರ್ವ ಕನ್ನಡ ಕಾವ್ಯ' ಎಂದು ಮೆಚ್ಚಿಕೊಂಡಿದ್ದಾರೆ.</p>
		<p>ಸಂಸ್ಕೃತದಲ್ಲಿ 'ಶ್ರೀಮದ್ಭಾಗವತ'ವು ಒಂದು ಪ್ರಸಿದ್ಧ ಗ್ರಂಥ. ಈ ಗ್ರಂಥವನ್ನು ಕನ್ನಡದಲ್ಲಿ ಪದ್ಯರೂಪದಲ್ಲಿ ಅನುವಾದಿಸಲಾಗಿದೆ. ಭಾಮಿನಿ ಷಟ್ಪದಿಯಲ್ಲಿ; ಹನ್ನೆರಡು ಸ್ಕಂದಗಳಲ್ಲಿ ರಚಿತಗೊಂಡ ವಿಸ್ತಾರವಾದ ಕನ್ನಡ ಕೃತಿ. ಅಮೆರಿಕಾದ ಮಿಸ್ಸೌರಿ ರಾಜ್ಯದ ಕೊಲಂಬಿಯಾ ವಿಶ್ವವಿದ್ಯಾನಿಲಯದ ಭೌತಶಾಸ್ತ್ರ ವಿಭಾಗದ ಪ್ರಾಧ್ಯಾಪಕರೂ, ಮುಖ್ಯಸ್ಥರೂ ಆದ ಪ್ರೊ । ಹೊಳಲ್ಕೆರೆ ರಂಗರಾವ್ ಚಂದ್ರಶೇಖರ್ ಈ ಮಹತ್ತರ ಗ್ರಂಥದ ಪ್ರಧಾನ ಸಂಪಾದಕರು. ೧೪೭೫ ಪುಟಗಳ ಈ ಗ್ರಂಥ ಎರಡು ಸಂಪುಟಗಳಲ್ಲಿ ಪ್ರಕಟಗೊಂಡಿದೆ. ಗ್ರಂಥ ಪ್ರಕಟಣೆಗೆ ಪೂರ್ವಭಾವಿಯಾಗಿ ಪರಿಣತರ ಪರಿಶೋಧಕ ಮಂಡಳಿ ಹರಿಯವರ ನೇತೃತ್ವದಲ್ಲಿ ಕಾರ್ಯತತ್ಪರವಾಗಿದ್ದು ವಿಶೇಷ. ಮೈಸೂರು, ಬೆಂಗಳೂರು, ಧಾರವಾಡ, ಶಿವಮೊಗ್ಗ ಹೀಗೆ ಬೇರೆ ಬೇರೆ ಕಡೆಗಳಲ್ಲಿ ಗ್ರಂಥದ ಲೋಕಾರ್ಪಣೆ ನಡೆದಿದೆ. ಸುದೀರ್ಘ ಪ್ರಸ್ತಾವನೆ, ಗ್ರಂಥಪಾಠ, ಕರ್ತೃತ್ವ ಸಮಸ್ಯೆ, ಕವಿಕಾಲದೇಶ, ಆಧಾರ ಹಸ್ತಪ್ರತಿಗಳ ತೌಲನಿಕ ಅಧ್ಯಯನಗಳನ್ನು ಒಳಗೊಂಡಂತೆ ಮಹತ್ವದ ಸಂಗತಿಗಳು ಇಲ್ಲಿ ಅಡಕವಾಗಿದೆ. ಹರಿಯವರು ಪ್ರಸ್ತುತ ಲೇಖನದಲ್ಲಿ ಗ್ರಂಥದ ವಿದ್ವತ್ಪೂರ್ಣ ವಿಮರ್ಶೆ ನಡೆಸಿ, ಪ್ರಧಾನ ಸಂಪಾದಕರ ಸಂಕ್ಷಿಪ್ತ ಪರಿಚಯ ನೀಡಿದ್ದಾರೆ.</p>
		<p>'ಮಕ್ಕಳ ಸಾಹಿತ್ಯ ಪುಸ್ತಕಗಳು' ಮೈಸೂರು ವಿಶ್ವವಿದ್ಯಾನಿಲಯದ ಕನ್ನಡ ವಿಶ್ವಕೋಶ, ಕನ್ನಡ ಗ್ರಂಥಸೂಚಿ ಸಂಪುಟಗಳ ಕಾರ್ಯನಿರ್ವಾಹಕ ಸಂಪಾದಕರಾದ ಎಸ್. ಚನ್ನಪ್ಪನವರು ಬರೆದಿರುವ ಮಕ್ಕಳ ಪುಸ್ತಕಗಳನ್ನು ಕುರಿತಾದ ಲೇಖನ. ಎಸ್. ಚನ್ನಪ್ಪನವರಿಗೆ ಕಥೆ ಹೇಳುವ ಕಲೆ ಸಿದ್ಧಿಸಿದೆ. ಸರಳ ಭಾಷೆ, ಸುಲಭ ಶೈಲಿಯ ನಿರೂಪಣೆ, ವಿಷಯಗಳ ವ್ಯಾಪಕತೆ ಇವುಗಳು ಲೇಖಕರು ಕಂಡ ಗುಣಾಂಶಗಳು. ಕನ್ನಡ ಸಾರಸ್ವತ ಲೋಕದ ದಿಗ್ಗಜರ ಜೀವನ ಸಾಧನೆಗಳನ್ನು ಕುರಿತಂತೆ ೭೫ಕ್ಕೂ ಹೆಚ್ಚು ಕೃತಿಗಳನ್ನು ಪ್ರಕಟಿಸಿರುವ ಶಿಶುಸಾಹಿತ್ಯದ ಕರ್ತೃವಿನ ಬಗೆಗೆ ಲೇಖಕರ ಮೆಚ್ಚುಗೆ ವ್ಯಕ್ತವಾಗಿದೆ.</p>
		<p>'ಈಇಆಅ' ಕೋ. ಚನ್ನಬಸಪ್ಪನವರ ಪ್ರವಾಸಕಥನ ಕುರಿತ ಲೇಖನ. ವಿದೇಶ ಪ್ರವಾಸ ಮಾಡಿ ಬಂದ ಹಲವಾರು ಜನ ಸಾಹಿತಿಗಳ ಪ್ರವಾಸಕಥನಗಳು ಕನ್ನಡದಲ್ಲಿ ಬಂದಿರುವುದನ್ನು ಉಲ್ಲೇಖಿಸುತ್ತಾರೆ.</p>
		<p>ಪ್ರಸ್ತುತ ಕೃತಿ ಇಪ್ಪತ್ತು ಅಧ್ಯಾಯಗಳಲ್ಲಿ ಹರಡಿದ ಗದ್ಯಕಾವ್ಯ ಎಂದು ಹೇಳುತ್ತಾ 'ಈ ಗದ್ಯ ಕಾವ್ಯ ಹೆಜ್ಜೆ ಹೆಜ್ಜೆಗೂ ಹೊಸಹೊಸ ವಿಷಯಗಳನ್ನು ಹೇಳುತ್ತಾ ಹೋಗುತ್ತದೆ' ಎಂದು ಕೃತಿಯ ವಿಶೇಷತೆ ಗಮನಿಸುತ್ತಾರೆ. 'ಭಾರತದ ಸುಮಾರು ಮೂರರಷ್ಟು ವಿಸ್ತಾರವಾದ ಸಂಯುಕ್ತ ಸಂಸ್ಥಾನ ರಾಜ್ಯವನ್ನು ರಾಷ್ಟ್ರವನ್ನು ಈ ಮೂಲೆಯಿಂದ ಆ ಮೂಲೆಯವರೆಗೆ ಸುತ್ತಿ ಬಂದ ಹೆಗ್ಗಳಿಕೆ ಇವರದು ಸುಮಾರು ಎಲ್ಲಾ ರಾಜ್ಯಗಳಲ್ಲೂ ಸಂಚರಿಸಿ ಬಂದಿದ್ದಾರೆ. ಸಾಮಾನ್ಯವಾಗಿ ಇತರರು ನೋಡಲಾಗದ, ನೋಡಿರದ ವಿಶೇಷ ಸ್ಥಳಗಳನ್ನು ಸಂದರ್ಶಿಸಿ ಬಂದಿದ್ದಾರೆ. ಬರಿ ನೋಡಿ ಬಂದದ್ದಷ್ಟೇ ಅಲ್ಲ, ಒಳಹೊಕ್ಕಿದ್ದಾರೆ. ಸೂಕ್ಷ್ಮ ಅತಿಸೂಕ್ಷ್ಮ ವಿಚಾರಗಳನ್ನು ಖಚಿತ ಅಂಕಿ ಅಂಶಗಳನ್ನು ಸಂಗ್ರಹಿಸಿದ್ದಾರೆ, ಮಾಹಿತಿಗಳನ್ನು ದಾಖಲಿಸಿದ್ದಾರೆ'' ಎಂದು ಹೇಳುವ ಮೂಲಕ ಗ್ರಂಥದ ಮೌಲಿಕತೆಯನ್ನು ಎತ್ತಿಹಿಡಿದಿದ್ದಾರೆ. ಲೇಖನದ ಕೊನೆಯಲ್ಲಿ ಗ್ರಂಥಕರ್ತೃಗಳ ಸಂಕ್ಷಿಪ್ತ ಮಾಹಿತಿ ಒದಗಿಸಿದ್ದಾರೆ.</p>
		<p>'ವೇದಜೀವಿ ಗುಂಡಾವಧಾನಿಗಳು' ಲೇಖನ ಕಥೆಯಾಗಿ ಹೋದ ಪ್ರಾತಃಸ್ಮರಣೀಯರನ್ನು ಸ್ಮರಿಸುವ ಗಮನಾರ್ಹ ರಚನೆ. ಶ್ರೀಯುತರು ಇಪ್ಪತ್ತನೆಯ ಶತಮಾನದ ಮೂವತ್ತರ ದಶಕದ ಮೈಸೂರಿನ ಸುಪ್ರಸಿದ್ಧ ಸಂಸ್ಕೃತ ವಿದ್ವಾಂಸರು. ಗುಂಡಾವಧಾನಿಗಳನ್ನು ಕುರಿತಂತೆ ಶ್ರೀಮತಿ ಜಯಂತಿ ಅಮೃತೇಶ್ ಅವರು ಪ್ರಸ್ತುತ ಜೀವನ ಚರಿತ್ರೆಯನ್ನು ರಚಿಸಿದ್ದಾರೆ. ಹಿರಿಯರ ಸವಿನೆನಪಿನ ಐತಿಹಾಸಿಕ ಮಹತ್ವವುಳ್ಳ ಜೀವನ ಚರಿತ್ರೆ ಇದಾಗಿದೆ ಎಂಬುದು ಹರಿಯವರ ಅಭಿಮತ. ಇಲ್ಲಿ ಆ ಕಾಲದ ಜನಜೀವನ, ನಡವಳಿಕೆಗಳ ಒಳನೋಟವಿದೆ. ಆ ಕಾಲದ ಆದರ್ಶ ವ್ಯಕ್ತಿಗಳ ಪ್ರಸ್ತಾಪವಿದೆ. 'ನೈತಿಕ ಪರಿಶುದ್ಧವೊಂದೇ ಸದಾ ಕಾಲ ಸಲ್ಲುವ ಜೀವನ ಮೌಲ್ಯ'- ಜೀವನ ಮೌಲ್ಯವನ್ನು ಕುರಿತಾದ ಹರಿಯವರ ಈ ವ್ಯಾಖ್ಯೆ ಗಮನಾರ್ಹ. ನಾಡಿನ ಹೆಸರಾಂತ ವಿದ್ವಾಂಸರಾದ ದಿ. ಪ್ರೊ । ಜಿ.ಟಿ. ನಾರಾಯಣರಾವ್ ಅವರ ಮೌಲಿಕ ಮುನ್ನುಡಿ ಕೃತಿಗೆ ಶೋಭೆ ತಂದಿದೆ. ಲೇಖನದ ಕೊನೆಯಲ್ಲಿ ಗ್ರಂಥ ಕರ್ತೃವಿನ ಬಗೆಗೆ ಮಾಹಿತಿಯಿದೆ.</p>
		<p>'ನವಿರು ಮನಸ್ಸಿನ ಬಂಧುರ ಅಭಿವ್ಯಕ್ತಿ- ಜಯಪ್ಪ ಹೊನ್ನಾಳಿ'<sup><a epub:type="noteref" href="999-aside.xhtml#id-000e.01">*</a></sup> ಅವರ ಕಾವ್ಯವಿವೇಚನೆಗೆ ಸಂಬಂಧಿಸಿದ ಲೇಖನ. ಶ್ರೀಯುತರು ಹೊಸ ತಲೆಮಾರಿನ ಮುಂಚೂಣಿಯ ಜನಪ್ರಿಯ ಕವಿಗಳಲ್ಲಿ ಒಬ್ಬರು. 'ಬಾ ಬೆಳಕೆ!', 'ಹುಲ್ಲಿನ ಮನೆ', 'ನಕ್ಷತ್ರ ಕಾವ್ಯ', 'ನಿನ್ನ ಹೆಸರು ಪ್ರೀತಿಯೇ..!?', 'ಭಾವ ಬೆಳದಿಂಗಳು', 'ಅವ್ವಾ...!' -ಹೀಗೆ ಏಳು ಶ್ರೇಷ್ಠ ಕವಿತಾ ಸಂಕಲನಗಳು, ೧೬೦ ಆಧುನಿಕ ವಚನಗಳ ಸಂಕಲನ 'ವಚನ ವಂದನ' ವನ್ನು ಲೋಕಾರ್ಪಣೆ ಮಾಡಿರುವ ಹರಿಯ ಕಾಣಿಕೆ ಹಿರಿಮೆ ಇವರದು. ಇವರ ಸಮಗ್ರ ಕಾವ್ಯದ ಮೊದಲನೆಯ ಸಂಪುಟ 'ಕಾವ್ಯ ಕೂಡಲ' ಶೀರ್ಷಿಕೆಯಲ್ಲಿ ಸೊಗಸಾಗಿ ಮೂಡಿಬಂದಿದೆ.</p>
		<p>ಪ್ರಸ್ತುತ ಲೇಖನದಲ್ಲಿ ಹರಿಯವರು ಆರಂಭಕ್ಕೆ 'ಹುಲ್ಲಿನ ಮನೆ' ಸಂಕಲನದ ಕವಿತೆಗಳ ವಿಶ್ಲೇಷಣೆ ಮಾಡಿ ಹೀಗೆ ಅಭಿಪ್ರಾಯ ದಾಖಲಿಸುತ್ತಾರೆ: 'ರಸರಮಣೀಯತೆ, ಪ್ರೇಮ, ದಿನನಿತ್ಯದ ವ್ಯಾವಹಾರಿಕತೆ, ಸತ್ಯಪ್ರಿಯತೆ, ಕಲ್ಪನಾವಿಲಾಸ, ನಾದಮಾಧುರ್ಯ ಹೀಗೆ ಹಲವಾರು ಉತ್ತಮಿಕೆ ಗುಣ ಜಯಪ್ಪನವರ 'ಹುಲ್ಲಿನ ಮನೆ'ಯ ಕವನಗಳಲ್ಲಿ ಮಿಂಚುತ್ತದೆ.''</p>
		<p>ಕವಿಯ ಹಲವಾರು ರಚನೆಗಳು ಈಗಾಗಲೇ 'ಗುಲ್‍ಮೊಹರ್' ಧ್ವನಿಸಂಪುಟಗಳಲ್ಲಿ ಹೊರಬಂದಿದ್ದು ನಾಡವರ ಮನಸೂರೆಗೊಂಡಿದೆ. ಅದರಲ್ಲಿ ಹರಿಯವರು ತಮಗೆ ಅತ್ಯಂತ ಪ್ರಿಯವಾದ 'ಎಲ್ಲಿ ಹೋಯ್ತು ನಿನ್ನ ಪ್ರೀತಿ?' ಕವಿತೆಯನ್ನು ಉಲ್ಲೇಖಿಸುತ್ತಾರೆ. ಜಯಪ್ಪನವರ ಕಾವ್ಯದ ಹೂದೋಟದಲ್ಲಿ ಒಳಪ್ರವೇಶಿಸಿದರೆ, ಇಲ್ಲಿ ಸುತ್ತಾಡಿ, ನೋಡಿ, ವಿಹರಿಸಿ ಬಂದರೆ ಬಗೆಬಗೆಯ ಬಣ್ಣಬಣ್ಣದ ಕವನಗಳಿವೆ ಎಂದು ಹೇಳಿ ಅವನ್ನು ವಿಂಗಡಿಸಿದ್ದಾರೆ.</p>
		<p>ಜಯಪ್ಪನವರ ಕವಿತಾ ಸಂಕಲನಗಳ ಜೊತೆಗೆ ಅವರ ಪ್ರಬಂಧ ಸಂಕಲನ (ಹೂರಣ ತೋರಣ), ಸಂಪಾದಿತ ಕೃತಿ 'ಕುವೆಂಪು ನುಡಿನಮನ' ಕೃತಿಗಳ ಬಗೆಗೂ ಸಂಕ್ಷಿಪ್ತ ಅವಲೋಕನ ನಡೆಸಿದ್ದಾರೆ. ಜಯಪ್ಪನವರ 'ರಸಸ್ಯಂದಿ ಮನಮುಟ್ಟುವ ಕವಿತಾಸಂಕಲನ'ಗಳನ್ನು ಆತ್ಮೀಯವಾಗಿ ಸಹೃದಯ ವಿಮರ್ಶೆಯೊಡನೆ ಸ್ವಾಗತಿಸಿ 'ನವಿರು ಮನಸ್ಸಿನ ಬಂಧುರ ಅಭಿವ್ಯಕ್ತಿ' ಎಂದು ಅದರ ವೈಶಿಷ್ಟ್ಯವನ್ನು ಸರಿಯಾಗಿಯೇ ಗುರುತಿಸುತ್ತಾರೆ.</p>
		<p>'ಚುಟುಕು ವರ್ಷಿಣಿ' ಲೇಖನದಲ್ಲಿ 'ತೇಜನಿನದಗಳ ಅಂಕುರಾರ್ಪಣ' ಎಂದು ಕರೆದಿರುವ ಲೇಖಕರು, ಶ್ರೀಮತಿ ತೇಜಸ್ವಿನಿ ಅರಸ್ ಅವರ ಈ ಕೃತಿಯನ್ನು ಸ್ವಾಗತಿಸಿ ಹೀಗೆ ಅಭಿಪ್ರಾಯ ವ್ಯಕ್ತಪಡಿಸುತ್ತಾರೆ: ''ಇಲ್ಲಿ ನವಿರಾದ ಹಾಸ್ಯವಿದೆ, ಗಂಭೀರ ಚಿಂತನೆಯಿದೆ, ಜಾನಪದ ಸೊಗಡಿದೆ, ಇಚ್ಛೆಯಿದೆ, ಒಪ್ಪಿಗೆಯಿದೆ, ನಿರ್ಧಾರವೂ ಇದೆ; ಅಣ್ಣನ ಬಯಕೆಯಿದೆ, ತಂಗಿಯ ಹರಕೆಯಿದೆ; ಕೋಪವಿದೆ, ತಾಪವಿದೆ, ಚಿಂತನೆಯಿದೆ, ಒಡಲ ಕುದಿ, ವ್ಯಥೆ ವಿಷಾದಗಳು ಇವೆ, ಸತ್ಯದ ಸಾವೂ ಸಹಾ ಇದೆ! ಜೊತೆ ಜೊತೆಗೆ ಬೆಳಕು ಸಾಕಷ್ಟಿದೆ...'' ಲೇಖಕಿಯ ಬರೆಹದಲ್ಲಿ ಚಿಂತನಶೀಲಗುಣವಿದೆ. ಲವಲವಿಕೆಯಿದೆ ಎಂಬುದು ಹರಿಯವರ ಅಭಿಮತ.</p>
		<p>'ತಿಳಿನಗೆಯ ಹಾಲ್ಗಡಲು' ಶೀರ್ಷಿಕೆಯ ಈ ಲೇಖನ ಡಾ । ಎಚ್.ಕೆ. ನಂಜುಂಡಸ್ವಾಮಿ ಅವರ 'ನಿಶ್ಯಬ್ದ ಸಂಗೀತ' ಕೃತಿಯನ್ನು ಕುರಿತದ್ದು. ಭಾರತ ಹಾಗೂ ಅಮೆರಿಕಾದ ಅನುಭವಗಳ ಹಿನ್ನೆಲೆಯಲ್ಲಿ ಮೂಡಿಬಂದಿರುವ ಮೂವತ್ತನಾಲ್ಕು ಹಾಸ್ಯಪ್ರಸಂಗಗಳ ಸಂಕಲನ. ಇಲ್ಲಿ ವ್ಯಕ್ತಿ-ಘಟನೆಗಳ ನುಡಿಚಿತ್ರಗಳಿವೆ. 'ನಿಶ್ಯಬ್ದ ಸಂಗೀತ' ನಗೆಬುಗ್ಗೆ ಎಬ್ಬಿಸುತ್ತದೆ ಎಂದು ಹೇಳುವ ಶಿಕಾರಿಪುರ ಹರಿಹರೇಶ್ವರ ಅವರು ಅದಕ್ಕೆ ನಿದರ್ಶನವನ್ನು ಉದಹರಿಸುತ್ತಾರೆ.</p>
		<p>'ಮೀನಿನ ಹೆಜ್ಜೆ ಮತ್ತು ಮಾಯಾವಿ ಸರೋವರ' ನಾಟಕ ಸಂಕಲನ. ಈ ಕೃತಿಗೆ ಹರಿಯವರು ಬರೆದ ಮುನ್ನುಡಿಯ ವಿಸ್ತೃತರೂಪ ಈ ಲೇಖನ. ನಾಟಕ ನಿರ್ದೇಶನದಲ್ಲಿ ಸಾಕಷ್ಟು ಕೃಷಿ ಮತ್ತು ಹೆಸರು ಮಾಡಿರುವ, ಅಮೆರಿಕಾದಲ್ಲಿ ನೆಲೆಸಿರುವ ಡಾ । ನಟರಾಜ್ ಅವರ 'ಮೀನಿನ ಹೆಜ್ಜೆ' ಕುರಿತು ಹರಿಯವರು ಹೇಳುವ ನುಡಿಗಳಿವು: ''ಸಹೃದಯಿ ನಟರಾಜ್ ಕವಿಯಾಗಿ, ಕಲಾವಿದ ನಟನಾಗಿ ಸಮಾಜದ ಒಳಹೊರಗನ್ನು ಹಲವು ಸ್ತರಗಳಲ್ಲಿ ಅನುಭವಿಸಿದವರಾಗಿ ಒಂದು ಸಾಮಾಜಿಕ ವಸ್ತುವಿನ ನಿರೂಪಣೆಗೆ ನಾಟಕದ ಮಾಧ್ಯಮವನ್ನು ಆರಿಸಿಕೊಂಡು ತಮ್ಮ ಸೂಕ್ಷ್ಮಮತಿಯನ್ನು ಭಾವುಕತೆಯನ್ನು ಪ್ರತಿಭೆಯನ್ನು ತೋರುತ್ತಾರೆ.''</p>
		<p>'ಮಾಯಾವಿ ಸರೋವರ' ಶ್ರೇಷ್ಠ ಹಿಂದೀ ನಾಟಕಕಾರ ಶಂಕರ್ ಶೇಷ್ ಅವರ 'ಅರೆ, ಮಾಯಾವಿ ಸರೋವರ್' ನಾಟಕದ ಕನ್ನಡ ರೂಪಾಂತರ. ಖ್ಯಾತ ನಾಟಕಕಾರ, ನಿರ್ದೇಶಕ, ಕಿರುತೆರೆಯ ಸಾಮ್ರಾಟ ಶ್ರೀ ಟಿ.ಎನ್. ಸೀತಾರಾಮ್ ಸೇರಿದಂತೆ ಪರಿಣತರು ಈ ನಾಟಕದ ಬಗ್ಗೆ ಮೆಚ್ಚುಗೆ ಸೂಚಿಸಿರುವ ಬಗ್ಗೆ ಹೇಳುತ್ತಾರೆ.</p>
		<p>'ಸಂಸ್ತವ' ಮತ್ತು 'ತತ್ತ್ವಾರ್ಥಚಿಂತನ' ಖ್ಯಾತ ವಿದ್ವಾಂಸರಾದ ಎಚ್.ವಿ. ನಾಗರಾಜರಾವ್ ಅವರ ವೈಚಾರಿಕ ಲೇಖನಗಳ ಸಂಕಲನ. ಇದನ್ನು ಹರಿಯವರು ವಿದ್ವತ್ ಪೂರ್ಣ ಸಮೀಕ್ಷೆಗಳ ಸಮಾಹಾರ ಎಂದು ಹೆಸರಿಸಿದ್ದಾರೆ. ಇಲ್ಲಿನ ಪ್ರಬಂಧಗಳು ವೈಚಾರಿಕ ಬಾನಿನತ್ತ ಮೇಲೆತ್ತಿಕೊಂಡು ಹೋಗುತ್ತವೆ. ವೈದಿಕ ವಾಙ್ಮಯದ ಕೆಲವು ಅಪರೂಪದ ವಿಚಾರ ಲಹರಿಗಳು ಮತ್ತು ಇಂದಿಗೆ ಅವುಗಳ ಪ್ರಸ್ತುತತೆ, ರಾಮಾಯಣ ಮಹಾಭಾರತದ ವೈಶಿಷ್ಟ್ಯಗಳು, ಪುರಾಣಕ್ಕೆ ಸಂಬಂಧಿಸಿದ ಹೆಗ್ಗಳಿಕೆಗಳ ಪರಿಚಯ, ಭಾಗವತದ ವಿಷ್ಣು ಪಾರಮ್ಯ, ಕಾಳಿದಾಸನ ಕಾವ್ಯಗಳ ಸ್ತ್ರೀಯರ ಚಿತ್ರಣ ಇವುಗಳ ಪರಿಣಾಮಕಾರಿ ವಿವೇಚನೆಯಿದೆ.</p>
		<p>'ತತ್ತ್ವಾರ್ಥ ಚಿಂತನ' ಕುರಿತು ಹರಿಯವರು ಹೀಗೆ ಹೇಳುತ್ತಾರೆ: ''ತಾತ್ತ್ವಿಕ ಚಿಂತನೆಗೂ, ವ್ಯಾವಹಾರಿಕ ಆಲೋಚನೆಗಳಿಗೂ ಹೀಗೆ ಜಿಜ್ಞಾಸುಗಳ ವಿಭಿನ್ನ ರುಚಿಗಳಿಗೆ ಸಮಾನವಾಗಿ ಸಮಾರಾಧನೆಯನ್ನು ಒದಗಿಸುವ ಆಯ್ದ ಲೇಖನಗಳ ಸಂಕಲನ.''</p>
		<p>ಈ ಸಂಕಲನದಲ್ಲಿರುವ ೩೩ ಲೇಖನಗಳನ್ನು ಹರಿಯವರು ಐದು ಗುಂಪುಗಳಾಗಿ ವಿಂಗಡಿಸುತ್ತಾರೆ. ೧) ಹೊಸ ಗ್ರಂಥಗಳ ಪರಿಚಯಾತ್ಮಕ ವಿಮರ್ಶೆ ೨) ಪ್ರಸಿದ್ಧ ಗ್ರಂಥಗಳಲ್ಲಿ ಕಾವ್ಯಾಂಶ ವಿಜೃಂಭಿಸುವ ಆಯ್ದ ಭಾಗಗಳು ೩) ಸಂಸ್ಕೃತ ಸಾಹಿತ್ಯದ ವಿಶಿಷ್ಟ ಪ್ರಕಾರಗಳ ಮೇಲೆ ಹೊಸಬೆಳಕು ೪) ತಾತ್ತ್ವಿಕ ಚಿಂತನೆಗಳು ೫) ಲೌಕಿಕ ಚಿಂತನೆಯ ಅಲೆಗಳು ಈ ವಿಭಾಗಗಳ ಲೇಖನಗಳನ್ನು ಕುರಿತು ವಿವೇಚಿಸುತ್ತಾರೆ. ಗ್ರಂಥಕರ್ತರ ಸಾಧನೆಯ ಸಂಕ್ಷಿಪ್ತ ಮಾಹಿತಿ ನೀಡುತ್ತಾರೆ. 'ವಿದ್ವಾನ್ ನಾಗರಾಜರಾಯರ ಲೇಖಣಿಯಿಂದ 'ಸಂಸ್ತವ' ಮತ್ತು 'ತತ್ತ್ವಾರ್ಥಚಿಂತನ'ದಂತಹ ವಿಚಾರ ಪರಿಪ್ಲುತ ಲೇಖನಗಳುಳ್ಳ ಪುಸ್ತಕಗಳು ಇನ್ನೂ ಹೆಚ್ಚು ಹೆಚ್ಚಾಗಿ ಬರಲಿ...'' ಎಂದು ಆಶಿಸುತ್ತಾರೆ.</p>
		<p>'ವಚನ ಉತ್ಸವ'- 'ರಾಜೇಂದ್ರ ಶಿಶು' ಕಾವ್ಯನಾಮದ ಶರಣೆ ನೀಲಾಂಬಿಕಾ ಅವರ ಆಧುನಿಕ ವಚನಗಳ ಸಂಕಲನ.</p>
		<p>ಇದರ ಶೀರ್ಷಿಕೆಯಲ್ಲಿ ಹರಿಯವರು 'ಕುಡಿಕೆಯಲಿ ಕಡಲನಡಗಿಸಿ ಇಡುವ ಬಯಕೆ' ಎಂದಿದ್ದಾರೆ. ಇದು ಇನ್ನೂರು ಆಧುನಿಕ ವಚನಗಳ ಸಂಕಲನ. ಈ ಕೃತಿಗೆ ಹಿನ್ನೆಲೆಯಾಗಿ ಹರಿಯವರು ಕನ್ನಡದ ಆಧುನಿಕ ವಚನಕಾರರಲ್ಲಿ ಕೆಲವರನ್ನು ಪ್ರಾತಿನಿಧಿಕವಾಗಿ ಹೆಸರಿಸುತ್ತಾರೆ (ಇಂದು ಆಧುನಿಕ ವಚನಕಾರರು ದೊಡ್ಡ ಸಂಖ್ಯೆಯಲ್ಲಿರುವುದು ಗಮನಾರ್ಹಸಂಗತಿ) ಇಲ್ಲಿನ ವಚನಗಳಲ್ಲಿ ವಿವಿಧ ಉದ್ದೇಶಗಳ ಮಿಶ್ರಣವಿದೆ. ಇವರ ವಚನಗಳಲ್ಲಿ ಹೆಚ್ಚಿನ ಪದ್ಯಗಳು ಬಾಳಿಗೊಂದು ದಾರಿದೀಪ, ಭಕ್ತಿ ಸಾಧನೆ, ಭಕ್ತಿ ದಾಸೋಹ, ವಿಶೇಷವಾಗಿ ಗುರುಸ್ತೋತ್ರಕ್ಕೆ ಸಂಬಂಧಿಸಿದವು ಎನ್ನುವ ಹರಿಯವರು ಇವರ ಹಲವಾರು ವಚನಗಳಲ್ಲಿ ಸೂಕ್ಷ್ಮವೀಕ್ಷಣ ಸಾಮಥ್ರ್ಯವನ್ನು ಗುರುತಿಸಿದ್ದಾರೆ.</p>
		<p>'ಕನಕದಾಸ' ಹೆಸರಾಂತ ವಿದ್ವಾಂಸ ಡಾ । ಮಳಲಿ ವಸಂತಕುಮಾರ್ ಅವರ ಗಮನಾರ್ಹ ಕೃತಿ. ಕನಕದಾಸರ ಕುರಿತ ವಿದ್ವಾಂಸರ ಗ್ರಂಥಗಳಲ್ಲಿ ಬಿಡಿಲೇಖನಗಳಲ್ಲಿ, ವಿಶೇಷ ಸಾಹಿತ್ಯ ಸಂಚಿಕೆಗಳಲ್ಲಿ, ಪ್ರಸ್ತಾವನೆಗಳಲ್ಲಿ, ವಿಚಾರ ಸಂಕಿರಣದಲ್ಲಿ ಮಂಡಿಸಿದ ಪ್ರಬಂಧಗಳಲ್ಲಿ ಈ ಮೊದಲು ನಡೆದ ಸಮೀಕ್ಷೆಗಳನ್ನು ಆಧರಿಸಿ ಅವುಗಳ ಸಿಂಹಾವಲೋಕನ ಮಾಡಿರುವ ಉಪಯುಕ್ತವಾದ, ಸಾರವತ್ತಾದ ಪ್ರಚಾರ ಪುಸ್ತಕಮಾಲೆಯ ಕೃತಿ (ಮೈಸೂರು ವಿ.ವಿ.) ಎಂಬುದಾಗಿ ಹರಿಯವರು ಅಭಿಪ್ರಾಯಪಡುತ್ತಾರೆ. 'ಮೋಹನ ತರಂಗಿಣಿ', 'ನಳಚರಿತ್ರೆ', 'ರಾಮಧ್ಯಾನ ಚರಿತೆ' ಹಾಗೂ ಕನಕದಾಸರ ಕೀರ್ತನೆಗಳ ವಿಶ್ಲೇಷಣೆ ನಡೆದಿದೆ. ಹರಿಯವರು ಹೇಳುವಂತೆ ''....ಇವುಗಳ ವಿಶ್ಲೇಷಣಾತ್ಮಕ ಅಧ್ಯಯನ; ಕನಕದಾಸರ ಕೀರ್ತನೆಗಳು ಮತ್ತು ಮುಂಡಿಗೆಗಳ ಕಾವ್ಯಾಧ್ಯಯನ ಕನಕದಾಸರಿಗೆ ವಿಶಿಷ್ಟವಾದ<br />ಶೈಲಿಯ ತೌಲನಿಕ ವಿಮರ್ಶೆ ಮತ್ತು ಬದುಕಿನಲ್ಲೂ ಸಾಹಿತ್ಯದಲ್ಲೂ ಕ್ರಾಂತಿಯನ್ನು ಭಕ್ತಿಯನ್ನು ಬೆರೆಸಿ ಮರೆದ ಎಂತಹ ಅಪರೂಪದ ಸಾಹಿತಿ ಇವರೆಂಬುದನ್ನು ಮಳಲಿ ವಸಂತಕುಮಾರ್ ರವರು ಈ ಹೊತ್ತಗೆಯಲ್ಲಿ ಅಡಕವಾಗಿ ನಮ್ಮ ಮುಂದಿಟ್ಟಿದ್ದಾರೆ.'' ಲೇಖನದ ಕೊನೆಯಲ್ಲಿ ಮಳಲಿ ವಸಂತಕುಮಾರ್ ಅವರ ಶೈಕ್ಷಣಿಕ ಹಾಗೂ ಸಾಹಿತ್ಯಕ ಸಾಧನೆಗಳ ಸಂಕ್ಷಿಪ್ತ ಪರಿಚಯವಿದೆ.</p>
		<p>'ಮಾಂಗಲ್ಯ' ಕೆ.ಎನ್. ಮುಕುಂದರಾವ್ ಅವರ ಸಾಮಾಜಿಕ ಕಾದಂಬರಿ. ಗ್ರಾಮೀಣ ಜೀವನ ಇದರ ವಸ್ತು. ಇದು ಲೇಖಕರ ಚೊಚ್ಚಲ ಕೃತಿ. ಹರಿಯವರು ಗಮನಿಸಿರುವಂತೆ ಇಲ್ಲಿ ಕಾದಂಬರಿಕಾರರು ಗ್ರಾಮೀಣ ಬದುಕಿನ ಸೂಕ್ಷ್ಮಾತಿಸೂಕ್ಷ್ಮ ಎಳೆಗಳನ್ನು ಬಿಡಿಸಿ ಪಾತ್ರಚಿತ್ರಣ ಮಾಡಿದ್ದಾರೆ. ಇಲ್ಲಿ ರೈತರ ಕತೆ-ವ್ಯಥೆಗಳಿವೆ. ಪ್ರಸ್ತುತ ಕೃತಿ ವಾಷಿಂಗ್‍ಟನ್ ಡಿ.ಸಿ. ಕಾವೇರಿ ಕನ್ನಡ ಸಂಘ-೨೦೦೬ ರಲ್ಲಿ ೪ನೇ ಅಕ್ಕ ಸಮ್ಮೇಳನ ಸಂದರ್ಭದಲ್ಲಿ ಏರ್ಪಡಿಸಿದ್ದ ಕಾದಂಬರಿ ಸ್ಪರ್ಧೆಯಲ್ಲಿ ಪ್ರಶಸ್ತಿ ಪಡೆದಿದೆ. ಲೇಖನದ ಕೊನೆಯಲ್ಲಿ ಲೇಖಕರ ಪರಿಚಯ ಮಾಡಿ ಕೊಡಲಾಗಿದೆ.</p>
		<p>'ಅಭಿವ್ಯಕ್ತಿಯ ಬಂಧುರ ಹಂದರ' ಎಂಬ ಶೀರ್ಷಿಕೆಯಲ್ಲಿ ರಂಗನಾಥ ಮೈಸೂರು<sup><a epub:type="noteref" href="999-aside.xhtml#id-000e.02">*</a></sup> ಅವರ 'ಭಾವನಮನ' ನುಡಿಚಿತ್ರಗಳ ಕವನ ಸಂಕಲನದ ಒಂದು ಸಮೀಕ್ಷೆ ಇದೆ.</p>
		<p>ಪ್ರಸ್ತುತ ಸಂಕಲನವು ನಾಡುಕಟ್ಟಿದ ಹಿರಿಯ ಚೇತನಗಳ ವ್ಯಕ್ತಿಚಿತ್ರಗಳನ್ನೊಳಗೊಂಡ ಮಹತ್ವದ ಕೃತಿ. ಈ ಕೃತಿಯಲ್ಲಿ ರಾಷ್ಟ್ರನಾಯಕರು ಹಾಗೂ ಕಲಾಜಗತ್ತಿನ ದಿಗ್ಗಜಗಳ ಪರಿಚಯಾತ್ಮಕ ಲೇಖನಗಳು ಸಹಾ ಮೇಳವವಾಗಿದೆ. ಹರಿಯವರು ರಂಗನಾಥ ಮೈಸೂರು ಅವರ ಸಾಧನೆಯ ಸಿಂಹಾವಲೋಕನ ನಡೆಸಿದ್ದಾರೆ. 'ಭಾವನಮನ'ದ ಪುಷ್ಪಗುಚ್ಛದ ಬಿಡಿಬಿಡಿ ಹೂಗಳು ಕಾಲಕಾಲಕ್ಕೆ ಅರಳಿ ಬಂದಿರುವುದು ಹರಿಯವರ ಮನಸೆಳೆದಿದೆ.</p>
		<p>'ಹೆರೋದಾತನ ದಿನಚರಿ' ಸಾಂಸ್ಕೃತಿಕ ಪರ್ಯಟನೆಯ ದಾಖಲಾತಿಗಳ ಮಹತ್ವವನ್ನು ಮನಗಾಣಿಸುವ ಪ್ರಬುದ್ಧ ಲೇಖನ. ಈ ಗ್ರಂಥದ ಕರ್ತೃ ಅಮೆರಿಕಾದಲ್ಲಿ ನೆಲೆಸಿರುವ ಡಾ । ಎಚ್.ವಿ. ರಂಗಾಚಾರ್ ಅವರು. ಶ್ರೀಯುತರು ಕಂಪ್ಯೂಟರ್ ತಜ್ಞರು.</p>
		<p>ಪ್ರಸ್ತುತ ಗ್ರಂಥದ ಮುಖ್ಯಕಥೆ ಗ್ರೀಸ್ ಮತ್ತು ಪರ್ಷಿಯಾ ಸಾಮ್ರಾಜ್ಯಗಳ ನಡುವೆ ಸುಮಾರು ಕ್ರಿ.ಶ. ೫೦೦ರ ಕಾಲದಲ್ಲಿ ನಡೆದ ಮಹಾಯುದ್ಧದಲ್ಲಿ ಆದ ಗ್ರೀಕರ ವಿಜಯದ ಕತೆ. ಈ ಯುದ್ಧದ ಚರಿತ್ರೆಯನ್ನು ಅಪಾರ ಪರಿಶ್ರಮದಿಂದ ದಾಖಲಿಸಿದವನು ಹೆರೋದೊತ. ಇದು ಶೂರರ ಕತೆ, ದೇಶಪ್ರೇಮದ ಕತೆ. ಹುಟ್ಟು ಪ್ರವಾಸಿಗನಾದ ಹೆರೋದೊತ ಈ ಕತೆಯ ಸಂಗ್ರಹಕ್ಕಾಗಿ ಅಪಾರ ಶ್ರಮವಹಿಸಿ ಅನೇಕ ದೇಶಗಳಲ್ಲಿ ಸಂಚರಿಸಿದವನು. ದುಸ್ತರವೆನಿಸುವ ಪ್ರದೇಶಗಳಿಗೆಲ್ಲಾ ಪ್ರವಾಸಿಗನಾಗಿ ಹೋಗಿ ಬಂದವನು. ಪ್ರಾಚೀನ ಕತೆಗಾರರ ಶೈಲಿಯ ವಿಶೇಷವೆಂಬಂತೆ ಇಲ್ಲಿ ಅನೇಕ ಉಪಕತೆಗಳಿರುವ ಸಂಗತಿಯನ್ನು ಹರಿ ಉಲ್ಲೇಖಿಸುತ್ತಾರೆ. ಈ ಗ್ರಂಥದ ಅಧ್ಯಯನಕ್ಕೆ ತೊಡಗಿದಾಗ ಒಂದು ಹೊಸ ಪ್ರಪಂಚದ ಬಾಗಿಲೇ ತೆರೆದಂತಾಯಿತು ಎಂಬುದನ್ನು ಡಾ । ರಂಗಾಚಾರ್ ಹರಿಯವರೊಡನೆ ನಡೆಸಿದ ಸಂದರ್ಶನದಲ್ಲಿ ವ್ಯಕ್ತಪಡಿಸುತ್ತಾರೆ. ಬೇರೆಲ್ಲಿಯೂ ದೊರಕದ ಅತ್ಯಾಶ್ಚರ್ಯಕರವಾದ ಮಾಹಿತಿಗಳು ಈ ಗ್ರಂಥದಲ್ಲಿ ಲಭ್ಯ. ಹೀಗಾಗಿ ಈ ಗ್ರಂಥದ ಕನ್ನಡಾನುವಾದಕ್ಕೆ ಪ್ರೇರಣೆಯಾಯಿತು ಎಂಬುದು ಗ್ರಂಥಕರ್ತೃಗಳ ಅಭಿಪ್ರಾಯ. ಪ್ರಾಚೀನ ಪರ್ಷಿಯಾದ ಇತಿಹಾಸ ವಿಷಯ, ಸಿಥಿಯನರ ವಿವರ, ಪ್ರಾಚೀನ ಕಾಲದ ಭೌಗೋಳಿಕ ವಿವರಗಳನ್ನು ಕನ್ನಡದ ಜ್ಞಾನಸಂಪತ್ತಿಗೆ ಸೇರಿಸುವ ಉತ್ಕಟ ಅಭಿಲಾಷೆ ರಂಗಾಚಾರ್ ಅವರದು. ನಾಡಿನ ಹಿರಿಯ ವಿದ್ವಾಂಸರಾದ ಡಾ । ಎಂ. ಚಿದಾನಂದಮೂರ್ತಿಯವರು ಮುನ್ನುಡಿಯಲ್ಲಿ ಈ ಗ್ರಂಥದ ಹಿರಿಮೆ ಕುರಿತು ನಿಡಿರುವ ಪ್ರಶಂಸೆಯ ನುಡಿಗಳಿವು: ''ಒಂದು ಅಭಿಜಾತ ಎನ್ನಬಹುದಾದ ವಿಶ್ವಮಾನನೀಯ ಕೃತಿಯನ್ನು ಕೇವಲ ಭಾಷಾಂತರಿಸದೆ, ಅದರ ಒಳ ಹೃದಯವನ್ನು ಗ್ರಹಿಸಿ, ಅದರ ಭಾವಾನುವಾದವನ್ನು ಮಾಡಿ ಕನ್ನಡಕ್ಕೆ ನೀಡಿರುವ ಶ್ರೀ ರಂಗಾಚಾರ್ಯರ ಕೊಡುಗೆ ನಿಶ್ಚಿತವಾಗಿಯೂ ಅನನ್ಯವಾದುದು!''- ಲೇಖನದ ಕೊನೆಯಲ್ಲಿ ಗ್ರಂಥಕರ್ತೃಗಳ ಶೈಕ್ಷಣಿಕ ಹಾಗೂ ಸಾಹಿತ್ಯಕ ಸಾಧನೆಯ ಸಂಕ್ಷಿಪ್ತ ಮಾಹಿತಿಯಿದೆ.</p>
		<p>'ಮಹಿಳಾ ಕಥಾಲೋಕ' ನಾಡಿನ ಜನಪ್ರಿಯ ಲೇಖಕಿ ದಿ. ಡಾ । ಕೆ.ಎಸ್. ರತ್ನಮ್ಮನವರು ಸಂಪಾದಿಸಿರುವ ಕಥಾ ಸಂಕಲನದ ಒಂದು ಅವಲೋಕನ. ಇದನ್ನು ಹರಿಯವರು 'ಬಣ್ಣ ಬಣ್ಣದ ಕಾರಂಜಿಗಳು' ಎಂದು ಕರೆದಿದ್ದಾರೆ. ಬೇರೆ ಬೇರೆ ಕಥೆಗಾರ್ತಿಯರು ಬರೆದ, ವಿವಿಧ ವಸ್ತುಗಳ ಕಲಾತ್ಮಕತೆಯ ಸಂಕೀರ್ಣತೆಯ ವೈಶಿಷ್ಟ್ಯವನ್ನು ಮೇಳೈಸಿಕೊಂಡಿರುವ ಕಥಾಮಂಜರಿ ಎಂಬ ಅಭಿಪ್ರಾಯ ತಾಳಿದ್ದಾರೆ. ಮುಂದುವರಿದು ಇಲ್ಲಿನ ಹಲವಾರು ಕತೆಗಳ ಸಂಕ್ಷಿಪ್ತ ಅವಲೋಕನ ನಡೆಸುತ್ತಾರೆ. ಅವುಗಳ ವಿಶಿಷ್ಟತೆಯನ್ನು ದಾಖಲಿಸುತ್ತಾರೆ.ಲೇಖನದ ಕೊನೆಯಲ್ಲಿ ದಿ. ಡಾ । ಕೆ.ಎಸ್. ರತ್ನಮ್ಮ ನವರ ಶೈಕ್ಷಣಿಕ ಹಾಗೂ ಸಾಹಿತ್ಯಕ ಸಾಧನೆಗಳ ಸಂಕ್ಷಿಪ್ತ ಪರಿಚಯ ನೀಡುತ್ತಾರೆ.</p>
		<p>'ಪ್ರಬಂಧ ವೈವಿಧ್ಯ' ಉದಯೋನ್ಮುಖ ಬರಹಗಾರರ ಇಪ್ಪತ್ತು ಪ್ರಬಂಧಗಳನ್ನು ಒಳಗೊಂಡ ಕೃತಿಯ ಸಂಕ್ಷಿಪ್ತ ವಿವೇಚನೆಗಾಗಿ ತೆರೆದುಕೊಂಡ ಲೇಖನ. ಜನಪ್ರಿಯ ಲೇಖಕಿಯರಾದ ದಿ. ಡಾ । ಕೆ.ಎಸ್. ರತ್ನಮ್ಮ ಹಾಗೂ ಪ್ರೊ । ಸ.ನ. ಗಾಯತ್ರಿ ಇದರ ಸಂಪಾದಕರು. ಹರಿಯವರು ಇದನ್ನು 'ಚಿಂತನೆಯ ಅಲೆಗಳು ಮತ್ತು ಎಳೆಗಳು' ಎಂದು ಹೆಸರಿಸಿರುವುದು ಸಮರ್ಪಕವಾಗಿದೆ. ೨೦ ಮಂದಿ ಉದಯೋನ್ಮುಖ ಬರಹಗಾರರು ಈ ಸಾಹಿತ್ಯದ ಆಡೊಂಬಲದಲ್ಲಿ ಓಡಿದ್ದಾರೆ, ಗೆದ್ದಿದ್ದಾರೆ ಎಂಬುದು ಹರಿಯವರ ಅಭಿಮತ. ಕರ್ನಾಟಕ ಏಕೀಕರಣ, ಸ್ತ್ರೀ ಶಕ್ತಿ, ಮಹಿಳೆ ಮತ್ತು ಶಿಕ್ಷಣ, ಏಡ್ಸ್ ರೋಗ, ಇವೇ ಮೊದಲಾದ ಗಂಭೀರ ವಿಷಯಗಳು ಇಲ್ಲಿನ ಪ್ರಬಂಧಗಳ ವಸ್ತುಗಳಾಗಿರುವುದು ವಿಶೇಷ.</p>
		<p>'ಯೇಸುಮಹಾದರ್ಶನ' ಪ್ರಸ್ತುತ ಲೇಖನದಲ್ಲಿ ಈ ಮಹಾಕಾವ್ಯವನ್ನು 'ಸೃಜನಶೀಲ ಪ್ರತಿಭೆಗೊದಗಿದ ಕಾಣ್ಕೆ' ಎಂದು ಅದರ ವಿಶಿಷ್ಟತೆಯನ್ನು ಹರಿಯವರು ಎತ್ತಿಹಿಡಿದಿದ್ದಾರೆ.</p>
		<p>ಆಧುನಿಕ ಕನ್ನಡ ಸಾರಸ್ವತಲೋಕದಲ್ಲಿ ತಮ್ಮ ಅಮೂಲ್ಯ ಕೊಡುಗೆಗಳಿಂದ ವಿಶಿಷ್ಟವಾದ, ಅನನ್ಯವಾದ ಛಾಪು ಮೂಡಿಸಿರುವವರು ಮಹಾಕವಯತ್ರಿ ಡಾ । ಲತಾ ರಾಜಶೇಖರ ಅವರು. ಬುದ್ಧ ಮಹಾದರ್ಶನ, ಯೇಸು ಮಹಾದರ್ಶನ, ಬಸವಮಹಾದರ್ಶನ ಹಾಗೂ ಇದೀಗ ಲೋಕಾರ್ಪಣೆಗೆ ಸಿದ್ಧವಾಗಿರುವ 'ಮಹಾವೀರ ಮಹಾದರ್ಶನ' ಸೇರಿದಂತೆ ನಾಲ್ಕು ಮಹಾಕಾವ್ಯಗಳು ಹಾಗೂ ವಿವಿಧ ಪ್ರಕಾರಗಳಲ್ಲಿ ಹಲವಾರು ಗಮನಾರ್ಹ ಕೃತಿಗಳ ಕೊಡುಗೆ ಅವರದು. ಒಬ್ಬ ಗೃಹಿಣಿಯಾಗಿ ಅವರ ಸಾಹಿತ್ಯಕ ಸಾಧನೆ ಅಪಾರ. ಇದು ನಿಜಕ್ಕೂ ಶಿಖರಸದೃಶ ಸಾಧನೆ.</p>
		<p>ಪ್ರಸ್ತುತ ಲೇಖನದಲ್ಲಿ ಹರಿಯವರು ಲತಾ ಅವರ 'ಯೇಸು ಮಹಾದರ್ಶನ'ದ ಸೂಕ್ಷ್ಮಾವಲೋಕನ ಮಾಡುವಲ್ಲಿ ಯಶಸ್ವಿಯಾಗಿದ್ದಾರೆ. ತಮ್ಮ ಆಳವಾದ ಅಧ್ಯಯನದ ಹಿನ್ನೆಲೆಯಲ್ಲಿ ಹರಿಯವರು ಈ ಸಂಶೋಧನಾತ್ಮಕ ಲೇಖನವನ್ನು ಸಿದ್ಧಪಡಿಸಿರುವುದು ಗಮನಾರ್ಹ.</p>
		<p>'ಕರ್ನಾಟಕ ರತ್ನ' ನಾಡೋಜ ದೇಜಗೌ ಈ ಮಹಾಕಾವ್ಯ ಕುರಿತಂತೆ ಹೃತ್ಪೂರ್ವಕ ಮೆಚ್ಚುಗೆ ವ್ಯಕ್ತಪಡಿಸಿರುವುದನ್ನು ಉಲ್ಲೇಖಿಸಬಹುದಾಗಿದೆ:</p>
		<p class="myquote"><strong>''....ತಂದಿರುವೆಯಿಂದು ಕ್ರಿಸ್ತಜ್ಯೋತಿಯಂತಾಯಿ<br />ಧನ್ಯಮಾಯ್ತಿಳೆಯು ನಲಿದಿಹಳು ಕನ್ನಡತಾಯಿ''</strong></p>
		<p>ಈ ಮಹಾಕಾವ್ಯವನ್ನು ಕುರಿತಂತೆ ಹರಿಯವರು ಹೀಗೆ ಹೇಳುತ್ತಾರೆ:</p>
		<p>''ಆಳವಾದ ಅಧ್ಯಯನದ ಜೊತೆಗೆ ವ್ಯಾಪಕವಾದ ಕ್ಷೇತ್ರಕಾರ್ಯವನ್ನು ನಡೆಸಿ, ಕೃತಿರಚನೆ ಮಾಡಿರುವುದು ಈ ಮಹಾಕಾವ್ಯದ ಇನ್ನೊಂದು ಹೆಗ್ಗಳಿಕೆ.'' ಹರಿಯವರು ಲೇಖನದುದ್ದಕ್ಕೂ ಇಲ್ಲಿನ ಹಲವಾರು ಕಾವ್ಯಭಾಗಗಳನ್ನು ಉದಹರಿಸುತ್ತಾ, ಸಹೃದಯರಿಗೆ ಕಾವ್ಯಾಸ್ವಾದನೆಗೆ ಅನುವುಮಾಡಿಕೊಡುತ್ತಾರೆ. ಮಹಾಕಾವ್ಯದ ಅಧ್ಯಯನಕ್ಕೆ ಪ್ರೇರಣೆ ನೀಡುತ್ತಾರೆ.<sup><a epub:type="noteref" href="999-aside.xhtml#id-000e.03">*</a></sup> </p>
		<p>ನಿದರ್ಶನಕ್ಕಾಗಿ ''ಇಲ್ಲಿ ಬರುವ ಯೇಸುವಿನ ಶೈಶವ ಜೀವನದ ಚಿತ್ರಣ ಎಷ್ಟು ಸೊಗಸಾಗಿದೆ ನೋಡಿ: ಒಂದು ಮಾತೃ ಹೃದಯ ಮಾತ್ರ ಅಂತಹದೊಂದು ಚಿತ್ರಪಟವನ್ನು ಕುದುರಿಸಬಲ್ಲುದೇನೋ ಎನಿಸುತ್ತದೆ'' ಎಂದು ಪ್ರಶಂಸೆಯ ನುಡಿಯಾಡುತ್ತಾರೆ.</p>
		<p>ಬೈಬಲ್‍ನಲ್ಲಿ ಬರುವ ಮಹತ್ವದ ವಿಚಾರಧಾರೆಗಳನ್ನು ವಿದ್ವತ್ಪೂರ್ಣವಾಗಿ ವಿವರಿಸುತ್ತಾರೆ.</p>
		<p>'ಕಾವ್ಯವಲ್ಲರಿ ಮತ್ತು ಅನಿವಾಸಿಕತೆಗಳು' ಸಂಸ್ಕೃತ ವಿದ್ವಾಂಸರಾದ ಡಾ । ಲೀಲಾ ಪ್ರಕಾಶ್ ಅವರ ಕವನ ಸಂಕಲನ ಕುರಿತ ಲೇಖನ. 'ವೈವಿಧ್ಯಮಯವಾದ ಈ ಕೃತಿಯಲ್ಲಿ ವ್ಯಕ್ತಿಚಿತ್ರಪದ್ಯಗಳು ಸಾಕಷ್ಟಿವೆ' ಎಂದು ಹೇಳುವ ಹರಿಯವರು ಅವುಗಳತ್ತ ಗಮನ ಸೆಳೆಯುತ್ತಾರೆ. ಪ್ರಸ್ತುತ ಸಂಕಲನದಲ್ಲಿ ಪ್ರವಾಸದ ಫಲಶ್ರುತಿಯಾಗಿ ಮೂಡಿಬಂದ ಪದ್ಯಗಳು, ಆತ್ಮಾವಲೋಕನದ ಚಿಂತನ-ಮಂಥನ, ನಿತ್ಯ ಜೀವನದ ಸುಳಿವು ಹೊಳವುಗಳು ಜೀವನದ ದ್ವಂದ್ವಗಳು, ಜೀವನದಲ್ಲಿ ಗುರುವಿನ ಮಹತ್ವ, ಜೀವನ ಸೂತ್ರಗಳು- ಹೀಗೆ ಬಗೆ ಬಗೆಯ ಕಾವ್ಯವಸ್ತುವಿರುವುದನ್ನೂ ಉಲ್ಲೇಖಿಸುತ್ತಾರೆ. ಇದಲ್ಲದೆ ಸಂಕೀರ್ಣ ಸ್ವರೂಪದ ರಚನೆಗಳೂ ಇಲ್ಲಿ ಜಾಗ ಪಡೆದಿವೆ ಎಂಬುದರ ವಿವರಣೆ ನೀಡುತ್ತಾರೆ.</p>
		<p>'ಅನಿವಾಸಿ ಮತ್ತು ಇತರೆ ಕತೆಗಳು' ಲೇಖಕಿಯ ಗಮನಾರ್ಹ ಕಥಾಸಂಕಲನ. ಹರಿಯವರು ಅಭಿಪ್ರಾಯ ಪಡುವಂತೆ ''ಸರಳವಾಗಿ ಓದಿಸಿಕೊಂಡು ಹೋಗುವ ಶೈಲಿಯ ಕಥಾನಕಗಳಿರುವುದು'' ಈ ಸಂಕಲನದ ವಿಶೇಷ. ಮುಂದುವರೆದು ಇಲ್ಲಿನ ಹಲವು ಕಥೆಗಳ ವಿಶ್ಲೇಷಣೆ ನಡೆಸುತ್ತಾರೆ.</p>
		<p>''ಫ್ಲವರ್ ಇನ್ ದಿ ಫರ್ನೆಸ್'' ಸುಪ್ರಸಿದ್ಧ ಲೇಖಕಿ ದಿ. ಡಾ । ಡಿ.ಎಲ್. ವಿಜಯಕುಮಾರಿಯವರ ಆಯ್ದ ಪ್ರಾತಿನಿಧಿಕ ಕವಿತೆಗಳ ಇಂಗ್ಲಿಷ್ ಅನುವಾದ ಕೃತಿ. ಇದನ್ನು ಅನುವಾದಿಸಿರುವವರು ನಾಡಿನ ಸುಪ್ರಸಿದ್ಧ ಕವಿ, ವಿದ್ವಾಂಸರಲ್ಲೊಬ್ಬರಾದ ಡಾ । ಸಿ. ನಾಗಣ್ಣನವರು.</p>
		<p>ಕಾವ್ಯ, ಕಾದಂಬರಿ, ವಿಮರ್ಶೆ, ಆಧುನಿಕ ವಚನಗಳು ಹೀಗೆ ಸಾಹಿತ್ಯದ ವಿವಿಧ ಪ್ರಕಾರಗಳಲ್ಲಿ ಮೌಲಿಕ ಕೊಡುಗೆ ಡಾ । ಡಿ.ಎಲ್. ವಿಜಯಕುಮಾರಿ ಅವರದು. ನಾಡು-ನುಡಿಗಾಗಿ ಸಮರ್ಪಿಸಿಕೊಂಡ ತ್ಯಾಗಜೀವಿ. ಅಖಿಲ ಭಾರತ ಸರ್ವಜ್ಞ ಸಾಂಸ್ಕೃತಿಕ ಪ್ರತಿಷ್ಠಾನದ ಸಂಸ್ಥಾಪಕಿಯಾಗಿ ಅವರದು ಮಹತ್ತರ ಕೊಡುಗೆ. ನಾಡಿನ ಅಸಂಖ್ಯಾತ ಕನ್ನಡಪರ ಸಂಘಟನೆಗಳಿಗೆ ಪ್ರೋತ್ಸಾಹಕರಾಗಿ ಅನುಪಮ ಸೇವೆ ಅವರದು. ಗೃಹಿಣಿಯಾಗಿ ಅವರ ಸಾಹಿತ್ಯಕ ಹಾಗೂ ಸಾಂಸ್ಕೃತಿಕ ಕ್ಷೇತ್ರದ ಸಾಧನೆ ಗಮನಾರ್ಹ. ಅವರ ಸಂಸ್ಮರಣೆಗಾಗಿ ಡಾ । ಕೆ.ಎಸ್. ರತ್ನಮ್ಮ ಅವರ ಪ್ರಧಾನ ಸಂಪಾದಕತ್ವ ಹಾಗೂ ಲಿಂಗೇಗೌಡ ಬೆಳಕೆರೆಯವರ ವ್ಯವಸ್ಥಾಪಕ ಸಂಪಾದಕತ್ವದಲ್ಲಿ ಬೃಹತ್ ಮೌಲಿಕ ಸಂಸ್ಮರಣ ಗ್ರಂಥ 'ವಿಜಯಯಾತ್ರೆ' ಲೋಕಾರ್ಪಣೆಗೊಳ್ಳಲಿದೆ.</p>
		<p>ದಿ. ಡಾ । ಡಿ.ಎಲ್.ವಿ. ಅವರ ಬರೆಹಗಳ ವಿಶಿಷ್ಟತೆಯನ್ನು ಹರಿಯವರು ಹೀಗೆ ಗುರುತಿಸಿದ್ದಾರೆ:</p>
		<p>''ಆಲೋಚನೆ, ರಚನಾವಿನ್ಯಾಸ ಮತ್ತು ಅಭಿವ್ಯಕ್ತಿಗಳಲ್ಲಿ ಸ್ಪಷ್ಟತೆಯನ್ನು ವಿಜಯಕುಮಾರಿಯವರ ಶೈಲಿಯಲ್ಲಿ ಕಾಣುತ್ತೇವೆ. ಅವರ ಬರವಣಿಗೆಯಲ್ಲಿ ಬಿಗಿಯಿದೆ. ಕ್ರಿಯೆ ಮತ್ತು ಸಂವೇದನೆಯನ್ನು ಭಾವಾಭಿವ್ಯಕ್ತಿಯ ವೈರುಧ್ಯ, ಸಾಮ್ಯ ವೈಷಮ್ಯಗಳ ಹಂದರದಲ್ಲಿ ಬಂಧುರವಾಗಿ ಬಣ್ಣಿಸುವ, ಚಿತ್ರಿಸುವ, ಕಣ್ಸೆಳೆಯುವಂತೆ ನಿರೂಪಿಸುವ ಸಾಮಥ್ರ್ಯ ಕಂಡು ಬರುತ್ತದೆ. ವಿಮರ್ಶಕರು ಸರಿಯಾಗಿಯೇ ಗುರುತಿಸುತ್ತಾರೆ: ಕವಿಯ ಶೈಲಿಯೆಂಬುದು ಬರೆಹಗಾರರ ವೈಯಕ್ತಿಕತೆ, ಅವರ ಬೌದ್ಧಿಕ, ತಾತ್ತ್ವಿಕ ಮತ್ತು ಕಲಾತ್ಮಕ ಬೆಳವಣಿಗೆಯ ಪಾರದರ್ಶಕ ದಾಖಲೆಯೇ. ಅದು ಇಲ್ಲಿಯೂ ನಿಜವಾಗಿದೆ''</p>
		<p>ನಾಡಿನ ಹಿರಿಯ ಸಾಹಿತಿ 'ಕರ್ನಾಟಕ ರತ್ನ' ದೇಜಗೌ ''ನಿಜಕ್ಕೂ ವಿಜಯಕುಮಾರಿ ಅವರ ಕಾವ್ಯಗಳೇ, ಅವರ ಜೀವಂತ ಸಚರ ಸ್ಮಾರಕಗಳಾಗಿ ಕನ್ನಡ ನುಡಿಯಿರುವೆಡೆಯಲ್ಲೆಲ್ಲಾ ಅವರು ಚಿರಂಜೀವಿಯಾಗಿ ವಿರಾಜಿಸುತ್ತಾರೆ'' ಎಂದು ಹೇಳಿರುವುದು ವಿಜಯಕುಮಾರಿಯವರ ಸತ್ವಪೂರ್ಣ ಬರೆಹಗಳಿಗೆ ಸಮರ್ಥನೆ ನೀಡುತ್ತದೆ.</p>
		<p>ಡಾ । ಸಿ. ನಾಗಣ್ಣನವರು ಕವಯಿತ್ರಿಯ ಮೂಲರಚನೆಗಳನ್ನು ಕನ್ನಡದ ಜಾಯಮಾನಕ್ಕೆ ಒಗ್ಗುವಂತೆ ಸೊಗಸಾಗಿ, ಪರಿಣಾಮಕಾರಿಯಾಗಿ ಭಾಷಾಂತರಿಸಿ ರುವುದನ್ನು ಹರಿಯವರು ಹಲವಾರು ಉದಾಹರಣೆಗಳೊಡನೆ ಪುಷ್ಟೀಕರಿಸುತ್ತಾರೆ. ಡಾ । ಸಿ. ನಾಗಣ್ಣನವರು ಈ ಕೃತಿಯ ಬಗೆಗೆ ಹೇಳಿರುವ ಮಾತುಗಳು ಉಲ್ಲೇಖನೀಯ:</p>
		<p><span class="en">''The present volume gathers in one go her representative poems spread over five collections. The desires and aspirations of a woman caught in the quagmire of a quotidian life constitute the major theme in Vijayakumari's poetry. Her poetry also explores the avenues away from all strait jacketed existance''</span></p>
		<p>'ಮೌಲ್ಯ' ಸುಗಮ ಸಂಗೀತಕ್ಷೇತ್ರದಲ್ಲಿ ಅಪಾರ ಜನಪ್ರಿಯತೆ ಪಡೆದಿರುವ ಶ್ರೀಮತಿ ಶಾಂತಾ ಜಗದೀಶ್ ಅವರ ಕವನ ಸಂಕಲನ ಕುರಿತಾದ ಲೇಖನ. ಇದರ ಶೀರ್ಷಿಕೆಯಲ್ಲಿ ಹರಿಯವರು 'ಹಾಡು ಹಕ್ಕಿಯ ಹಾರಾಟ' ಎಂದು ಹೇಳುತ್ತಾರೆ. ಗಾಯನದಂತೆಯೇ ಶಾಂತಾ ಅವರು ಹೇಗೆ ಸೃಜನಶೀಲತೆ ಬೆಳಗಿಸಿಕೊಳ್ಳುತ್ತಿದ್ದಾರೆ ಎಂಬುದಕ್ಕೆ ಹರಿಯವರು ಅವರ ಕೆಲವು ಕವಿತಾ ಭಾಗಗಳಿಂದ ವಿಶ್ಲೇಷಿಸುತ್ತಾರೆ. 'ಮೌಲ್ಯ' ಸಂಕಲನದ 'ಕಾಣಿಕೆ' ಎಂಬ ಮುಕ್ತಕವಿದು:</p>
		<p class="myquote"><strong>''ಹಸಿರು ಹುಲ್ಲಿನ ಎಸಳುಗಳ ಮೇಲೆ<br />ಹನಿಹನಿಯಾಗಿ ಇಬ್ಬನಿ ಕೂತಿದ್ದವು<br />ಭೂರಮೆಯ ಮೈಗೆಲ್ಲ ಮುತ್ತಿಟ್ಟ<br />ಸೂರ್ಯದೇವನ ಪ್ರೀತಿಯ ಕಾಣಿಕೆಗಳಂತೆ''</strong></p>
		<p>-ಈ ಮುಕ್ತಕಗಳನ್ನು ವಿಶ್ಲೇಷಿಸಿ ''ಪ್ರಕೃತಿಯ ಬಣ್ಣನೆಯ ವಿಚಾರದಲ್ಲಿ ಇಂತಹ ಸೂಕ್ಷ್ಮಾತಿಸೂಕ್ಷ್ಮ ಕುಸುರಿಯ ಕೆಲಸವನ್ನೂ ಮಾಡಬಲ್ಲರು'' ಎಂದು ಪ್ರತಿಕ್ರಿಯಿಸುತ್ತಾರೆ.</p>
		<p>ಹೆಸರಾಂತ ಗಾಯಕಿಯಾಗಿ, ಪ್ರಸಿದ್ಧ ಲೇಖಕಿಯಾಗಿರುವುದರ ಜೊತೆಗೆ 'ಭಾವಸಂಪದ' ವೇದಿಕೆಯ ಮೂಲಕ ಅಸಂಖ್ಯಾತ ಉದಯೋನ್ಮುಖ ಬರಹಗಾರರಿಗೆ ಅವರು ನೀಡಿರುವ ಪ್ರೋತ್ಸಾಹ ಅಪಾರ. ಆಧುನಿಕ ವಚನಗಾರ್ತಿಯಾಗಿ, ಕವಿರಾಜಮಾರ್ಗ ಪಂಪಭಾರತ ಮೊದಲಾಗಿ ಪ್ರಾಚೀನ ಕನ್ನಡ ಕಾವ್ಯಗಳನ್ನೂ ಹಾಡುವುದರ ಮೂಲಕ, ಹಲವಾರು ಧ್ವನಿಸುರುಳಿಗಳನ್ನು ಬೆಳಕಿಗೆ ತರುವ ಮೂಲಕ, ಸಾರ್ವಜನಿಕ ಸಮಾರಂಭಗಳಲ್ಲಿ ಸಾಂಸ್ಕೃತಿಕ ಜಾಗೃತಿ ಮೂಡಿಸುವ ದಿಕ್ಕಿನಲ್ಲಿ ಅವರ ಅಪಾರ ಕೊಡುಗೆಯನ್ನು ಹರಿಯವರು ಸ್ಮರಿಸಿದ್ದಾರೆ.</p>
		<p>'ಆಚರಣೆ ಉತ್ಸವ ಸಮಾರಂಭಕ್ಕೊಂದು ಕೈಪಿಡಿ' ಲೇಖನವು ಲೇಖಕಿ ಶುಭಾ ಬಿ. ಸುಬ್ಬರಾವ್ ಅವರ 'ಹಿಂದೂ ವಿವಾಹ ಪದ್ಧತಿ ಮತ್ತು ಆಚರಣೆಗಳು' ಕೃತಿಗೆ ಹರಿಯವರು ಬರೆದಿರುವ ಮುನ್ನುಡಿ. ''ಚೊಚ್ಚಲ ಕೃತಿ ಇದಾದರೂ ಬಹಳ ಚೆನ್ನಾಗಿ ಬರೆದಿರುವ ಪುಸ್ತಕ ಇದು. ಲೇಖಕರು ಬಹಳಷ್ಟು ಸಂಶೋಧನೆಯನ್ನು ಶ್ರಮವಹಿಸಿ ಮಾಡಿ ಈ ಗ್ರಂಥವನ್ನು ರಚಿಸಿದ್ದಾರೆ ಎಂಬುದಕ್ಕೆ ಇದರಲ್ಲಿರುವ ವಸ್ತುವಿನ ವ್ಯಾಪ್ತಿ, ಅಧಿಕೃತವಾದ ವಿಚಾರಗಳ ಮಂಡನೆ ಮತ್ತು ಮೆಚ್ಚುವಂಥ ನಿರೂಪಣೆಗಳೇ ಸಾಕ್ಷಿಯಾಗಿವೆ'' ಎಂದು ಅಭಿಪ್ರಾಯಪಡುತ್ತಾರೆ.</p>
		<p>''ಹಿಂದೂ ವಿವಾಹ ಪದ್ಧತಿಗಳ ವಸ್ತು ಮೊಟ್ಟಮೊದಲನೆಯದಾಗಿ ಅತ್ಯಂತ ಪ್ರಾಚೀನವಾದ ವೇದ ವಾಙ್ಮಯದಲ್ಲೇ ನಮಗೆ ಸಿಗುತ್ತದೆ. ನಾವು ಈಗಲೂ ಬಳಸುತ್ತಿರುವ ಮದುವೆಗೆ ಸಂಬಂಧಿಸಿದ ಮಂತ್ರಗಳು ಋಗ್ವೇದದ ಹತ್ತನೆಯ ಮಂಡಲದಲ್ಲಿ ಮತ್ತು ಅಥರ್ವವೇದದ ಕೆಲವು ಭಾಗಗಳಲ್ಲಿ ಇರುವಂಥವೇ'' ಎಂಬ ಸಂಗತಿಯ ಮೇಲೆ ಬೆಳಕು ಚೆಲ್ಲುತ್ತಾರೆ. ಲೇಖಕಿಯ <span class="en">''Hindu Wedding Rituals- Symbolism and Significance''</span> ಗ್ರಂಥಕ್ಕೆ ಹರಿಯವರು ಇಂಗ್ಲಿಷಿನಲ್ಲಿ ಬರೆದ ಮುನ್ನುಡಿಯ ವಿಸ್ತೃತ ಕನ್ನಡ ರೂಪಾಂತರ ಇದಾಗಿದೆ.</p>
		<p>''ಚುಕ್ಕಿ ಚೆಂದ'' ಲೇಖನ ಶ್ರೀಮತಿ ಶ್ಯಾಮಲಾಮೂರ್ತಿಯವರ ಮುಕ್ತಕಗಳ ಸಂಕಲನ ಕುರಿತಾದುದು. ಇದನ್ನು ಹರಿಯವರು ಶೀರ್ಷಿಕೆಯಲ್ಲಿ 'ಪದಸಾಂದ್ರತೆಯ ಕಸರತ್ತು' ಎಂದು ಹೇಳಿದ್ದಾರೆ. ಚುಟುಕುಗಳ ಸ್ವರೂಪ, ಅವುಗಳ ಮಹತ್ವ ಕುರಿತು ಹೇಳುತ್ತಾರೆ. ಬಗೆಬಗೆಯ ಬಣ್ಣಗಳಲ್ಲಿ ಚುಟುಕುಗಳು ಎಲ್ಲ ಭಾಷೆಗಳಲ್ಲೂ ನಮಗೆ ಗೋಚರಿಸುತ್ತವೆ ಎನ್ನುತ್ತಾರೆ. ''ಗಾಥಾಗಳು, ತಿರುಕ್ಕುರುಳ್, ಶಾಸನಗಳ ದ್ವಿಪದಿ ತ್ರಿಪದಿಗಳು, ದೋಹೆಗಳು, ವಾಕ್‍ಗಳು, ವಚನಗಳು, ಅಷ್ಟೇ ಏಕೆ ದೇವರನಾಮಗಳ ಪಲ್ಲವಿ, ಅನುಪಲ್ಲವಿಗಳೂ ಒಂದು ಬಗೆಯ ಚುಟುಕು ಆಕಾಶದ ಮಿನುಗುವ ಚುಕ್ಕಿಗಳೇ!'' ಎಂಬ ತಮ್ಮ ನಿಲುವನ್ನು ಮುಂದಿಡುತ್ತಾರೆ.</p>
		<p>ಪ್ರಸ್ತುತ ಸಂಕಲನದ ಹಲವಾರು ಮುಕ್ತಕಗಳನ್ನು ವಿಶ್ಲೇಷಣೆಗೆ ಒಳಗುಮಾಡಿ ಉದಹರಿಸುತ್ತಾರೆ. ''ಕೆಲವು ಚುಟುಕುಗಳು ಸಾಮಯಿಕ ವಿಚಾರಧಾರೆಯನ್ನು, ಇನ್ನು ಕೆಲವು ಸಾರ್ವಕಾಲಿಕ ಸತ್ಯವನ್ನು, ಲೋಕದ ಓರೆಕೋರೆಗಳನ್ನು ಭೂತಗನ್ನಡಿ ಹಿಡಿದು, ಯಾವುದು ಮಿಥ್ಯ, ಯಾವುದು ತಥ್ಯ, ಯಾವುದು ಪಥ್ಯ ಎಂದು ಚೊಕ್ಕವಾಗಿ ಚಿಕ್ಕದಾಗಿ ಹೇಳುವ ಕಲೆಯಲ್ಲಿ ಸಾಕಷ್ಟು ಯಶಸ್ವಿಯಾಗಿದ್ದಾರೆ'' ಎಂಬುದು ಕೃತಿ ಕುರಿತ ಹರಿಯವರ ವಿಶ್ಲೇಷಣೆ.</p>
		<p>'ಅವಿನಾಶಿ' ಡಾ । ಎನ್. ಸಂಧ್ಯಾಕೇಶವ ಅವರ ಭಾವಗೀತೆಗಳ ಸಂಕಲನ ಕುರಿತಾದ ಲೇಖನ. ಈ ಸಂಕಲನದ ಕವಿತೆಗಳ ವಿಷಯದಲ್ಲಿ ಹರಿಯವರು ಗಮನಿಸಿರುವ ಗುಣಾಂಶಗಳ ಉಲ್ಲೇಖವಿದು:</p>
		<p>''... ಈ ಕವನಗಳಲ್ಲಿ ಥಟ್ಟನೆ ನಮ್ಮ ಗಮನವನ್ನು ಸೆಳೆದು ನಮ್ಮ ಮನಸ್ಸು ಮತ್ತು ಬುದ್ಧಿಗಳಿಗೆ ಕಸರತ್ತು ಕೊಡುವ ಶಬ್ದಚಿತ್ರಗಳಿವೆ; ಅನುಭವದ ಶ್ರೀಮಂತಿಕೆಯಿಂದ ಹುಟ್ಟಿದ ಭಾವನೆಗಳು ಪ್ರಚೋದಿಸುವ ಮಾತುಗಳ ಹಲವು ಸುಂದರ ಸನ್ನಿವೇಶಗಳಿವೆ; ಆರಿಸಿಕೊಂಡ ವಸ್ತುಗಳಲ್ಲಿ ವೈವಿಧ್ಯವಿದೆ; ಶಬ್ದಾಡಂಬರದ ಜಾಲದಲ್ಲಿ ಸಿಲುಕದೇ ಇರುವ ಸರಳ ನಿರೂಪಣೆಯ ಲಾಲಿತ್ಯವಿದೆ, ಅಭಿವ್ಯಕ್ತಿಯಲ್ಲಿ ಹೊಸತನವಿದೆ; ಹೋಲಿಕೆಗಳಲ್ಲಿ ಹೊಸಕಾಂತಿ ಮಿಂಚುತ್ತದೆ, ವಿಡಂಬನೆಯಲ್ಲಿ ನವಿರಾದ ವ್ಯಂಗ್ಯವಿದೆ. ಒಟ್ಟಾರೆ ಪ್ರಯೋಗಶೀಲ ಮನಸ್ಸಿನ ಹಾರಾಟವಿದೆ''- ಮುಂದುವರೆದು ಕವಯಿತ್ರಿಯ ಕೆಲವು ಕವಿತಾಭಾಗಗಳಲ್ಲಿ ಕಂಡುಬರುವ ಒಳದನಿಗಳತ್ತ ಗಮನ ಸೆಳೆಯುತ್ತಾರೆ. ಕವಯಿತ್ರಿಯ ಶೈಕ್ಷಣಿಕ ಹಾಗೂ ಸಾಹಿತ್ಯಕ ಸಾಧನೆಗಳ ಸಂಕ್ಷಿಪ್ತ ಪರಿಚಯವೂ ಇಲ್ಲಿ ಲಭ್ಯವಿದೆ.</p>
		<p>'ಭರದ್ವಾಜ' ಸಂಪನ್ನ ವಿಜಯರಾವ್ ಅವರ ಕಾದಂಬರಿ ಕುರಿತ ಲೇಖನ ಈ ಕೃತಿಗೆ ಹರಿಯವರು ಬರೆದ ಮುನ್ನುಡಿಯ ವಿಸ್ತೃತ ರೂಪ. 'ಭರದ್ವಾಜ'ದ ಕಥಾಹಂದರ ವಿನೂತನ ಎಂದು ಹೇಳುವ ಹರಿಯವರು ''ಬಹುಶಃ ಕನ್ನಡ ಕಾದಂಬರಿ ಲೋಕ ಈವರೆಗೆ ತೆರೆದುಕೊಳ್ಳದ ವಿಶಿಷ್ಟ ಲೋಕವೊಂದನ್ನು ಪರಿಪರಿಯಾಗಿ ನಮ್ಮೆದುರು ತೆರೆದಿಟ್ಟಿತು'' ಎನ್ನುತ್ತಾರೆ. ಇಲ್ಲಿ ಪ್ರಾದೇಶಿಕ ಭಾಷೆಯ ಕಸುವಿದೆ. ಸಹಜ ಪ್ರಕೃತಿ ವರ್ಣನೆ ಇದೆ. ''ಕಳ್ಳಭಟ್ಟಿ ತಯಾರಕರ, ಮಾರುವವರ, ಕುಡಿಯುವವರ ಲೋಕ, ಡಿಸ್ಟಿಲರಿಗಳೆಂಬ ಆಧುನಿಕ ಹೆಸರಲ್ಲಿ ನಡೆಯುವ ಈ ಲೋಕದಲ್ಲಿ ಇರುವ ಪರಸ್ಪರ ಅಪನಂಬಿಕೆ, ಪ್ರೀತಿ, ಮೋಸ, ವಂಚನೆ, ಹೊಡೆದಾಟ, ಅತ್ಯಾಚಾರ, ಕೊಲೆ ಎಲ್ಲವನ್ನೂ ಬಹುಕಾಲ ನೆನಪಿನಲ್ಲಿ ಉಳಿಯು ವಂತೆ ಚಿತ್ರಿಸಿರುವುದು 'ಭರದ್ವಾಜ' ಕಾದಂಬರಿ'' ಎಂಬುದು ಲೇಖಕರ ನಿಲುವು.</p>
		<p>'ಕಳಲೆಯ ದಳವಾಯಿಗಳು' ಪ್ರೊ । ಸುಧಾಮಣಿಯವರು ರಚಿಸಿದ ಚಾರಿತ್ರಿಕ ಮಹತ್ವದ ಬೃಹತ್ ಗ್ರಂಥ ಕುರಿತ ವಿವೇಚನೆ. ಇದರ ಶೀರ್ಷಿಕೆಯಲ್ಲಿ 'ಎದ್ದು ಗೆದ್ದು ಸುದ್ದಿಮಾಡಿದವರ ಮೇಲೆ ಬೆಳಕು' ಎಂಬುದಾಗಿ ಹರಿ ಹೇಳುತ್ತಾರೆ. ಯಾರೀ ಕಳಲೆಯವರು? ಇವರ ಪೂರ್ವಜರು ಯಾರು? ಎಲ್ಲಿಂದ ಬಂದರು? ಸ್ಥಳೀಯರೇ? ಹೊರಗಿನಿಂದ ಬಂದವರೇ? - ಈ ಪ್ರಶ್ನಾವಳಿಗಳಿಗೆ ವಿದ್ವಾಂಸರ ಅಭಿಪ್ರಾಯಗಳನ್ನು ತಕ್ಕಡಿಯಲ್ಲಿ ತೂಕಹಾಕಿದ್ದಾರೆ ಎನ್ನುತ್ತಾರೆ ಈಗ ಗ್ರಂಥದಲ್ಲಿ ಎಂಟು ಅಧ್ಯಾಯಗಳಿದ್ದು ಅದನ್ನು ಹೀಗೆ ವರ್ಗೀಕರಿಸಲಾಗಿದೆ.</p>
		<p>೧) ಪೀಠಿಕೆ</p>
		<p>೨) ಕರಚೂರಿ ನಂಜರಾಜಯ್ಯನ ರಾಜಕೀಯ ಸಾಧನೆ</p>
		<p>೩) ಕಳಲೆ ನಂಜರಾಜಯ್ಯನ ಕಾಲದ ಮೈಸೂರು</p>
		<p>೪) ಸಂಸ್ಥಾನದ ಆರ್ಥಿಕ ವ್ಯವಸ್ಥೆ</p>
		<p>೫) ಅಂದಿನ ಸಮಾಜದಲ್ಲಿ ಅಸ್ತಿತ್ವದಲ್ಲಿದ್ದ ಸಮಕಾಲೀನ ರಾಜಕೀಯ ಪರಿಸ್ಥಿತಿಯ ವಿಶ್ಲೇಷಣೆ</p>
		<p>೬) ಕಳಲೆ ನಂಜರಾಜಯ್ಯನ ಕಾಲದ ಧಾರ್ಮಿಕ ಜೀವನ</p>
		<p>೭) ಕಳಲೆ ನಂಜರಾಜಯ್ಯ ರಚಿಸಿರುವ ಕನ್ನಡ, ಸಂಸ್ಕೃತ, ತೆಲುಗು ಕೃತಿಗಳ ವಿಮರ್ಶೆ</p>
		<p>೮) ಸಮಕಾಲೀನ ವಾಸ್ತು, ಮೂರ್ತಿ ಶಿಲ್ಪ, ಲಲಿತ ಕಲೆ</p>
		<p>೯) ಉಪಸಂಹಾರ</p>
		<p>ಪ್ರಸ್ತುತ ಗ್ರಂಥಕ್ಕೆ ಸಂಬಂಧಿಸಿದಂತೆ ಸುದೀರ್ಘವಾದ ಉಪಯುಕ್ತ ಆಕರಗಳ ಪಟ್ಟಿಯಿದೆ. ಈ ಲೇಖನವು ಗ್ರಂಥದ ಲೋಕಾರ್ಪಣೆ ಸಂದರ್ಭದಲ್ಲಿ ಹರಿಯವರು ಮಾಡಿದ ಭಾಷಣದ ವಿಸ್ತೃತರೂಪ.</p>
		<p>'ನಮ್ಮ ಕಾಶ್ಮೀರ' ಒಂದು ವಿದ್ವತ್ಪೂರ್ಣ ಸಂಶೋಧನಾತ್ಮಕ ಲೇಖನ. ಇಲ್ಲಿ ಹರಿಯವರು ಕಾಶ್ಮೀರ ಕುರಿತಂತೆ ತಮ್ಮ ಆಳವಾದ ಅಧ್ಯಯನದ ಫಲಶ್ರುತಿಯಾಗಿ ಮಹತ್ವದ ಸಂಗತಿಗಳನ್ನು ಮನಗಾಣಿಸುತ್ತಾರೆ. 'ಈ ನಮ್ಮ ವಿಶ್ವದ ಮೇಲುಪ್ಪರಿಗೆಯೇ ಎಂಬಂತೆ ಎತ್ತರದಲ್ಲಿರುವ ಕಾಶ್ಮೀರ'- ಇದು ಹರಿಯವರ ಬಣ್ಣನೆ. ಮುಂದುವರಿದು ಕಾಶ್ಮೀರದ ಸಾಂಸ್ಕೃತಿಕ ವಿಶೇಷಗಳನ್ನು ಮನಗಾಣಿಸುತ್ತಾರೆ. ಉಣ್ಣೆಯ ಬಣ್ಣಬಣ್ಣದ ಶಾಲುಗಳು. ಕಸೂತಿಯ ಕರವಸ್ತ್ರಗಳು, ವಿವಿಧ ವಿನ್ಯಾಸಗಳ ಚಿತ್ರಮಯ ರತ್ನಗಂಬಳಿಗಳು, ಸುಗಂಧ ಪಸರಿಸುವ ಕೇಸರಿ ಇವೇ ಮೊದಲಾದ ವಿಶೇಷಗಳ ಕಣ್ಮನ ಸೆಳೆಯುವ ಚಿತ್ರಣ ನೀಡುತ್ತಾರೆ. ಇದೇ ಸಂದರ್ಭದಲ್ಲಿ ಕುವೆಂಪು ಅವರ 'ಪ್ರೇಮಕಾಶ್ಮೀರ' ಕವನ ಸಂಕಲನದ ಕವಿತಾ ಸಾಲುಗಳನ್ನು ಸಹೃದಯರ ಮನತಣಿಸಲು ನೀಡುತ್ತಾರೆ: ''ಧರೆ ಶಶಿಯನೆಳೆವಂತೆ, ನಾ ನಿನ್ನ ಸೆಳೆವೆ; ರವಿಧರೆಯನೆಳೆವಂತೆ, ನೀನೆನ್ನನೆಳೆವೆ''</p>
		<p>ಕಾಶ್ಮೀರ ರಮ್ಯ ಕವಿಗಳ ಕನಸುದಾಣ. ಚಿತ್ರಕಾರರಿಗೆ ರೂಪದರ್ಶಿ, ಹಾಡುಗಾರರ ಕೂಜನ ಎಂದು ಕಾಶ್ಮೀರದ ಆಕರ್ಷಣೆ ಎಂಥದು ಎಂದು ಮನಮುಟ್ಟುವಂತೆ ನಿರೂಪಿಸುತ್ತಾರೆ. ಕಾಶ್ಮೀರವನ್ನು 'ಭಾರತದ ಕಿರೀಟ ಪ್ರಾಯವಾದ ರಾಜ್ಯ' ಎಂದು ಚಿತ್ರಿಸುತ್ತಾರೆ. ಹಾಗೆಯೇ ಕಾಶ್ಮೀರಿ ಭಾಷೆ, ಜಮ್ಮುವಿನಲ್ಲಿ ಪ್ರಚಲಿತವಿರುವ ಆಡುನುಡಿ ಡೊಗ್ರಿ ಕುರಿತು ಉಲ್ಲೇಖಿಸುತ್ತಾರೆ.</p>
		<p>ಸ್ವಾತಂತ್ರ್ಯಪೂರ್ವದಲ್ಲಿ ಪ್ರಾಂತ್ಯಗಳಿಗೆ ದೇಶವೆಂದೇ ಕರೆಯುವ ವಾಡಿಕೆ ಇದ್ದ ಬಗೆಗೆ ಹೇಳುತ್ತಾರೆ. ಕೋಶಗಳಲ್ಲಿ ಭಿನ್ನಾರ್ಥಗಳಲ್ಲಿ ಕಾಶ್ಮೀರ ಪದ ಬಳಕೆಯಾಗಿರುವುದರತ್ತ ಗಮನ ಸೆಳೆಯುತ್ತಾರೆ. ಉದಾಹರಣೆಗೆ: ನೆಲದಾವರೆ ಗೆಡ್ಡೆ, ಕುಂಕುಮ.</p>
		<p>ಆಚಾರ್ಯ ಶ್ರೀ ಶಂಕರರ 'ಅನ್ನಪೂರ್ಣಾಷ್ಟಕ'ದಲ್ಲಿ ಕಾಶ್ಮೀರಾ ಎಂದು ದೇವಿಯ ಬಣ್ಣನೆ ಇರುವುದನ್ನು ತಿಳಿಸಿಕೊಡುತ್ತಾರೆ. ಕ್ರಿ.ಶ. ೬ನೇಯ ಶತಮಾನದ ವರಾಹಮಿಹಿರನ 'ಬೃಹತ್ ಸಂಹಿತೆ'ಯಲ್ಲಿ ಕಾಶ್ಮೀರದ ಪ್ರಸ್ತಾಪವಿರುವುದನ್ನು ಉಲ್ಲೇಖಿಸುತ್ತಾರೆ. ಛಪ್ಪನ್ನೈವತ್ತಾರು ದೇಶಗಳಲ್ಲಿ ಕಾಶ್ಮೀರವೂ ಒಂದು. ಮಹಾಭಾರತದ ಭೀಷ್ಮಪರ್ವ, ಸಭಾಪರ್ವ, ಕಾಶ್ಮೀರಿ ಕವಿ ಕ್ಷೇಮೇಂದ್ರನ 'ಭಾರತಮಂಜರಿ' ವ್ಯಾಸಭಾರತ ದ್ರೋಣಪರ್ವ, ಕಾಳಿದಾಸನ 'ರಘುವಂಶ'ಗಳಲ್ಲಿ ಕಾಶ್ಮೀರದ ಉಲ್ಲೇಖದ ಬಗೆಗೆ ಗಮನ ಸೆಳೆಯುತ್ತಾರೆ. ರಾಮಾಯಣದಲ್ಲಿ ಕಾಶ್ಮೀರದ ಪ್ರಸ್ತಾಪ ಬಂದಂತಿಲ್ಲ ಎನ್ನುತ್ತಾರೆ. ವೇದ ವಾಙ್ಮಯದಲ್ಲಿ ಕಾಶ್ಮೀರದಲ್ಲಿ ಹರಿವ ನದಿಗಳು ಇವೆ. ಆದರೆ ಕಾಶ್ಮೀರದ ಉಲ್ಲೇಖವಿಲ್ಲ ಎಂಬ ಅಂಶವನ್ನು ತಿಳಿಸುತ್ತಾರೆ.</p>
		<p>ಸಾಹಿತ್ಯದ ದೃಷ್ಟಿಯಿಂದ ಕಾಶ್ಮೀರದ ಅಭ್ಯಾಸ ಮಾಡುವ ಪ್ರಯತ್ನ ತಮ್ಮದೆಂದು ಹೇಳುತ್ತಾರೆ. ''ಕನ್ನಡಕ್ಕೂ ಕಾಶ್ಮೀರಕ್ಕೂ ಅಪೂರ್ವವಾದ ಒಂದು ಸ್ವಲ್ಪ ನಂಟು ಉಂಟು'' ಎಂದು ಸಾಧಾರವಾಗಿ ನಿರೂಪಿಸುತ್ತಾರೆ (ವಿವರಗಳಿಗೆ ಅಡಿಟಿಪ್ಪಣಿ ೩೭ ರಲ್ಲಿ ವಿವರಣೆಯಿದೆ).</p>
		<p>'ಕಾಶ್ಮೀರದ ಹುಟ್ಟಿನ ಕತೆ' ಇದೂ ಸಹಾ ಸಂಶೋಧನಾತ್ಮಕ ಮಹತ್ವದ ಲೇಖನಗಳಲ್ಲೊಂದು. ಕಾಶ್ಮೀರಿಗಳು ಹೇಳುವಂತೆ ಕಾಶ್ಮೀರ ಹೇಗೆ ಜನ್ಮ ತಾಳಿತು ಎಂಬುದರ ವಿವರಣೆ ನೀಡುತ್ತಾರೆ.</p>
		<p>ಬೇರೆ ಬೇರೆ ಭಾಷೆಗಳಲ್ಲಿ ಕಾಶ್ಮೀರದ ಪುಣ್ಯಕ್ಷೇತ್ರಗಳ ಸುಮಾರು ೫೧ ಮಹಾತ್ಮ್ಯ ಗ್ರಂಥಗಳಿವೆ ಎಂಬುದನ್ನು ಕುರಿತು ಪ್ರಸ್ತಾಪಿಸಿ, ಅವುಗಳಲ್ಲಿ ಸಹ ಕಾಶ್ಮೀರದ ಹುಟ್ಟಿನ ಐತಿಹ್ಯವಿದೆ ಎನ್ನುತ್ತಾರೆ. ಕಾಶ್ಮೀರದ ಸಂಸ್ಕೃತ ಕವಿ ಕಲ್ಹಣನ 'ರಾಜತರಂಗಿಣಿ'ಯಲ್ಲಿ ಕಾಶ್ಮೀರದ ಹುಟ್ಟನ್ನು ಕುರಿತು ಕೊಂಚ ಭಿನ್ನವಾದ ವಿವರಗಳಿರುವುದನ್ನು ಕುರಿತು ಹೇಳುತ್ತಾರೆ. ಬೌದ್ಧ ಗ್ರಂಥ 'ವಿನಯ'ದ ಚೀನಿ ಭಾಷೆ ಆವೃತ್ತಿ 'ಮಹಾವಂಶ'-ದಲ್ಲಿ ಕಾಶ್ಮೀರದ ಅವಿರ್ಭಾವ ಕುರಿತ ವಿವರಣೆ ಬೇರೆ ಬಗೆಯದು. ಹ್ಯೂಯನ್‍ತ್ಸಾಂಗ್‍ನ ಪ್ರವಾಸ ಕಥನದಲ್ಲಿ ಸ್ವಲ್ಪ ಬದಲಾವಣೆ ಕಂಡಿದೆ ಎಂದು ಉಲ್ಲೇಖಿಸುತ್ತಾರೆ.</p>
		<p>''ಚೌರ-ಪಂಚಾಶಿಕಾ'' ಸಂಸ್ಕೃತ ಕವಿ ಬಿಲ್ಹಣನ ಖಂಡಕಾವ್ಯ ಕುರಿತಾದ ಲೇಖನ. ಐವತ್ತು ಪದ್ಯಗಳ ಈ 'ಬಿಲ್ಹಣ ಕಾವ್ಯ'ಕ್ಕೆ ಕಾಶ್ಮೀರದ ಹಾಗೂ ದಾಕ್ಷಿಣಾತ್ಯ ಎಂಬ ಎರಡು ಪಾಠಾಂತರಗಳಿವೆ. ಹೇರಳವಾಗಿ ಭಾಷ್ಯಗಳೂ ಇವೆ; ಇದು ದೇಶ ವಿದೇಶದ ಹಲವಾರು ಭಾಷೆಗಳಿಗೆ ಅನುವಾದವಾಗಿದೆ. ಹತ್ತಾರು ದಂತಕತೆಗಳೂ ಇವೆ ಎನ್ನುತ್ತಾರೆ.</p>
		<p>''ಒಬ್ಬ ರಾಜಕುಮಾರಿಯನ್ನು ಕವಿ ಮನಸಾರೆ ಪ್ರೀತಿಸಿ ಒಳಮನೆಯಲ್ಲಿ ಅವಳೊಡನೆ ತಾನು ಕಳೆದ ರಸನಿಮಿಷಗಳನ್ನು ಓದುಗರ ಕಣ್ಣಿಗೆ ಕಟ್ಟುವಂತೆ ಸವಿವರ ಬಣ್ಣಿಸುವ ಸಾಕ್ಷ್ಯಚಿತ್ರ''- ಇದು ಈ ಕಾವ್ಯದ ಬಗೆಗೆ ವಿದ್ವಾಂಸರ ಅಭಿಪ್ರಾಯ. ಹರಿಯವರು ಇದರ ಸಂಸ್ಕೃತ ಮೂಲದಿಂದ ಕೆಲವು ಪದ್ಯಗಳನ್ನು ಮನೋಜ್ಞವಾಗಿ ಅನುವಾದಿಸಿದ್ದಾರೆ.</p>
		<p>'ಕಾಳಿದಾಸ ಕಾಶ್ಮೀರದಲ್ಲಿ ಹುಟ್ಟಿ ಬೆಳೆದವನೆ?' -ಈ ಪ್ರಶ್ನೆಯನ್ನೆತ್ತಿಕೊಂಡು ಹರಿಯವರು ವಿವೇಚನೆಗೆ ತೊಡಗುತ್ತಾರೆ. ಈ ವಿವೇಚನೆಯಲ್ಲಿ ಆಳವಾದ ಸಂಶೋಧಕ ಪ್ರಜ್ಞೆ ಕೆಲಸ ಮಾಡಿದೆ.</p>
		<p>ಕಾಳಿದಾಸನ ಕಾಲವನ್ನು ಪತ್ತೆ ಹಚ್ಚಲು ಪಟ್ಟ ಪ್ರಯತ್ನಗಳೆಲ್ಲ ಸಫಲವಾಗಿಲ್ಲ. ಡಾ । ಎಸ್. ರಾಧಾಕೃಷ್ಣನ್ ಮೊದಲಾದ ವಿದ್ವಾಂಸರು ತಾತ್ಕಾಲಿಕವಾಗಿ ಕಾಳಿದಾಸನ ಕಾಲವನ್ನು ಕ್ರಿ.ಶ. ೩೫೪ ರಿಂದ ೪೧೪ ರ ವರೆಗೆ ಎಂದು ಒಪ್ಪಿದ್ದಾರೆ. ಕಾಳಿದಾಸನ 'ಕುಮಾರಸಂಭವ'ದಲ್ಲಿ ಹಿಮಾಲಯದ ಬಗೆಬಗೆ ಬಣ್ಣನೆಯಿದೆ. ಕಾಶ್ಮೀರದಲ್ಲಿ ಮಾತ್ರ ಬೆಳೆಯುವ ಕುಂಕುಮ ಕೇಸರಿಯ ಗಿಡಗಳನ್ನು ಕಾಳಿದಾಸ ವರ್ಣಿಸಿದ್ದಾನೆ. ಕಾಳಿದಾಸನ 'ರಘುವಂಶ'ದಲ್ಲಿ ಬರುವ ನೀರಾಜನವಿಧಿ -ಇದು ಮೂಲದಲ್ಲಿ ಕಾಶ್ಮೀರದ ಪದ್ಧತಿ ಇರಬಹುದೇ ಎಂಬ ಅನುಮಾನ ವ್ಯಕ್ತಪಡಿಸುತ್ತಾರೆ. ಕಾಳಿದಾಸ ತನ್ನ ಕೃತಿಗಳಲ್ಲಿ ಆ ಪ್ರದೇಶಕ್ಕೆ ಸೀಮಿತವಾದ ಕೆಲವು ಸಾಮಾಜಿಕ ಪದ್ಧತಿಗಳನ್ನು ಅಳವಡಿಸಿದ್ದಾನೆ. ಹಿಂದೀ ನಾಟಕಕಾರ ರಾಕೇಶ್ ಪ್ರಕಾರ (ಆಷಾಡ್ ಕಾ ಏಕ್ ದಿನ ನಾಟಕ) ಕಾಳಿದಾಸ ಹುಟ್ಟಿದ್ದು ಕಾಶ್ಮೀರದಲ್ಲಿ ಬೆಳೆದದ್ದು ಅಲ್ಲಿಯೇ, ವಿಕ್ರಮಾದಿತ್ಯ ಆಸ್ಥಾನದ 'ನವಮಣಿ'ಗಳಲ್ಲಿ ಕಾಳಿದಾಸ ಇದ್ದರಿಬೇಕು ಎಂಬುದು ಫರ್ಗುಸನ್ ಹಾಗೂ ಪ್ರೊ । ಎಂ. ಮ್ಯುಲ್ಲರ್ ಅವರ ನಿಲುವು -ಹೀಗೆ ಹರಿಯವರು ವಿವಿಧ ಮೂಲಗಳಿಂದ ಮಥನ ನಡೆಸಿದ್ದಾರೆ. ಇಷ್ಟೆಲ್ಲಾ ಮಥನ ನಡೆಸಿದ ಮೇಲೂ ಕವಿಯ ದೇಶ ಕಾಲದ ಸಮಸ್ಯೆ ಕಾಡುತ್ತದೆ. 'ಬಹುತೇಕ ಹಿಂದಿನ ಎಲ್ಲ ಮಹಾಕವಿಗಳ ಬಗ್ಗೆಯೂ ಇದೇ ದೊಡ್ಡ ಸಮಸ್ಯೆ' ಎನ್ನುತ್ತಾರೆ ಹರಿ.</p>
		<p>'ಕನ್ನಡ ನಾಡಿಗೆ ವಲಸೆ ಬಂದು ಇಲ್ಲಿಯೇ ಉಳಿದ ಕಾಶ್ಮೀರಿಗಳು'- ೨೬ ಅಡಿಟಿಪ್ಪಣಿಗಳೊಡನೆ ವ್ಯಾಪಕ ವಿವೇಚನೆ, ವಿಶ್ಲೇಷಣೆಗೆ ಒಳಗಾಗಿರುವ ಸಂಶೋಧನಾ ಲೇಖನ. ಇದರಲ್ಲಿ ಲೇಖಕರು ಪ್ರಸ್ತಾಪಿಸಿರುವ ವಿಷಯಗಳು ಗಮನಾರ್ಹ.</p>
		<p>ಬನವಾಸಿಯ ಮಧುಕೇಶ್ವರ ದೇವಾಲಯದ ಶಿವೋತ್ಸವ ನಾಗಲಿಂಗ ಶಿಲಾಮಂಟಪದ ಗಗ್ಗರಿಗಲ್ಲಿನಲ್ಲಿ ೧೨ನೆಯ ಶತಮಾನದ ಕೆಲವು ಶಿವ-ಶರಣರ ವಿಗ್ರಹಗಳನ್ನು ಕೆತ್ತಿದ್ದಾರೆ. ಅವುಗಳಲ್ಲಿ ಒಂದು ವಿಗ್ರಹವನ್ನು 'ಮೋಳಿಗೆ ಮಾರಯ್ಯ' ಎನ್ನುತ್ತಾರೆ. ಯಾರು ಈ ಮೋಳಿಗೆ ಮಾರಯ್ಯ? ಕಾಶ್ಮೀರಕ್ಕೂ ಇವನಿಗೂ ಏನು ಸಂಬಂಧ? ಎಂಬ ಪ್ರಶ್ನೆಗಳೊಡನೆ ಹರಿಯವರು ತಮ್ಮ ಸಂಶೋಧನೆಯ ಮಗ್ಗಲುಗಳನ್ನು ವಿಸ್ತರಿಸುತ್ತಾ ಹೋಗುತ್ತಾರೆ. ''ಹಲವು ಪ್ರಸಿದ್ಧ ವೀರಶೈವ ಪುರಾಣಗಳಲ್ಲಿ, ಚಾರಿತ್ರ್ಯಗಳಲ್ಲಿ ಮತ್ತು ಕಾವ್ಯಗಳಲ್ಲಿ, ತೆಲುಗಿನಲ್ಲಿಯೂ ಸಹ, ತಾನಿದ್ದ ಕಾಲದಿಂದ ಆರುನೂರು ವರ್ಷಗಳವರೆಗೂ (೧೧೬೦ ರಿಂದ ೧೭೬೩) ಜೀವಂತ ಪಾತ್ರವಾಗಿದ್ದವರೆಂದರೆ ಈ ಮಾರಯ್ಯನವರದು ಏನೋ ಅಗ್ಗಳಿಕೆಯಿದ್ದೇ ಇರಬೇಕು!'' ಎನ್ನುತ್ತಾ ತಮ್ಮ ಸಂಶೋಧನೆ ಮುಂದುವರೆಸುತ್ತಾರೆ.</p>
		<p>ಶಾಸನಗಳ ಆಧಾರದ ಮೇಲೆ ಬಹಳ ಹಿಂದಿನ ಕಾಲದಿಂದಲೂ ಕರ್ನಾಟಕಕ್ಕೂ ಕಾಶ್ಮೀರಕ್ಕೂ ಇದ್ದ ವಾಣಿಜ್ಯ, ಸಾಂಸ್ಕೃತಿಕ ಹಾಗೂ ಆಧ್ಯಾತ್ಮಿಕ ವಿಚಾರ ವಿನಿಮಯದ ಸಂಬಂಧ ಕುರಿತು ವಿವರಿಸುತ್ತಾರೆ.</p>
		<p>''....ಕಾಶ್ಮೀರದ ಶಿವರಣ 'ಮಲ್ಹಣ'ನ ಕತೆಯನ್ನು ಕಲ್ಯಾಣದ ಶ್ರೋತೃಗಳಿಗೆ ಇನ್ನು ಯಾರು ತಾನೆ ಹೇಳಿರಬಹುದು? ನನ್ನ ಊಹೆಯ ಪ್ರಕಾರ, ಅದೇ ದೇಶದಿಂದ ಬಂದ ಈ ನಮ್ಮ 'ಮೋಳಿಗೆ ಮಾರಯ್ಯ'ನವರೇ ಹೇಳಿರಬೇಕು. ಹಂಪೆಯ ಹರಿಹರ ಕವಿ ಆಮೇಲೆ (ಕ್ರಿ.ಶ. ೧೧೯೫) ತನ್ನ 'ಮಲುಹಣನ ರಗಳೆ'ಯಲ್ಲಿ ಇದನ್ನು ಸುಂದರವಾಗಿ ಬಣ್ಣಿಸುತ್ತಾನೆ'' ಎಂಬುದು ಹರಿಯವರ ಚಿಂತನೆ.</p>
		<p>'ಮುಸ್ಲಿಂ ಋಷಿ ಅಲ್-ಬಿರೂನಿ ಕಂಡ ಕಾಶ್ಮೀರ'- ಕುರಿತಂತೆ ಇದು ಹಿಂದೂ-ಮುಸ್ಲಿಂ ಸೌಹಾರ್ದ ಸೇತುವಿನ ಒಂದು ಮಿಂಚು ನೋಟ ಎನ್ನುತ್ತಾರೆ, ಹರಿ. ಪ್ರಾಚೀನ ಭಾರತದ ಚರಿತ್ರೆಗೆ ಮಹತ್ವದ ಕಾಣಿಕೆ ಎನಿಸಿಕೊಳ್ಳುವ ಒಂದು ಗ್ರಂಥ 'ಕಿತಾಬುಲ್ ಹಿಂದ್'. ೧೦ನೇ ಶತಮಾನದ (ಕ್ರಿ.ಶ. ೧೦೩೦) ಪ್ರಖ್ಯಾತ ಮುಸ್ಲಿಂ ಇತಿಹಾಸಕಾರ ಅಲ್ ಬಿರೂನಿ ವಿರಚಿತವಾದದ್ದು. ಆತ ತನ್ನ ಭಾರತದ ಸಂಚಾರದ ದೀರ್ಘಾವಧಿಯಲ್ಲಿ ಕಾಶ್ಮೀರದಲ್ಲಿ ಸಂಚರಿಸಿದಾತ. ಅಲ್-ಬಿರೂನಿ ಕುರಿತಂತೆ ಇಲ್ಲಿ ಸಾಕಷ್ಟು ಮಾಹಿತಿ ದಾಖಲಿಸಲಾಗಿದೆ. ಆತನ ಈ ಗ್ರಂಥದಲ್ಲಿ ಹಲವೆಡೆ ಕಾಶ್ಮೀರ ಪ್ರಸ್ತಾಪ ಇರುವುದನ್ನು ಹರಿ ಮನಗಾಣಿಸುತ್ತಾರೆ. ವರಾಹಮಿಹಿರನ 'ಬೃಹತ್ ಸಂಹಿತೆ'ಯನ್ನೂ, 'ಲಘು ಜಾತಕ'ವನ್ನೂ ಅಲ್-ಬಿರೂನಿ ಅರಬ್ಬಿ ಭಾಷೆಗೆ ಅನುವಾದಿಸಿರುವ ಗಮನಾರ್ಹ ಸಂಗತಿಯ ಉಲ್ಲೇಖ ಮಾಡುತ್ತಾರೆ.</p>
		<p>ಅಲ್-ಬಿರೂನಿ ಭಾಷೆಯ ವಿಷಯ ಹೇಳುವಾಗ, ಸಿದ್ಧಮಾತೃಕೆಯ ವರ್ಣಮಾಲೆ ಕಾಶ್ಮೀರದಲ್ಲಿಯೇ ಹುಟ್ಟಿದ್ದು ಅಲ್ಲಿ ಹಾಗೂ ವಾರಣಾಸಿಯಲ್ಲಿ ಅದನ್ನು ಬಳಸುತ್ತಿದ್ದಾರೆ ಎನ್ನುತ್ತಾ, ಕಾಶ್ಮೀರದಲ್ಲಿ ಪುಸ್ತಕಗಳ ಪುಟಗಳ ಗುರುತಿಗೆ ಚಿತ್ರಗಳನ್ನು ಉಪಯೋಗಿಸುವುದನ್ನು ಇವನು ಗಮನಿಸಿರುವ ಸಂಗತಿಯತ್ತ ಬೆಳಕು ಚೆಲ್ಲುತ್ತಾರೆ.</p>
		<p>'ಕಿತಾಬುಲ್'ನಲ್ಲಿ ಕರ್ನಾಟಕ ಪ್ರಸ್ತಾಪವೂ ಇದೆ!... ''ಕರ್ನಾಟಕ ದೇಶದಲ್ಲಿ 'ಕರ್ನಾಟ' ಭಾಷೆಯ ವರ್ಣಮಾಲೆ ಇದೆ; ಈ ಕರ್ನಾಟಕ ದೇಶದಿಂದ ಬಂದ ಜನರ ಸೈನ್ಯದ ತುಕಡಿಗೆ 'ಕನ್ನರ' ಎನ್ನುತ್ತಾನೆ, ಅಲ್-ಬಿರೂನಿ- ಹೀಗೆ ಪ್ರಸ್ತುತ ಲೇಖನವು ಮಹತ್ವದ ಅಂಶಗಳ ಆಕರವಾಗಿದೆ.</p>
		<p>'ಶಿಲ್ಹಣನ ಕಾವ್ಯ' ಕಾಶ್ಮೀರದ ಕವಿ ಶಿಲ್ಹಣನನ್ನು ಕುರಿತಾದ ಲೇಖನ. ಅವನ ಕಾಲ ಅನಿರ್ದಿಷ್ಟ. 'ಸದುಕ್ತಿ ಕರ್ಣಾಮೃತ' (ಕ್ರಿ.ಶ. ೧೨೦೫) ರಲ್ಲಿ ಶಿಲ್ಹಣನ ಉಲ್ಲೇಖವಿರುವುದರಿಂದ ಅದಕ್ಕಿಂತ ಹಿಂದಿನವನಿರಬೇಕು. ಭರ್ತೃಹರಿ ಈತನ ಮೆಚ್ಚುಗೆಗೆ ಪಾತ್ರ. ಆತನ 'ಶಿಲ್ಹಣ ಶತಕ'ದಲ್ಲಿ ಹಿಂದೂ, ಬೌದ್ಧ ಹಾಗೂ ಜೈನಧರ್ಮಗಳಲ್ಲಿ ಸಾಮ್ಯವಿರುವ ವಿಷಯಗಳಿಗೆ ಆದ್ಯತೆಯಿದೆ ಎನ್ನುವ ಹರಿಯವರು ಆತನ 'ಶಿಲ್ಹಣ ಶತಕ'ದಿಂದ ನಾಲ್ಕು ಪದ್ಯಗಳನ್ನು ಭಾವಾನುವಾದ ಮಾಡಿದ್ದಾರೆ.</p>
		<p>'ಕಾಶ್ಮೀರದ ಅನುಭಾವಿ ಲಲ್ಲೇಶ್ವರಿ'- ಹರಿಯವರ ಲೇಖನಿಯಿಂದ ಒಡಮೂಡಿಬಂದ ಅತ್ಯಂತ ಮಹತ್ವದ ಸಂಶೋಧನಾ ಲೇಖನಗಳಲ್ಲೊಂದು. ಇದು ನಮ್ಮ ಸಂಶೋಧನಾ ಪ್ರಕಾರಕ್ಕೆ ಕನ್ನಡ ಸಾರಸ್ವತ ಲೋಕಕ್ಕೆ ಮಹತ್ತರ ಕೊಡುಗೆ ಎನ್ನಬಹುದು. ಈ ಸುದೀರ್ಘ ಲೇಖನವನ್ನು ವಿಸ್ತರಿಸಿದರೆ ಇದೇ ಒಂದು ಮಹತ್ವಪೂರ್ಣ ಸಂಶೋಧನ ಗ್ರಂಥವಾಗಲಿದೆ.</p>
		<p>ಕಾಶ್ಮೀರಿಗಳ ಪಾಲಿಗೆ 'ಚಿರಂಜೀವಿ'ಯಾದ ಕಾಶ್ಮೀರದ ಅನುಭಾವಿ ಕವಯಿತ್ರಿ ಲಲ್ಲಾ ಹದಿಮೂರನೆಯ ಶತಮಾನದ ಉತ್ತರಾರ್ಧದಲ್ಲಿ ಇದ್ದವರು. ಈ ಯೋಗಿನಿ ಬಗೆಗೆ ಕಾಶ್ಮೀರಿಗಳಿಗೆ ಅಪಾರ ಗೌರವ. ಈಕೆ ಆಡಿದ ವಚನಗಳನ್ನು 'ಲಲ್ಲಾ ವಾಕ್' ಎಂದು ಕಾಶ್ಮೀರಿಗಳು ಗುರುತಿಸುತ್ತಾರೆ.</p>
		<p>ಹರಿಯವರು ಹೇಳುವಂತೆ ''ಕನ್ನಡ ನಾಡಿನ ಹನ್ನೆರಡು-ಹದಿಮೂರನೇ ಶತಮಾನದ ವಚನಕಾರರಂತೆ, ಕಾಶ್ಮೀರದ ಆಡುಭಾಷೆಯಲ್ಲಿಯೇ ಅಧ್ಯಾತ್ಮಿಕ ಕ್ಲಿಷ್ಟ ವಿಷಯಗಳನ್ನು ಜನಸಾಮಾನ್ಯರಿಗೆ ತಿಳಿಹೇಳುವುದು ಈ ವಾಖ್‍ಗಳ ವೈಶಿಷ್ಟ್ಯ. ತಮ್ಮ ಭಾಷೆಗೆ ಜೀವ ತುಂಬಿದಳೆಂದು, ಇವಳೇ ಒಂದು ರೀತಿಯಲ್ಲಿ ಕಾಶ್ಮೀರಿ ಭಾಷೆಗೆ ತಾಯಿ ಎಂದುಕೊಳ್ಳುತ್ತಾರೆ, ಕಾಶ್ಮೀರಿಗಳು'' ಮುಂದುವರಿದು ''ಈ ವಾಕ್‍ಗಳನ್ನು ಲಲ್ಲಾ ಹಾಡಿದ್ದು ಹಳೆಯ ಕಾಶ್ಮೀರಿ ಭಾಷೆಯಲ್ಲಿ ಬಾಯಿಂದ ಬಾಯಿಗೆ ಬಂದ ಜಾನಪದ ವಚನಗಳಾಗಿ ಮೆರೆದ ಮಾತುಗಳು ಇವು'' ಎನ್ನುತ್ತಾರೆ.</p>
		<p>ಲಲ್ಲಾಳಿಗೆ ಸೂಫಿಪಂಥದ ಶಿಷ್ಯವೃತ್ತಿ ಸಹಜವಾಗಿ ತೋರಿರಬೇಕು. ಈ ತಿರುವು ಪೂರಕವಾಗಿ, ಪೋಷಕವಾಗಿ ಒದಗಿಬಂತು ಎಂಬ ಅಂಶವನ್ನು ಓದುಗರ ಗಮನಕ್ಕೆ ತರುತ್ತಾರೆ.</p>
		<p>ಹರಿಯವರು ಲಲ್ಲ ಮತ್ತು ಸೂಫಿ ಧರ್ಮದ ಸಂಬಂಧ ಹಾಗೂ ಸೂಫಿ ಧರ್ಮದ ಮೂಲ ಸೆಲೆಗಳ ಒಂದು ಸಂಕ್ಷಿಪ್ತ ಒಳನೋಟ ನೀಡುತ್ತಾರೆ. ಲಲ್ಲಳ ವಚನಗಳ ವೈಶಿಷ್ಟ್ಯ, ಆಕೆಯ ಜೀವನ ಶೈಲಿ ಕುರಿತಂತೆ ಹಲವಾರು ವಚನಗಳಿಂದ ಉದ್ಧರಿಸುತ್ತಾರೆ, ಆಕೆಯ ಸಾಧನೆಯ ಸೂಚಕಗಳ ಅವಲೋಕನ ನಡೆಸುತ್ತಾರೆ.</p>
		<p>ಹದಿನೆಂಟನೆಯ ಶತಮಾನದ ಖ್ವಾಜಾ ಮಹಮದ್ ಅಜಮ್ ದೇರಮಾರಿ ಬರೆದ 'ವಾಕ್-ಇ-ಆಟಿ ಕಾಶ್ಮೀರ್' ಗ್ರಂಥದಲ್ಲಿ ಮೊಟ್ಟಮೊದಲ ಬಾರಿಗೆ ಲಲ್ಲಾ ಬಗೆಗೆ ಲಿಖಿತ ಮಾಹಿತಿ ಗ್ರಂಥದಲ್ಲಿ. ಭಾಸ್ಕರಾಚಾರ್ಯ ಆಕೆಯ ಪ್ರಮುಖ ವಾಕ್‍ಗಳನ್ನು ಸಂಸ್ಕೃತಕ್ಕೆ ಅನುವಾದಿಸಿರುವುದು- ಈ ವಿಶೇಷಾಂಶಗಳನ್ನು ಹರಿಯವರು ಇಲ್ಲಿ ಒದಗಿಸಿಕೊಟ್ಟಿದ್ದಾರೆ. ಪ್ರಸ್ತುತ ಲೇಖನಕ್ಕೆ ಪೂರಕವಾಗುವಂತೆ ೭೯ ಅಡಿಟಿಪ್ಪಣಿಗಳನ್ನು ಒದಗಿಸಿ ಲೇಖನದ ಉಪಯುಕ್ತತೆಯನ್ನು ಹಿಗ್ಗಿಸಿದ್ದಾರೆ.</p>
		<p>'ಕಾಶ್ಮೀರಿಗಳ ಮದುವೆ' -ಅಲ್ಲಿನ ಸಂಸ್ಕೃತಿ, ವೈಶಿಷ್ಟ್ಯಗಳನ್ನು ಪರಿಚಯಿಸುವ ಲೇಖನ. ಡಾ । ಬೈದ್ಯನಾಥ್ ಸರಸ್ವತಿಯವರು ಭಾರತದ ಬೇರೆ ಬೇರೆ ಪ್ರದೇಶಗಳಲ್ಲಿ, ವಿವಿಧ ಪದ್ಧತಿಗಳಿಗೆ ಅನುಗುಣವಾಗಿ, ಹಿಂದೂ ವಿವಾಹದ ಬೇರೆ ಬೇರೆ ಅಂಗಗಳನ್ನೂ, ಅದಕ್ಕೆ ಸಂಬಂಧಿಸಿದ ಶಾಸ್ತ್ರಾಧಾರದ ವಿವಿಧ ಅಂಗಗಳನ್ನೂ ವಿವರಿಸಿರುವುದನ್ನು ಹರಿಯವರು ಓದುಗರ ಗಮನಕ್ಕೆ ತರುತ್ತಾರೆ.</p>
		<p>ಗೃಹ್ಯಸೂತ್ರಗಳು, ಸ್ಮೃತಿಗಳಲ್ಲಿ ಹೇಳುವ ಎಂಟು ಬಗೆಯ ಮದುವೆಗಳ ವಿವರಣೆ ನೀಡುತ್ತಾರೆ.</p>
		<p>ಇದೇ ಸಂದರ್ಭದಲ್ಲಿ ಮದುವೆ ಕುರಿತಂತೆ ವಿಹಂಗಮ ನೋಟ ನೀಡುವ ಜಿ.ಪಿ. ರಾಜರತ್ನಂ ಅವರ 'ಸಪ್ತಪದಿ ಎಂಬ ವಿವಾಹಮಂಗಲ' ಕೃತಿಯನ್ನು ಉಲ್ಲೇಖಿಸುತ್ತಾರೆ.</p>
		<p>ಪಂಪನ ಆದಿಪುರಾಣದಲ್ಲಿ ಚಿತ್ರಿಸಿರುವ ಶ್ರೀಮತಿ ವಜ್ರಜಂಘ್ಹರ ವಿವಾಹ; ರುದ್ರಭಟ್ಟನ 'ಜಗನ್ನಾಥವಿಜಯ'ದಲ್ಲಿ ಬರುವ 'ಶ್ರೀರುಕ್ಮಿಣಿ-ಕೃಷ್ಣ'ವಿವಾಹ; ನಾಗಚಂದ್ರನ 'ರಾಮಚಂದ್ರಚರಿತ ಪುರಾಣ'ದಲ್ಲಿನ ಶ್ರೀ ಸೀತಾರಾಮರ ವಿವಾಹ, ಪಂಪನ 'ವಿಕ್ರಮಾರ್ಜುನ ವಿಜಯ'ದಲ್ಲಿ ವರ್ಣಿತವಾದ 'ಸುಭದ್ರಾ-ಅರ್ಜುನರ ವಿವಾಹ; ರತ್ನಾಕರವರ್ಣಿಯ 'ಭರತೇಶ ವೈಭವ'ದ ಸುಭದ್ರಾದೇವಿ-ಭರತರ ವಿವಾಹ, ಆಂಡಯ್ಯನ 'ಕಬ್ಬಿಗರ ಕಾವ'ದ ರತಿ-ಮನ್ಮಥರ ಮನೆವಾರ್ತೆ ಹೀಗೆ ಹಲವಾರು ಆಕರಗಳನ್ನು ಒದಗಿಸಿ ಈ ಲೇಖನಕ್ಕೆ ಪುಷ್ಟಿ ನೀಡಿದ್ದಾರೆ. ಕಾಶ್ಮೀರದ ಜನರ ಮದುವೆಯಲ್ಲಿ, ಭಾರತದ ಬೇರೆ ಪ್ರದೇಶಗಳ ಹಿಂದೂಗಳಲ್ಲಿದ್ದಂತೆ ಪಾಣಿಗ್ರಹಣಕ್ಕೂ, ಸಪ್ತಪದಿಗೂ ಮಹತ್ವವಿರುವುದು ಗಮನಾರ್ಹ ಸಂಗತಿ.</p>
		<p>'ಕಾಶ್ಮೀರದ ಸಂಸ್ಕೃತ ಕವಿಗಳು'- ಕ್ಷೇಮೇಂದ್ರನ 'ಕವಿಕಂಠಾಭರಣ'ದಲ್ಲಿ ಉದಾಹೃತವಾಗಿರುವ ಕವಿಗಳ ಬಗೆಗಿನ ಮಾಹಿತಿ ಇಲ್ಲಿದೆ. ಉತ್ಪಲ, ಕಲ್ಹಣ, ಉದ್ಭಟ, ಕ್ಷೇಮೇಂದ್ರ, ರೂಹಿಯಕ, ಬಿಲ್ಹಣ, ಮಮ್ಮಟ, ರತ್ನಾಕರ, ಅಭಿನಂದ- ಇವರೇ ಆ ಕಾಶ್ಮೀರದ ಸಂಸ್ಕೃತ ಕವಿಗಳು. ಇವರ ಸಂಕ್ಷಿಪ್ತ ಮಾಹಿತಿಯನ್ನು ಮನಗಾಣಬಹುದಾಗಿದೆ.</p>
		<p>'ಕಾಶ್ಮೀರ ಶೈವಸಿದ್ಧಾಂತ'- ಸಾಯಣ ಮಾಧವರು ತಮ್ಮ 'ಸರ್ವದರ್ಶನ ಸಂಗ್ರಹ'ದಲ್ಲಿ ವಿವರಿಸಿರುವಂತೆ ಭಾರತೀಯ ತತ್ತ್ವಶಾಸ್ತ್ರದಲ್ಲಿ ಹದಿನಾರು ವಿಭಿನ್ನ ದರ್ಶನಗಳಿವೆ. ಇದರಲ್ಲಿ ಕಾಶ್ಮೀರದ ಶೈವಸಿದ್ಧಾಂತ 'ಪ್ರತ್ಯಭಿಜ್ಞಾ' ಬಗ್ಗೆ ಚರ್ಚೆ ಇದೆ ಎಂಬುದರ ವಿವರಣೆ ಇದೆ.</p>
		<p>ಶೈವಸಿದ್ಧಾಂತದಲ್ಲಿ ಪತಿ, ಪಶು ಮತ್ತು ಪಾಶ ಎಂಬುವು ಮೂರು ಪ್ರಧಾನ ತತ್ತ್ವಗಳು ಎಂದು ಹೇಳುತ್ತಾ, ಕಾಶ್ಮೀರದ ಪ್ರತ್ಯಭಿಜ್ಞಾ ಶೈವಸಿದ್ಧಾಂತದಲ್ಲಿ ಸೃಷ್ಟಿಯ ವಿಕಾಸ ಕ್ರಮದಲ್ಲಿ ಮೂವತ್ತಾರು ತತ್ತ್ವಗಳಿವೆ ಎಂಬುದನ್ನು ಸಾದರಪಡಿಸುತ್ತಾರೆ.</p>
		<p>'ಕಾಶ್ಮೀರದಲ್ಲಿ ಶಾರದೆ' ಲೇಖನದ ಆರಂಭದಲ್ಲಿ ಶಾರದಾದೇವಿಯ ಸ್ತೋತ್ರವಿದೆ. ''ಸಂಸ್ಕೃತದ ಹಲವಾರು ಪ್ರತಿಭಾವಂತ ಕವಿಗಳ, ದಾರ್ಶನಿಕರ, ಚಿಂತಕರ ನೆಲೆವೀಡಾಗಿದ್ದ ಕಾಶ್ಮೀರ ಈ ವಾಗ್ದೇವಿಯ ಅನುಗ್ರಹದಿಂದಲೇ ವಿಜೃಂಭಿಸಲು ಸಾಧ್ಯವಾಯಿತು ಎಂಬ ಸಂಕೇತ ಈ ಶ್ಲೋಕದಲ್ಲಿ ಅಡಗಿದೆ ಎಂಬುದು ಒಂದು ಸೂಚ್ಯವಾದ ಅರ್ಥವಾದರೂ ನಿಜಕ್ಕೂ ಕಾಶ್ಮೀರದಲ್ಲಿ ಹಿಂದೊಮ್ಮೆ ಪ್ರಸಿದ್ಧವಾದ ಶಾರದಾ ಮಂದಿರ ಇತ್ತು (ಇದೆ) ಎಂಬ ವಾಚ್ಯಾರ್ಥವೂ ಮೇಲುನೋಟಕ್ಕೆ ಕಂಡುಬರುತ್ತದೆ. ಹಾಗಾದರೆ ಈ ಶಾರದಾ ಮಂದಿರ ಯಾವುದು? ಎಲ್ಲಿತ್ತು? ಈಗ ಎಲ್ಲಿದೆ? ಅದರ ಐತಿಹ್ಯಗಳೇನು? ಮುಖ್ಯವಾಗಿ ಎಲ್ಲೆಲ್ಲಿ ಈ ಶಾರದಾ ಮಂದಿರದ ಪ್ರಸ್ತಾಪ ಬರುತ್ತದೆ? ಇದರ ಬಗ್ಗೆ ಐತಿಹಾಸಿಕ, ಚಾರಿತ್ರಿಕ ಮಹತ್ವಗಳೇನು?- ಇವೇ ಮೊದಲಾದ ವಿಚಾರವಾಗಿ ಹರಿಯವರು ಸಂಕ್ಷಿಪ್ತ ಪರಿಚಯಾತ್ಮಕ ನಿರೂಪಣೆ ಮಾಡಿದ್ದಾರೆ. ಇದೊಂದು ಉಪಯುಕ್ತ ಮಾಹಿತಿಪೂರ್ಣ ಲೇಖನವಾಗಿ ಒಡಮೂಡಿದೆ.</p>
		<p>'ಕ್ಷೇಮೇಂದ್ರ'- ಕಾಶ್ಮೀರದ ಪ್ರಖ್ಯಾತ ಕವಿ ಕ್ಷೇಮೇಂದ್ರನ ಕವಿ ಕೃತಿ ಕುರಿತ ಪರಿಚಯಾತ್ಮಕ ಲೇಖನ. ಅವನ ಕೃತಿಗಳಾದ 'ನೃಪಾವಳಿ' 'ಕವಿವಿಲಾಸ' 'ದರ್ಪದಲನ' 'ಸೇವ್ಯಸೇವಕ ಉಪದೇಶ' 'ಚಾರುಚರ್ಯಶತಕ' 'ಔಚಿತ್ಯ ವಿಚಾರ' 'ಕವಿಕಂಠಾಭರಣ' ಕೃತಿಗಳನ್ನು ಕುರಿತ ಸಂಕ್ಷಿಪ್ತ ಅವಲೋಕನವಿದೆ.</p>
		<p>'ಕನ್ನಡದ ಕೆಲವು ಶಾಸನಗಳಲ್ಲಿ ಕಾಶ್ಮೀರ'- ಕನ್ನಡದಲ್ಲಿನ ಶಾಸನಗಳಲ್ಲಿ ಕಾಶ್ಮೀರದ ಉಲ್ಲೇಖ ಮನಗಾಣಿಸುವ ಗಮನಾರ್ಹ ಪ್ರಯತ್ನ. ಬೇಲೂರು ಶಾಸನ, ಹಳೆಬೀಡು ಶಾಸನ, ಚಿಕ್ಕಮಗಳೂರು ಹಲಸುಬಾಳು ಶಾಸನ, ಹಾಸನ, ಹೆರಗುಕೋಟೆ ಹೆಬ್ಬಾಗಿಲ ಶಾಸನ, ಶಾಂತಿಗ್ರ್ರಾಮದ ಧರ್ಮೇಶ್ವರ ದೇವಾಲಯದ ದಕ್ಷಿಣದಲ್ಲಿರುವ ಶಾಸನಗಳನ್ನು ಇದಕ್ಕೆ ಪೂರಕವಾಗಿ ಉಲ್ಲೇಖಿಸಿ ಉಪಯುಕ್ತ ಮಾಹಿತಿ ಒದಗಿಸಿದ್ದಾರೆ.</p>
		<p>'ಹರಿಹರನ ಶಿವಗಣದ ರಗಳೆಗಳಲ್ಲಿ ಕಾಶ್ಮೀರ'- ತಮಿಳಿನ 'ಪೆರಿಯ ಪುರಾಣ' ಗ್ರಂಥದಲ್ಲಿ ವರ್ಣಿತರಾದ ಅರವತ್ತಮೂವರೆಂಬ ಶಿವಭಕ್ತರ ಮೇಲೂ ಇತರ ಶಿವಭಕ್ತರ ಮೇಲೆಯೂ ರಗಳೆಗಳು ದೊರೆಯುತ್ತವೆ ಎನ್ನುತ್ತಾರೆ. ರಗಳೆಗಳಲ್ಲಿ ಕಾಶ್ಮೀರದ ವರ್ಣನೆ ಬರುವುದನ್ನು ಉದಹರಿಸುತ್ತಾರೆ.</p>
		<p>'ಪ್ರಾಚೀನ ಕನ್ನಡ ಕಾವ್ಯಗಳಲ್ಲಿ ಕಾಶ್ಮೀರ'- ಕಾಶ್ಮೀರ ಎಂಬ ಪದ ಬೇರೆ ಬೇರೆ ಅರ್ಥಗಳಲ್ಲಿ ಕಾವ್ಯಭಾಗಗಳಲ್ಲಿ ಬರುವುದನ್ನು ಉಲ್ಲೇಖಿಸುತ್ತಾರೆ. ಕೇಸರಿ, ಕುಂಕುಮ ಕೇಸರಿ, ಕುಂಕುಮದ ಹೂವು ಕುಂಕುಮ ಬೆರೆಸಿದ ನೀರು, ಕುಂಕುಮ ಬಣ್ಣದ ಹೊಲ, ಕುಂಕುಮದ ಲೇಪ, ಹೀಗೆ ವಿವಿದಾರ್ಥಗಳಿವೆ.</p>
		<p>'ಕೇಸರಿಯ ಇತಿಹಾಸ'- ಕೇಸರಿಯನ್ನು ಕುರಿತಾದ ವಿಶಿಷ್ಟ ಬಗೆಯ ಲೇಖನ. 'ಕುಂಕುಮ ಕೇಸರಿ ಸುಗಂಧ ಸೂಸುವ, ಕೆಂಪುಮಿಶ್ರಿತ ಹಳದಿ ಬಣ್ಣದ ಕಟುವಾದ ರುಚಿಯ ಒಂದು ಸಂಬಾರ ಪದಾರ್ಥ' ಎಂಬ ವಿವರಣೆ ಇಲ್ಲಿದೆ. ದಕ್ಷಿಣ ಯೂರೋಪ್ ಕೇಸರಿಯ ತವರೂರು. ವೈದ್ಯಕೀಯ ಕ್ಷೇತ್ರ ಹಾಗೂ ಸಿಹಿ ತಿಂಡಿಗಳಲ್ಲಿ ವಿಶ್ವಾದ್ಯಂತ ಬಳಸುವ ಪದಾರ್ಥವಿದು. ಇದು ಬೇರೆ ಬೇರೆ ದೇಶ ತಲುಪಿದ ವಿವರಣೆ ಇಲ್ಲಿದೆ. 'ಕೇಸರಿ ಕೃಷಿಯ ಏಕಸ್ವಾಮ್ಯವನ್ನು ಭಾರತದಲ್ಲಿ ಕಾಶ್ಮೀರ ರಾಜ್ಯವು ಬಹುಕಾಲದಿಂದಲೂ ಹೊಂದಿದೆ' ಎಂದು ಸಾದರಪಡಿಸುತ್ತಾರೆ.</p>
		<p>'ದರ್ಶನದ ಪ್ರಸ್ತಾವನೆ'- ಲೇಖನದಲ್ಲಿ ವಿದೇಶಗಳಲ್ಲಿ ಕನ್ನಡ ಸಂಘಟನೆಗಳು ಸಾಹಿತ್ಯಕವಾಗಿ, ಸಾಂಸ್ಕೃತಿಕವಾಗಿ ವಹಿಸುತ್ತಿರುವ ಪಾತ್ರದ ವಿವರಗಳಿವೆ. ಅವುಗಳ ಅಗತ್ಯತೆಯನ್ನೂ ಕುರಿತು ಹೇಳುತ್ತಾರೆ. ಅಮೆರಿಕಾದ ಟೆಕ್ಸಾಸ್ ರಾಜ್ಯದ ಹ್ಯೂಸ್ಟನ್ ನಗರದಲ್ಲಿ ೨೦೦೦ನೇ ಇಸವಿ ಸೆಪ್ಟಂಬರ್‍ನಲ್ಲಿ ನಡೆದ 'ವಿಶ್ವಕನ್ನಡ ಸಮ್ಮೇಳನ'ದ ಅಂಗವಾಗಿ ಹೊರತಂದ 'ದರ್ಶನ'ದ ಪ್ರಧಾನ ಸಂಪಾದಕರಾಗಿ ಹರಿಯವರು ಆ ಸಂದರ್ಭದಲ್ಲಿ ಬರೆದ ಪ್ರಸ್ತಾವನೆಯ ಮೊದಲ ಭಾಗವಿದೆ. ಇಲ್ಲಿ ಹಲವಾರು ಮಹತ್ವದ ಲೇಖಕರ, ಮಹತ್ವದ ಲೇಖನಗಳ ಸಂಕ್ಷಿಪ್ತ ಸಮೀಕ್ಷೆ ಒಳಗೊಂಡು ಉಪಯುಕ್ತವಾಗಿದೆ.</p>
		<p>'ಅಕ್ಷಯ' ಹಿರಿಯ ಸಾಹಿತಿ ಪ್ರೊ. ಕೆ. ಭೈರವಮೂರ್ತಿಯವರಿಗೆ ಸಮರ್ಪಿಸಿದ ಅಭಿನಂದನ ಗ್ರಂಥ. ಶಿಕಾರಿಪುರ ಕೆ. ಹರಿಹರೇಶ್ವರ ಅವರು ಇದರ ಪ್ರಧಾನ ಸಂಪಾದಕರು ಹಾಗೂ ಜಯಪ್ಪ ಹೊನ್ನಾಳಿ ಸಂಪಾದರು. 'ಅಕ್ಷಯ' ಕನ್ನಡದ ಅಭಿನಂದನ ಗ್ರಂಥಗಳ ಪ್ರಕಾರಕ್ಕೆ ಒಂದು ವಿಶಿಷ್ಟ ಕೊಡುಗೆ ಎಂಬುದು ವಿದ್ವಾಂಸರುಗಳ ಅಭಿಮತ.</p>
		<p>'ಅಕ್ಷಯ' ಅಭಿನಂದನ ಗ್ರಂಥದ ಬೆನ್ನುಡಿಯಲ್ಲಿ ನಾಡಿನ ಹಿರಿಯ ಸಾಹಿತಿ ದಿ. ಡಾ । ಎಚ್ಚೆಸ್ಕೆ ಹೀಗೆ ಹೇಳುತ್ತಾರೆ: ''ಪ್ರೊ. ಕೆ. ಭೈರವಮೂರ್ತಿ ಆದರ್ಶಗುರು.... ಒಬ್ಬ ಆದರ್ಶ ಗುರುವಿಗೆ ಸಲ್ಲಬಲ್ಲ ಎಲ್ಲ ಬಗೆಯ ಗೌರವಕ್ಕೆ ಸತ್ಪಾತ್ರರು.... 'ಅಕ್ಷಯ' ಪಾತ್ರೆಯಲ್ಲಿ ಏನೇನು ತುಂಬಬೇಕು? ಸುಮ್ಮನೆ ತುಂಬಿದರೆ ಸಾಲದು. ಅದರಲ್ಲಿರುವುದನ್ನೂ, ತುಂಬಿದ್ದನ್ನೂ, ಮೊಗೆದಷ್ಟೂ ಅದು ತುಂಬಿಕೊಳ್ಳಬೇಕು.... ಈ ಸಾಹಸ ಕಾರ್ಯದಲ್ಲಿ ಪ್ರಧಾನ ಸಂಪಾದಕರಾದ ಶಿಕಾರಿಪುರ ಹರಿಹರೇಶ್ವರ ಅವರೂ ಸಂಪಾದಕರಾದ ಜಯಪ್ಪ ಹೊನ್ನಾಳಿ ಅವರೂ ಸಂಪೂರ್ಣ ಯಶಸ್ಸು ಗಳಿಸಿದ್ದಾರೆ.''</p>
		<p>೧೩೦೦ ಕ್ಕೂ ಹೆಚ್ಚು ಪುಟಗಳ ಬೃಹತ್ ಪ್ರಮಾಣದ ಮೌಲಿಕ ಅಭಿನಂದನ ಗ್ರಂಥ 'ಅಕ್ಷಯ'. ಒಟ್ಟು ೯೪ ಮಂದಿ ವಿದ್ವನ್ಮಣಿಗಳ ೧೩೦ ಲೇಖನ/ಕವನಗಳಿಂದ ಈ ಗ್ರಂಥವು ಶೋಭಾಯಮಾನಗೊಂಡಿದೆ. ಬುದ್ಧ, ಬಸವೇಶ್ವರ, ಮಹಾತ್ಮಗಾಂಧೀ, ಡಾ । ಬಿ.ಆರ್. ಅಂಬೇಡ್ಕರ್, ಕುವೆಂಪು, ಬೇಂದ್ರೆ, ಪುತಿನ ಅವರನ್ನು ಕುರಿತಾದ ನಾಡಿನ ಗಣ್ಯ ಲೇಖಕರ ಮಹತ್ವದ ಲೇಖನಗಳನ್ನು ಒಳಗೊಂಡಿರುವುದು ಇದರ ವಿಶಿಷ್ಟತೆ.</p>
		<p>'ಅಕ್ಷಯ' ಅಭಿನಂದನ ಗ್ರಂಥಕ್ಕೆ ಹರಿಹರೇಶ್ವರ ಅವರ ಪ್ರಧಾನ ಸಂಪಾದಕೀಯ ಗಮನಾರ್ಹ. ಒಂದು ಮೌಲಿಕ ಗ್ರಂಥಕ್ಕೆ ಬರೆಯುವ ಪ್ರಧಾನ ಸಂಪಾದಕೀಯ ಹೇಗಿರಬೇಕು ಎಂಬುದಕ್ಕೆ ಇದು ವಿಶಿಷ್ಟ ಮಾದರಿಯಾಗಿದೆ.</p>
		<p>''ಜುಲೈ ೪, ಅಮೆರಿಕಾದ ಸ್ವಾತಂತ್ರ್ಯ ದಿನ''- ಅಮೆರಿಕಾ ಸಂಯುಕ್ತ ಸಂಸ್ಥಾನದ ರಾಜ್ಯಗಳ ಒಕ್ಕೂಟ ತಾನು ಸ್ವಾತಂತ್ರ್ಯ ಘೋಷಣೆಯ ಕಹಳೆಯನ್ನು ಮೊತ್ತ ಮೊದಲಿಗೆ ಊದಿದ 'ರಾಷ್ಟ್ರೀಯ ಸ್ವಾತಂತ್ರ್ಯ ದಿನ'ದ ಆಚರಣೆ ಕುರಿತಾದ ಲೇಖನ. ಜುಲೈ ೪, ಅಮೆರಿಕಾ ದೇಶದ ಇತಿಹಾಸಕ್ಕೆ ಸಂಬಂಧಿಸಿದ ಸಿಂಹಾವಲೋಕನ ನಡೆಸಿದ್ದಾರೆ. ಪ್ರತಿಯೊಂದು ಹಂತದ ಬೆಳವಣಿಗೆಗಳನ್ನು ದಾಖಲಿಸುತ್ತಾರೆ. ಇದೊಂದು ಮಾಹಿತಿಪೂರ್ಣ ವಿಶೇಷ ಲೇಖನ.</p>
		<p>''ಮಧುಮಾಸದಲ್ಲಿ ನೆಟ್ಟ ಮರದ ಶಾಖೋಪಶಾಖೆಗಳು'' ಲೇಖನದಲ್ಲಿ ಹರಿಯವರು ಹೇಳುವಂತೆ ''ಏಪ್ರಿಲ್ ಮಾಸ ಕನ್ನಡಿಗರಿಗೆ ಒಂದು ಮಹತ್ವದ ತಿಂಗಳು. ಇವತ್ತಿಗೆ ಇಪ್ಪತ್ತ ಒಂಬತ್ತು ವರ್ಷಗಳ ಹಿಂದೆ ಉತ್ತರ ಅಮೆರಿಕಾದಲ್ಲಿ ಮೊಟ್ಟಮೊದಲು ಕನ್ನಡಿಗರ ಸಂಘಟನೆಯೊಂದು ವ್ಯವಸ್ಥಿತವಾಗಿ ನಡೆದುದು ಈ ಏಪ್ರಿಲ್ ತಿಂಗಳಿನಲ್ಲಿಯೇ....'' ಎಂಬುದು, ಕನ್ನಡಿಗರನ್ನು ಒಂದುಗೂಡಿಸುವ ಹೆಬ್ಬಯಕೆ ಆ್ಯನ್ ಆರ್‍ಬರ್ ಮಿಷಿಗನ್‍ನಲ್ಲಿ ಏಪ್ರಿಲ್ ೩, ೧೯೭೧ ರಂದು ಮೂರ್ತರೂಪ ತಾಳಿದ ಬಗ್ಗೆ ಮಾಹಿತಿ ನೀಡುತ್ತಾರೆ. ಹೀಗೆ ಬೇರು ಬಿಟ್ಟ ಮೂಲವೃಕ್ಷದ ಶಾಖೋಪಶಾಖೆಗಳು ಮೊದಲ ಮಾತೃಸಂಸ್ಥೆಯ ಅಂಗವಾಗಿಯೂ, ಕಾಲಕ್ರಮೇಣ ಸ್ವಾಯತ್ತತೆಯಿಂದ ಸ್ವತಂತ್ರವಾಗಿ ರೂಪುಗೊಂಡಿದ್ದು ಹೇಗೆ ಎಂಬುದರ ಬಗೆಗೆ ಸವಿವರವಾಗಿ ಹಲವಾರು ಸಂಚಿಕೆಗಳು, 'ಅಮೆರಿಕನ್ನಡ' ಈ ದಿಶೆಯಲ್ಲಿ ಬೆಳಕು ಚೆಲ್ಲುವಲ್ಲಿ ನಮಗೆ ಸಹಾಯಕಾರಿ ಎಂಬುದನ್ನು ಸಾದರಪಡಿಸುತ್ತಾರೆ. ೧೯೭೨ ರಲ್ಲಿ ಹ್ಯಾಮಂಡ್ ಇಂಡಿಯಾನಾದಲ್ಲಿ ಕನ್ನಡ ಕೂಟ ನಡೆಸಿದ 'ವಸಂತೋತ್ಸವ'ಕ್ಕೆ ಕುವೆಂಪು ನೀಡಿದ ಸಂದೇಶವನ್ನು ಉಲ್ಲೇಖಿಸುತ್ತಾರೆ. ತಮ್ಮ ಸಂದೇಶದಲ್ಲಿ ಕುವೆಂಪು ಅವರು ''.... ನಿಮ್ಮ ಕನ್ನಡವು ನಿಮ್ಮೆಲ್ಲರ ಮೂಲಕ ದೇಶವಿದೇಶಗಳಲ್ಲಿ ತನ್ನ ನಿತ್ಯಹರಿದ್ವರ್ಣದ ಶಾಖೋಪಶಾಖೆಗಳನ್ನು ವಿಸ್ತರಿಸುತ್ತಿದೆ ಎಂಬುದು ಯಾವ ಕನ್ನಡಿಗನ ಹೃದಯಕ್ಕೆ ತಾನೇ ಆನಂದವನ್ನು ಉಂಟುಮಾಡದಿರದು? ಕೆಲವು ವರ್ಷಗಳ ಹಿಂದೆ ನಾನು ಬರೆದ ಈ ಪದ್ಯವೇ ನಿಮಗೆ ಈಗ ನಾನು ನೀಡಬಹುದಾದ ಕಾವ್ಯಸಂದೇಶ ಎಂಬುದಾಗಿ 'ಎಲ್ಲಾದರು ಇರು; ಎಂತಾದರೂ ಇರು ಎಂದೆಂದಿಗೂ ನೀ ಕನ್ನಡವಾಗಿರು....' ಎಂಬ ಕಾವ್ಯಭಾಗವನ್ನು ಹಾರೈಕೆಯ ರೂಪದಲ್ಲಿ ಆಶೀರ್ವದಿಸುತ್ತಾರೆ.</p>
		<p>''ಇವತ್ತು ಸಂಜೆ ಒಂದು ನಾಟಕ ಇದೆ' ಲೇಖನದಲ್ಲಿ ವಿದೇಶದಲ್ಲಿರುವ ಕನ್ನಡಿಗರಿಗೆ ನಾಟಕ ಆಡುವುದೂ, ಆಡಿದರೆ ನೋಡುವುದೂ ನೋಡಿ ಖುಷಿಪಡುವುದೂ ತುಂಬಾ ಇಷ್ಟ' ಎಂಬುದಾಗಿ ಹರಿಯವರು ಹೇಳುತ್ತಾರೆ. ಬೇರೆ ಬೇರೆ ಕನ್ನಡ ಕೂಟಗಳಲ್ಲಿ ಕನ್ನಡದ ಪ್ರಸಿದ್ಧ ನಾಟಕಕಾರರ ನಾಟಕಗಳನ್ನು ಪ್ರಯೋಗಿಸಿದ ವಿವರ ನೀಡುತ್ತಾರೆ. ಅಮೆರಿಕಾದಲ್ಲಿ ನಾಟಕಗಳನ್ನು ಆಡುವವರೇ ಸ್ವಂತ ನಾಟಕ ಕೃತಿ ರಚನೆ ಮಾಡಲು ಪ್ರಾರಂಭಿಸಿದ ಬಗ್ಗೆ ಹೇಳುತ್ತಾರೆ. ಇದಕ್ಕೆ ಪ್ರಾತಿನಿಧಿಕವಾಗಿ, ಅಲ್ಲಿನ ನಾಟಕಕಾರರು ರಚಿಸಿದ ಕೆಲವು ನಾಟಕಗಳನ್ನು ಮನಗಾಣಿಸುತ್ತಾರೆ. ನಾಟಕಕಾರರಾದ ಡಾ । ಮೈ.ಶ್ರೀ. ನಟರಾಜ್, ಮನೋಹರ ಕುಲಕರ್ಣಿ, ಡಾ । ತಾವರಕೆರೆ ಶ್ರೀಕಂಠಯ್ಯ, ಡಾ । ಎಚ್. ನಾಗ ಐತಾಳ, ಡಾ । ಚಂದ್ರಕಾಂತ ಬಿಳಿಗಿ, ಶ್ರೀಮತಿ ಶಾಂತಾಬಾಲಾಜಿ, ಡಾ । ಶಂಕರ ಶಾಸ್ತ್ರೀ, ಶ್ರೀಮತಿ ಸುಧಾಶ್ರೀಧರ್, ಶ್ರೀಮತಿ ಸಂಧ್ಯಾ ರವೀಂದ್ರನಾಥ್, ಶ್ರೀಮತಿ ಗೀತಾ ಕುಲಕರ್ಣಿ, ಡಾ । ಶಿವ ಚಂದ್ರಶೇಖರ ಐತಾಳ ಇವರೇ ಮೊದಲಾದವರು ಅಮೆರಿಕಾದಲ್ಲಿ ನಾಟಕಕ್ಷೇತ್ರಕ್ಕೆ ನೀಡುತ್ತ ಬಂದಿರುವ ಕೊಡುಗೆಗಳನ್ನು ಸಾದರ ಪಡಿಸುತ್ತಾರೆ. ''....ಹವ್ಯಾಸೀ ಸ್ತರದಿಂದ ವೃತ್ತಿಪರ ಅಭಿನಯದ ಮಟ್ಟಕ್ಕೆ ಏರಿ ಮಿಂಚಿ ಬೆಳಗಿದ, ಬೆಳಗುತ್ತಿರುವ ಈ ನಮ್ಮ ಎಲ್ಲಾ ತಾರಾನಿವಹ ವಿದೇಶದ ಕನ್ನಡಿಗರ ಆಸ್ತಿ'' ಎಂಬ ಹರಿಯವರ ಉಪಸಂಹಾರದ ಮಾತುಗಳು ಸಮಂಜಸವಾಗಿದೆ. ಅಭಿಮಾನಪಡುವ ಭಾಗ್ಯ ಕನ್ನಡಿಗರೆಲ್ಲರದು.</p>
		<p>''ರಂಗಸಂಗೀತದ ಕೆಲವು ಆಯಾಮಗಳು'' ಲೇಖನದಲ್ಲಿ ಹರಿಯವರು ರಂಗಗೀತೆಗಳ ಹಿರಿಮೆ, ಮಹತ್ವಗಳನ್ನು ಸಾದರಪಡಿಸುತ್ತಾರೆ. ''ವಿಲಾಸೀ ರಂಗಭೂಮಿಗೆ ಜೀವ ತುಂಬುವುದು ಈ ರಂಗಗೀತೆಗಳು'' ಎಂಬುದು ಅವರ ದೃಢನಿಲುವು. ಇದಕ್ಕೆ ಪೂರಕವಾಗಿ ಹಲವಾರು ನಿದರ್ಶನಗಳನ್ನು ಉಲ್ಲೇಖಿಸುತ್ತಾರೆ. ರಂಗಗೀತೆಗಳ ಸಂಪಾದನ ಕಾರ್ಯ ಬಹಳ ಕಷ್ಟ ಎಂಬುದನ್ನು ವಿಷಾದಪಡಿಸುತ್ತಾರೆ. ಸಂಪಾದನ ಕಾರ್ಯದ ತೊಡಕುಗಳ ಬಗ್ಗೆ ಹೇಳುತ್ತಾರೆ. ಅವುಗಳ ಸಂರಕ್ಷಣೆಗೆ ಆದ್ಯತೆ ನೀಡಬೇಕೆಂಬುದನ್ನು ಈ ಹಿನ್ನೆಲೆಯಲ್ಲಿ ಧ್ವನಿಸುರುಳಿಗಳು ವೀಡಿಯೋಗಳು ಸಿ.ಡಿ.ಗಳು ರಂಗಗೀತೆಗಳ ಬಗ್ಗೆ ಹೆಚ್ಚು ಹೆಚ್ಚಾಗಿ ಬರಲೆಂದು ಆಶಿಸುತ್ತಾರೆ.</p>
		<p>''ದಿವಾನ್ ಕಾಂತರಾಜ ಅರಸ್ ಅವರ ಜೀವನ ಮತ್ತು ಸಾಧನೆ'' ಲೇಖನದಲ್ಲಿ ಮೊದಲಿಗೆ ಒಡೆಯರ ಆಳ್ವಿಕೆಯ ಕಾಲದಲ್ಲಿ ದೊರೆಗಳ ಅಮಾತ್ಯರಾಗಿದ್ದುಕೊಂಡು ರಾಜ್ಯವನ್ನು ಮುನ್ನಡೆಸಿದ ದಿವಾನರುಗಳ ಸಾಧನೆಗಳ ಒಂದು ಪ್ರವೇಶಿಕೆಯ ರೂಪದಲ್ಲಿ ಸಿಂಹಾವಲೋಕನ ಮಾಡುತ್ತಾರೆ.</p>
		<p>೧೮೮೧ರಲ್ಲಿ ಶ್ರೀ ಚಾಮರಾಜೇಂದ್ರ ಒಡೆಯರ್ ಅವರು ರಾಜ್ಯದ ಆಡಳಿತವನ್ನು ನಿರ್ವಹಿಸುವುದಕ್ಕಾಗಿ ಮೂರು ಮಂದಿ ಸಚಿವರು ಮತ್ತು ಒಬ್ಬ ದಿವಾನರನ್ನು ಒಳಗೊಂಡ ಮಂತ್ರಿ ಸಂಪುಟವನ್ನು ನೇಮಿಸಿಕೊಂಡರು. ಆಗ ದಿವಾನರಾದವರು ಶ್ರೀ ರಂಗಾಚಾರ್ಲು ಅವರು. ಅದು ಒಂದು ಸಂಪ್ರದಾಯವಾಗಿ ಮುಂದುವರೆಯಿತು. ಪ್ರಜಾಪ್ರತಿನಿಧಿ ಸಭೆ ಆರಂಭವಾದದ್ದು ಇವರ ಕಾಲದಲ್ಲೇ (೧೮೮೧). ನಂತರದಲ್ಲಿ ಕೆ. ಶೇಷಾದ್ರಿ ಅಯ್ಯರ್, ಪಿ.ಎನ್. ಕೃಷ್ಣಮೂರ್ತಿ, ವಿ.ಪಿ. ಮಾಧವರಾಯರು, ದಿವಾನರುಗಳಾದರು.</p>
		<p>ಸರ್. ಎಂ. ವಿಶ್ವೇಶ್ವರಯ್ಯನವರು ದಿವಾನರಾಗಿದ್ದ ಕಾಲದಲ್ಲಿ (೧೯೧೨-೧೯) ಮೈಸೂರು ರಾಜ್ಯ ಉಚ್ಛ್ರಾಯ ಸ್ಥಿತಿ ಮುಟ್ಟಿತು. ನಂತರದಲ್ಲಿ ಬಂದವರು ಸರ್.ಎಂ. ಕಾಂತರಾಜ ಅರಸ್ ಅವರು. ಇವರ ನಂತರದಲ್ಲಿ ಬ್ಯಾನರ್ಜಿ, ಮಿರ್ಜಾ ಇಸ್ಮಾಯಿಲ್, ಎನ್. ಮಾಧವರಾವ್, ರಾಮಸ್ವಾಮಿ ಮೊದಲಿಯಾರ್- ದಿವಾನರಾದರು.</p>
		<p>ದಿವಾನರುಗಳ ಪ್ರಸ್ತಾಪ ಬಂದಾಗಲೆಲ್ಲಾ ಜನಸಾಮಾನ್ಯವಾಗಿ ನೆನೆಯುವುದು ಪೂರ್ಣಯ್ಯ, ರಂಗಾಚಾರ್ಲು, ಶೇಷಾದ್ರಿ ಅಯ್ಯರ್, ವಿಶ್ವೇಶ್ವರಯ್ಯ, ಹಾಗೂ ಮಿರ್ಜಾ ಇಸ್ಮಾಯಿಲ್ ಅವರನ್ನು. ಈ ಹಿನ್ನೆಲೆಯಲ್ಲಿ ಡಾ । ಕೆ.ಆರ್. ಕೋಮಲ ಅವರು ತಮ್ಮ ಸಂಶೋಧನ ಪ್ರಬಂಧದಲ್ಲಿ ದಿವಾನ್ ಕಾಂತಾರಾಜ ಅರಸ್ ಅವರ ಸಾಧನೆಗಳ ಮೇಲೆ ಬೆಳಕು ಚೆಲ್ಲಿರುವ ಬಗ್ಗೆ ಪ್ರಸ್ತಾಪಿಸುತ್ತಾರೆ. ಇದೊಂದು ಅತ್ಯಮೂಲ್ಯ ಸಂಶೋಧನೆ ಎಂಬುದು ಹರಿಯವರ ಅಭಿಮತ. ಕಾಂತರಾಜ ಅರಸರ ಜೀವನ ಮತ್ತು ಸಾಧನೆಯ ಕಾಮನಬಿಲ್ಲಿನಲ್ಲಿ ಏಳುಬಗೆಯ ಬಣ್ಣಗಳನ್ನು ಕಾಣಬಹುದು ಎಂಬುದನ್ನು ವಿವರಿಸುತ್ತಾರೆ.</p>
		<p>'ರಾಂಟ್‍ಜೆನ್' ವಿಶ್ವವಿಜ್ಞಾನ ಮಾಲೆಯಲ್ಲಿ ಪ್ರಕಟಿತವಾಗಿರುವ ಹರಿಯವರ ಶಿಶುಸಾಹಿತ್ಯ ಕೃತಿ (೧೯೭೫). ಕ್ಷ-ಕಿರಣಗಳ (ಎಕ್ಸ್-ರೇ) ಆವಿಷ್ಕಾರ ಭೌತವಿಜ್ಞಾನದಲ್ಲಿ ನವಮನ್ವಂತರದ ದಿಡ್ಡೀ ಬಾಗಿಲೇ ತೆರೆದಂತಾಯಿತು. ಈ ಅಪೂರ್ವ ಸಂಶೋಧನೆಗೆ ಕಾರಣನಾದ ಮಹಾವಿಜ್ಞಾನಿಯೇ ರಾಂಟ್‍ಜೆನ್. ಈತ ನಡೆಸಿದ ಪ್ರಯೋಗವನ್ನು ಕುತೂಹಲ ಹುಟ್ಟುವಂತೆ ರಂಜನೀಯವಾಗಿ ವಿವರಿಸಿದ್ದಾರೆ. ಇಲ್ಲಿ ಹರಿ ಬಳಸಿರುವ ಭಾಷೆ, ಶೈಲಿ, ನಿರೂಪಣಾ ವಿಧಾನ ಪರಿಣಾಮಕಾರಿಯಾಗಿದೆ. ಹರಿಯವರು ರಾಂಟ್‍ಜೆನ್‍ನ ಜೀವನ ವಿವರಗಳನ್ನು ಸಂಕ್ಷಿಪ್ತವಾಗಿ ನೀಡುತ್ತಾರೆ. ಹಂತಹಂತವಾಗಿ ರಾಂಟ್‍ಜೆನ್ ತನ್ನ ಸಂಶೋಧನೆಯ ವಿವಿಧ ಹಂತಗಳಲ್ಲಿ ಗುರಿಯತ್ತ ಸಾಗುವುದನ್ನು ಕಣ್ಣಿಗೆ ಕಟ್ಟುವಂತೆ ಮಕ್ಕಳ ಮನಸ್ಸಿಗೆ ನಾಟುವಂತೆ ಚಿತ್ರಿಸುತ್ತಾರೆ. ''೧೮೯೫ ರ ನವೆಂಬರ್ ೪ ರಂದು ರಾಂಟ್‍ಜನ್ ತಾನು ಕಂಡು ಹಿಡಿದ ಕ್ಷ-ಕಿರಣದಿಂದ ವೈಜ್ಞಾನಿಕ, ವೈದ್ಯಕೀಯ ಮತ್ತು ತಾಂತ್ರಿಕ ಕ್ಷೇತ್ರಗಳಲ್ಲಿ ಪ್ರಯೋಗಗಳನ್ನು ನಡೆಸಿ ಕ್ರಾಂತಿಯನ್ನೇ ಉಂಟುಮಾಡಿಬಿಟ್ಟ'' ಎಂಬುದಾಗಿ ವಿವರಿಸುತ್ತಾರೆ. ೧೯೦೧ ರಲ್ಲಿ ರಾಂಟ್‍ಜೆನ್ ನೊಬೆಲ್ ಪಾರಿತೋಷಕದ ಗೌರವಕ್ಕೆ ಪಾತ್ರನಾದವನು.</p>
		<p>ಕೃತಿಯ ಐದನೆಯ ಅಧ್ಯಾಯದಲ್ಲಿ ಕ್ಷ-ಕಿರಣವೇನೆಂಬುದರ ವಿವರಣೆ ನೀಡುತ್ತಾರೆ. ಇದು ಕೃತಿಯ ಉಪಯುಕ್ತತೆ ಹೆಚ್ಚಿಸಿದೆ. ಅಧ್ಯಾಯ ಆರರಲ್ಲಿ ವೈದ್ಯಕೀಯ, ಕೈಗಾರಿಕೆ ಹಾಗೂ ವ್ಯಾವಹಾರಿಕ ದೃಷ್ಟಿಗಳಿಂದ ಕ್ಷ-ಕಿರಣದ ಬಳಕೆ ಕುರಿತ ವಿವೇಚನೆ ಮಾಡಿದ್ದಾರೆ.</p>
		<p>ಕೃತಿಯ ಉಪಸಂಹಾರದಲ್ಲಿ ರಾಂಟ್‍ಜೆನ್ ಜೀವನದರ್ಶನವನ್ನು ಅವನ ಮಾತುಗಳಲ್ಲೇ ಹೀಗೆ ಉಲ್ಲೇಖಿಸುತ್ತಾರೆ: ''ಮಬ್ಬಿನ ಅಸ್ಪಷ್ಟತೆಯ ಮುಸುಕನ್ನು ಹರಿದುಕೊಂಡು ಕ್ರಿಯೆಯೊಂದು ಹಠಾತ್ತನೆ ಅರಿವಿನ ಬೆಳಕಿನೆಡೆಗೆ ಚಿಮ್ಮಿದಾಗ, ಹಲದಿನ ಹಂಬಲಿಸಿದ ಸೂತ್ರವೊಂದರ ಕೀಲಿಕೈ ಒಡನೇ ಗೋಚರಿಸಿದಾಗ, ಯೋಚನೆಯ ಶೃಂಖಲೆಯ ಕಳಚಿದ ಕುಣಿಕೆ ಕೈಗೆಟುಕಿದಾಗ- ಆಗ, ಆ ಅನ್ವೇಷಕನಿಗೆ ಮನಸ್ಸಿನ ಗೆಲುವಿನ ಸಂಭ್ರಮದ ಭಾವನೆ ಮೂಡುತ್ತದೆ. ಅವನ ಎಲ್ಲ ಹೋರಾಟ, ಪ್ರಯತ್ನಗಳಿಗೆ ಸರಿತೂಗಿಸಬಲ್ಲುದೆಂದರೆ ಈ ಗೆಲುವೊಂದೇ. ಅವನ ಇರವನ್ನು ಉನ್ನತ ಮಟ್ಟಕ್ಕೇರಿಸಬಲ್ಲುದೆಂದರೆ ಈ ಗೆಲುವು ಒಂದೇ.''</p>
		<p>'ಕ'ಕಾರಾಂತವಾದ ಪದಗಳ ಮೋಜು- ಅಂತ್ಯಾಕ್ಷರಿ ಕುರಿತಾದ ಲೇಖನ. 'ಕ'ಕಾರಂತವಾದ ಕೆಲವು ಪದಗಳ ಪಟ್ಟಿಮಾಡುತ್ತಾರೆ.</p>
		<p>'ಸೀಮಂತ' ಲೇಖನದಲ್ಲಿ ಗಟ್ಟಿಯಾಗಿ ಉಳಿದಿರುವ ಸಂಸ್ಕಾರವೆಂದರೆ 'ವಿವಾಹ'. ಮನೆಯ ಹಬ್ಬದ ಸ್ವರೂಪ ತಾಳಿರುವ ಸಂಸ್ಕಾರಗಳಲ್ಲಿ ವಿಶೇಷವಾದುದೊಂದು ಮಗುವಿಗೆ 'ನಾಮಕರಣ', 'ಗೃಹಪ್ರವೇಶ' ಮತ್ತು ಗರ್ಭಿಣಿಗೆ ಸೀಮಂತ- ಎಂಬುದಾಗಿ ಹೇಳುತ್ತಾರೆ. 'ಸೀಮಂತ'ದ ಸಂಸ್ಕಾರವನ್ನು ವಿಧಿಪೂರ್ವಕವಾಗಿ ಮಾಡುವವರು ಆ ಗೃಹ್ಯಸೂತ್ರಗಳ ಸೂಚನೆಯನ್ನು ಅನುಸರಿಸುತ್ತಾರೆ ಎಂದು ಆ ಸಂಬಂಧದ ವಿವರಣೆ ನೀಡುತ್ತಾರೆ. ಅಮೆರಿಕಾದಲ್ಲೂ ಸಹ ಗರ್ಭಿಣಿ ಹೆಂಗಸಿಗೆ 'ಬೇಬಿ ಷವರ್' ಕೊಡುತ್ತಾರೆ. ಈ ಸಂಬಂಧವಾಗಿ ವಿವರಣೆ ನೀಡುತ್ತಾರೆ.</p>
		<p>'ಮಾಯಾ'- ಲೇಖನದಲ್ಲಿ ಮಾಯಾ ಪದದ ಅರ್ಥವೈಶಾಲ್ಯ ಕಾಣುವ ಹಂಬಲ ಇದರ ಉದ್ದೇಶ ಎನ್ನುತ್ತಾರೆ. ಮಾಯಾ ಎಂಬ ಪದಕ್ಕೆ ಬುದ್ಧಿ, ಪ್ರಜ್ಞೆ ಎಂಬ ಅರ್ಥವೂ ಇದೆ. ಪ್ರಕೃತಿಯನ್ನು ಮಾಯೆ ಎಂದು ಪರಿಗಣಿಸಿರುವ ಬಗ್ಗೆ (ಪಂಚದ) ಉಲ್ಲೇಖಿಸುತ್ತಾರೆ. ಅಶ್ವಘೋಷನ ಬುದ್ಧಚರಿತೆ ಗೌತಮ ಬುದ್ಧನ ತಾಯಿಯ ಹೆಸರು ಮಾಯಾದೇವಿ ಎನ್ನುತ್ತದೆ. 'ಪ್ರಭುಲಿಂಗಲೀಲೆ'ಯಲ್ಲಿ ಬರುವ ಅಲ್ಲಮ ಪ್ರಭುವಿನ ಮೃದಂಗ ವಾದನಕ್ಕೆ ನರ್ತಿಸುತ್ತಾ ಮೋಹಜಾಲವನ್ನು ಬೀಸಲು ಎಳಸುವ ಮಹಾನರ್ತಕಿಯ ಹೆಸರು ಮಾಯಾದೇವಿ. ಪರಮಾತ್ಮನ ಅನಿರ್ವಚನೀಯ ಶಕ್ತಿಗೆ ಮಾಯೆ ಎನ್ನುತ್ತಾರೆ.</p>
		<p>ಋಗ್ವೇದದಲ್ಲಿ ಬರುವ ಮಾಯಾಪದ, ಗೀತೆಯಲ್ಲಿ ನಾಲ್ಕಾರು ಕಡೆ ಮಾಯಾ ಶಬ್ದ ಪ್ರಯೋಗವಿರುವುದರತ್ತ ಗಮನ ಸೆಳೆಯುತ್ತಾರೆ. ದಾರ್ಶನಿಕ ತತ್ತ್ವಶಾಸ್ತ್ರದ ಬೆಳವಣಿಗೆಯಲ್ಲಿ ಈ ಮಾಯಾವಾದದ ಮೂಲ ಯಾವುದು? ಎಲ್ಲಿಂದ ಬಂತು? ಅದರ ತತ್ಯಾರ್ಥ ಏನು?- ಮೊದಲಾದ ಸಂಗತಿಗಳನ್ನು ವಿಶ್ಲೇಷಿಸುತ್ತಾರೆ.</p>
		<p>'ಜೀವನದ ಒಳ್ಳೆಯದು ಕೆಟ್ಟದ್ದು ಎನ್ನುವ ಸಾಪೇಕ್ಷ ನೀತಿ'- ಪ್ರಸ್ತುತ ಲೇಖನದಲ್ಲಿ ಯಾವುದು ಒಳ್ಳೆಯದು, ಯಾವುದು ಕೆಟ್ಟದ್ದು ಎನ್ನುವುದು ದೇಶ, ಕಾಲ, ಸಂಸ್ಕೃತಿಗಳನ್ನು ಅವಲಂಬಿಸಿರುತ್ತವೆ ಎನ್ನುತ್ತಾರೆ. ಇದು ಅವರವರ ಅಭಿಪ್ರಾಯಗಳಿಗೆ ಹೊಂದಿಕೊಂಡಿರುತ್ತದೆ- ಎನ್ನುತ್ತಾರೆ.</p>
		<p>'ಬಿಡುಗಡೆ' ಲೇಖನದಲ್ಲಿ ಅರ್ಜುನ ಹಾಗೂ ಗೀತಾಚಾರ್ಯ ಕೃಷ್ಣನ ನಡುವಣ ಸಂವಾದದ ಹಿನ್ನೆಲೆಯಲ್ಲಿ ಶ್ರೇಯಸ್ಸು-ಪ್ರೇಯಸ್ಸುಗಳ ಜಿಜ್ಞಾಸೆ ಕುರಿತಂತೆ ವಿವೇಚನೆಯಿದೆ. ಮೃತ್ಯುವನ್ನು ಕುರಿತಂತೆ ಯಕ್ಷಪ್ರಶ್ನೆ, ಕಿಸಾಗೌತಮಿಯ ಕತೆಯ ಪ್ರಸಂಗಗಳನ್ನು ಉಲ್ಲೇಖಿಸುತ್ತಾರೆ.</p>
		<p>'ಕೃತಜ್ಞತೆ' ಲೇಖನದಲ್ಲಿ ಬೇರೆ ಬೇರೆ ಧರ್ಮಗಳವರು ಒಂದುಗೂಡಿ ಆಗಾಗ್ಗೆ ವಿಚಾರವಿನಿಮಯ ಮಾಡಿಕೊಳ್ಳುತ್ತಿದ್ದ ಸಂದರ್ಭದ ಉಲ್ಲೇಖ ಮಾಡುತ್ತಾರೆ. ನಮ್ಮ ನಮ್ಮ ಧರ್ಮಗಳಲ್ಲಿ ದೇವರಿಗೆ ಕೃತಜ್ಞತೆ ಸಮರ್ಪಿಸುವ ಪ್ರಾರ್ಥನಾ ಪದ್ಯಗಳ ವಿಚಾರ ಬಂದಾಗ, 'ನಾನು ಹುಡುಕಿದೆ, ಹುಡುಕಿದೆ, ಹುಡುಕಿದೆ ನಾನು ಬಾಯಿ ಪಾಠ ಮಾಡಿಕೊಂಡ ಯಾವ ಸ್ತೋತ್ರ ಸಾಹಿತ್ಯದಲ್ಲೂ ಈ ಬಗೆಯ ಕೃತಜ್ಞತೆಯ ಮಾತೇ ಇಲ್ಲವಲ್ಲ!' ಎಂಬುದು ಹರಿ ವ್ಯಕ್ತಪಡಿಸುವ ಅಚ್ಚರಿ.</p>
		<p>'ಕೊನೆ' ಲೇಖನದಲ್ಲಿ 'ಅಂಕದ ಪರದೆ ಜಾರಿದ ಮೇಲೆ ನಾಟಕವಿನ್ನೂ ಉಳಿದಿಹುದೆ?' ಎಂಬ ಜನಪ್ರಿಯ ಚಿತ್ರಗೀತೆಯೊಂದರ ಹಿನ್ನೆಲೆಯಲ್ಲಿ ಗಂಭೀರ ಚಿಂತನೆ ನಡೆಸುತ್ತಾರೆ. ಸಾವಿನ ಬಗೆಗೆ ಹೇಳುವ ವಿಭಿನ್ನ ಪದ ಬಳಕೆ ವಿವರಣೆ ಇಲ್ಲಿದೆ. ಲೇಖನದ ಉಪಸಂಹಾರದಲ್ಲಿ ಇಂಗ್ಲಿಷಿನಲ್ಲಿ ಇರುವ ಎರಡು ಸದುಕ್ತಿಗಳತ್ತ ಗಮನ ಸೆಳೆಯುತ್ತಾರೆ.</p>
		<p>೧) ಸರಿಯಾಗಿ ಕೊನೆಗೊಂಡಿತು</p>
		<p>೨) ಚೆನ್ನಾಗಿರುವುದೆಲ್ಲಾ ಒಂದು ದಿನ ಕೊನೆಗೊಳ್ಳಲೇ ಬೇಕು.</p>
		<p>ನಾನಿನ್ನು ಹೋಗಿಬರಲೇ?- ಲೇಖನದ ಕೊನೆಯ ಸಾಲು ಸಹೃದಯರತ್ತ ಗಂಭೀರ ಮೌನಕ್ಕೆ - ಮೌನದಾಳಕ್ಕೆ ಕರೆದೊಯ್ಯುತ್ತದೆ.</p>
		<p class="vertical-delimiter" />
		<p>'ಹರಿಯ ಕಾಣಿಕೆ'ಯ ಎರಡನೆಯ ಸಂಪುಟ ಈಗಾಗಲೇ ಸಂಕ್ಷಿಪ್ತವಾಗಿ ಅವಲೋಕಿಸಿರುವಂತೆ ಎಪ್ಪತ್ತು(೭೦) ಲೇಖನಗಳನ್ನು ಒಳಗೊಂಡಿರುವ ಮೌಲಿಕ ಕೃತಿ. ಒಂದು ವಿಹಂಗಮ ನೋಟ ಹರಿಸಿದಾಗ ಇಲ್ಲಿ ಒಂದು ವಿಸ್ಮಯ ಕಾರಿಯಾದ, ಅದ್ಭುತವಾದ ಜ್ಞಾನ-ವಿಜ್ಞಾನ ಜಗತ್ತು ತೆರೆದುಕೊಳ್ಳುತ್ತದೆ. ಇಲ್ಲಿ ಏನಿದೆ? ಏನಿಲ್ಲ? ಎಂಬ ಪ್ರಶ್ನೆಗಳಿಗೆ ಉತ್ತರಿಸುವುದು ಸುಲಭವಲ್ಲ. ಸಂಶೋಧಕರ ಪಾಲಿಗೆ ಎಂದೆಂದಿಗೂ ಬರಿದಾಗದ ಅಕ್ಷಯ ಪಾತ್ರೆಯಂತೆ, ಅಪಾರ ಸಂಶೋಧನಾ ಸಂಪತ್ತಿದೆ; ಗಹನವಾದ, ಗಂಭೀರವಾದ ಸಾಹಿತ್ಯಕ ಚಿಂತನೆಯಿದೆ; ಅಪಾರ ಅನುಭವ ದ್ರವ್ಯವಿದೆ; ಬಹುಭಾಷಾ ಸಾಹಿತ್ಯ, ಸಂಸ್ಕೃತಿ, ಜನಜೀವನಗಳ ಆಳವೂ ವಿಸ್ತಾರವೂ ಆದ ಅಧ್ಯಯನವಿದೆ; ಉದಾತ್ತ ಚಿಂತನ-ಮಂಥನವಿದೆ; ಆರದ ಕುತೂಹಲ, ಬೆರಗುಹುಟ್ಟಿಸುವ ವಿಚಾರಧಾರೆಗಳಿವೆ; ಶಾಶ್ವತ ಸತ್ಯದ ವಜ್ರಸದೃಶ ನೇರ ನುಡಿಗಳಿವೆ; 'ತನ್ನತನ'ದ ರತ್ನಖಚಿತ ನಿಲುವುಗಳಿವೆ; ಕನ್ನಡದ ಹಿತಕ್ಕೆ (ಶ್ರೀ ಗಣೇಶನಿಗೆ ಪ್ರಥಮ ಪೂಜೆ ಸಲ್ಲಿಸುವಂತೆ) ಪ್ರಪ್ರಥಮ ಆದ್ಯತೆಯಿದೆ; ಲೋಕಹಿತಕ್ಕೆ ಅಗ್ರಮಾನ್ಯತೆಯಿದೆ; ಭಾವಜೀವಿ ಕವಿಯ ಹೆಂಗರುಳಿನ ತುಡಿತಮಿಡಿತಗಳಿವೆ; ಮಾನವೀಯ ಕಳಕಳಿಯಿದೆ; ಅನನ್ಯವಾದ ಭಾಷೆ, ವಿಶಿಷ್ಟ ಶೈಲಿ, ಸುಲಲಿತ ನಿರೂಪಣೆ, ಸಹೃದಯ ಸಂವಾದ, ಸುಸಂಬದ್ಧವಾದ ಸಂವಿಧಾನದ ಮೆರುಗಿದೆ. ಹೀಗಾಗಿ 'ಹರಿಯ ಕಾಣಿಕೆ'ಯ ಎರಡನೆಯ ಸಂಪುಟದ ಲೇಖನಗಳೂ ಸಹಾ ಮೊದಲ ಸಂಪುಟದ ಲೇಖನಗಳಂತೆಯೇ ನಿಜಕ್ಕೂ ಪುಟಕ್ಕಿಟ್ಟ ಚಿನ್ನ. 'ಅಪರಂಜಿ' ಎಂಬುದು ನನ್ನ ದೃಢವಾದ ನಂಬಿಕೆ.</p>
		<p>'ಹರಿಯ ಕಾಣಿಕೆ' ಸಮಗ್ರ ಗದ್ಯದ ೧ ಹಾಗೂ ೨ನೆಯ ಸಂಪುಟಗಳಿಗೆ ವಿಶೇಷವಾದ ಮೆರಗು ತಂದಿರುವುದು ಇಲ್ಲಿನ ಪ್ರತಿಯೊಂದು ಮೌಲಿಕ ಸಂಶೋಧನಾತ್ಮಕ ಲೇಖನಗಳ ಆರಂಭಕ್ಕೆ ಮುನ್ನ ಹರಿಯವರೇ ವಿವಿಧ ಮೂಲಗಳಿಂದ ಭಾಷಾಂತರಮಾಡಿರುವ ಒಂದೊಂದು ಸುಭಾಷಿತವನ್ನು ಅಳವಡಿಸಿರುವುದು. ಇಲ್ಲಿನ ಒಂದೊಂದು ಸುಭಾಷಿತವೂ ಚಿಂತನಪರಿಪ್ಲುತ; ಹೃನ್ಮನ ವಿಕಸನಕ್ಕೆ, ಬದುಕು ಕಟ್ಟಿಕೊಡುವುದಕ್ಕೆ, ಸರ್ವಾಂಗೀಣವೂ, ಸಮಗ್ರವೂ ಆದ ವ್ಯಕ್ತಿತ್ವ ನಿರ್ಮಾಣಕ್ಕೆ, ಆ ಮೂಲಕ ಲೋಕಹಿತದತ್ತ ಮುನ್ನಡೆಯಲು ಪೂರಕ, ಪ್ರೇರಕ, ಪ್ರಚೋದಕವಾಗಿವೆ. ಸ್ವಾತಿ ಮುತ್ತಿನಂತಿರುವ ಈ ಒಂದೊಂದೂ ಸುಭಾಷಿತಗಳು ಒಂದೊಂದೂ ಲೇಖನಕ್ಕೆ ಪ್ರಭಾವಳಿಯಿದ್ದಂತೆ!</p>
		<p>ಹರಿಹರೇಶ್ವರ ಅವರ ಸಮಗ್ರ ಗದ್ಯ ಬೃಹತ್ತು-ಮಹತ್ತುಗಳನ್ನು ಒಳಗೊಂಡಂತೆ ಎರಡು ಸಂಪುಟಗಳಲ್ಲಿ ಲೋಕಾರ್ಪಣೆಗೊಳ್ಳುತ್ತಿರುವುದು ಕನ್ನಡ ಸಾಹಿತ್ಯ ಲೋಕಕ್ಕೆ ಅತ್ಯಂತ ಮಹತ್ವದ ಸಂಗತಿ. ಸಂಶೋಧನ ಪ್ರಕಾರಕ್ಕೆ ಇದು ಸಂಭ್ರಮಿಸುವ ಸುಸಂದರ್ಭ. ಹರಿಯವರ ದಿವ್ಯ ಚೇತನ ಈ ಮಹತ್ಕೃತಿಯ ಮೂಲಕ ಕನ್ನಡಿಗರ ಹೃನ್ಮನಗಳಲ್ಲಿ ಚಿರಚೇತನವಾಗಿ ಉಳಿದಿದ್ದಾರೆ; ಅನಂತ ಕಾಲದವರೆಗೂ ಉಳಿಯುತ್ತಾರೆ. ಅವರ ಎತ್ತರದ ಬದುಕಿನ ಮಾದರಿಯನ್ನು ಮುಂದಿಟ್ಟುಕೊಂಡು, ಅವರ ಕೃತಿಗಳ ಅಧ್ಯಯನ, ಮನನದಿಂದ 'ಹರಿ'ಸ್ಮರಣೆಯಲ್ಲಿ ಸಾರ್ಥಕ ಬದುಕು ನಡೆಸೋಣ. ಹರಿಯ ಕಾಣಿಕೆ, ಕಾಣ್ಕೆಗಳೆರಡನ್ನೂ ನಮ್ಮ ಅಂತರಂಗಕ್ಕೆ ತಂದುಕೊಂಡು ದರ್ಶನ ದೀಪ್ತಿ ಪಡೆಯೋಣ.</p>
		<p>ಹರಿ-ನಾಗಲಕ್ಷ್ಮೀ ಅವರದು ಆದರ್ಶ ದಾಂಪತ್ಯ. ಇಬ್ಬರದೂ ಕನ್ನಡಕ್ಕಾಗಿ ಸಮರ್ಪಿಸಿಕೊಂಡ ಸಾರ್ಥಕ ಬದುಕು. ಹರಿಯವರ ಆದರ್ಶದ ಮೇಲ್ಪಂಕ್ತಿಯಲ್ಲೇ ಮುನ್ನಡೆದು, ಸಾಮರಸ್ಯ ಬದುಕು ನಡೆಸುತ್ತಾ ಬಂದ ತ್ಯಾಗಜೀವಿ ಶ್ರೀಮತಿ ನಾಗಲಕ್ಷ್ಮೀಯವರು. ಹರಿಯವರ ಸಮಗ್ರ ಸಾಹಿತ್ಯವನ್ನು ಲೋಕಾರ್ಪಣೆ ಮಾಡಬೇಕೆಂಬ ಹೆಬ್ಬಯಕೆ ಅವರದು. ಈ ಹಿನ್ನೆಲೆಯಲ್ಲಿ 'ಹರಿಯ ಕಾಣಿಕೆ'ಯ ಎರಡು ಬೃಹತ್ ಸಂಪುಟಗಳನ್ನು ಕನ್ನಡಕುಲಕೋಟಿಗೆ ಸಮರ್ಪಿಸುತ್ತಿರುವ ಅವರಿಗೆ ಸಮಸ್ತ ಕನ್ನಡಿಗರ ಪರವಾಗಿ ಕೃತಜ್ಞತೆ ಸಲ್ಲಿಸುವುದು ನಮ್ಮ ಆದ್ಯ ಕರ್ತವ್ಯ. ಈ ಗ್ರಂಥಗಳ ಪ್ರಕಟಣೆಯಲ್ಲಿ ಅವರ ಶ್ರಮ, ಶ್ರದ್ಧೆ, ನಿಷ್ಠೆ, ಸಂಪಾದನ ಸಾಮಥ್ರ್ಯ ಎಲ್ಲವೂ ಅಭಿವಂದನೀಯ.</p>
		<p>ದಿನಾಂಕ: ೧೦-೦೭-೨೦೧೨</p>
		<p class="quote-author"><strong>ಪ್ರೊ. ಕೆ. ಭೈರವಮೂರ್ತಿ</strong></p>
	</section>
</body>
</html>
