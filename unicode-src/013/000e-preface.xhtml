<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗೀತಗುಚ್ಛ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000e.1">
		<h1 class="level1-title" epub:type="title">ಲೇಖಕರ ಪ್ರಸ್ತಾವನೆ</h1>
		<p>ಕನ್ನಡ ನನ್ನ ಜೀವದುಸಿರು. ಕನ್ನಡವನ್ನು ವಿಧವಿಧವಾಗಿ ಶ್ರೀಮಂತಗೊಳಿಸಿದ ಸಂಸ್ಕೃತದ ಬಗ್ಗೆ ನನಗೆ ಅಪಾರ ಗೌರವ. ತನ್ನ ಅಂತಃಸ್ಸತ್ವದಿಂದ ಯಾರನ್ನಾದರೋ ಬೆರಗುಗೊಳಿಸುವ, ಯಾರ ಮೇಲಾದರೂ ಮೋಡಿಮಾಡಿಬಿಡುವ ಸಂಸ್ಕೃತ ಒಂದು ಭಾಷೆಯಾಗಿ ನನಗೆ ಬಲು ಮೆಚ್ಚು. ನಾನು ಸಂಸ್ಕೃತದ ನಿರಂತರ ವಿದ್ಯಾರ್ಥಿ.</p>
		<p>ಆಗ ಮಾಧ್ಯಮಿಕ ಶಾಲೆಯಿಂದಲೇ ಸಂಸ್ಕೃತ ಅಭ್ಯಾಸಕ್ಕೆ ಅವಕಾಶವಿತ್ತು, ಅದೃಷ್ಟವಶಾತ್ ನಾನದನ್ನು ಬಳಸಿಕೊಂಡೆ. ಸಂಸ್ಕೃತ ಮತ್ತು ಸಂಸ್ಕೃತ ಭೂಯಿಷ್ಠ ವಾದ ಜ್ಯೋತಿಷ್ಯದಲ್ಲಿ ನುರಿತಿದ್ದವರು ನಮ್ಮ ತಾಯಿಯ ತಂದೆ, ಸ್ವರ್ಗೀಯ ಶ್ರೀ ಶಾಮಭಟ್ಟರು. ಅವರೂ, ಸೋದರ ಮಾವ ಶ್ರೀ ಲಕ್ಷ್ಮೀನಾರಾಯಣ ಭಟ್ಟರೂ ನನ್ನ ಸಂಸ್ಕೃತ ಅಭ್ಯಾಸಕ್ಕೆ ಮೊದಲ ಗುರುಗಳು. ರೋಚಕವಾಗಿ ಪಾಠ ಹೇಳಿ ಕೊಡುತ್ತಿದ್ದ ಮಾಧ್ಯಮಿಕ ಶಾಲೆಯ ಕನ್ನಡ ಮತ್ತು ಸಂಸ್ಕೃತ ಉಪಾಧ್ಯಾಯರ ಪ್ರಭಾವವೂ ನನ್ನ ಆಸಕ್ತಿಗೆ ಪೋಷಕವಾಯಿತು. ಪ್ರೌಢಶಾಲೆಯ ಸಂಸ್ಕೃತ ಅಧ್ಯಾಪಕರಂತೂ ನನ್ನನ್ನು ಮನೆಯ ಮಗನಂತೆ ಕಾಣುತ್ತ, ಸಂಸ್ಕೃತ ಪದಗಳನ್ನು ಹೆಚ್ಚು ಹೆಚ್ಚು ಬೇಗ ಬೇಗ ತಿಳಿದುಕೊಳ್ಳಬೇಕೆಂದ ನನ್ನ ಬಾಲಿಶ ದಾಹಕ್ಕೆ ನೀರೂಡುತ್ತಿದ್ದರು.</p>
		<p>ಎಸ್‍ಎಸ್‍ಎಲ್‍ಸಿಯಲ್ಲಿ ಗಣಿತದಲ್ಲಿ ನೂರಕ್ಕೆ ನೂರು ಗಳಿಸಿದ ನಾನು, ಸಂಸ್ಕೃತದಲ್ಲಿ ನಮ್ಮ ಜಿಲ್ಲೆಯಲ್ಲೇ ಹೆಚ್ಚು ಅಂಕ ಗಳಿಸಿದವನೆಂದು ಮೇಷ್ಟರುಗಳು ಹೇಳಿದ್ದನ್ನು ಕೇಳಿದ್ದೇನೆ. ಪ್ರೌಢಶಾಲೆಯಲ್ಲಿದ್ದಾಗ ಮಾಧ್ಯಮಿಕ ಶಾಲೆಯ ಹುಡುಗರಿಗೆ ಇಂಟರ್ ಮೀಡಿಯಟ್ ಕಾಲೇಜಿನಲ್ಲಿದ್ದಾಗ ಪ್ರೌಢಶಾಲೆಯ ಹುಡುಗರಿಗೆ ಸಣ್ಣ ಪ್ರಮಾಣದಲ್ಲಿ ನನಗೆ ಗೊತ್ತಾದಷ್ಟು ಸಂಸ್ಕೃತ ಬೋಧಿಸಿದ ಹುಚ್ಚು ಸಾಹಸ ನನ್ನದು. ಇಂಟರ್ ಮೀಡಿಯಟ್ ಕಾಲೇಜಿನಲ್ಲಿ ವಿಜ್ಞಾನ ವಿದ್ಯಾರ್ಥಿಯಾದ ನಾನು ಎರಡನೆಯ ಭಾಷೆಯಾಗಿ ಆರಿಸಿಕೊಂಡಿದ್ದು ಸಂಸ್ಕೃತ. ಅತ್ಯುತ್ತಮ ಅಂಕಗಳಿಸಿದವರಲ್ಲಿ ಕಾಲೇಜಿಗೇ ಎರಡನೆಯ ವಿದ್ಯಾರ್ಥಿಯಾಗಿದ್ದೆ. ಸತತವಾಗಿ ಸಂಸ್ಕೃತಾಭ್ಯಾಸಿಯಾಗಿದ್ದ ನಾನೇನು ಇಂಜಿನಿಯರಿಂಗ್ ಓದಲು ಇಷ್ಟಪಟ್ಟಿರಲಿಲ್ಲ. ಆಗ ನನಗೆ ಇದ್ದ ಮಹತ್ವಾಕಾಂಕ್ಷೆಯೆಂದರೆ ಮೈಸೂರಿಗೆ ಹೋಗಿ ಮಹಾರಾಜಾ ಕಾಲೇಜಿನಲ್ಲಿ ಬಿ.ಎ. ಸಂಸ್ಕೃತ ಆನರ್ಸ್ ಮಾಡಿ, ಮುಂದೆ ಸಂಸ್ಕೃತದಲ್ಲಿಯೇ ಎಂ.ಎ. ಮಾಡಿ ಹೈಸ್ಕೂಲಿನಲ್ಲೋ, ಕಾಲೇಜಿನಲ್ಲೋ ಸಂಸ್ಕೃತ ಮೇಷ್ಟರಾಗಿ ಪಾಠ ಹೇಳಿಕೊಡುವುದು ಅಂತ. ಪ್ರವೇಶಕ್ಕಾಗಿ ನಾನು ಗುಜರಾಯಿಸಿದ ಅಭ್ಯರ್ಥಿಪತ್ರ (ಅರ್ಜಿ) ಸಕಾಲಕ್ಕೆ ತಲುಪಿದರೂ, ಅದರೊಂದಿಗೆ ಕಳಿಸಿದ್ದ ಪ್ರವೇಶ ಶುಲ್ಕದ ಒಂದೂವರೆ ರೂಪಾಯಿಯ ಮನಿಯಾರ್ಡರ್ ಒಂದು ದಿನ ತಡವಾಗಿ ತಲುಪಿತು -ಎಂಬ ಮಹತ್ತರ ಕಾರಣಕ್ಕಾಗಿ ಉತ್ತಮ ಅಂಕಗಳಿಸಿದ್ದರೂ ನನ್ನ ಪ್ರವೇಶಪತ್ರ ನಿರಾಕರಿಸಲ್ಪಟ್ಟಿತು. ಹೀಗೆ, ಶಾಸ್ತ್ರೀಯವಾಗಿ ಸಂಸ್ಕೃತದಲ್ಲಿ ಶಿಕ್ಷಣ ಪಡೆಯುವ ಹುಡುಗನ ಆಸೆಯ ದೀಪ ನಂದಿಹೋಯಿತು.</p>
		<p>ಬೇತಾಳ ಕತೆಯಲ್ಲಿ ಬರುವ ಛಲ ಬಿಡದ ವಿಕ್ರಮನಂತೆ, ಇಂಜಿನಿಯರಿಂಗ್ ಓದುವುದರ ಜೊತೆಗೇ ನಾನು ಸಂಸ್ಕೃತದಲ್ಲಿ ಆಸಕ್ತಿಯನ್ನು ಉಳಿಸಿಕೊಂಡು, ನಂದಿ ಹೋದಂತಿದ್ದ ಆ ಆಸೆಯ ದೀಪದ ಬತ್ತಿಯ ಕಾವನ್ನ ಕಾಪಾಡಿಕೊಳ್ಳುತ್ತ ಬಂದೆ. ಸ್ವಯಂಬೋಧಿನಿಗಳು, ವ್ಯಾಕರಣಗ್ರಂಥಗಳು, ಭಾಷ್ಯಸಹಿತ ಕಾವ್ಯಗಳು, ವ್ಯಾಖ್ಯೋಪೇತ ಅಭಿಜಾತ ಕಾವ್ಯ ಕೃತಿಗಳನ್ನು ಸಂಗ್ರಹಿಸಿಕೊಂಡು ಬಿಡುವಾದಗಲೆಲ್ಲ ಓದುತ್ತಿದ್ದೆ. ಕನ್ನಡ ಹಿಂದಿ ಇಂಗ್ಲಿಷ್‍ನಲ್ಲಿ ಸ್ವಂತ ಬರೆಯುವಷ್ಟು ಎದೆಗಾರಿಕೆ ಬರುವ ವೇಳೆಗೆ ಈ ಭಾಷೆಗಳ ವ್ಯಾಖ್ಯಾನ ಭಾಷ್ಯಕಾರಿಕೆ ವೃತ್ತಿ ದೀಪಿಕೆಗಳನ್ನೊಳಗೊಂಡ ಸಂಸ್ಕೃತ ಗ್ರಂಥಗಳ ಒಂದು ಸಾಕಷ್ಟು ದೊಡ್ಡ ಪುಸ್ತಕ ಭಂಡಾರವೇ ನನ್ನ ವ್ಯಾಸಂಗಕ್ಕೆ ಓದಿಗೆ ಪೂರಕವಾಗಿ ಮನೆಯಲ್ಲಿರುವಂತಾಯ್ತು.</p>
		<p>ನಾನಂತೂ ಮಾಡಲಾಗಲಿಲ್ಲ ನೀನಾದರೂ ಭಾಷಾಶಾಸ್ತ್ರದಲ್ಲಿ ಎಂಎ ಮಾಡಮ್ಮ"ಎಂದು ದುಂಬಾಲು ಬಿದ್ದು ಕನ್ನಡ ಆಮಿಷದಲ್ಲಿ ಹೆಚ್ಚು ಅಂಕಗಳಿಸಿದ್ದ ನನ್ನ ಹೆಂಡತಿ ನಾಗಲಕ್ಷ್ಮಿಗೆ ಬೆಂಗಳೂರು ವಿಶ್ವವಿದ್ಯಾಲಯದಲ್ಲಿ ಕನ್ನಡ ಎಂಎ ವ್ಯಾಸಂಗ ಮಾಡಲು ಕೇಳಿಕೊಂಡೆ. ಹೆಚ್ಚು ಅಂಕಗಳಿಸಿದ್ದರಿಂದ ಅವಳಿಗೆ ಆಗಾಗಲೇ ಅರ್ಥಶಾಸ್ತ್ರದಲ್ಲಿ ಮತ್ತು ಇತಿಹಾಸಶಾಸ್ತ್ರದಲ್ಲಿ ಎಂಎಗೆ ಪ್ರವೇಶ ದೊರಕಿತ್ತು. ಅವಳಿಗಿಷ್ಟವಾದ ಅರ್ಥಶಾಸ್ತ್ರ ವ್ಯಾಸಂಗಕ್ಕೆ ಅವಳು ತುದಿಗಾಲಲ್ಲಿ ನಿಂತಿದ್ದಳು. ಆಗಿನ್ನೂ ಮದುವೆಯಾದ ಗಂಡನ ಮಾತಿಗೆ ಮಣಿದು ಮನಸ್ಸಿಲ್ಲದ ಮನಸ್ಸಿನಿಂದ ಅವೆರಡನ್ನೂ ನಿರಾಕರಿಸಿ ಕನ್ನಡ ಎಂಎಗೆ ಸೇರಿದಳು. ಅವಳಿಗಿಂತ ಹೆಚ್ಚು ಅನುಕೂಲವಾದದ್ದು ನನಗೇನೆ.</p>
		<p>ಅವಳ ಎಲ್ಲ ಪಠ್ಯ ಮತ್ತು ಪರಾಮರ್ಶನ ಗ್ರಂಥಗಳನ್ನ ವ್ಯಾಸಂಗಮಾಡಲು ನನಗೆ ಸುವರ್ಣಾವಕಾಶವಾಯಿತು. ಉದ್ದಾಮ ಪಂಡಿತರು ತರಗತಿಗಳಲ್ಲಿ ನೀಡುತ್ತಿದ್ದ ಉಪನ್ಯಾಸಸಾರ ಅವಳ 'ಕ್ಲಾಸ್ ನೋಟ್ಸ್'ಗಳಲ್ಲಿ ಇರುತ್ತಿತ್ತು. ಏಕಲವ್ಯನ ತರಹ ಮನೆಯಲ್ಲಿಯೇ ಕುಳಿತು ಅವೆಲ್ಲವನ್ನು ಓದಲು ನನಗೆ ಅನುಕೂಲವಾಯಿತು. ಅವಳ ಸಹಪಾಠಿಗಳ ದಂಡೇ ನಮ್ಮ ಮನೆಗೆ ಬರುತ್ತಿತ್ತು.</p>
		<p>ಶ್ರೀ ಎಚ್.ಆರ್. ಜಗದೀಶ್, ಶ್ರೀ ಪುಟ್ಟರಾಮಯ್ಯ, ಮುಂತಾದ ಸೀನಿಯರ್ ತರಗತಿಯ ಜೂನಿಯರ್ ತರಗತಿಯ ಪ್ರತಿಭಾವಂತ ವಿದ್ಯಾರ್ಥಿ ವಿದ್ಯಾರ್ಥಿನಿಯರು ಬಂದಾಗ ಚರ್ಚೆ ಸಾಹಿತ್ಯಕ್ಷೇತ್ರದ ಸುತ್ತಮುತ್ತಲೇ ಗಿರಕಿಹೊಡೆಯುತ್ತಿತ್ತು. ಆ ಮೂಲಕ ನನಗಂತೂ ರಸಗವಳ ಅನಾಯಾಸ ದೊರಕುತ್ತಿತ್ತು. ಆಗ ನಾನು ಅಭ್ಯಾಸಿಸಿದ್ದ<em>ಕಾವ್ಯಾವಲೋಕನಗಳನ್ನು, ಶಬ್ದಮಣಿ ದರ್ಪಣಗಳನ್ನು, ಕಾವ್ಯಮೀಮಾಂಸೆ, ಭಾಷಾಶಾಸ್ತ್ರ, ದ್ರಾವಿಡ ಭಾಷಾ ವಿಜ್ಞಾನ,</em>ಗ್ರಂಥಸಂಪಾದನೆ ಹಾಗೂ ವಿಮರ್ಶೆಗೆ ಸಂಬಂಧಿಸಿದ ಮೌಲಿಕ ಗ್ರಂಥಗಳನ್ನ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಮೇಷ್ಟರಾಗಿದ್ದಾಗ ನನಗೆ ನಾಗಲಕ್ಷ್ಮಿಯೊಂದಿಗೆ ಇವೆಲ್ಲವನ್ನು ಓದಲು ಸಮಯವಿತ್ತು. ಸಂಸ್ಕೃತದಲ್ಲಿ ಪ್ರವೇಶವಿದ್ದ ನಾಗಲಕ್ಷ್ಮಿ ಈಗಾಗಲೇ ಹಲವಾರು ಸಂಸ್ಕೃತ ಪರೀಕ್ಷೆಗಳಲ್ಲಿ ಉತ್ತಮ ಅಂಕಗಳೊಂದಿಗೆ ಉತ್ತೀರ್ಣಳಾಗಿದ್ದಳು. ಎಂಎ ಓದುವಾಗ ಸಂಸ್ಕೃತವನ್ನು ಐಚ್ಛಿಕ ವಿಷಯವಾಗಿ ಅವಳು ಆರಿಸಿಕೊಂಡಾಗ, ಅವಳೊಂದಿಗೆ ಆ ವಿಷಯದಲ್ಲಿ ವ್ಯಾಸಂಗ ಮಾಡಲು ನನಗೂ ಅನುಕೂಲವಾಯಿತು.</p>
		<p>ಆಮೇಲೆ ಪ್ರಪಂಚ ಸುತ್ತಿ ಬಂದಿದ್ದಾಯಿತು. ಹೋದ ಹೋದೆಡೆಯೆಲ್ಲ ದೇಶವಿದೇಶಗಳಲ್ಲಿ ಸಮಯಸಿಕ್ಕಾಗಲೆಲ್ಲ ಅಲ್ಲಿನ ಗ್ರಂಥಭಂಡಾರಗಳಲ್ಲಿ ಕಾಲಕಳೆಯುತ್ತಿದ್ದ ನನಗೆ ಭಾಷೆಯೊಡನೆ ಆಡಲು ಸಾಕಷ್ಟು ಸಾಮಗ್ರಿ ಅನಾಯಾಸವಾಗಿ ದೊರಕುತ್ತಿತ್ತು.</p>
		<p>ಆಯಾಯ ಭಾಷಾ ಪರಿಸರದಲ್ಲಿದ್ದಾಗ ಅಲ್ಲಿನ ಜನರ ಆಡುನುಡಿಗಳನ್ನು ಕಲಿಯುವುದು ಎಷ್ಟು ಸುಲಭವೆಂದು ನನಗೆ ಮನದಟ್ಟಾಯಿತು. ನೈವೇಲಿಯಲ್ಲಿದ್ದಾಗ ತಮಿಳಿನಲ್ಲಿ ಓದಿ ಬರೆಯುವುದನ್ನು, ಉತ್ತರಭಾರತದಲ್ಲಿದ್ದಾಗ ಹಿಂದಿಯನ್ನು, ಇರಾನ್‍ನಲ್ಲಿದ್ದಾಗ ಫಾರಸಿಯನ್ನು ನಾನು ಕಲಿತದ್ದು ಹೀಗೆ (ಅನಿವಾರ್ಯವಾದುದರಿಂದ ಫಾರಸಿಯನ್ನು ಬೇಗ ಮತ್ತು ಚೆನ್ನಾಗಿ ಕಲಿತವಳೆಂದರೆ ನಮ್ಮ ನಾಗಲಕ್ಷ್ಮಿ)</p>
		<p>ಈ ಗೀತಗುಚ್ಛದಲ್ಲಿ ಸಂಸ್ಕೃತದ ಕವನಗಳನ್ನಲ್ಲದೆ, ಒಂದೊಂದು ಹಳೆಗನ್ನಡ, ಹಿಂದಿ ಮತ್ತು ತಮಿಳು ಭಾವಗೀತೆಗಳನ್ನ ನಾನು ಆರಿಸಿಕೊಂಡಿದ್ದೇನೆ. ಬೈಬಲ್‍ನ ಅಯ್ದ ಭಾಗಗಳನ್ನ ಅನುವಾದಿಸುವಾಗ, ಬಹಳ ವರ್ಷಗಳ ಹಿಂದೆಯೇ<em>ಬೈಬಲ್ ಸೊಸೈಟಿ ಆಫ್ ಇಂಡಿಯಾ, ಬೆಂಗಳೂರು</em>ಇವರಿಂದ ಪ್ರಕಟಿತವಾದ ಸಂಸ್ಕೃತ ಬೈಬಲ್‍ನ್ನು ಮೂಲ ಪದ್ಯಗಳಾಗಿ ಆಧರಿಸಿದ್ದೇನೆ (ಶ್ರೀ ವಿಲಿಯಂ ಕೇರಿ ಎಂಬ ಬಹುಭಾಷಾ ಪಂಡಿತ ಕ್ರೈಸ್ತಮತ ಪ್ರಚಾರಕ ಮಹಾಶಯರು ಭಾರತೀಯ ಭಾಷೆಗಳನ್ನು ಕೂಲಂಕಷವಾಗಿ ಅಧ್ಯಯನ ಮಾಡಿ, ಆಯಾಯ ಭಾಷಾ ಪಂಡಿತರ ಸಲಹೆಗಳನ್ನು ಪಡೆದು ೧೮೦೮-೧೮ ರ ಅವಧಿಯಲ್ಲಿ ಈ ಸಂಸ್ಕೃತ ಬೈಬಲ್‍ನ್ನು ಸಂಪಾದಿಸಿ ಪ್ರಕಟಿಸಿದರು); ಜೊತೆಗೆ ಬೈಬಲ್‍ನ ಇಂಗ್ಲಿಷ್ ಮತ್ತು ಕನ್ನಡ ಅನುವಾದಗಳನ್ನೂ ಗಮನಿಸಿದ್ದೇನೆ. ನಾನು ಅನುವಾದಿಸಿರುವ ಮೂಲ ಕವನಗಳ ಎಲ್ಲಾ ಋಷಿ, ಕವಿ ಮತ್ತು ಲೇಖಕರಿಗೆ ಈ ಮೂಲಕ ನನ್ನ ಸಾಷ್ಟಾಂಗ ಪ್ರಣಾಮಗಳನ್ನು ಸಲ್ಲಿಸುತ್ತಿದ್ದೇನೆ. ಅವರೆಲ್ಲರ ಆಶೀರ್ವಾದ ಪೂರ್ವಕ ಅನುಮತಿ ಈ ಅನುವಾದ ಕಾರ್ಯಕ್ಕೆ ಇದೆ ಎಂದು ನಂಬಿದ್ದೇನೆ.</p>
		<p>ಸಂಸ್ಕೃತ ಒಂದು ವಿಶಿಷ್ಟ ಸುಂದರ ಭಾಷೆ. ಪ್ರೊ। ಸುಕುಮಾರ್ ಸೇನ್ ಅವರ ಪ್ರಕಾರ, (ಮೈಸೂರು ವಿಶ್ವವಿದ್ಯಾನಿಲಯದಲ್ಲಿ ೧೯೫೭ ರಲ್ಲಿ ಮಾಡಿದ ಭಾಷಣ ಲೇಖನದಲ್ಲಿ ಹೇಳಿರುವಂತೆ) ಭಾಷೆಗೆ<em>'ಸಂಸ್ಕೃತ'</em>ಎಂಬ ಹೆಸರನ್ನು ಪಾಣಿನಿ ಬಳಸಿಲ್ಲ; ಕಾಳಿದಾಸನೇ ಮೊಟ್ಟಮೊದಲು ಖಚಿತವಾಗಿ ಈ ಹೆಸರನ್ನು ಆ ಭಾಷೆಗೆ ಉಪಯೋಗಿಸಿದವನು. ವಾಲ್ಮೀಕಿ ರಾಮಾಯಣದ ಸುಂದರಕಾಂಡದಲ್ಲಿ ಹನುಮಂತನ ಮಾತು ಸಂಸ್ಕೃತವಾಗಿತ್ತು<em>(ಸಂಸ್ಕೃತಂ ವಾಚಂ)</em>ಎಂಬ ಪ್ರೊ। ಶಿವರಾಮಶಾಸ್ತ್ರಿಗಳ ಮಾತೂ ನಿಜವೇ.</p>
		<p>ಈ<em>ಗೀತಗುಚ್ಛ</em>ದ ಸಂಸ್ಕೃತ ಕವನಗಳನ್ನು ಬೇರೆ ಬೇರೆ ಕಾಲಘಟ್ಟಗಳಲ್ಲಿ ನಾನು ಕನ್ನಡಿಸಿದ್ದೇನೆ. ವಿದೇಶಗಳಲ್ಲಿದ್ದಾಗ ಅನುವಾದ ಮಾಡಿದವು ಹಲವು. ಭಾರತಕ್ಕೆ ಮರಳಿದ ಮೇಲೆ ಈ ಆರೇಳು ವರ್ಷಗಳಲ್ಲಿ ಮಾಡಿದ ಪದ್ಯಾನುವಾದಗಳು ಇನ್ನೂ ಕೆಲವು. ವೇದೋಪನಿಷತ್ತುಗಳ ಭಾಗಗಳನ್ನು ಭಾಷಾಂತರಿಸುವ ಮುನ್ನ ನಾನು ಅದಕ್ಕೆ ಸಂಬಂಧಿಸಿದ ವಿವಿಧ ಭಾಷೆಗಳ, ವಿವಿಧ ದೃಷ್ಟಿಕೋನಗಳ ಭಾಷ್ಯ, ಕಾರಿಕೆ, ವೃತ್ತಿ, ದೀಪಿಕೆ, ವ್ಯಾಖ್ಯಾನಗಳನ್ನು ಅವಲೋಕಿಸಿದ್ದೇನೆ. ಮೂಲ ಋಷಿ ಕವಿಯ ಇಂಗಿತ ಏನಿದ್ದಿರಬಹುದೆಂದು ತಿಳಿಯಲು ಪ್ರಾಮಾಣಿಕವಾಗಿ ಪ್ರಯತ್ನಿಸಿದ್ದೇನೆ. ಈ ಸಂಶೋಧನೆಯ ಸಮರ್ಥನೆಯ ಸಂಕೇತವಾಗಿ ಅಡಿಟಿಪ್ಪಣಿಗಳಲ್ಲಿ ಸಂಬಂಧಪಟ್ಟ ಆ ಎಲ್ಲ ಮಾಹಿತಿಗಳ ಅಕರಗಳನ್ನು ಗುರುತಿಸಿ ದಾಖಲಿಸಿದ್ದೇನೆ.</p>
		<p>ಎಷ್ಟೋ ಬಾರಿ ಪದಗಳ ಅರ್ಥವ್ಯಾಪ್ತಿ ಮೂಲ ಕವನ ರಚನೆಯಾದ ಕಾಲದಲ್ಲಿ ಏನಿತ್ತೋ ಅದು ಆಮೇಲಾಮೇಲೆ ಬದಲಾವಣೆಗೊಂಡು ವಿಶೇಷಾರ್ಥ, ವಿರುದ್ಧಾರ್ಥ, ಅನ್ಯಾರ್ಥ, ಹೀನಾರ್ಥ, ಅಪಾರ್ಥ- ಹೀಗೆ ಹಲವು ರೂಪಗಳನ್ನು ತಳೆದು ಬಿಟ್ಟಿರಲೂಬಹುದು. ಇದೆಲ್ಲವನ್ನು ಗಮನಿಸಲು ಯಥಾಮತಿ ಪ್ರಯತ್ನಿಸುತ್ತಾ ನನ್ನ ಭಾವಾನುವಾದಗಳನ್ನು ಪರಿಷ್ಕರಿಸಿದ್ದೇನೆ. ಒಮ್ಮೊಮ್ಮೆ ನೋಡಿದಾಗಲೂ ಇನ್ನೂ ಪರಿಷ್ಕಾರ ಮಾಡಬಹುದೇನೋ, ಇನ್ನೂ ಉತ್ತಮಪಡಿಸಬಹುದೇನೋ ಎಂಬ ಹಂಬಲ ಮತ್ತೆ ಮತ್ತೆ ತುಡಿಯುತ್ತಲೇ ಇರುತ್ತದೆ. ಆದರೂ, ಕ್ಷೇತ್ರಜ್ಞ ಬಲ್ಲವರು, ಸಹೃದಯ ಓದುಗರು ಇಲ್ಲಿಯವರೆಗಿನ ಈ ನನ್ನ ಪ್ರಯತ್ನವನ್ನು ಮೆಚ್ಚುತ್ತಾರೆಂಬ ನಂಬಿಕೆಯೊಂದಿಗೆ ಈ ಹೊತ್ತಗೆಯನ್ನು ಅವರ ಕೈಯಲ್ಲಿಡುತ್ತಿದ್ದೇನೆ.</p>
		<p>ಋಗ್ವೇದ ಖಿಲ ಸೂಕ್ತದ ಒಂದು ಸುಂದರ ಭಾವಗೀತೆಯಾದ ಶ್ರೀಸೂಕ್ತದ<br />ನನ್ನ ಕನ್ನಡ ಭಾವಾನುವಾದವನ್ನು ಮೆಚ್ಚಿಕೊಂಡು, ಏಳೆಂಟು ದಿನ ತಮ್ಮ ದೂರದರ್ಶನ ಪ್ರವಚನದಲ್ಲಿ ಅದರ ಬಗ್ಗೆ ಸವಿಸ್ತಾರವಾಗಿ ವ್ಯಾಖ್ಯಾನಿಸಿ ಜನಪ್ರಿಯಗೊಳಿಸಿದ,<em>ಕನ್ನಡದ ಪೂಜಾರಿ</em>ಏಂದೇ ಹೆಸರಾಗಿರುವ ಆತ್ಮೀಯ ಶ್ರೀ ಹಿರೇಮಗಳೂರು ಕಣ್ಣನ್ ಅವರಿಗೆ ನಾನು ಆಭಾರಿ.</p>
		<p>ಸಂಸ್ಕೃತ ಮತ್ತು ಕನ್ನಡದಲ್ಲಿ ಅಪಾರ ಪಾಂಡಿತ್ಯವುಳ್ಳ ವಿದ್ವಾಂಸರು ಡಾ। ಟಿ.ವಿ. ಸತ್ಯನಾರಾಯಣ ಅವರು.<em>ಪ್ರತಿಭಾಪಟು, ವೇದಸೂಕ್ತ ವಿದ್ಯಾಸಾಗರ, ವೇದವಿದ್ಯಾನಿಧಿ, ಆದರ್ಶಸೇವಾರತ್ನ, ಸಂಸ್ಕೃತ ಭಾಷಾ ವಿಚಕ್ಷಣ</em>- ಮುಂತಾದ ಪ್ರಶಸ್ತಿಗಳಿಂದ ಪುರಸ್ಕೃತರಾದ ಡಾ। ಸತ್ಯನಾರಾಯಣ ಅವರು ಅಲಂಕಾರ, ವ್ಯಾಕರಣ ಶಾಸ್ತ್ರ ವಿದ್ವಾಂಸರೂ, ಸಂಸ್ಕೃತ ಕೋವಿದರೂ, ಕನ್ನಡ ಮತ್ತು ಸಂಸ್ಕೃತ ಭಾಷೆಗಳಲ್ಲಿ ನಿರರ್ಗಳವಾಗಿ ಉಪನ್ಯಾಸ ಕೊಡುತ್ತ, ತಮ್ಮ ವಾಗ್ಮಿತೆಗೆ ಹೆಸರಾದವರು. ಭಾರತದ ಏಕೈಕ ಸಂಸ್ಕೃತ ದಿನಪತ್ರಿಕೆ<em>ಸುಧರ್ಮಾ</em>ದ ಕಾರ್ಯನಿರ್ವಾಹಕ ಸಂಪಾದಕರ ಲೊಬ್ಬರು. ಮತ್ತು ಅದರ ಜೀವಾಳ. ಮೈಸೂರು ವಿಶ್ವವಿದ್ಯಾನಿಲಯದ<em>ಪ್ರಾಚ್ಯ ವಿದ್ಯಾ ಸಂಶೋಧನಾಲಯ</em>ದಲ್ಲಿ ಹಿರಿಯ ಸಂಶೋಧಕರಾಗಿ ಹಲವಾರು ಅಪೂರ್ವ ಮೌಲಿಕ ಸಂಸ್ಕೃತ ಕನ್ನಡ ಇಂಗ್ಲಿಷ್ ಗ್ರಂಥಗಳನ್ನ ಸಂಪಾದಿಸಿ ಕೊಡುತ್ತಿರುವವರು. ಇಂಥ ಸಂಸ್ಕೃತಜ್ಞರ ಅವಗಾಹನೆಗೆ ಈ<em>ಗೀತಗುಚ್ಛ</em>ಮೊದಲು ತಲುಪಬೇಕು, ಅವರ ಆಶೀರ್ವಚನಪೂರ್ವಕ ಅಭಿಪ್ರಾಯಗಳನ್ನು ಮುನ್ನುಡಿಯಾಗಿ ಈ ಗ್ರಂಥಕ್ಕೆ ನಾಂದಿಯಾಗಿಸಬೇಕು- ಎಂಬುದು ನನ್ನ ಹಿರಿಯಾಸೆಯಾಗಿತ್ತು.</p>
		<p>ಈ ನನ್ನ ಅಭಿಲಾಷೆಗೆ ಓಗೊಟ್ಟು, ತಮ್ಮ ಇನ್ನಿತರ ಬರೆಹ ಮತ್ತು ಸಂಶೋಧನಾ ಕಾರ್ಯಗಳ ನಡುವೆ ಬಿಡುವು ಮಾಡಿಕೊಂಡು ಈ ಅನುವಾದಗಳನ್ನು ಕೂಲಂಕಷವಾಗಿ ಆಸಕ್ತಿವಹಿಸಿ ಓದಿ, ವಿಮರ್ಶಾತ್ಮಕವಾದ ಮುನ್ನುಡಿಯನ್ನು ಅಂತರಂಗದ ಶುಭನುಡಿಯ ರೂಪದಲ್ಲಿ ವಿಶ್ವಾಸಪೂರ್ವಕವಾಗಿ ಅತ್ಯಲ್ಪಕಾಲದಲ್ಲೇ ಅವರು ಬರೆದುಕೊಟ್ಟಿದ್ದಾರೆ. ಡಾ। ಟಿ.ವಿ. ಸತ್ಯನಾರಾಯಣ ಅವರಿಗೆ ನಾನು ಕೃತಜ್ಞ.</p>
		<p>ಈ ಗ್ರಂಥವೂ ಸೇರಿದಂತೆ ನನ್ನ ಎಲ್ಲ ಪುಸ್ತಕಗಳಿಗೂ ಅಕ್ಷರ ವಿನ್ಯಾಸಕ್ಕಾಗಿ ಗಣಕ ತಂತ್ರಾಂಶ<em>ಬರಹ</em>ವನ್ನು ಬಳಸಿಕೊಂಡಿದ್ದೇನೆ. ಈ ತಂತ್ರಾಂಶದ ಸೃಷ್ಟಿಕರ್ತ, ಅಮೆರಿಕಾದ ನ್ಯೂಜೆರ್ಸಿಯಲ್ಲಿರುವ ಶ್ರೀ ಶೇಷಾದ್ರಿ ವಾಸು ಅವರು ನನ್ನ ಆತ್ಮೀಯ ಮಿತ್ರರು. ಈ 'ಬರಹ' ತಂತ್ರಾಂಶ ನನಗೂ, ನನ್ನಂಥ ಸಹಸ್ರಾರು ಲೇಖಕ ಮಿತ್ರರಿಗೂ ಒದಗಿಸಿರುವ ಸಹಾಯವನ್ನು ಎಷ್ಟು ಹೊಗಳಿದರೂ ಕಡಿಮೆಯೇ. ಗೆಳೆಯ ಶ್ರೀ ಶೇಷಾದ್ರಿ ವಾಸು ಅವರಿಗೆ ನನ್ನ ಹೃತ್ಪೂರ್ವಕ ನಮನ.</p>
		<p>ಲಿಪಿವಿನ್ಯಾಸ ಗಣಕೀಕರಣ ಮಾಡಿದ ಶ್ರೀ ಮಾಗಲು ಮಲ್ಲಿಕಾರ್ಜುನ ಅವರಿಗೆ, ಗಣಕೀಕರಣದಲ್ಲಿ ನೆರವಿತ್ತ ಶ್ರೀ ಜೈ ಗಣೇಶ್ ಮತ್ತು ಎಂ. ರಾಧಿಕಾ ಅವರಿಗೆ, ಅಚ್ಚುದೋಷಗಳನ್ನು ತಾಳೆನೋಡಿದ ಡಾ। ಎಚ್.ಕೆ. ರಾಮನಾಥ್ ಅವರಿಗೂ, ಮುಖಪುಟ ವಿನ್ಯಾಸ ಮಾಡಿದ ಶ್ರೀ ಮಂಜುನಾಥ್ ಅವರಿಗೆ, ಅಚ್ಚುಕಟ್ಟಾಗಿ ಮುದ್ರಿಸಿದ ರಾಜೇಂದ್ರ ಪ್ರಿಂಟರ್ಸ್ ಅಂಡ್ ಪಬ್ಲಿಷರ್ಸ್ ಮುದ್ರಣಾಲಯದವರಿಗೆ, ವಿಶ್ವಾಸ ಪೂರ್ವಕವಾಗಿ ಈ ಪುಸ್ತಕವನ್ನು ಅಂದವಾಗಿ ಪ್ರಕಟಿಸಿದ .. .. .. .. ಪ್ರಕಾಶನದ ಶ್ರೀ ಡಿ.ಎನ್. ಲೋಕಪ್ಪ ಅವರಿಗೆ ನಾನು ಆಭಾರಿ.</p>
		<p>ಸಹೃದಯ ಓದುಗರು ಕೊಂಡು ಓದಿ, ತಮ್ಮ ಅಭಿಪ್ರಾಯಗಳನ್ನು ಕರೆದು/ ಬರೆದು ತಿಳಿಸಬೇಕಾಗಿ ವಿನಂತಿಸಿಕೊಳ್ಳುವೆ.ಸ್ನೇಹದಲ್ಲಿ ನಿಮ್ಮ,</p>
		<p class="text-right">ಸ್ನೇಹದಲ್ಲಿ ನಿಮ್ಮ</p>
		<p class="quote-author"><strong>-<em>ಶಿಕಾರಿಪುರ ಹರಿಹರೇಶ್ವರ</em></strong></p>
		<p class="text-right">ಮೈಸೂರು</p>
	</section>
</body>
</html>
