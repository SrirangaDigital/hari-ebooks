<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗೀತಗುಚ್ಛ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-032">
		<h1 class="level1-title" epub:type="title"><span class="num">೩೨</span> :: ರನ್ನನ ಲಕ್ಷ್ಮಿ ಪ್ರಸಂಗ</h1>
		<p class="verse"><sup><a epub:type="noteref" href="999-aside.xhtml#id-032-01">1</a></sup>ಕನತ್ ಕನಕತಾ[ಚಾ]ಮರಂ ಧವಳ ಚಾಮರಂ ಕೈಯ್ಗಳೊಳ್<br /> ಮನಂ ಚಲಿಸೆ ಮಾಸಿ ತಾಱಿದ ಕುರುಳ್ಗಳುಂ ತನ್ನ ಬಿ<br /> ನ್ನನಿರ್ದ ಮೊಗದಿಂ ತವಿಲ್ದಿರೆ ವಿಲಾಸಮುಂ ಮುಂದೆ ಕಂ<br /> ಡನಲ್ಲಿ ಕಮಳಾಕ್ಷಿಯಂ ವೃಷಭಲಕ್ಷಣಂ ಲಕ್ಷ್ಮಿಯಂ ॥೩॥</p>
		<p class="verse">ಅಂತು ಕುಂಭಸಂಭವಸಂಭವಂ ಕಮಲನಾಭನ<br /> ಹೃದಯಭವನದ ಅಮೃತಾಬ್ದಿ ಸಂಭವೆಯಂ ಕಂಡು-ನೀನಾರ್ಗೆ<br /> ಎತ್ತಣಿಂದಂ ಬಂದೆ ಎಲ್ಲಿಗೆ ಪೊದಪೆ ಎಂದು ಬೆಸಗೊಳೆ-॥೩-ವ॥</p>
		<p class="verse">ಅಮೃತಪಯೋಧಿಮಂಥನದೆ ಪುಟ್ಟಿದೆನಬ್ಜವನಾ[ಭವಾ]ಂತರಾಳದೊಳ್।<br /> ರಮಿಯಿಸಿ ಪದ್ಮನಾಭನುರದೊಳ್ ನೆಲಸಿರ್ಪ ಮಹಾನುಭಾವೆಯಾಂ॥<br /> ಕಮಲೆಯೆನಿನ್ನೆಗಂ ಕುರುಮಹೀಪತಿಯೊಳ್ ನೆಲಸಿರ್ದೇನೀಗಳು।<br /> ತ್ತಮಪುರುಷೋತ್ತಮಂ ಬೆಸಸೆ ಪಾಂಡವರೊಳ್ ನೆಲಸಲ್ಕೆ<br /> ಪೋದಪೆಂ॥೪॥</p>
		<p class="verse">ಎಂಬುದಂ ದ್ರೋಣನಂದನಂ ನಾರಾಯಣಂ ಬೆಸಸೆ ಪೊದಪೆನೆಂಬ<br /> ಲಕ್ಷ್ಮಿಯ ಮಾತನ್ ಅವಧಾರಿಸಿ ಮುಗುಳ್ನಗೆ ನಕ್ಕು- ॥೪-ವ॥</p>
		<p class="verse">ಚಳಮತಿಯಾದೆ ನೀಂ ಜಡಧಿಸಂಭವೆಯಪ್ಪುದರಿಂ ಸರೋಜ ಸಂ।<br /> ಕುಳರಜದಿಂದೆ ನೀಂ ಪೊರೆದು ರಾಜಸದೊಳ್ ನೆಲಸಿರ್ಪೆ ಗೋವುಗಾ॥<br /> ದಳವೞಿದಿರ್ದ ಕೃಷ್ಣನೊಡನಿರ್ದುದಱಿಂದಮೆ ಗೋವಿಯಾದೆಯ।<br /> ಗ್ಗಳದ ವಿವೇಕಮಿಲ್ಲ ನಿನಗೆತ್ತಱಿವಾ ಪುರುಷಾಂತರಂಗಳಾ ॥೫॥</p>
		<p class="verse">ಕಲಿ ಪಂದೆಯೆಂದು ಬಗೆಯದೆ।<br /> ಕುಲಜಂ ಕುಲಹೀನನೆಂದು ಬಗೆಯದೆ ತರುಣಂ॥<br /> ಸಲೆ ವೃದ್ಧನೆಂದು ಬಗೆಯದೆ।<br /> ನೆಲಸುವೆ ನಿನ್ನಿಂ ನಿಕೃಷ್ಟರೆಂಬರುಮೊಳರೇ ॥೬॥</p>
		<p class="verse">ಇಱಿಯಿಸುವೆ ತಂದೆ ಮಕ್ಕಳ।<br /> ನಿಱಿಯಿಸುವಯ್ ಸೋದರರ್ಕಳಂ ತಮ್ಮೊಳ್ ತ॥<br /> ೞಿಱಿಯಿಸುವಯ್ ಗುರುಶಿಷ್ಯರ।<br /> ನಱಗುಲಿ ನಿನ್ನಿಂ ನಿಕೃಷ್ಟರಾದರುಮೊಳರೇ ॥೭॥</p>
		<p class="verse">ಅದಲ್ಲದೆಯುಂ ಅಮೃತ ಸಮುದ್ರಮಂಥನದೊಳ್ ಪುಟ್ಟುವಂದು ಐರಾವತದೊಡನೆ ಪುಟ್ಟಿದುದಱಿಂ ವಿಪರೀತವೃತ್ತಿಯುಂ, ಚಂದ್ರನೊಡನೆ ಪುಟ್ಟಿದುದಱಿಂ ಕಳಂಕ ಸ್ವಭಾವಮುಂ, ಕೌಸ್ತುಭದೊಡನೆ ಪುಟ್ಟಿದುದಱಿಂ ಕಠಿನತ್ವಮುಂ, ವಾಗ್ದೇವಿಯೊಡನೆ ಪುಟ್ಟಿದುದಱಿಂ ವಾಚಾಳತೆಯುಂ, ಅಮರವೈರಿಯೊಡನೆ ಪುಟ್ಟಿದುದಱಿಂ ಗ್ರಹಣಸಲ್ಲೇಖನಾ ಬುದ್ಧಿಯುಂ, ವೈದ್ಯನೊಡನೆ ಪುಟ್ಟಿದುದಱಿಂ ವ್ರಣಶೂಲ ವೇದಿಯುಂ, ನಾರದನೊಡನೆ ಪುಟ್ಟಿದುದಱಿಂ ಕಲಹಸ್ವಭಾವಮುಂ, ಕಾಳಕೂಟದೊಡನೆ ಪುಟ್ಟಿದುದಱಿಂ ಕೊಲೆಯುಂ, ಕಳ್ಳೊಡನೆ ಪುಟ್ಟಿದುದಱಿಂ ಸೊರ್ಕುಂ, ಅಚ್ಚರಸಿಯರೊಡನೆ ಪುಟ್ಟಿದುದಱಿಂ ಪಾಱಿುಗೆಯ್ತಮುಂ- ನಿನಗೆ ಸಹಜ ಮಾಗಿರ್ದುವು॥೭-ವ॥</p>
		<p class="verse">ಪೊಡವಡೆ ಪರಸದೆ ಬಿನ್ನವಿ।<br /> ಪೊಡೆ ಕೇಳದೆ ಮುಂದೆ ನಿಂದರಂ ಕಾಣದೆ ತ॥<br /> ಕ್ಕೆಡೆಯೊಳ್ ಕಡೆಗಣಿಸುವ ನೃಪ।<br /> ವಿಡಂಬಮಿವು ಲಕ್ಷ್ಮಿ ನಿನ್ನ ದೂಸಱಿನಲ್ತೇ ॥೮॥</p>
		<p class="verse">ಗುಣಿಗಳ ನೆಱೆ ಪೊರ್ದದೆ ನಿ।<br /> ರ್ಗುಣರಂ ಪೊರ್ದುವ[ವೆ] ವಿಶಿಷ್ಟರಂ ದುಷ್ಟರೊಳಂ॥<br /> ಗಣಿಯಿಸಿ ಸಮನೆಂಬವಗುಣ।<br /> ಗಣಂಗಳಿವು ಲಕ್ಷ್ಮಿ ನಿನ್ನ ದೂಸಱಿನಲ್ತೇ ॥೯॥</p>
		<p class="verse">ಮಲಿನರನೆ ಪೊರ್ದುವಯ್ ನಿ।<br /> ರ್ಮಲರತ್ತಲ್‍ಪೊರ್ದಲೊಲ್ಲೆ ನೀಂ ಕನ್ನಡಿಯೊಳ್॥<br /> ಜಲಮಿರ್ಪ ದೆಸೆಯೊಳಿರ್ದಾ।<br /> ಕಿಲುಂಬುನಾಂದಿ[ಗೊಂಡಿ]ರ್ದ ದೆಸೆಯೊಳಿರ್ದುದೆ ಪೇೞ್ಗುಂ ॥೧೦॥</p>
		<p class="verse">ಧವಳ ಆತಪತ್ರಂ ಅಡ್ಡಂ।<br /> ದಿವಸಕೆ ಸಲಲೀಯದಂತಿರಿರ್ಪುದು ವಿಚಳ॥<br /> ದ್ಧವಳಿಮಚಮರರುಹಂ ಬೀ।<br /> ಸುವ ನೆವದಿಂ ಪಾಱೆ ಬೀಸುವುದು ನೃಪಗುಣಂ॥೧೧॥</p>
		<p class="verse">ಜಳಬುದ್ಬುದಂಗಳ್ ಅತಿ ಸಂ।<br /> ಚಳವಿದ್ಯುದ್ವಿಲಸಿತಂಗಳಚಿರತೆಯಂ ಮುಂ॥<br /> ತಿಳಿಪಿದುವೊ ನಿನಗೆ ನಿನ್ನಿಂ।<br /> ತಿಳಿದುವೊ ಮೇಣಿವರೊಳಱಿಪುಗುಂ ಕೂರ್ಪವರೊಳ್ ॥೧೨॥<br /> ಎಂದು ಲಕ್ಷ್ಮಿಯಂ ವಿಡಂಬನಂಗೆಯ್ದ[ಯ್ವ]ನಿತಱೊಳಂ ಮಾಣದೆ<br /> ॥೧೨-ವ॥</p>
		<p class="verse">ಪೋ ಮಾಣ ಧರ್ಮಜಂ ಗಡ।<br /> ಭೀಮಂ ಗಡ ಫಲ್ಗುಣಂ ಗಡಮಳ್ಗಳ್ ಗಡ ಸಂ॥<br /> ಗ್ರಾಮದೊಳವಂದಿರಶ್ವ।<br /> ತ್ಥಾಮಂಗಾಪೋಶನಂಗೊಳಲ್ ನೆಱೆದಪರೇ॥೧೩॥</p>
		<p class="verse"><sup><a epub:type="noteref" href="999-aside.xhtml#id-032-02">2</a></sup>ನಿನ್ನ ಮುರವೈರಿಯಳವುಮ।<br /> ನೆನ್ನಳವುಮನೆಲಗೆ ಕಾಣ್ಬೆ ಕುರುಪತಿಯಿಂದಂ॥<br /> ಮುನ್ನಂ ತ್ವತ್ಪತಿಯಿಂದಂ।<br /> ನಿನ್ನನಗಲ್ಚಲ್ಕೆ ಕಪಟಗೋಪಂ ಪ್ರಭುವೇ ॥೧೪॥</p>
		<p class="verse">ಕುರುರಾಜಂ ರಾಜರಾಜಂ ಸಕಲವಸುಮತೀಕಾಂತನಿರ್ದಂತೆ ಯುದ್ಧಾ।<br /> [ತುರನಿನ್ನೀ] ಸಾಹಸಾಂಕಂ ಕುರುಕುಳಪತಿಯಿರ್ದಂತೆ ಮೆೞ್ಪಟ್ಟು<br /> ದಾಮೋ॥<br /> ದರನೆಂದೀ ಕಜ್ಜದೊಳ್ ನೀಂ ತೊಡರ್ದು ಮರುಳೆ ಬೆಂಡಾಗದಿರ್<br /> ಪೋಗು ನೀಂ ಚೆ<br /> ಚ್ಚರಮತ್ತಿನ್ನೆತ್ತವೋಪಾ[ಪೌ] ಪರಿಭವಿಸಿದಪೆಂ ನಿನ್ನನೀಂ ಕಾವನ್<br /> ಆವೋಂ ॥೧೫॥</p>
		<p class="verse">ಎಂದು ಅಶ್ವತ್ಥಾಮನ್ ಉದ್ಧಾಮ ಕೋಪಾಟೋಪಬದ್ಧ<br /> ಭ್ರುಕುಟಿಯುಂ ತರಳತಾಮ್ರ ಲೋಚನನುಮಾಗೆ ॥೧೫-ವ॥</p>
		<p class="verse">ಅತ್ತಲ್ ಅಸುರಾರಿ ಬೆಸಸಿದನ್<br /> ಇತ್ತಲ್ ರುದ್ರಾವತಾರನ್ ಎರಿದೊಯ್ದಪನಿಂತ್<br /> ಅತ್ತ ಪುಲಿಯಿತ್ತ ದರಿಯೆಂದ್<br /> ಅತ್ತಿತ್ತ ಅಡಿಯಿಡದೆ ಲಕ್ಷ್ಮಿ ತಳವಳಗಾದಳ್ ॥೧೬॥</p>
		<p class="verse-author"><strong><em>-ರನ್ನ, ಗದಾಯುದ್ಧ</em></strong></p>
		<section class="level2 numbered" id="id-032.01">
			<h2 class="level2-title" epub:type="title"><span class="num">೩೨</span> :: ರನ್ನನ ಲಕ್ಷ್ಮೀ ಪ್ರಸಂಗ</h2>
			<p class="verse">ಹೊಳೆ ಹೊಳೆವ ಕೆಂದಾವರೆಯ ಒಂದು ಕರದಲಿ ಹಿಡಿದು,<br /> ಎಡದ ಕೈಯಲಿ ಬೆಳ್ಳಿಗೂದಲ ಚಾಮರವನು;<br /> ಕಳೆ ಕಳೆದು ತಲೆಗೂದಲು ಹರಡಿದೆ ಮಾಸಿ, ಒಣಗಿ ಕೆದರಿ;<br /> ಸೊಬಗು ಕುಂದಿದ ಮ್ಲಾನ ಮುಖವ ತಾ ಹೊತ್ತು -<br /> ತಾವರೆಗಣ್ಣಿನ ಲಕ್ಷ್ಮಿ ಬರುವುದ ಕಂಡನವನು.॥೩॥</p>
			<p class="verse">ತಾಯೆ, ನೀನಾರು? ಹೆಸರೇನು? ಯಾರವಳು?<br /> ಬಂದೆ ಎಲ್ಲಿಂದಲೆ? ನೀನು ಹೋಗುವುದಾದರು ಎತ್ತ?-<br /> ಎಂದು ಕೇಳಿದ ಅಶ್ವತ್ಥಾಮ, ಕೈಯ ಮುಗಿದು.॥೩-ವ॥</p>
			<p class="verse">ಭೇದ-ಭಾವವ ಮರೆತು, ಹೆಗಲ ಹೆಗಲೆಣೆಯಾಗಿ,<br /> ಶಕ್ತಿ-ಪ್ರತಿಶಕ್ತಿಗಳು ಸೇರಿ ಕಡೆದರು ಗೊತ್ತ?<br /> ಆಗ ಹುಟ್ಟಿದೆ ನಾನು ಕಡಲಲಿ, ಕಮಲೆ, ಲಕ್ಷ್ಮಿ;<br /> ನೀರಲಿದ್ದೂ ಅದಕೆ ಅಂಟದಿಹ ತಾವರೆಯೊಡನಾಡುವೆನು;<br /> ಭಗವಂತನೆದೆಯೇನೆ ಎಂದೆಂದಿಗೂ ನನ್ನ ಮನೆ;<br /> ಇದ್ದು ಬರುವೆನು ಹೀಗೇ ಈಗೊಮ್ಮೆ ಆಗೊಮ್ಮೆ,<br /> ಶ್ರೇಷ್ಠರಲಿ, ಶೂರರಲಿ, ಸಾಹಸಿಯ ಮನದಲ್ಲಿ;<br /> ನೆನ್ನೆ ಮೊನ್ನೆಯವರೆಗೆ ಇದ್ದೆ ಆ ಕುರು-ಭೂಪನಲಿ;<br /> ಈಗ ಹೊರಟಿಹೆ, ಸ್ವಾಮಿ ಪುರುಷೋತ್ತಮನಾಜ್ಞೆಯ ಹೊತ್ತು,<br /> ಪಾಂಡವರ ಬಿಡಾರದಲಿ ನೆಲಸಲೆಂದು ॥೪॥</p>
			<p class="verse">ಮುಗುಳ್ನಗುತ ಮೂದಲಿಸಿ ಅಣಗಿಸುವ ದನಿಯಲ್ಲಿ<br /> ಜರಿಯ ತೊಡಗಿದ ಆಗ ಲಕ್ಷ್ಮಿಯ ಅಶ್ವತ್ಥಾಮ: ॥೪-ವ॥</p>
			<p class="verse">ಎಲೆ ಲಕ್ಷ್ಮಿ, ಛೆ ಬಿಡು, ನಿನ್ನ ಹುಟ್ಟೇ ಹೇಳೀತಲ್ಲ -<br /> ಈಗೆದ್ದು ಈಗಡಗಿ ಎದ್ದು ಬೀಳುವ ಅಲೆಯ<br /> ಮಡಿಲಲ್ಲಿ ಹುಟ್ಟಿದ ಚಂಚಲಳೆ, ನೀನು ಚಪಲೆ!<br /> ಕಮಲ ಪರಾಗದ ಧೂಳಿ ತಲೆಗೇರಿ ರಾಜಸಿಯಾದೆ<br /> ನೀನು ವರಿಸುವುದಾರನ್ನ? ಗೋವುಗಳ ಕಾಯುವನ!<br /> ನೀ ಮೂಢೆ, ಅವಿವೇಕಿ; ಸರಿ-ತಪ್ಪನರಿಯದ ಅಜ್ಞೆ; ॥೫॥</p>
			<p class="verse">ನಿನಗೇನು ಗೊತ್ತೆ ನರ-ನರರ ಶೌರ್ಯದ ತಾರತಮ್ಯ?<br /> ಸಾಹಸಿಯೋ ಕಪಟಿ ಹೇಡಿಯೋ, ನಿನಗೇನು ಪರಿವೆಯೇ?<br /> ಕುಲಹೀನನೋ ಸತ್ಕುಲ-ಪ್ರಸೂತನೋ ಚಿಂತೆಯಿನಿತೂ ಇಲ್ಲ-<br /> ಯಾರಲ್ಲೂ ಹೊಗಿ ನೆಲಸುವೆ ನೀಚೆ, ನಾಚಿಕೆಯೆ ಇಲ್ಲದವಳೆ॥೬॥</p>
			<p class="verse">ಒಂದಾಗಿ ಇರುವಂಥ ತಂದೆ ಮಕ್ಕಳ ಒಡೆವೆ;<br /> ಹೊಂದಿ ಬಾಳುವ ಅಣ್ಣ-ತಮ್ಮದಿರ ಕಾದಾಡಿಸುವೆ;<br /> ಶಿಷ್ಯನನೇ ಗುರುಗಳಿಗೆ ಎದುರಾಗಿಸಿ ಬಿಡುವೆ -<br /> ನಿನಗಿಂತ ನಿಕೃಷ್ಟರೀ ಜಗದಿ ಇರುವರೆ ಹೇಳೆ! ॥೭॥</p>
			<p class="verse">ಕಡಲ ಮಡಲಲಿ ನಿನ್ನ ಒಡಹುಟ್ಟಿದವರಿಂದ<br /> ನೀನು ಕಲಿತುದು ಏನು? ನಾ ಹೇಳಲೇನು?<br /> ಚಂದ್ರನಿಂದ ಕಳಂಕ, ಐರಾವತದಹಂಕಾರ,<br /> ಕೌಸ್ತುಭದ ಕಠಿಣತ್ವ, ವಾಗ್ದೇವಿಯ ಬೆಣ್ಣೆಯ ಮಾತು,<br /> ಧನ್ವಂತರಿಯಿಂದ? ಇದ ನಂಬು, ವೈದ್ಯನಿದ್ದಾನೆಂದು<br /> ತಿನ್ನಬಾರದ ತಿಂದು ಬಂದದ್ದೇನು ಬರಿ ಉದರ-ಶೂಲೆ!<br /> ಒಳ್ಳೆಯದೆ ಮಾಡಲು ಹೋಗಿ ತರುವ ನಾರದನ ಜಗಳ,<br /> ಹೆಂಡದ ಅಮಲು, ಅಪ್ಸರೆಯರ ಬೆಲೆವೆಣ್ಣುತನ,<br /> ಕಾಲಕೂಟವೋ ನಿನಗಾಗಿ ಕೊಲೆಗೈವ ದುರ್ಬುದ್ಧಿ -<br /> ನಿನಗಿವೆಲ್ಲವೂ ಸಹಜ, ನೀನಿದ್ದೆಡೆಯೂ ಇದೆ ಸುದ್ದಿ! ॥೭-ವ॥</p>
			<p class="verse">ನಮಿಸಿದರೂ ಪ್ರತಿ-ನಮಸ್ಕರಿಸದ, ಹರಸದ ಜಂಭ,<br /> ಬೇಡಿದರೂ ಕಿವಿಗದು ತಾಗದ ಧೋರಣೆಯ ಔದಾಸೀನ್ಯ,<br /> ನೇರ ಎದುರಿನಲಿ ನಿಂತರೂ ಗಮನಿಸದ ತಾತ್ಸಾರ,<br /> ಉತ್ತಮರ ಕಂಡರೂ ಕಾಣದೊಲು ಕಡೆಗಣಿಸುವಲಕ್ಷ್ಯ -<br /> ಇವು ತಾನೆ, ಓ ಲಕ್ಷ್ಮಿ, ನೀ ಒಲಿದ ಜನಗಳಿಗೆ<br /> ಅಧಿಕಾರ-ಮದವೇರಿ ತಲೆ ತಿರುಗಿ ಹೋದವಗೆ?<br /> ಗುಣವಂತರೇ ಬೇಕಿಲ್ಲ, ನಿರ್ಗುಣರನಾಶ್ರಯಿಸಿ,<br /> ದುಷ್ಟರನೂ, ಶಿಷ್ಟರನೂ ದೃಷ್ಟಿಯೊಂದರಲೆ ನೋಡಿ,<br /> ನೀನಿರುವೆ, ನೀನೊಲಿದ ಜನರನೂ ಹಾಗೆ ಇರಿಸಿ! ॥೮-೯॥</p>
			<p class="verse">ಮಲಿನರೇ ನಿರ್ಮಲರಿಗಿಂತ ಲೇಸೆನುವ ಕೆಸರಿನ ಕಮಲೆ,<br /> ಲಕ್ಷ್ಯವೆಂದರೆ ಗೊತ್ತೆ, ಕಳಂಕ; ಲಕ್ಷ್ಮಿ ನಿನಗದು ಮೂಲ;<br /> ಹೊಳೆವ ಕಂಚು ಕನ್ನಡಿಯಲ್ಲಿ ತೇವ ಸೇರಿದ ಜಾಗ<br /> ಕಿಲುಬು ಕಿಲುಬಾದಂತೆ ಕೊಳೆಯ ನೀ ಹುಟ್ಟಿಸುವೆ! ॥೧೦॥</p>
			<p class="verse">ಹೊಗಳದಿರು ಹೊನ್ನ ಕೈ-ಹಿಡಿಯ ಚಾಮರವ, ಬಿಳಿ ಕೊಡೆಯ;<br /> ಬೆಳ್ಳಿ ಬಿಳಿ ಕೊಡೆಯಿರಬಹುದು, ತಲೆಗಡ್ಡ ಅದು ಆಗಿ,<br /> ಬೆಳಕು ತಿಳಿವೇ ಒಳಬರದಂತೆ ತಡೆ ಒಡ್ಡ ಬಹುದು;<br /> ಇರುವ ಗುಣಗಳೂ ಎಲ್ಲ ದೂರ ಹಾರುವ ಹಾಗೆ<br /> ಬೆಳ್ಳಿಗೂದಲು ಬೀಸೀತು ಚಾಮರದ ಚಿನ್ನದ ಗಾಳಿ! ॥೧೧॥</p>
			<p class="verse">ನೀರ ಮೇಲಣ ಗುಳ್ಳೆ, ಅತಿ ಚಂಚಲದ ಮಿಂಚಿನ ಕಾಂತಿ,<br /> ಈಗಿದ್ದು ಈಗಿಲ್ಲವಾಗುವ ಅಚಿರ ಕ್ಷಣ-ಭಂಗುರತೆಯನ್ನ<br /> ನಿನಗೆ ಕಲಿಸಿದುವೇನು? ಇಲ್ಲ, ಅವು ನಿನ್ನ ನೋಡಿ ಕಲಿತವೋ?<br /> ಯಾರು ಬಲ್ಲರು? ನಿನ್ನನೂ ಅವರನೂ ಮೆಚ್ಚುವರೇ ಬಲ್ಲರೋ!<br /> ॥೧೨-೧೨ವ॥</p>
			<p class="verse">ಬಿಡು, ಬಿಡು ಧರ್ಮಜ ಭೀಮಾರ್ಜುನ ಯಮಳರ ಮಾತು;<br /> ಎಲ್ಲಿಗೆಲ್ಲಿಯ ಸಾಟಿ? ಈ ಅಶ್ವತ್ಥಾಮನಿಗವರೆಣೆಯೆ? ॥೧೩॥</p>
			<p class="verse">ಎಲಗೇ, ಎಲೆ ಹೆಣ್ಣೆ, ನೀನೀಗ ನೀನೇ ನೋಡುವಿಯಂತೆ-<br /> ಆ ಕೃಷ್ಣ, ಅವನೆದುರೇನೆ ನನ್ನ ಸಾಮಥ್ರ್ಯವನು;<br /> ನಮ್ಮ ಕುರು-ಭೂಪತಿಯಿಂದ ನಿನ್ನ ಅಗಲಿಸಲವನು<br /> ಆ ಕಪಟ ಗೋವಳನೇನು ನಿನ್ನ ಆಳುವ ದೊರೆಯೆ? ॥೧೪॥</p>
			<p class="verse">ಎಲೆ ಮರುಳೆ, ಕೃಷ್ಣ ಹೇಳಿದನೆಂದು ಸಿಕ್ಕಿ ನೀ ಬೀಳದಿರು;<br /> ಬರಿ ಮೋಸ, ಹೋಗದಿರು, ಬೆಂಡಾಗದಿರು, ಹಿಂದಕೆ ಮರಳು;<br /> ಸಕಲ ಭೂಮಂಡಲಕೊಡೆಯ, ರಾಜರ ರಾಜ, ಸಾಹಸಾಂಕ,<br /> ಇನ್ನೂ ಬದುಕಿರುವಂಥ ಸುಯೋಧನನತ್ತ ಹೊಗು ಬೇಗ!॥೧೫॥</p>
			<p><em>(ಈಗ, ಅಶ್ವತ್ಥಾಮನ ಮಾತನ್ನು ಕೇಳದೆ, ಹಿಂತಿರುಗದೆ, ಲಕ್ಷ್ಮಿ ಮುಂದೆ ಮುಂದೆ ಹೆಜ್ಜೆ ಇಡ ತೊಡಗುತ್ತಾಳೆ- ಎಂದುಕೊಳ್ಳೋಣ.)</em></p>
			<p class="verse">ಹೋಗುವೆಲ್ಲಿಗೆ, ಎಲ್ಲಿಗೆಯೆ? ಕೇಳದಿರೆ ನೀ ನನ್ನ ಮಾತುಗಳ;<br /> ಲಕ್ಷ್ಮೀ, ನನ್ನ ಕೈ ಮೀರೀತು, ನಿನಗವಮಾನ ಆದೀತು;<br /> ನಿನ್ನ ಕಾಯುವರು ಯಾರಿದ್ದಾರಿಲ್ಲಿ, ಜೋಕೆ, ಹಿಂತಿರುಗು"<br /> - ಎಂದು ತಡೆಗಟ್ಟಿದ ಲಕ್ಷ್ಮಿಯನು ಆ ಅಶ್ವತ್ಥಾಮ!<br /> ಗಂಟು ಕಟ್ಟಿದ ಹುಬ್ಬು, ಮುಖವೆಲ್ಲ ಉರಿಗೆಂಪು, ಕಣ್ಣಿಂದ<br /> ಬೆಂಕಿ ಉಂಡೆಗಳನ್ನ ಕಾರುತ್ತಲೇ ನುಡಿದು, ತಡೆದ !! ॥೧೫-ವ॥</p>
			<p class="verse">ಆ ಕಡೆಯೋ ಕೃಷ್ಣನಾದೇಶ, ಇತ್ತ ರುದ್ರ-ಭಯಂಕರನಾಜ್ಞೆ<br /> ''ಹಿಂದಿರುಗು, ಹಿಂದಿರುಗೀಗ, ಇಲ್ಲ? ಎಳೆದೊಯ್ವೆ!''-ಎಚ್ಚರಿಕೆ;<br /> ಏನೂ ಮಾಡಲು ತಿಳಿಯದಾದಳು ಲಕ್ಷ್ಮಿ, ಬೆರಗಾಗಿ ನಿಂತು;<br /> ಆಗವಳ ಪರಿಸ್ಥಿತಿಯೋ<br /> ''ಅತ್ತ ಹುಲಿ, ಇತ್ತ ದರಿ''ಯೇ ಆಗಿ ಹೋಯ್ತು!</p>
		</section>
		<p class="vertical-delimiter"/>
	</section>
</body>
</html>

