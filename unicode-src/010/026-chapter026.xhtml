<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ - ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-026">
		<h1 class="level1-title" epub:type="title"><span class="num">೨೬ ::</span> ಕ್ಷಮೆ</h1>
		<p>ಯೇಸು ಶಿಷ್ಯರಿಗೆ ಒಮ್ಮೆ ಹೇಳುತ್ತಾನೆ: ''ಅಪರಾಧ ಮಾಡುವ, ತಪ್ಪನ್ನೆಸಗುವ ತನ್ಮೂಲಕ ಪಾಪಕ್ಕೆ ಹೊಣೆಯಾಗುವ ಸಂದರ್ಭಗಳು ಜೀವನದಲ್ಲಿ ಬಂದೇ ಬರುತ್ತವೆ. ಕೆಲವು ಸ್ವಯಂಕೃತ ಅಪರಾಧಗಳು, ಕೆಲವು ಕೈಮೀರಿ ಆದಂತಹವು, ಇನ್ನು ಕೆಲವು ಪರಿಸ್ಥಿತಿಯ ಶಿಶುವಾಗಿ ನಡೆದು ಹೋದಂಥವು. ಆದರೆ, ಅವಕ್ಕೆ ನಾವೇ ಕಾರಣರಾಗಿ, ತಪ್ಪಿಸ ಬಹುದಾದವಂತಹವನ್ನೂ ಮತ್ತೆ ಮತ್ತೆ ನಡೆಸುವುದಾದರೆ ಅದು ಘೋರ ಅಪರಾಧ. ಅದು ಕೂಡದು; ಶಿಕ್ಷಾರ್ಹ.''</p>
		<p>ಇಷ್ಟೆಲ್ಲ ಹೇಳಿದರೂ, ತಾನು ಮಾಡಿದ್ದು ''ತಪ್ಪು ತಪ್ಪಾಯ್ತೆಂದು ಅದು ಒಮ್ಮೆ ಯಾಗಲೀ, ಏಳು ಬಾರಿಯೇ ಆಗಲಿ, ಯಾರಾದರೂ ಬಂದು ಬೇಡಿಕೊಂಡರೆ, ಅವರು ನಿಜವಾಗಿ ಪಶ್ಚಾತ್ತಾಪ ಪಡುತ್ತಿದ್ದಾರೆಂದು ಕಂಡುಬಂದರೆ, ಅಂಥವರನ್ನು ಪ್ರತಿ ಬಾರಿಯೂ ಕ್ಷಮಿಸಲೇ ಬೇಕು. ಏಕೆ ಗೊತ್ತೆ? ದೇವರೂ ಸಹ ನಮ್ಮನ್ನು ತಿದ್ದುಕೊಳ್ಳಲು ನಮಗೆ ಸಾಯುವವರೆಗೂ ಎಷ್ಟೊಂದು ಅವಕಾಶಗಳನ್ನು ಕೊಡುವುದಿಲ್ಲವೇ? ಹಾಗೆ.''<sup><a epub:type="noteref" href="999-aside.xhtml#id-026-01">೧</a></sup></p>
		<section class="level2 numbered" id="id-026.01">
			<h2 class="level2-title" epub:type="title">ಹಳೆಯ ಒಡಂಬಡಿಕೆಗಳಲ್ಲಿ ಕ್ಷಮಾಗುಣದ ಪ್ರಸ್ತಾಪಗಳು:</h2>
			<p>ಹಳೆಯ ಒಡಂಬಡಿಕೆಗಳಲ್ಲಿ ಕ್ಷಮೆಯ ಮಾತುಗಳಿಗಿಂತ ಸೇಡು ತೀರಿಸಿಕೊಳ್ಳುವ ಉಪದೇಶಗಳೇ ಹೆಚ್ಚು ಇವೆ; ಯೇಸು ತನ್ನ ಕ್ಷಮಾಗುಣದ ಮಹತ್ವವನ್ನು ಪ್ರತಿಪಾದಿಸುವ ಮೂಲಕ ಆ ಧರ್ಮಗ್ರಂಥಗಳನ್ನು ವಿರೋಧಿಸಿ ದಂತಾಗಲಿಲ್ಲವೇ? ಎಂಬ ಚರ್ಚೆ ಆಗಾಗ್ಗೆ ತಲೆದೋರುತ್ತದೆ. ಆ ಪೂರ್ವಸೂರಿಗಳು ಎಲ್ಲ ಕಡೆಯೂ ಸೇಡಿಗೇ ಪ್ರಾಮುಖ್ಯತೆ ಕೊಟ್ಟಿದ್ದಾರೆಂಬ ಮಾತು ಅರ್ಧಸತ್ಯ. ಈ ಉಲ್ಲೇಖಗಳನ್ನು ಗಮನಿಸಿ:</p>
			<p>''ಹಳೆಯ ದ್ವೇಷಕ್ಕೆ ಪ್ರತೀಕಾರವನ್ನೇ ನೆನೆಯುತ್ತ, ಮುಯ್ಯಿಗೆ ಮುಯ್ಯಿ ತೀರಿಸಿಕೊಳ್ಳ ಹೋಗಬೇಡಿ; ಅದಕ್ಕೆ ಬದಲು, ಸ್ನೇಹಭಾವದಿಂದಿರಿ.''<sup><a epub:type="noteref" href="999-aside.xhtml#id-026-02">೨</a></sup> ''ಸರಿಯಾದ ಸಮಂಜಸವಾದ ದೃಢವಾದ ಕಾರಣವಿಲ್ಲದೆಯೇ, ನಿಮ್ಮ ನೆರೆಹೊರೆಯವರ ಬಗ್ಗೆ ಆಪಾದನೆ ಮಾಡಲು ಹೋಗಬೇಡಿ. ಪ್ರತೀಕಾರ ಮಾಡಲು ಬಯಸಬೇಡಿ.''<sup><a epub:type="noteref" href="999-aside.xhtml#id-026-03">೩</a></sup> ''ನಿಮ್ಮೊಂದಿಗೆ ಬಡವರಿದ್ದರೆ ಅವರಿಗೆ ಸಹಾಯ ಮಾಡುವುದರಲ್ಲಿ ಕೈಹಿಡಿತ ಬೇಡ. ಉದಾರವಾಗಿ ಸಹಾಯ ಮಾಡಿ.''<sup><a epub:type="noteref" href="999-aside.xhtml#id-026-04">೪</a></sup> ''ನಿಮ್ಮ ವೈರಿಯ ಮೇಲೆ ಸೇಡು ತೀರಿಸಿಕೊಳ್ಳಲು ನೀವು ಹೊಡೆದಾದ ಬೇಕಾಗಿಲ್ಲ; ಇನ್ನೊಂದು ಉಪಾಯವಿದೆ: ಅವನು ಹಸಿದಿದ್ದರೆ, ಆಹಾರ ಒದಗಿಸಿ; ಅವನು ಬಾಯಾರಿಕೆಯಿಂದಿದ್ದರೆ, ಕುಡಿಯಲು ನೀರು ಕೊಡಿ ಹೀಗೆ ಮಾಡಿದರೆ, ಅವನ ತಲೆತುಂಬ ಉರಿಯುವ ಕಲ್ಲಿದ್ದಲನ್ನು ಪೇರಿಸಿದಂಗುತ್ತದೆ.'' [ನಿಮ್ಮ ಈ ನಡೆವಳಿಕೆಯಿಂದ ಪರಿವರ್ತಿತನಾದರೂ ಆಗಬಹುದು!]<sup><a epub:type="noteref" href="999-aside.xhtml#id-026-05">೫</a></sup> ''ನಿಮ್ಮ ಈ ಕೆನ್ನೆಗೆ ಯಾರಾದರೂ ಹೊಡೆದರೆ, ನೀವು ಆ ಕೆನ್ನೆಯನ್ನು ತೋರಿ ಬಿಡಿ; ಅವನಿಗೇ ನಾಚಿಕೆಯಾಗಿ, ಇಂಥಹ ಒಳ್ಳೆಯವನಿಗೆ ತೊಂದರೆಕೊಡುತ್ತಿದ್ದೇನಲ್ಲ ಎಂದು ಪರಿವರ್ತಿತನಾಗ ಬಹುದು. ಒಂದು ಬಾರಿ ತಪ್ಪು ಮಾಡಿದ್ದಷ್ಟಕ್ಕೇ ದೇವರು ಯಾರನ್ನೂ ಕೈಬಿಟ್ಟುಬಿಡುವುದಿಲ್ಲ.''<sup><a epub:type="noteref" href="999-aside.xhtml#id-026-06">೬</a></sup></p>
			<p>ಸೇಡಿಗಿಂತ ಕ್ಷಮೆ ಬಲಶಾಲಿ<sup><a epub:type="noteref" href="999-aside.xhtml#id-026-07">೭</a></sup> ಡೇವಿಡ್ ಮಹಾಶಯ ಸೌಲ್ ಮೇಲೆ ಸೇಡು ತೀರಿಸಿಕೊಳ್ಳಲು ಹೋಗಲಿಲ್ಲ<sup><a epub:type="noteref" href="999-aside.xhtml#id-026-08">೮</a></sup> ಸೇಡು ನಿಮಗೆ ತಿರುಗು ಬಾಣವಾಗಿ ನಿಮ್ಮನ್ನು ಬೆನ್ನಟ್ಟಬಹುದು,<sup><a epub:type="noteref" href="999-aside.xhtml#id-026-09">೯</a></sup> ಅವಮಾನಕ್ಕಾಗಿ ಸೇಡನ್ನೇ ಅವಲಂಬಿಸ ಬೇಕೆ?<sup><a epub:type="noteref" href="999-aside.xhtml#id-026-10">೧೦</a></sup> ಸೇಡು ಅಪಾಯಗಳನ್ನು ತಂದೊಡ್ಡೀತು<sup><a epub:type="noteref" href="999-aside.xhtml#id-026-11">೧೧</a></sup> ಈ ಉದಾಹರಣೆಗಳಿಂದ ನಾವು ಗ್ರಹಿಸಬಹುದಾದುದೇನೆಂದರೆ, ಸೇಡು ಮತ್ತು ಪ್ರತೀಕಾರದ ವಿಷಯದಲ್ಲಿ ಹಿಂದಿನವರ ಸಲಹೆಗಳನ್ನು ದೇಶಕಾಲ ವಿವೇಚನೆಯಿಲ್ಲದೆ ಅಸಂಗತ ಸನ್ನಿವೇಶಗಳಲ್ಲಿ ಮಾನ್ಯಮಾಡಬೇಕಾಗಿಲ್ಲ ಎಂಬುದೇ ಯೇಸುವಿನ ಅಭಿಪ್ರಾಯವಾಗಿತ್ತು.</p>
			<p>''ನೀವು ಹಿಂದೆ ಓದಿದ್ದಿರಿ, ಕೇಳಿದ್ದೀರಿ: ಆ ಸೇಡಿನ ಮಾತು. ಕಣ್ಣಿಗೊಂದು ಕಣ್ಣು; ಹಲ್ಲಿಗೊಂದು ಹಲ್ಲು ಇತ್ಯಾದಿ<sup><a epub:type="noteref" href="999-aside.xhtml#id-026-12">೧೨</a></sup> ಹಿಂದಿತ್ತು. 'ನಿಮ್ಮ ನೆರೆಹೊರೆಯವರನ್ನೂ ನಿಮಗೆ ನೆರವೀಯುವವರನ್ನೂ ಸ್ನೇಹಭಾವದಿಂದ ನೋಡಿ; ನಿಮ್ಮ ವೈರಿಗಳನ್ನ ದ್ವೇಷಿಸಿರಿ' ಎಂಬುದನ್ನೂ. ಈಗ ನಾನು ಹೇಳುತ್ತೇನೆ, ಕೇಳಿ. ನಿಮಗಾಗದ ವೈರಿಗಳೊಂದಿಗೂ ಸ್ನೇಹಭಾವದಿಂದ ವರ್ತಿಸಿರಿ!'' ಅಂತ ಯೇಸು ಹೇಳಿದಾಗ,<sup><a epub:type="noteref" href="999-aside.xhtml#id-026-13">೧೩</a></sup> ಸಾಂಪ್ರದಾಯಿಕ ಫ಼ರಿಸಾಯರು ಕೂಗೆಬ್ಬಿಸಿದುದರಲ್ಲಿ ಆಶ್ಚರ್ಯವಿಲ್ಲ.</p>
			<p class="vertical-delimiter "/>
			<p>ಕ್ಷಮೆ ಎನ್ನುವುದು ಸ್ತ್ರೀಸಹಜವಾದ ಗುಣವಿಶೇಷ. ತಾಯಿಯಾದವಳು ಮೂರ್ತಿವತ್ತಾದ ಕ್ಷಮೆ ಎನ್ನುವುದು ಆ ಕಾರಣಕ್ಕೇ. ಎಲ್ಲ ತಪ್ಪುಗಳನ್ನು ಕ್ಷಮಿಸುವ ತಾಯಿಯ ಗುಣವನ್ನು ಮನಸ್ಸಿನಲ್ಲಿಟ್ಟುಕೊಂಡೇ 'ಕೆಟ್ಟ ಮಗ ಹುಟ್ಟಬಹುದು, ಕೆಟ್ಟ ತಾಯಿ ಎಂದೂ ಹುಟ್ಟಳು!' ಎನ್ನುವುದು<sup><a epub:type="noteref" href="999-aside.xhtml#id-026-14">೧೪</a></sup> ಭೂಮಿಯೂ ಅಷ್ಟೇ, ಅದರ ಮೇಲೆ ಓಡಾಡುವ, ವಾಸಿಸುವ ನಾವು ಸಸ್ಯಶಾಲಿನೀ ಸರ್ವಧಾರೀ, ಸರ್ವಪೋಷಿಣೀ ಧರಿತ್ರೀಯನ್ನು ಅವಳ ಕ್ಷಮಾಗುಣಕ್ಕಾಗಿಯೇ `ತಾಯಿ' ಎಂದು ಗೌರವಿಸುವುದು. ಭೂಮಿಯ ಆ ಕ್ಷಮಾಗುಣವನ್ನೇ ತುಂಬಿಕೊಂಡಿರಲಿ ಎಂದು ಹೆಂಡತಿಯಲ್ಲೂ ಅದನ್ನೇ ಅಪೇಕ್ಷಿಸುವುದು ಎಲ್ಲ ಗೃಹಸ್ಥರ ಬಯಕೆ.<sup><a epub:type="noteref" href="999-aside.xhtml#id-026-15">೧೫</a></sup></p>
			<p>ಗೀತಾಚಾರ್ಯ ಹೇಳುತ್ತಾನೆ: ನಾರಿಯರಲ್ಲಿ ಇರುವ ಈ ಕ್ಷಮಾಗುಣ ಒಂದು ದೈವೀ ಗುಣ.<sup><a epub:type="noteref" href="999-aside.xhtml#id-026-16">೧೬</a></sup> ಈ ಗುಣ ಪ್ರತಿಯೊಬ್ಬ ಮನುಷ್ಯನಿಗೂ ಅವಶ್ಯಕ. ಅರಿವಿಗೇ ಪ್ರಾಶಸ್ತ್ಯ ಕೊಡುವುವನಿಗಂತೂ ಇದು ಬಹು ಮುಖ್ಯ. ಜ್ಞಾನಿಯ ಲಕ್ಷಣಗಳನ್ನು ಪಟ್ಟಿ ಮಾಡುವಾಗ, <em>ಕ್ಷಮಾ</em> ಎಂಬುದು ಅಗತ್ಯ ಎಂಬುದನ್ನ ಗೀತಾಚಾರ್ಯ ನೆನಪಿಸುತ್ತಾನೆ.<sup><a epub:type="noteref" href="999-aside.xhtml#id-026-17">೧೭</a></sup> ಕ್ಷಮಾಶೀಲನಾದವನಿಗೆ ಹೇಳುತ್ತಾರೆ 'ಕ್ಷಮೀ' ಎಂದು.<sup><a epub:type="noteref" href="999-aside.xhtml#id-026-18">೧೮</a></sup> ನೆಮ್ಮದಿಯಿರಬೇಕೆಂದರೆ ಕ್ಷಮಿಯಾಗಿರಬೇಕು.ತಾನು ಬೇರೊಬ್ಬರ ಬಗ್ಗೆ ಕ್ಷಮಿಯಾಗಿದ್ದರೆ ತಾನೆ ಭಗವಂತನಲ್ಲಿ ತನ್ನ ತಪ್ಪುಗಳನ್ನು ಮನ್ನಿಸಲು ಕೇಳಿಕೊಳ್ಳಬಹುದು?</p>
			<p class="verse">ಹಗಲಿರುಳು ಎಷ್ಟೆಷ್ಟೋ ತಪ್ಪನೆಸಗಿರಬಹುದಯ್ಯ, ನಾನು;<br />ಮನ್ನಿಸಎನ್ನನುಚಿತವ ಅದನೆಲ್ಲ, ದೇವ, ಪುರುಷೋತ್ತಮ!<sup><a epub:type="noteref" href="999-aside.xhtml#id-026-19">೧೯</a></sup></p>
			<p>ಹಾಗಲ್ಲದಿದ್ದರೆ, 'ಬಿನ್ನಹಕೆ ಬಾಯಿಲ್ಲವಯ್ಯ' ಎನ್ನುವ ಪರಿಸ್ಥಿತಿ ಒದಗೀತು. ಎಷ್ಟಾದರೂ ಕಳ್ಳುಬಳ್ಳಿಯ ಸೋದರ ತಾನೆ, 'ಇರಲಿ ಬಿಡು' ಅಂತ ಅಂದುಕೊಂಡು ಉಡಾಫೆಯ ಮನೋಭಾವದಿಂದ ಮೇಲಿಂದ ಮೇಲೆ ತಪ್ಪು ಮಾಡಲೂ ಬಹುದು; ಮನ್ನಿಸಿ ದೊಡ್ಡವನಾಗು. ತಾನೇ ತಿಳಿದುಕೊಂಡು, ತಿದ್ದಿಕೊಳ್ಳಲು ಅವಕಾಶ ಮಾಡಿಕೊಡು ಎನ್ನುವ ಅರ್ಥದಲ್ಲಿ ಏಳುಬಾರಿ ಯಾದರೂ ಅವನನ್ನು ಕ್ಷಮಿಸು ಎನ್ನುತ್ತಾನೆ ಯೇಸು.<sup><a epub:type="noteref" href="999-aside.xhtml#id-026-20">೨೦</a></sup></p>
			<p>ತಾನೂ ನಾಲ್ಕಾರು ಬಾರಿ ಏನೇನೋ ಕಾರಣಗಳಿಗಾಗಿ ತಾಯಿಯನ್ನ ಅವಗಣಿಸಿ, ಕಡೆಗಣಿಸಿ ಮಾತನಾಡಿದ, ವರ್ತಿಸಿದ ಸಂದರ್ಭಗಳು ಇದ್ದವು; ಅವನ್ನೆಲ್ಲ ಸುವಾರ್ತೆಕಾರರು ದಾಖಲಿಸಿದ್ದಾರೆ.<sup><a epub:type="noteref" href="999-aside.xhtml#id-026-21">೨೧</a></sup> ಅವೆಲ್ಲ ಯೇಸುವಿನ ಮನಸ್ಸಿನಲ್ಲಿ ಇದ್ದಿರಬಹುದು. ಆವಾಗಲೆಲ್ಲ ತಾಯಿ ಮೇರಿ ಯೇಸುವನ್ನು ತರಾಟೆಗೆ ತೆಗೆದುಕೊಂಡ ಪ್ರಸ್ತಾಪಗಳಿಲ್ಲ. ಪ್ರತಿಬಾರಿಯೂ ಅವಳು ಅವನನ್ನು ಕ್ಷಮಿಸಿ, ಮುಂದುವರಿದಿದ್ದಾಳೆ. ಏಕೆಂದರೆ, ಅವಳು ಪ್ರಥಮತಃ 'ತಾಯಿ'.</p>
			<p class="vertical-delimiter" />
			<p>ಯೇಸು ಹೇಳಿಕೊಟ್ಟ ದೇವರ ಪ್ರಾರ್ಥನೆಯ ಕೇಂದ್ರಬಿಂದುವೂ 'ಕ್ಷಮೆ'ಯೇ ಅಲ್ಲವೇ? ಇತರರನ್ನು ಅವರ ತಪ್ಪುಗಳಿಗಾಗಿ ಕ್ಷಮಿಸಿದ ರೀತಿ,<br />''ಓ ದೇವರೇ, ನೀನೂ ನಮ್ಮ ತಪ್ಪುಗಳನ್ನು ಹೊಟ್ಟೆಯಲ್ಲಿ ಹಾಕಿಕೋ!''- ಎಂದಲ್ಲವೇ? ನಾವು ಕೇಳಿಕೊಳ್ಳಬೇಕು?<sup><a epub:type="noteref" href="999-aside.xhtml#id-026-22">೨೨</a></sup> ತಾನು ಹೇಳಿದ ಸಾಮಿತಿ ಯೊಂದರಲ್ಲಿ<sup><a epub:type="noteref" href="999-aside.xhtml#id-026-23">೨೩</a></sup> ಈ ತಾರತಮ್ಯತೆಯನ್ನು ಮನದಟ್ಟು ಮಾಡಿಸುತ್ತಾನೆ.</p>
			<p>'ಮನುಷ್ಯ ಮಾಡಿದ ತಪ್ಪಿಗೆ ಕ್ಷಮೆಯುಂಟು; ಆದರೆ, ದೇವರಿಗೆ ಮಾಡಿದ ತಪ್ಪಿಗೆ ಅಲ್ಲ' ಎಂದೂ ಯೇಸು ಹೇಳಿದ್ದಾನೆ.<sup><a epub:type="noteref" href="999-aside.xhtml#id-026-24">೨೪</a></sup> ಇದರ ಇಂಗಿತ ಇಷ್ಟೇ: ದೇವರು ಮೆಚ್ಚುವ ರೀತಿ ನಡೆದುಕೊಳ್ಳುವ ಸಾಮಾನ್ಯ ನಿಯಮಗಳಿವೆಯಲ್ಲ ಸತ್ಯ, ದಯೆ, ಶಮ, ದಮ, ಅಹಿಂಸೆ, ಅಸ್ತೇಯಗಳು, ಇವುಗಳನ್ನು ಮೀರಿ ನಡೆವ ತಪ್ಪನ್ನ ತಿಳಿದು ತಿಳಿದೂ ಮಾಡಬಾರದು. ಅವು ಕ್ಷಮಾರ್ಹವಲ್ಲ. ಪಶ್ಚಾತ್ತಾಪದ ಬೇಗೆಯಿಂದ ಸುಲಭವಾಗಿ ನಿಶ್ಶೇಷ ಪರಿಶುದ್ಧವಾಗುವ ಕೊಳೆಯದಲ್ಲ.</p>
			<p class="vertical-delimiter" />
			<p>ಅನೈತಿಕ ಸಂಬಂಧವಿಟ್ಟುಕೊಂಡಿದ್ದಾಳೆಂಬ ಕಾರಣಕ್ಕೆ, ಅವಳು ಸಮಾಜಕ್ಕೇ ಕಳಂಕ, ಇಲ್ಲವಾಗಿಸಿಬಿಡಿ ಎನ್ನುತ್ತ, ಕಲ್ಲು ಹೊಡೆದು ಸಾಯಿಸಬೇಕಿಂದಿದ್ದ ಪತಿತೆಯೊಬ್ಬಳ ಕತೆಯನ್ನ ಜಾನ್ಹೇಳುತ್ತಾನೆ.<sup><a epub:type="noteref" href="999-aside.xhtml#id-026-25">೨೫</a></sup> ಇನ್ನೇನು ಕಲ್ಲುಗಳ ತೂರಾಟ ಪ್ರಾರಂಭವಾಗಿ, ಅವಳ ಕೊನೆಯಾಗಬೇಕು, ಅಷ್ಟರಲ್ಲಿ, ಯೇಸು</p>
			<p class="verse">ಸ್ವಲ್ಪ ನಿಲ್ಲಿ. ಜನರೇ, ನಿಲ್ಲಿ ಸ್ವಲ್ಪ. ನೀವು ನೀವು ನೀವೂ<br />ಒಂದು ಕ್ಷಣ ನಿಲ್ಲಿ. ನೀವು ಹೇಳುವುದೇನು, ಹೌದೆ, ನಿಜವೇ?<br />ಈ ಪತಿತೆ, ಅಡ್ದದಾರಿಯ ಹಿಡಿದು ತಪ್ಪನೆಸಗಿದಳೆಂದು ತಾನೆ?<br />ಆ ದಿನದ ಧರ್ಮ ಶಾಸ್ತ್ರಗಳಲ್ಲಿ ಬರೆದಿರುವುದೇನೋ ನಿಜವೇ,<br />ಇಂಥ ಕಳಂಕಿತರೊಂದು ಸಮಾಜಕೆ ಪಿಡುಗು, ಇಲ್ಲದಿದ್ದರೇ ಒಳಿತು;<br />ಹೌದು, ಎಲ್ಲರೂ ಶುದ್ಧರಿದ್ದರೆ ಕ್ಷೇಮ, ಹಾಗಿರಲೇ ಬೇಕು.<br />ನೂರು ಜನ ಸೇರುವೆಡೆ ದರದರನೆ ಎಳೆತಂದು ಈ ಅಭಾಗಿನಿಯನ್ನ<br />ನೋಡಿ, ತಲೆಯೆತ್ತದೇ ಕುಳ್ಳಿರುವಂತೆ, ಇದ್ದೂ ಬರಿ ಸತ್ತವಳಂತೆ,<br />ಇವಳಿಗೀ ಗತಿ ತೋರಿ, ನ್ಯಾಯ ಪರಿಪಾಲನೆಗೆ ಕಟಿಬದ್ಧರಾಗಿಹಿರಿ<br />ನಡೆದು ಹೋಗಲಿ, ನಿಮ್ಮ ನರಮೇಧ, ಹಾಗೆ ನೀವು ಇಚ್ಛಿಸಿದಲ್ಲಿ<br />ಆದರೊಂದೇ ವಿನಂತಿ, ನಡೆಸಿ ಕೊಡುವಿರಾ, ಫ಼ರಿಸಾಯಿಗಳೇ,<br />''ಏನೂ ತಪ್ಪು ಮಾಡವರಷ್ಟೇ ಮೊದಲ ಕಲ್ಲೆಸಯಲಿ!''</p>
			<p>ಮುಂದಾದುದು ನಿಮಗೆ ತಿಳಿದೇ ಇದೆ. ಒಬ್ಬೊಬ್ಬರೂ ತಮ್ಮ ಕೈಯಲ್ಲಿದ್ದ ಕಲ್ಲನ್ನ ಮೆಲ್ಲ ಮೆಲ್ಲಗೆ ತಮ್ಮ ತಮ್ಮ ಕಾಲುಬುಡಕ್ಕೆ ನೆಲಕ್ಕೆ ಎಸೆಯುತ್ತ, ಅಲ್ಲಿಂದ ಕಾಲ್ತೆಗೆಯ ತೊಡಗಿದರು. ಸ್ವಲ್ಪ ಹೊತ್ತಿನಲ್ಲಿ ಅಲ್ಲಿ ಉಳಿದಿದ್ದವರೆಂದರೆ, ನೆಲದ ಮೇಲೆ ಗೆರೆಯೆಳೆಯುತ್ತ ಕುಳಿತಿದ್ದ ಯೇಸು, ದೂರದಲ್ಲಿ ಅಳುತ್ತ ತಲೆ ತಗ್ಗಿಸಿಕೊಂಡು ಕುಳಿತಿದ್ದ ಆ ಅನಾಮಧೇಯ ಹೆಂಗಸು. ಅವಳನ್ನುದ್ದೇಶಿಸಿ, ಯೇಸು ಹೇಳುತ್ತಾನೆ: ''ಹೋಗು, ಮತ್ತೆಂದೂ ಪಾಪ ಮಾಡಬೇಡ!''</p>
			<p>''ತಪ್ಪು ಮಾಡದವರು ಯಾರಿದ್ದಾರೆ?'' ಎನ್ನುತ್ತಾಳೆ, ವಾಲ್ಮೀಕಿ ರಾಮಾಯಣದ ಸೀತೆ.<sup><a epub:type="noteref" href="999-aside.xhtml#id-026-26">೨೬</a></sup> ಎಲ್ಲ ದೋಷಗಳಲ್ಲೂ ಸಹ ಗುಣ ಕೊಂಚ ಉಂಟು; ಎಲ್ಲ ಗುಣದಲ್ಲೂ ಕೂಡ ಕೊಂಚ ದೋಷ ಇರಬಹುದು ಎಂಬ ಒಂದು ಪರ್ಶಿಯನ್ ಗಾದೆಯೇ ಇದೆ.<sup><a epub:type="noteref" href="999-aside.xhtml#id-026-27">೨೭</a></sup> ಇದನ್ನೇ ಗೀತಾಚಾರ್ಯ ಸಹ ಹೇಳುವುದು:</p>
			<p class="verse">ಸಹಜ ನಡೆವಳಿಕೆಗಳಲ್ಲಿ ಕೊಂಚ ಓರೆ ಕೋರೆಗಳುಂಟು;<br />ಉರಿವ ಬೆಂಕಿಯ ಸುತ್ತ ಹೊಗೆ ಬೇಡವೆಂದರೆ ಹೇಗೆ?<br />ಎಲ್ಲ ಗುಣವೇ ತುಂಬಿ ತುಳುಕಾಡುವುದೊಂದೂ ಇಲ್ಲ;<br />ದೋಷಗಳೇ ತುಂಬಿದೆಡೆ ಗುಣಕೂ ಕೊಂಚ ಜಾಗವುಂಟು!<br />ಹಾಗಂದ ಮಾತ್ರಕ್ಕೆ, ಎಲ್ಲೋ ದೋಷವಿದೆಯೆಂದೇನೆ,<br />ಎಲ್ಲವನ್ನೂ ಒಟ್ಟು ಬಿಟ್ಟುಬಿಡುವುದು ಉಚಿತವಲ್ಲ, ಸಲ್ಲ.<sup><a epub:type="noteref" href="999-aside.xhtml#id-026-28">೨೮</a></sup></p>
			<p class="vertical-delimiter" />
			<p>ಯೇಸುವೊಂದಿಗೆ ಶಿಲುಬೆಗೇರಿದ್ದ ಕೊಲೆಗಾರರಿಬ್ಬರ ಸಂವಾದವನ್ನು ಸುವಾರ್ತೆಕಾರ ಲ್ಯೂಕ್ ಪ್ರಸ್ತಾಪಿಸುತ್ತಾನೆ. ಅವರವರ ಸಂಸ್ಕಾರಕ್ಕೆ ತಕ್ಕಂತೆ, ಸ್ವಲ್ಪ ಹೀಯಾಳಿಕೆಗಳ ಮಾತಿನ ಚಕಮಕಿಗಳ ನಂತರ, ಅವರಲ್ಲೊಬ್ಬ ತಾನು ಮಾಡಿದ ಅಪರಾಧವನ್ನು ಒಪ್ಪಿಕೊಳ್ಳುತ್ತ, ಪಶ್ಚಾತ್ತಾಪ ಪಡುತ್ತ, ತನ್ನ ಪಕ್ಕದಲ್ಲೇ ಬಂದೆದುರಿಗಿರುವ ದೈವಸ್ವರೂಪನಾದ ಯೇಸುವನ್ನು ಮನಸಾರೆ ಬೇಡಿಕೊಳ್ಳುತ್ತಾನೆ. ಸಾಯುತ್ತಿರುವ ಸಮಯದಲ್ಲಿ ಆಡುವ ಜನರ ಕೆಲವೇ ಮಾತುಗಳು ಏನಿವೆ, ಅವಕ್ಕೆ ಬಹಳ ಮಹತ್ವವಿರುತ್ತದೆ. ಇಲ್ಲಿ ಆ ಮಾತುಗಳಲ್ಲಿ ತಪ್ಪೊಪ್ಪಿಗೆಯ ಕ್ಷಮೆಯ ಬೇಡಿಕೆಯ ಆದ್ರ್ರ ಮೊರೆಯ ಧ್ವನಿಯನ್ನು ಯೇಸು ಗ್ರಹಿಸುತ್ತಾನೆ. ಕೊನೆಗಾಲದಲ್ಲಿ ಪಶ್ಚಾತ್ತಾಪ ಪಡುತ್ತಿರುವ ಆ ಕಡುಪಾಪಿಗೂ ಯೇಸು ಕ್ಷಮಾದಾನ ಮಾಡುತ್ತಾನೆ, ''ನಿಶ್ಚಿಂತನಾಗಿ ಸಾಯಿ, ನೀನು ಬಯಸುವ ಸ್ವರ್ಗ ನಿನ್ನ ಪಾಲಿಗೆ ಇಂದೇ ನಿನಗೆ ಸಿಕ್ಕಂತಾಯಿತು'' ಎಂದು ಹರಸುತ್ತಾನೆ.<sup><a epub:type="noteref" href="999-aside.xhtml#id-026-29">೨೯</a></sup></p>
			<p class="vertical-delimiter" />
			<p>ನ್ಯಾಯವಿಚಾರಣೆ ತೀರ್ಮಾನಗಳ ಸಾಮಾನ್ಯ ನಿಯಮಗಳನ್ನೂ ಅನುಸರಿಸದೆ, ಅವನ್ನು ಗಾಳಿಗೆ ತೂರಿದ ಸಂದರ್ಭ; ತಾನು ಮಾಡದ ತಪ್ಪಿಗಾಗಿ ತನಗೆ ಅಸಂಬದ್ಧ ಪ್ರಮಾಣದ ಶಿಕ್ಷೆ; ತನ್ನ ಪರವಾಗಿ ಯಾರೂ ಬಂದು ಬಿಡಿಸಿಕೊಳ್ಳಲಾಗದೇ ಹೋಗಿರುವ ಅಸಹಾಯಕ ಪರಿಸ್ಥಿತಿ; ಏನೋ ಒಂದು ಘನ ಉದ್ದೇಶಕ್ಕಾಗಿಯೇ ಇರಬಹುದು, ಆದರೂ ನಂಬಿದ ತಂದೆಯ ಸಹಾಯವೂ ಈಗಿಲ್ಲದಿರುವುದು ಇಂತಹ ದುರ್ಭರ ಸನ್ನಿವೇಶದಲ್ಲೂ ತನ್ನ ಆತ್ಮಸ್ಥೈರ್ಯವನ್ನು ಕಳೆದುಕೊಳ್ಳದೆ, ಯೇಸು ತನ್ನನ್ನು ಕೊಲ್ಲುತ್ತಿರುವವರ ಬಗ್ಗೆ ಹೇಳುತ್ತಾನಲ್ಲ ''ಇವರಿಗೆ ತಾವೇನು ಮಾಡುತ್ತಿದ್ದೇವೆಂಬ ಅರಿವಿಲ; ತಂದೆಯೇ ಇವರನ್ನು ಕ್ಷಮಿಸಿಬಿಡು!'' ಅಂತ<sup><a epub:type="noteref" href="999-aside.xhtml#id-026-30">೩೦</a></sup>, ಇದಕ್ಕಿಂತ ಕ್ಷಮಾಗುಣದ<sup><a epub:type="noteref" href="999-aside.xhtml#id-026-31">೩೧</a></sup> ಪರಾಕಾಷ್ಟತೆಯನ್ನು ಪ್ರತಿಬಿಂಬಿಸುವ ಅಪೂರ್ವ ನಿದರ್ಶನ ಬೇರೆಲ್ಲಿದೆ?</p>
		</section>
	</section>
</body>
</html>

