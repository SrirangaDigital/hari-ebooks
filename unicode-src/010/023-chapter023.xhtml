<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-023">
		<h1 class="level1-title" epub:type="title"><span class="num">೨೩ ::</span> ಕಾಲ ಕೂಡಿ ಬರಬೇಕು!</h1>
		<p>ನಂಬದವರನ್ನು ಸದ್ಯಕ್ಕೆ ಬಿಟ್ಟು ಬಿಡಿ; ನಂಬಿ ಹಿಂಬಾಲಿಸಿದವರಿಗೂ ಯೇಸು ಆಗಾಗ್ಗೆ ಹೇಳುತ್ತಿದ್ದ ಒಂದು ಮಾತನ್ನು ಸುವಾರ್ತೆಕಾರರು (ಮುಖ್ಯವಾಗಿ ಜಾನ್) ದಾಖಲಿಸುತ್ತಾರೆ: ಅದೇ, ''ಎಲ್ಲದಕ್ಕೂ ಕಾಲ ಕೂಡಿ ಬರಬೇಕು'' ಅಂತ.</p>
		<p>ಹಾಗಂದ ಮಾತ್ರಕ್ಕೆ ಯೇಸು 'ವಿಧಿಯಾಟ'ವೆಂದು ಕೈಕಟ್ಟಿ ಕುಳಿತುಕೊಳ್ಳುವುದನ್ನಾಗಲೀ, ದೈವಲೀಲೆಯೇ ಪುರುಷಪ್ರಯತ್ನಕ್ಕಿಂತ ಮಿಗಿಲಾದುದೆಂದು ಹೇಳಿದ್ದೆಂದೂ ಇಲ್ಲ. ದಯೆ, ಕ್ಷಮೆ, ಪ್ರೀತಿ-ಗಳನ್ನ ಬೋಧಿಸಿದವನು ಸಹನೆಯೂ ಮುಖ್ಯವೆಂದು ಪ್ರತಿಪಾದಿಸುತ್ತಾನೆ. ಅಂದುಕೊಂಡದ್ದೆಲ್ಲ ಆಗಿಬಿಡಬೇಕೆಂದು, ಬೇಗ ನಡೆದುಬಿಡ ಬೇಕೆಂದೂ ಧಾವಂತ ಪಡಬೇಡಿ, ತಾಳ್ಮೆಯಿರಲಿ ಎನ್ನುತ್ತಾನೆ. ''ಕಾಲ ಕೂಡಿ ಬರಬೇಕು'' ಎಂಬ ಒಕ್ಕಣೆ ಆ ಮಾತಿಗೆ ಸಾಕ್ಷಿ.</p>
		<p>ಜಾನ್‍ನ ಸುವಾರ್ತೆಯಲ್ಲಿ ಯೇಸುವಿನ ಈ ಮಾತುಗಳು ಸಮಯೋಚಿತವಾಗಿ ಹಲವಾರು ಕಡೆ ಪುನರಾವರ್ತನೆಯಾಗಿದೆ. ಮೊದಲು ಈ ಒಕ್ಕಣೆಯನ್ನ ಯೇಸುವಿನ ಬಾಯಲ್ಲಿ ಜಾನ್ ಹೇಳಿಸಿರುವುದು ಪರಿಚಿತರೊಬ್ಬರ ಮನೆಯ ಮದುವೆಯ ಸಮಾರಂಭದ ದ್ರಾಕ್ಷಾರಸದ ಪ್ರಸಂಗದಲ್ಲಿ.<sup><a epub:type="noteref" href="999-aside.xhtml#id-023-01">೧</a></sup></p>
		<p>ಇದು ಯೇಸುವಿನ ಪ್ರವಚನಗಳ ಚಾರಣದ ಸಂದರ್ಭ. ಈ ವೇಳೆಗಾಗಲೇ ಅವನು ಇವಳ ಕೈಗೆ ಎಟುಕದ ಬಲು ಎತ್ತರಕ್ಕೆ ಬೆಳೆದು ನಿಂತಿದ್ದಾನೆಂದು ಸುವಾರ್ತೆಕಾರರು ಸೂಚ್ಯವಾಗಿ ಹೇಳಿ ಮುಂದುವರೆಯುತ್ತಾರೆ. ಜಾನ್‍ನಲ್ಲಿ ಇದು ಸ್ಪಷ್ಟವಾಗಿ ತೋರುವ ಪ್ರಸಂಗ ಇದು. ಅದೇ ಮುಗಿದ ದ್ರಾಕ್ಷಾರಸ ಅಕ್ಷಯವಾದ ಪ್ರಸಂಗ. ಗೆಲಿಲೀಯಲ್ಲಿ ಕ್ಯಾನ ಎಂಬ ಊರು. ಯಾರೋ ಬಹಳ ಬೇಕಾದವರ ಮನೆಯಲ್ಲಿ ಒಂದು ಮದುವೆಯ ಸಮಾರಂಭ. ಆಹ್ವಾನಿತರಾಗಿ ಹೋಗಿದ್ದವರಲ್ಲಿ ಯೇಸುವೂ ಇದ್ದ, ಜೊತೆಗೆ ಮೇರಿಯೂ ಇದ್ದಳು. ನಿರೀಕ್ಷೆಗಿಂತ ಜನ ಹೆಚ್ಚು ಬಂದರೆಂದು ತೋರುತ್ತೆ, ಬಂದವರಿಗೆ ಕುಡಿಯಲು ಕೊಡಲೆಂದು ತಂದಿದ್ದ ದ್ರಾಕ್ಷಾರಸ ಮುಗಿದು ಹೋಗಿದೆ. 'ಏನು ಮಾಡುವುದೆ'ಂದು ಒಬ್ಬರಿಗೊಬ್ಬರು ಕೇಳಿಕೊಳ್ಳುತ್ತ, ಗೊಂದಲಮಯ ವಾತಾವರಣದಲ್ಲಿದ್ದಾಗ, ಮೇರಿಗೆ ಒಂದು ಉಪಾಯ ಹೊಳೆಯುತ್ತದೆ: ''ಎಲ್ಲರೂ ತನ್ನ ಮಗನನ್ನು ದೈವಾಂಶ ಸಂಭೂತನೆಂದು ಕೊಂಡಾಡುತ್ತಿದ್ದಾರೆ. ಮೊನ್ನೆ ಮೊನ್ನೆ ತಾನೆ ನಮ್ಮ ಎಲಿಜ಼ಬೆತ್‍ಳ ಮಗ ಜಾನ್ ಸಹ, 'ನೀನು ದೇವರ ಅಚ್ಚುಮೆಚ್ಚು' ಎಂದೆಲ್ಲ ಹೊಗಳಿದ. ಮಗನ ವಾಗ್ಝರಿಗೆ ಆಕರ್ಷಿತರಾಗಿ ಈಗಾಗಲೇ ಎಷ್ಟೋ ಜನ ಅವನನ್ನ ಹಿಂಬಾಲಿಸ ತೊಡಗಿದ್ದಾರೆ. ಹೇಳಿದಂತೆ ಕೇಳುವ ಹಲವರು ಅವನ ಜೊತೆಗಿದ್ದಾರೆ. ಪಾಪ, ಮದುವೆ ಮನೆಯವರು ಅನಿರೀಕ್ಷಿತ ತೊಂದರೆಗೆ ಒಳಗಾಗಿದ್ದರೆ. ಏಕೆ, ಏನಾದರೂ ವ್ಯವಸ್ಥೆ ಮಾಡಿ, ಈ ಪಾನೀಯದ ಕೊರತೆಯನ್ನು ನೀಗಿಸಬಾರದು?'' ಅಂತ ಮೇರಿಯ ಯೋಚನೆ. ಕರೆದು ಹೇಳುತ್ತಾಳೆ.</p>
		<p>''ಹೋಗಮ್ಮ ಹೋಗು, ನನ್ನ ಪಾಡಿಗೆ ನನ್ನನ್ನು ಬಿಡು. ಕಾಲವಿನ್ನೂ ಕೂಡಿ ಬಂದಿಲ್ಲ!'' ಎನ್ನುತ್ತಾನೆ ಆಗ ಜಾನ್‍ನ ಯೇಸು.<sup><a epub:type="noteref" href="999-aside.xhtml#id-023-02">೨</a></sup></p>
		<p>''ಏನಾದರೂ ಮಾಡಬಾರದೆ?'' ಎಂದು ಹೇಳ ಬಂದ ತಾಯಿಯ ಒತ್ತಾಯಕ್ಕೆ ಮಣಿಯದವನಂತೆ ತೋರಿಸಿಕೊಳ್ಳುತ್ತ, ಲೋಕಕ್ಕೇ ತಾಳ್ಮೆಯ ಒಂದು ಸಂದೇಶವನ್ನ ಬೀರುತ್ತಾನೆ ಯೇಸು.</p>
		<p class="verse">ತಲೆಯ ತಗ್ಗಿಸಿ ಕುಳಿತ, ಏನೋ ಯೋಚಿಸುತಿದ್ದ<br />ಮೆಲ್ಲನುಸಿರಿದ, ಯೇಸು, ಮೇರಿಯನು ಕುರಿತು:<br />''ನನ್ನ ಪಾಡಿಗೆ ನನ್ನ ಬಿಟ್ಟು ಬಿಡು, ತಾಯಿ!<br />ನಿನಗರ್ಥವಾಗದಿರಬಹುದಮ್ಮ ನನ್ನ ಮನದಿಂಗಿತ;<br />ಬೇಕು ಬೇಡ-ಗಳನೀಗ ಹೇಳದಿರುವುದೆ ಒಳಿತು,<br />ಅದಕೆಲ್ಲ ಸರಿ ಸಮಯ, ಕಾಲ ಕೂಡಿ ಬರಬೇಕಮ್ಮ!''<sup><a epub:type="noteref" href="999-aside.xhtml#id-023-03">೩</a></sup></p>
		<p class="vertical-delimiter" />
		<p>ಇನ್ನೊಂದು ಸನ್ನಿವೇಶ. ಇದು ಬಾವಿ ನೀರಿನ ಪ್ರಸಂಗ. ಊರಿಂದೂರಿಗೆ ನಡೆಯುತ್ತ ಹೋಗುತ್ತಿದ್ದಾಗ, ಒಂದೆಡೆ ಊರ ಹೊರಗೆ ಬಾವಿಯ ಬಳಿ ವಿಶ್ರಮಿಸಿಕೊಳ್ಳಲು ನಿಂತಿದ್ದಾನೆ, ಯೇಸು. ಬಿಸಿಲು ಸುಟ್ಟು ತಿನ್ನುತಿದೆ. ಬಾಯಾರಿಕೆ ಬೇರೆ. ಅಲ್ಲೇ ಬಾವಿ ಕಟ್ಟೆಯ ಮೇಲೆ ಕುಳಿತಿದ್ದ ಆ ಹಳ್ಳಿಯ ಹೆಂಗಸನ್ನು ಕುಡಿಯಲು ನೀರು ಕೇಳುತ್ತ ಮಾತನಾಡಿಸುತ್ತಾನೆ. ಆ ಸಂವಾದದ ಸಂಕೇತಾರ್ಥವನ್ನು ಇನ್ನೊಂದೆಡೆ ವಿವರಿಸಿದ್ದೇನೆ. ಆ ಮಾತುಕತೆಯ ಉತ್ತರಾರ್ಧದಲ್ಲಿ ಈ ಸ್ವಾರಸ್ಯಕರ 'ಕಾಲ ಕೂಡಿ ಬರುವ' ವಿಚಾರ ಬರುತ್ತದೆ:</p>
		<p class="verse">ಬಾವಿ ಬಳಿ ಸಂಧಿಸಿದ ದಲಿತ ಹೆಣ್ಣಿನ ಜೊತೆಗೆ<br />ಏನವನ ಮಾತುಕತೆ? ಆ ಸಮೇರಿಯದವಳೊಂದು ನೆಪ,<br />ನಿಜಕೂ ಹೇಳಿದ್ದು ಯೇಸು ಯಾರಿಗೆ? ನಮಗೆ ನಿಮಗೇನೆ:<br />''ನೋಡಮ್ಮ, ನೀನೆನ್ನ ನಂಬು ತಾಯಿ, ನಂಬು-<br />ನಿನ್ನ ಕಾಲ ಕೂಡಿ ಬರೆ, ನೀನಿರುವೆ ಇನ್ನೆಲ್ಲಿಯೋ,<br />ಇಲ್ಲಿ ಬೆಟ್ಟ ಅಡವಿಯಲಲ್ಲ, ಜೆರೂಸೆಲೇಮಲೂ ಅಲ್ಲ,<br />ಹೊರಟೇ ಬಿಡುವೆ ಎಲ್ಲ ಬಿಟ್ಟು 'ತಂದೆ'ಯರಸಿ,<br />ಈಗೇಕೆ ಆಗಲೂ ನೀನರಿಯಲಾಗದವನ, ಪ್ರಭುವ<br />ಮನದಲೇ ತುಂಬಿಕೊಳುತ, ಕೊನೆಗೆ ಕೂಡಿಕೊಳುವೆ-<br />ಬಾಳು ನಿರಂತರವಿರುವ ದಿವ್ಯ ಬಿಡುಗಡೆಯ ಪಡೆವೆ!''<sup><a epub:type="noteref" href="999-aside.xhtml#id-023-04">೪</a></sup> </p>
		<p class="vertical-delimiter" />
		<p>ಇನ್ನೊಂದು ಸಂದರ್ಭ: ಶಿಷ್ಯರೊಡನೆ ಯೇಸು ಮಾತನಾಡುತ್ತಿದ್ದಾನೆ. ಭೌತಿಕವಾಗಿ ಇಲ್ಲಿ ತನ್ನ ದಿನಗಳು ಇನ್ನೇನು ಮುಗಿವ ಸಮಯ ಸನ್ನಿಹಿತ ವಾಗಿರುವ ತಂದೆಯೊಂದಿಗೆ ಹೋಗಿ ಸೇರಿಕೊಳ್ಳುವ ಸೂಕ್ಷ್ಮ ವಿಚಾರ ಯೇಸುವಿಗೆ ಹೊಳೆದಿದೆ. ಅದನ್ನು ಸೂಚ್ಯವೇಕೆ, ನೇರವಾಗಿಯೇ ಹತ್ತಿರವಿದ್ದ ಆ ಆಪ್ತ ಶಿಷ್ಯರಿಗೆ ಹೇಳಿ ಬಿಡೋಣವೆಂದು ಯೇಸು ನಿರ್ಧರಿಸುತ್ತಾನೆ. ಅವರನ್ನ ಹತ್ತಿರಕ್ಕೆ ಕರೆದು, ಕುಳ್ಳಿರಿಸಿಕೊಂಡು ಹಿತವಚನ ನುಡಿಯುತ್ತಾನೆ:</p>
		<p class="verse">ಮತ್ತೆ ಬಾರವು ನಾವು ಜೊತೆಗೂಡಿ ಕಳೆದ ದಿನಗಳಿವು<br />ನೀವೆನ್ನ ಕಾಣಲಾರಿರಿ ಬಯಸಿದರೂ ಇನ್ನು ಕೆಲ ದಿನಗಳಲ್ಲಿ;<br />ಕೇಳಿ, ಹೇಳುವೆ, ಮುಂದೆ ಬೇಗ ಆ ದಿನ ಬಂದೀತು; ಆಗ<br />ಅಳುತಳುತ ಪರಿತಪಿಸುವ ನಿಮ್ಮ ದುಗುಡದೊಡಲಲ್ಲೇನೆ<br />ಅಡಗಿ ಜಗದ ಸುಖ, ಲೋಕ ಹಿತ, ಮನುಕುಲದ ಬೆಳಕು<br />ಆನಂದ ಚಂದಿರನುದಯಿಸುವ ಕಡಲ ಮಡಿಲಿನಿಂದ.</p>
		<p class="verse">ಬಗೆಬಗೆಯ ಸಂಕಟವ ನವಮಾಸದುದ್ದಕು ಸಹಿಸಿ, ಧರಿಸಿ,<br />ಮಾತಿನಾಚೆಯ ತುತ್ತ ತುದಿ ಹೆರಿಗೆಯ ನೋವ ಸೆಣಸಿ,<br />ತನ್ನ ಅಂಗಾಂಗಗಳಿಂದ ಕಡೆದ ಬೆಣ್ಣೆಯ ಜೇನು ಮುದ್ದೆ<br />ಶಿಶುರೂಪದಿಂದೊಡಮೂಡುತಿರೆ ನೋವನೆಲ್ಲ ಮರೆತು,<br />ಅದರೊಂದು ಮುಗುಳು ನಗೆಯಲೆಗೆ ಆನಂದಿಸುವ ಪರಿಯೇ<br />ಮೊಗ್ಗೊಂದು ಬಿರಿದು ಹೂವಾಗಿ ಕಾಯಾಗಿ ಹಣ್ಣಾಗಬೇಕೆ?-</p>
		<p class="verse">ಅದಕೆಂದು ಮೇಳೈಸಿ, ತಕ್ಕಂಥ 'ಕಾಲ ಕೂಡಿ ಬರಲು'<br />ನಿಮ್ಮ ಸಂತಸವುಕ್ಕಿ ಮೇರೆವರಿಯದೆ ಮಿಕ್ಕಿ ಹರಿವುದಂದು!<sup><a epub:type="noteref" href="999-aside.xhtml#id-023-05">೫</a></sup></p>
		<p>ತನ್ನ ಆತ್ಮಾರ್ಪಣೆಯ ಪರಮತ್ಯಾಗದ ಪರಿಣಾಮವಾಗಿ ಬೆಳಕು ಪಸರಿಸುತ್ತದೆ, ಜನರಿಗೆ ನೆಮ್ಮದಿ ದೊರಕುತ್ತದೆ ಮತ್ತು ಲೋಕ ಉದ್ಧಾರವಾಗುತ್ತದೆ ಎಂಬ ಆಶಾವಾದದ ಅಭಿಪ್ರಾಯವನ್ನೇ ಸೂಚಿಸುತ್ತಾನೆ.</p>
		<p class="vertical-delimiter" />
		<p>ಸಂತರಲ್ಲಿ ಎರಡು ವಿಧ: ಸುಶಿಕ್ಷಿತವರ್ಗದ ಹಿನ್ನೆಲೆಯಿಂದ ಬಂದವರು ಮತ್ತು ಅಶಿಕ್ಷಿತ ಪರಿಸರದ ಹಿನ್ನೆಲೆಯಲ್ಲಿ ಬೆಳೆದು ಬಂದವರು. ಒಂದು ಬಗೆಯಲ್ಲಿ ಶಿಷ್ಟ ಮತ್ತು ಜಾನಪದವೆಂದು ವರ್ಗೀಕರಿಸಿಕೊಳ್ಳಬಹುದು, ನಾಗರಿಕ ಮತ್ತು ಗ್ರಾಮೀಣ ಎಂಬ ಸ್ಥೂಲ ವಿಭಾಗಗಳಿದ್ದಂತೆ. ಅಷ್ಟು ಖಚಿತವಾದ ವ್ಯತ್ಯಾಸಗಳನ್ನು ಕಾಣಲಾಗದಿದ್ದರೂ, ಸ್ವಲ್ಪ ಅನುಕೂಲಕ್ಕಾಗಿ ಮಾತ್ರ ಈ ವಿಂಗಡನೆ.</p>
		<p>ತಮಗಿಂತ ಹಿಂದೆ ಜನ್ಮವೆತ್ತಿ, ಆ ಸಂದರ್ಭಗಳಲ್ಲಿ ಅವರು ನಡೆಸಿದ ಮಹತ್ಕಾರ್ಯಗಳ ಉಪದೇಶಗಳ ತಾತ್ತ್ವಿಕ ಚಿಂತನೆಗಳ ಪರಿಚಯ ಬೇರೆ ಬೇರೆ ರೀತಿಗಳಲ್ಲಿ ಬೇರೆ ಬೇರೆ ಪ್ರಮಾಣಗಳಲ್ಲಿ ಇವರಿಬ್ಬರಿಗೂ ಇರುತ್ತದೆ. ಜನ ಸಾಮಾನ್ಯರಿಗೆ ತಮ್ಮ ಹಿಂದಿನವರ ಪುರಾಣ ಪುಣ್ಯಗ್ರಂಥಗಳ ತಿರುಳೆಲ್ಲ ದೈವೋಕ್ತಿಗಳು, ಸತ್ಯಸ್ಯ ಸತ್ಯ, ಮತ್ತು ಸದಾ ವಿಶ್ವಸನೀಯ. ಆದ್ದರಿಂದ ಅವು ಪೂಜ್ಯ, ಗೌರವಾರ್ಹ ಮತ್ತು ಸಾರ್ವಕಾಲಿಕವಾಗಿ ಸರ್ವಮಾನ್ಯ, ಹಾಗಾಗಿಯೇ ಈ ಸಂತರು ತಮ್ಮ ಚಿಂತನೆಗಳಿಗೆ ಹಿಂದಿನವರ ಆ ಪ್ರಮಾಣಗ್ರಂಥಗಳನ್ನೇ ಆಧಾರವೆಂದು ತೋರಿಸಿ, ಉಲ್ಲೇಖಿಸಿ ತಮ್ಮ ಹೊಸ ಸಿದ್ಧಾಂತಗಳನ್ನು ಪ್ರತಿಪಾದಿಸುವುದು.</p>
		<p>ತಮ್ಮ ಪಾಡಿಗೆ ತಾವಿದ್ದುಕೊಂಡು, ತಮ್ಮ ಚಿಂತನೆಯಲ್ಲೇ ಮುಳುಗಿದ್ದು, ಬಂದವರೊಂದಿಗೆ ಆ ಚಿಂತನೆಗಳನ್ನು ಸಮಯೋಚಿತವಾಗಿ ಹಂಚಿಕೊಳ್ಳುತ್ತ ತಮ್ಮ ವೈಯಕ್ತಿಕ ಸಾಧನೆಯಲ್ಲೇ ತೃಪ್ತರಾಗಿರುವ ಅನುಭಾವಿಗಳ ದೊಡ್ದ ಗುಂಪು ಒಂದಿದೆ. ಇದಕ್ಕೆ ನೂರೆಂಬತ್ತು ಡಿಗ್ರಿ ವಿಮುಖವಾಗಿ, ತಾವು ಕಂಡು ಕೊಂಡ ಹೊಸ ಬೆಳಕನ್ನ ಎಲ್ಲೆಡೆ ಹರಡಲು ಪ್ರಯತ್ನಿಸುತ್ತ, ತನ್ಮೂಲಕ ಕತ್ತಲಲ್ಲಿದ್ದವರನ್ನ ತನ್ನೆಡೆಗೆ ಕರೆದುಕೊಂಡು, ಅವರೊಂದಿಗೆ ತಾನು ಸಾಗುವ ಪ್ರವೃತ್ತಿ ಇನ್ನು ಕೆಲವು ಅನುಭಾವಿಗಳದು. ಇಂಥವರು ಕರೆದಲ್ಲಿ ಹೋಗಿ, ಅವರೊಡನೆ ಸಂವಾದದಲ್ಲಿ ತೊಡಗಿ, ಜನರ ಸಾಮಾನ್ಯ ತಪ್ಪು ಗ್ರಹಿಕೆಗಳನ್ನ ನಿವಾರಿಸುತ್ತ, ಅವರ ಅರಿವಿನ ಕೊರತೆಯನ್ನು ನೀಗಿಸುವುದು.</p>
		<p>ಅಂಥ ಅರಿವಿನ ಕೊರತೆಯ, ಅರೆಬರೆ ತಿಳಿದ ಧಾರ್ಮಿಕ ಮುಖಂಡರನ್ನ ಎದುರಿಸಿ, ಅವರಿಗೆ ತಿಳಿಹೇಳುವದರಲ್ಲೇ ಯೇಸುವಿಗೆ ಇದ್ದಷ್ಟು ಕಾಲವೂ ಕಳೆದುಹೋಯಿತು. ಅಂತಹ ಒಂದು ಸಂದರ್ಭ ಒದಗಿ ಬಂದಾಗ, ಯೇಸು ಸಂತೋಷಪಟ್ಟಿರಬೇಕು. ಅದು ಆದದ್ದು ಹೀಗೆ:</p>
		<p class="verse">ಆಗಿನ್ನೂ ಇಳಿದಿರಲಿಲ್ಲ ಹಬ್ಬದಬ್ಬರ ಸಡಗರ ಹುರುಪು ಹಿಗ್ಗು<br />ಸಂಭ್ರಮದ ಕಳೆ ಮುಗಿಲೇರಲಿಕೆ ವಿಶೇಷ ಬೇರೊಂದಿತ್ತು-<br />ಕೊನೆಯುಸಿರೆಳೆದು ಮೂರು ದಿನ ಕಳೆದು, ಒಪ್ಪಕಿರಿಸಿದ್ದ<br />ಲಜ಼ರೆಸನನ್ನ ಮತ್ತೆ ಬದುಕಿಸಿದನಂತೆ ನಜ಼ರೇತಿನ ಯೇಸು,<br />''ಬಾ ಹೊರಗೆ''-ಗುಹೆಯ ಬಾಗಿಲಿಲಲಿ ನಿಂತು ಕರೆದು;<br />ನೋಡ ಬಂದಿತ್ತು ಜನಸ್ತೋಮ, ದೂರ ಊರುಗಳಿಂದ.</p>
		<p class="verse">''ಅದು ಹೇಗೆ? ನಿಜ? ಸಾಧ್ಯ? ಕಂಡರಿಯೆ, ಕೇಳರಿಯೆ!<br />ಏನು ಮೋಡಿ ಮಾಡಿಹನೀತ, ಲೋಕವೇ ಮರುಳಾಗಿಹುದು;<br />ಬಿಟ್ಟರೀ ಸಸಿ ಬೆಳೆದು ಹೆಮ್ಮರವಾಗಿ ತಂದೀತು ಆಪತ್ತು<br />ಅವನ ಕಂಡೇ ಕೇಳುವುದೊಳಿತು ನೇರ, ಏನರ್ಥವಿದಕೆಲ್ಲ?''-<br />ಫ಼ರಿಸಾಯರೀಪರಿ ಆಡಿಕೊಂಡರು ಒಳಗೊಳಗೆ ಗುಟ್ಟುಗುಟ್ಟಾಗಿ;<br />ಕರೆಯ ಕೊಟ್ಟರು ಬಂದು ಒಂದು ಶಾಸ್ತ್ರಾರ್ಥ ಸಂವಾದಕೆಂದು.<br />ಒಪ್ಪಿದನು, ನಸುನಕ್ಕು ಯೇಸು ಇಂತೆಂದ ಶಾಂತಚಿತ್ತತೆಯಿಂದ:<br />''ಇದು ಎಂಥ ಸೌಭಾಗ್ಯ! 'ಕಾಲ ಈಗ ಕೂಡಿ ಬಂದಿತು' ಕೊನೆಗೂ,<br />ಬಾನೆತ್ತರಕ್ಕೇರುವುದೀಗ, ಆಹಾ! ದೇವಮಾನವನ ದಿವ್ಯ ಕೀರ್ತಿ!''<sup><a epub:type="noteref" href="999-aside.xhtml#id-023-06">೬</a></sup></p>
		<p class="vertical-delimiter" />
		<p>ಈಗ ಕೊನೆಗೆ, ಯೇಸುವಿನ ಮಹಾಪ್ರಸ್ಥಾನದ ಸಂದರ್ಭವನ್ನು ಗಮನಿಸೋಣ: ಈ ಹೃದಯ ವಿದ್ರಾವಕ ಸನ್ನಿವೇಶದಲ್ಲಿ ಯೇಸುವಿನ ಕಟ್ಟ ಕಡೆಯ ಆ <em>ಏಳು ಉದ್ಘೋಷಣೆ</em>ಗಳಿಗೆ ಅವನ ಅನುಯಾಯಿಗಳು ಬಹಳ ಮಹತ್ವವನ್ನು ಕೊಡುತ್ತಾರೆ. ಅವುಗಳ ಭಾವ ಹೀಗಿದೆ:</p>
		<ul>
			<li>ಮನ್ನಿಸವರನು, ತಂದೆ, ಅವರಿಗರಿವಿನಿತೂ ಇಲ್ಲ ತಾವೇನು ಮಾಡು ತಿಹರೆಂದು ಇಂದು!<sup><a epub:type="noteref" href="999-aside.xhtml#id-023-07">೭</a></sup></li>
			<li>ಇದ ಕೇಳು, ದಿಟ ನುಡಿವೆ: ಇಷ್ಟೊಂದು ನಂಬಿರುವೆ; ಇಂದು ಇಂದೇ ನೀನೆನ್ನೊಡನೆ ಸ್ವರ್ಗದಲಿ ಇರುವೆ!<sup><a epub:type="noteref" href="999-aside.xhtml#id-023-08">೮</a></sup></li>
			<li>ಈ ಶಿಷ್ಯ, ನೋಡಮ್ಮ, ಇನ್ನಿವನೇ ನಿನ್ನ ಪಾಲಿಗೆ ನಾನು; ನೋಡು ಮಗು, ನಿನ್ನದೇ ಹೊಣೆ, ಇವಳ ಸಾಕು ಸಲಹು!<sup><a epub:type="noteref" href="999-aside.xhtml#id-023-09">೯</a></sup></li>
			<li>ಓ ತಂದೆ, ಏಕೆನ್ನ ಕಡೆಗಣಿಸಿ ಕೊನೆಗೂ ನೀ ಕೈಬಿಟ್ಟೆ?<sup><a epub:type="noteref" href="999-aside.xhtml#id-023-10">೧೦</a></sup></li>
			<li>ನೀರಡಿಕೆಯಾಗುತಿದೆ, ಎನ್ನ ದಾಹವ ತಣಿಸಿ!<sup><a epub:type="noteref" href="999-aside.xhtml#id-023-11">೧೧</a></sup></li>
			<li>ಎಲ್ಲ ಮುಗಿಯಿತು, ಮುಗಿದೇ ಹೋಯಿತೆಲ್ಲ!<sup><a epub:type="noteref" href="999-aside.xhtml#id-023-12">೧೨</a></sup></li>
			<li>ತಂದೆ, ನಿನ್ನಡಿದಾವರೆಗಳಿಗೆ ಎನ್ನಾತ್ಮ ಒಪ್ಪಿಸುವೆ!<sup><a epub:type="noteref" href="999-aside.xhtml#id-023-13">೧೩</a></sup></li>
		</ul>
		<p class="vertical-delimiter" />
		<p>ಈ ಏಳು ಉದ್ಘೋಷಗಳ ಮಧ್ಯದಲ್ಲಿ ನಾಲ್ಕನೆಯ ಸುವಾರ್ತೆಕಾರನಿಗೆ ಬಹು ಮುಖ್ಯವಾದ ಒಂದು ಸಂಗತಿಯಿದೆ. ಅದೇ, ತಾಯಿಯ ಹೊಣೆಯನ್ನು ಯೇಸು ತನಗೆ ಅಚ್ಚುಮೆಚ್ಚಾದ ಶಿಷ್ಯವಿಗೆ ವಹಿಸಿ ನಿಷ್ಕ್ರಮಿಸುತ್ತಾನೆ ಎಂಬ ವಿಚಾರ. ಅದಕ್ಕಿಲ್ಲಿ 'ಕಾಲ ಕೂಡಿ ಬಂದಿದೆ!' ಸಂದರ್ಭವನ್ನು ಇನ್ನೊಮ್ಮೆ ಗಮನಿಸೋಣ:</p>
		<p class="verse">ಆಗ ಕಣ್ಣಾಡಿಸಿದ ಯೇಸು ಹಾಗೆ ಒಮ್ಮೆ ಸುತ್ತ ಮುತ್ತ-<br />ತಡೆಯುತಿರೆ ಸೈನಿಕರ ಭಲ್ಲೆಗಳು ಸನಿಹ ಬಾರದ ಪರಿಯೆ<br />ಶಿಲುಬೆಯ ಅನತಿದೂರದಿ ನಿಂತ ಅಳುತಿರುವ ಜನರ ನಡುವೆ;<br />ಮೇರಿ ಮೂವರಿಹರಲ್ಲಿ ಅಕ್ಕರೆಯ ಶಿಷ್ಯನೊಡಗೂಡಿ<br />ಕಣ್ಣೀರ ಧಾರೆಯಲಿ ಮುಚ್ಚದೆವೆ ಬಿರುಗಣ್ಣ ದೈನ್ಯ ನೋಟ;<br />ಕಣ್ಣಲ್ಲಿ ಕಣ್ಣಿಟ್ಟು ಅವರ ಕುರಿತಾಡಿದ ಮೆಲ್ಲದನಿಯಲಿ ಯೇಸು-<br />''ಈ ಶಿಷ್ಯ, ನೋಡಮ್ಮ, ಇನ್ನಿವನೇ ನಿನ್ನ ಪಾಲಿಗೆ ನಾನು;<br />ನೋಡು ಮಗು, ನಿನ್ನದೇ ಹೊಣೆ, ಇವಳ ಸಾಕು ಸಲಹು!''<br />'ಕಾಲ ಕೂಡಿ ಬಂತಂ'ದಿನ ದಿನ, ಆದಳವಳು ಅವನ ತಾಯಿ!<sup><a epub:type="noteref" href="999-aside.xhtml#id-023-14">೧೪</a></sup></p>
		<p>ಯೇಸುವಿನ ಕೊನೆಯ ಈ ಏಳು ಮಾತುಗಳನ್ನು ಅವನ ಮಾನವೀಯತೆ ಮತ್ತು ದೈವತ್ವ ಎರಡೂ ಮೇಳೈಸಿ ಹೊರಹೊಮ್ಮಿದ ದಿವ್ಯವಚನಗಳೆಂದು ಅನುಯಾಯಿಗಳು ಪರಿಗಣಿಸಿದ್ದಾರೆ. ಜೊತೆಗೆ, ತಾಯಿ ಮೇರಿಯನ್ನು ಮುಂದೆ ಸ್ಥಾಪಿತವಾಗಲಿರುವ 'ಚರ್ಚ್'ನ ಸಂಕೇತವೆಂದು ಕೆಲವರು ಸಂಶೋಧಕ ವಿದ್ವಾಂಸರು ಭಾವಿಸುತ್ತಾರೆ.<sup><a epub:type="noteref" href="999-aside.xhtml#id-023-15">೧೫</a></sup></p>
		<p>ಒಟ್ಟಿನಲ್ಲಿ 'ಕಾಲ ಕೂಡಿ ಬರು'ವುದರವರೆಗೆ ತಾಳ್ಮೆಯಿಂದಿದ್ದು, ನಮ್ಮ ಪಾಡಿಗೆ ನಮ್ಮ ಕೆಲಸಗಳನ್ನು ಮಾಡಿಕೊಂಡು ಹೋಗುವುದು ಉಚಿತ- ಎಂಬುದೇ ಈ ಎಲ್ಲ ಪ್ರಸಂಗಗಳು ನಮಗೆ ಹೇಳುವ ಕಿವಿಮಾತು.</p>
		<p class="vertical-delimiter" />
		<p>ಹಳೆಯ ಒಡಂಬಡಿಕೆಯಲ್ಲಿ ಉಪದೇಶಕ ಕಾಂಡ ಎಂಬ ಗ್ರಂಥವಿದೆ. ಡೇವಿಡ್‍ನ ಮಗನೂ ಜೆರುಸಲೆಂನ್ನು ಆಳುತ್ತಿದ್ದ ಅರಸ ಸಾಲೋಮನ್ ಮಹಾಶಯ ಎಂಬ ತತ್ತ್ವಜ್ಞಾನಿಯೊಬ್ಬನ ನಿಗೂಢ ಆಲೋಚನೆಗಳು ಈ ಭಾಗದಲ್ಲಿವೆ. ಅವನು ಹೇಳುತ್ತಾನೆ<sup><a epub:type="noteref" href="999-aside.xhtml#id-023-16">೧೬</a></sup>ಒಂದೊಂದಕ್ಕೂ ಸೂಕ್ತ ಸಮಯವುಂಟು. ''ಹುಟ್ಟುವ ಸಮಯ, ಸಾಯುವ ಸಮಯ, ನೆಡುವ, ನೆಟ್ಟದ್ದನ್ನು ಕೀಳುವ; ಕೊಲ್ಲುವ, ಗುಣಪಡಿಸುವ; ಕೆಡವಿಬಿಡುವ, ಕಟ್ಟಿ ಎಬ್ಬಿಸುವ; ಅಳುವ, ನಗುವ; ಗೋಳಾಡುವ, ಕುಣಿದಾಡುವ; ಕಲ್ಲುಗಳನ್ನು ಬಿಸಾಡುವ, ಕಲ್ಲುಗಳನ್ನು ಕೂಡಿಸುವ; ಆಲಿಂಗನ ಮಾಡುವ, ಆಲಿಂಗನ ಮಾಡದಿರುವ; ಗಳಿಸುವ, ಕಳೆದುಕೊಳ್ಳುವ; ಕಾಪಾಡುವ, ಬಿಸಾಡುವ; ಹರಿಯುವ, ಹೊಲಿಯುವ; ಸುಮ್ಮನಿರುವ, ಮಾತಾಡುವ; ಪ್ರೀತಿಸುವ, ದ್ವೇಷಿಸುವ; ಯುದ್ಧ ಮಾಡುವ, ಶಾಂತಿ ಕಾಪಾಡುವ ಸಮಯ'' ಹೀಗೆ ಒಂದೊಂದು ಕೆಲಸಕ್ಕೂ ತಕ್ಕ ತಕ್ಕ ಸಮಯವುಂಟು!</p>
		<p>ಯೇಸು ಹೇಳಿದ ''ಎಲ್ಲದಕ್ಕೂ ಕಾಲ ಕೂಡಿ ಬರಬೇಕು'' ಮಾತಿಗೆ ಈ ಉಪದೇಶಕನ ಜ್ಞಾನೋಕ್ತಿ ಅತ್ಯುತ್ತಮ ಉಪೋದ್ಘಾತವೆನಿಸುತ್ತದೆ.</p>
	</section>
</body>
</html>

