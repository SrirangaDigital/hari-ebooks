<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-009">
		<h1 class="level1-title" epub:type="title"><span class="num">೯ ::</span> ಜಾನ್‍ನಲ್ಲಿ ಭಗವಂತನ ಅವತಾರದ ಕಲ್ಪನೆ</h1>
		<p>ದೇವರು ಭೂಮಿಗಿಳಿದು ಬಂದು 'ಅವತರಿ'ಸುವ ಬಗ್ಗೆ, ಭಗವದ್ಗೀತೆಯಲ್ಲಿ ಅರ್ಜುನನನ್ನು ನೆಪ ಮಾಡಿಕೊಂಡು ಶ್ರೀಕೃಷ್ಣನು ಒಂದು ಮಾತನ್ನು ಹೇಳುತ್ತಾನೆ:</p>
		<p class="verse">ತಿಳಿಯದಜ್ಞರು ಗಳಹುವರು ತಾನೇ? ಸಹಜವೇ, ತಪ್ಪಿಲ್ಲ-<br />''ಏನಿದೇನಿದು ಸಾಧ್ಯವೇ ನರನಾಗಿ ಬರುವನೇ? ಎಲ್ಲ ಮಿಥ್ಯ''<br />ಪಾಪ, ಅವರರಿಯಲಾರರು ದೇವದೇವನ ಈ ನನ್ನ<br />ಸಾಮಥ್ರ್ಯ, ಸಕಲಜೀವಿಗಳಲಿರಬಲ್ಲ ಸಾಕಾರ ಸರಳ ತಥ್ಯ!<sup><a epub:type="noteref" href="999-aside.xhtml#id-9.1">೧</a></sup></p>
		<p class="vertical-delimiter" />
		<p>ಹೀಗೆ, ಸರ್ವಶಕ್ತನ ಹಲವು ಲೀಲಾ ವಿನೋದಗಳಲ್ಲಿ ಈ ಅವತಾರದ ಪ್ರಸಂಗವೂ ಒಂದು. ಪ್ರಾಚೀನಕಾಲದಿಂದಲೂ ಎಲ್ಲ ಜನಾಂಗಗಳಲ್ಲೂ ಎಲ್ಲ ಧರ್ಮಗಳಲ್ಲೂ ಆಸ್ತಿಕರಲ್ಲಿ ಒಂದಲ್ಲ ಒಂದು ರೀತಿ ಈ ಅವತಾರದ ಭಾವನೆ ರೂಪುಗೊಂಡಿರುವುದು, ಮತ್ತು ಅದಕ್ಕೆ ಸಂಬಂಧಿಸಿದ ಸಾಹಿತ್ಯ ನಿರ್ಮಾಣ ಗೊಂಡಿರುವುದನ್ನು ನಾವು ಕಾಣುತ್ತೇವೆ. ಸಮಾನ ಅಂಶಗಳು ಇದ್ದ ಮಾತ್ರಕ್ಕೆ, ಒಳತಿರುಳು ಒಂದೇ ಎಂದು ಭಾಸವಾದ ಮಾತ್ರಕ್ಕೆ, ಎಲ್ಲೆಡೆಯಲ್ಲೂ ಈ ಭಾವನೆಗಳ ಸ್ವರೂಪ, ಧ್ಯೇಯೋದ್ಧೇಶಗಳು ಸಮಾನ ಎಂದು ಗ್ರಹಿಸಬೇಕಿಲ್ಲ. ವಿವರಗಳನ್ನು ಗಮನಿಸಿದಾಗ ಇವು ಸಮಾನಾಂತರವಾಗಿ ಸೂಕ್ಷ್ಮಭೇದ ಗಳನ್ನೊಳಗೊಂಡಿರುವುದನ್ನು ಮನಗಾಣುತ್ತೇವೆ.</p>
		<p>ಮುಖ್ಯವಾಗಿ ಜಾನ್‍ನ ಸುವಾರ್ತೆಯ ಅಧ್ಯಯನದ ಈ ಅಧ್ಯಾಯದಲ್ಲಿ, ನಾಲ್ಕನೆಯ ಸುವಾರ್ತೆಕಾರನ (ಮತ್ತು ಉಳಿದ ಸುವಾರ್ತೆಕಾರರ) ಅಭಿಪ್ರಾಯದಲ್ಲಿ 'ಅವತಾರ'ದ ಕಲ್ಪನೆ, ಮತ್ತು ಅದಕ್ಕೆ ಹಿನ್ನೆಲೆಯಾಗಿ ಕೆಲವು ಪ್ರಮುಖಧರ್ಮಗಳಲ್ಲಿ ಇದರ ಬೀಜ ಹೇಗೆ ಆ ವೇಳೆಗಾಗಲೇ ಮೊಳಕೆಯೊಡೆದು ಸಸಿಯಾಗಿ ಗಿಡವಾಗಿ ಹೂ ಬಿಟ್ಟಿತ್ತು ಎಂಬುದನ್ನು ನೋಡೋಣ:</p>
		<section class="level2 numbered" id="id-009.1">
			<h2 class="level2-title" epub:type="title">ವಿವಿಧ ಧರ್ಮಗಳಲ್ಲಿ ಅವತಾರದ ಕಲ್ಪನೆ:</h2>
			<p>ಕೆಲಸಗಳಲ್ಲಿ ಮೂರು ವಿಧ: 'ಕೃತ' (=ನಾವೇ ನೇರವಾಗಿ ಮಾಡುವುದು), 'ಕಾರಿತ' (=ಯಾರಿಂದಲಾದರೂ ಮಾಡಿಸುವುದು) ಮತ್ತು 'ಅನುಮೋದಿತ' (=ಬೇರೆಯವರು ಮಾಡುವುದನ್ನು, ಮಾಡಿದ್ದನ್ನು ಮೌನವಿದ್ದೋ ಅಥವಾ ವ್ಯಕ್ತಪಡಿಸಿಯೋ ಅಂಗೀಕರಿಸಿದ್ದು); ಈ ಮೂರೂ ಬಗೆಯ ಕೆಲಸಗಳಿಗೂ ನಾವೇ ಭಾಜನರು, ಹೊಣೆಗಾರರು. ಒಳ್ಳೆಯದಾದರೂ ಅಷ್ಟೆ, ಕೆಟ್ಟದ್ದಾದರೂ ಅಷ್ಟೇ.</p>
			<p>ಸಮಾಜದಲ್ಲಿ ಶಾಂತಿ ಸೌಹಾರ್ದ ಸಹಬಾಳ್ವೆಗಳಿಗೆ ಅವಶ್ಯಕವಾದ 'ಒಳ್ಳೆಯ ನಡತೆ'ಗೆ ಎಂದೆಂದು ಕುಂದು ಬರತೊಡಗುವುದೋ ಆಗ ಈ ತೊಂದರೆಗಳಿಗೆ ಪರಿಹಾರ ಒದಗಿಸಬಲ್ಲ ಶಕ್ತಿಯುಳ್ಳ ವ್ಯಕ್ತಿಯನ್ನ ಜನ ಎದುರುನೋಡುತ್ತಾರೆ. ಸಾಮಾನ್ಯರು ಮಾಡಲಾಗದುದನ್ನು ಮಾಡಿ ತೋರಿಸಬಲ್ಲ, ಸಾಧಿಸಬಲ್ಲ ಅಸಮಾನ್ಯ ವ್ಯಕ್ತಿಗಳನ್ನ ಗೌರವಭಾವನೆಯಿಂದ ನೋಡುತ್ತಾರೆ. ಅವರ ಬಗ್ಗೆ ಪೂಜ್ಯ ಭಾವನೆ ತಾನೇ ತಾನಾಗಿ ಮೂಡುತ್ತದೆ. ಅಂಥವರಲ್ಲಿ ಅಪೌರುಷೇಯವಾದ ದೈವಾಂಶವೊಂದೇನೋ ಇದೆಯೆಂಬ ಭಾವನೆ ಆ ಸಾಹಸೀ ಕೃತ್ಯಗಳನ್ನು ನೋಡಿಯೋ ಕೇಳಿಯೋ ನಂಬಿದ ಜನಕ್ಕೆ ಬರುತ್ತದೆ. ಅದಕ್ಕೇ,</p>
			<p class="verse">ಅಸಮಾನ್ಯ ಪ್ರಭೆ, ಶಕ್ತಿ ಎಲ್ಲೆಲ್ಲಿ ತೋರುವುದೋ,<br />ಎಲ್ಲಿ ಸುಡುಗತ್ತಲನು ತೂರಿ ಬರುವುದೋ ಬೆಳಕು,<br />ಸುಖ ದುಃಖ ನೊರೆ-ಅಲೆಯ ಈ ಕಡಲ ಒಡಲಿನಲಿ<br />ಬಿಡುಗಡೆಯ ಆ ಕಡೆಗೆ ನಡೆಯೆ ಸೇತುವೆಯೊಂದ<br />ಹೂಡಿ, ಬೆಂಗಾಡಿನ ನಡುವೆ ಹೆದ್ದಾರಿ ತೋಡುವನೋ,<br />ಅಡ್ಡ ಕಳೆ ಕೊಳೆ ಮುಳಿವನ್ನ ಕುಟ್ಟಿ ಹುಡಿ ಹುಡಿ ಮಾಡಿ<br />ಹತ್ತಲೆತ್ತರ ಬೆಟ್ಟ ಮೆಟ್ಟಲನು ಕಟ್ಟುವನೋ,<br />ಬೀಸುವುದೋ ಎಲ್ಲಿ ಶಾಂತಿಯ ಕಂಪು, ನೆಮ್ಮದಿಯ ತಂಪು -<br />ಅಲ್ಲೆಲ್ಲ ದೈವಾಂಶ ತೇಜದ ಬೀಜ ಮೊಳೆವುದ ಕಾಣ!<sup><a epub:type="noteref" href="999-aside.xhtml#id-0.0">೨</a></sup></p>
			<p>ಶ್ರೇಷ್ಠ ವಸ್ತು, ವ್ಯಕ್ತಿಗಳಲ್ಲಿ ದೈವಾಂಶವನ್ನು ಕಾಣುವುದು ಭಾರತೀಯ ಸಹಜ ಮನೋಭಾವ. ಉತ್ತಮಿಕೆಯನ್ನು ಗೌರವಿಸುವುದು ಸಭ್ಯತೆಯ ಲಕ್ಷಣ. ಜೊತೆಗೆ, ಆ ಸಜ್ಜನಿಕೆಯನ್ನು ಉಳಿಸಲು ಬೆಳೆಸಲು ಆಗಾಗ್ಗೆ <em>ಅವನೇ</em> ಇಳಿದು ಬರುತ್ತಾನೆ.</p>
			<p class="verse">ಧರ್ಮದಿಳಿಜಾರು ತೋರಿ ಎಂದೆಂದು ಕೈಮೀರುವುದೋ,<br />ತಲೆಯೆತ್ತಿ ಮೇಲೆದ್ದು ತಪ್ಪುನಡೆ ಮೆರೆದಾಡುವುದೋ,<br />ಅಂದಂದು ಬರುವೆಸಜ್ಜನಿಕೆ ಸಲಹಲು ಮತ್ತೆ ನಾ ಹುಟ್ಟಿ,<br />ಒಳಿತನುಳಿಸಲುತುಳಿದಾಡೆ ಕೆಟ್ಟದರ ತಲೆಯ ಮೆಟ್ಟಿ!<sup><a epub:type="noteref" href="999-aside.xhtml#id-0.0">೩</a></sup></p>
			<p>-ಎಂದಿದ್ದಾನೆ, ಗೀತಾಚಾರ್ಯ.</p>
			<p>ದುಷ್ಟಶಕ್ತಿಗಳ ದಮನ, ಶಿಷ್ಟಶಕ್ತಿಗಳ ಸಂರಕ್ಷಣೆಯೇ ಹಿಂದೂಧರ್ಮದಲ್ಲಿನ ಅವತಾರದ ಮುಖ್ಯ ಉದ್ದೇಶ.</p>
			<p class="verse">ದುಷ್ಟಶಕ್ತಿಗಳೆದ್ದು ಬಾಧೆ ಕೊಡ ತೊಡಗಿದಾಗೆಲ್ಲ<br />ಅಂದಂದು ಹೀಗೆ ನಾ ಇಳೆಗಿಳಿದು ಬರುವೆ;<br />ಮನುಕುಲಕೆ ಕಂಟಕರು, ಒಳ್ಳಿತೆಲ್ಲದರ ಹಗೆ<br />ಅಂಥ ಆತತಾಯಿಗಳನಾಗ ಮುಗಿಸಿ ಬಿಡುವೆ.<sup><a epub:type="noteref" href="999-aside.xhtml#id-0.0">೪</a></sup></p>
			<p>-ಭಗವದ್ಗೀತೆಯಲ್ಲಂತೂ ಇದು ಸ್ಪಷ್ಟವಾಗಿಯೇ ಇದೆ:</p>
			<p>ಇದು ಮುಂದುವರಿದು, ಭಾರತೀಯ ಸಂಸ್ಕೃತಿಯ ಹಲವು ಮಜಲುಗಳಲ್ಲಿ ನಾಮ-ರೂಪ ರಹಿತವಾದ ನಿರ್ಗುಣೋಪಾಸನೆಯ ಏಕದೇವತಾ ಆರಾಧನೆಗೆ ಮುನ್ನಿನ ಮೊದಲ ಹೆಜ್ಜೆಯಾಗಿ, ಸಗುಣೋಪಾಸನೆಯಲ್ಲಿ ತೊಡಗಿದ್ದ ಆಸ್ತಿಕರ ಮನಸ್ಸನ್ನು ತುಂಬಿದ್ದು ಈ ಅವತಾರದ ವಿಜೃಂಭಣೆ.<sup><a epub:type="noteref" href="999-aside.xhtml#id-4.1">೫</a></sup></p>
			<p class="verse">ಹಲವು ಬಗೆ ಮನೆಗಳನವ ಇರಲು ತಾ ನಿರ್ಮಿಸಿಕೊಂಡ-<br />ಖನಿಜ, ಗಿಡ, ಮರ, ಮೀನು, ಹುಳು, ಹಾವು, ಹಕ್ಕಿ,<br />ಏನೇನೋ ಪ್ರಾಣಿಗಳು; ಆದರೂ ದೊರಕದೆ ಸಾಕಷ್ಟು ತೃಪ್ತಿ,<br />ಸೃಜಿಸಿದನಾಗ ಮಾನವನ, ಹರಿಯಿತು ಆನಂದ ಉಕ್ಕಿ.<sup><a epub:type="noteref" href="999-aside.xhtml#id-0.0">೬</a></sup></p>
		</section>
		<section class="level2 numbered" id="id-009.2">
			<h2 class="level2-title" epub:type="title">ಜಾ಼ರತುಷ್ಟ್ರ ಧರ್ಮ:</h2>
			<p>ಪರ್ಶಿಯಾ ದೇಶದಲ್ಲಿ ಬಹುಕಾಲ ಇದ್ದು ಬೆಳೆದು ಮಹಾವೃಕ್ಷವಾಗಿದ್ದ, ಪ್ರಾಚೀನ ಧರ್ಮಗಳಲ್ಲೊಂದಾದ, ಇತರ ಧರ್ಮಗಳ ಮೇಲೆ ಸಾಕಷ್ಟು ಪ್ರಭಾವಬೀರಿದ ಈ ಜಾ಼ರತುಷ್ಟ್ರ ಅನುಯಾಯಿಗಳ ಧರ್ಮವೂ ಸಹ ಅವತಾರದ ಕಲ್ಪನೆಗೆ ಇಂಬು ಕೊಟ್ಟ ಪಂಥ. ಪರ್ಶಿಯಾದ ಚಕ್ರಾಧಿಪಥ್ಯ ತನ್ನ ಗಡಿಗಳನ್ನು ವಿಸ್ತರಿಸಿಕೊಂಡತೆಲ್ಲ, ರಾಜಕೀಯ, ಸಾಂಸ್ಕೃತಿಕ ಚಟುವಟಿಕೆಗಳ ಜೊತೆ ಜೊತೆಗೆ ಧಾರ್ಮಿಕ ವಿಚಾರಗಳನ್ನೂ ಆ ಪ್ರದೇಶಗಳಮೇಲೆ ಹೇರುತ್ತಿತ್ತು. ಈ ಕಾರಣಕ್ಕಾಗಿ ಯಹೂದಿಗಳ ಒಂದು ಧಾರ್ಮಿಕಪಂಗಡವಾದ ಫ಼ರಿಸಾಯರ ಚಿಂತನೆಗಳ ಮೇಲೆ ಈ ಧರ್ಮದ ಪ್ರಭಾವ ಏನಿತ್ತೆಂಬುದನ್ನ ಇನ್ನೊಂದು ಅಧ್ಯಾಯದಲ್ಲಿ ನೋಡುತ್ತೇವೆ.</p>
			<p>ಅವತಾರದ ವಿಷಯದಲ್ಲಿ ಒಂದು ಗಾಥೆಯನ್ನು ನಿದರ್ಶನವಾಗಿ ತೆಗೆದುಕೊಳ್ಳ ಬಹುದು:</p>
			<p class="verse">ಎತ್ತಣಿಂದಲೋ ಬರುವ ಯುಗಯುಗದಿ ಗುರುವೊಬ್ಬ,<br />ಸರಿನಡೆಯ ಹೆದ್ದಾರಿ ತೋರುವ ಆ ಮಾರ್ಗದರ್ಶಿ;<br />ಜನರಿಗುಪದೇಶಿಸುತ, ಭರವಸೆಯ ಮೂಡಿಸುತ<br />ಯಜ಼್‍ದಾನ್‍ನಾಣತಿಯನ್ನ ಬಿಡಿಸಿ ತಿಳಿಸಿ ಹೇಳುವಾತ.<sup><a epub:type="noteref" href="999-aside.xhtml#id-0.0">೭</a></sup></p>
			<p>ಸೋಷ್ಯನ್ತ, ನರೋಯಿಷ್-ನರೋ (ನರಶ್ರೇಷ್ಠ), ಪ್ರವಾದಿಯೆನ್ನಿ, ಗುರುವೆನ್ನಿ- ಜನರ ಮಾರ್ಗದರ್ಶನಕ್ಕಾಗಿ, ದೈವಸಂದೇಶವನ್ನು ವಿವರಿಸುವಾತ, ಮುನ್ನಡೆಸುವಾತ ಬರುತ್ತಾನೆಂಬ ನಿರೀಕ್ಷೆ ಅವರಲ್ಲಿರುತ್ತಿತ್ತು. ಇರುವ ಬರುವ ಕಷ್ಟಗಳನ್ನ ಎದುರಿಸಲು ಆ ಆಶಾವಾದದ ಹೊಂಗಿರಣ ಸಹಾಯಕವಾಗಿರುತ್ತಿತ್ತು.</p>
		</section>
		<section class="level2 numbered" id="id-009.3">
			<h2 class="level2-title" epub:type="title">ಬೌದ್ಧಧರ್ಮ:</h2>
			<p>ಹಿಂದೂ ಧರ್ಮದಿಂದ ಸಿಡಿದು ಹೊರಬಿದ್ದ ಬೌದ್ಧ ಧರ್ಮದಲ್ಲೂ ತಥಾಗತ ಬುದ್ಧನ ಹಲವು ಅವತಾರಗಳ ಪ್ರಸ್ತಾಪ ಅವರ ಸಾಹಿತ್ಯದಲ್ಲಿ ಹೇರಳವಾಗಿ ಲಭಿಸುತ್ತವೆ. ನಿದರ್ಶನಕ್ಕಾಗಿ ಒಂದನ್ನು ನೋಡೋಣ:</p>
			<p class="verse">ಬರುತಿಹನು ನೋಡುತಿರಿ ಇನ್ನೊಬ್ಬ ಸಂಬುದ್ಧ-<br />ಮೊಳಗಿ ಎಲ್ಲೆಡೆ ಸ್ನೇಹದ ಕಹಳೆ, ಆಗಿ ಮೈತ್ರೇಯ;<br />ಮರೆತಳಿದ ಕಳೆದುಳಿದ ಪಳೆಯುಳಿಕೆ ಚಿಗುರುವುದು-<br />ಧರ್ಮಮಾರ್ಗವ ಬುದ್ಧ ಮತ್ತೆ ಬೋಧಿಸುವನು.<sup><a epub:type="noteref" href="999-aside.xhtml#id-0.0">೮</a></sup></p>
			<p>ಈ ಮುಂಬರುವ ಬುದ್ಧ ಮೈತ್ರೇಯನ ಬಗ್ಗೆ ಪಾಳಿ, ಸಂಸ್ಕೃತ ಮತ್ತು ಟಿಬೆಟಿಯನ್ ಭಾಷೆಗಳಲ್ಲಿ ವಿಪುಲ ಸಾಹಿತ್ಯ ಲಭ್ಯವಿದೆ. ಅವನು ಈಗ <em>ತುಷಿತ</em> ಸ್ವರ್ಗದಲ್ಲಿದ್ದಾನೆಂದು ಬೌದ್ಧರ ನಂಬಿಕೆ. ಅವನ ಈ ಹೆಸರು 'ಮಿತ್ರ', 'ಮೈತ್ರಿ'-ಎಂಬ ಬೌದ್ಧರ ಮೂಲಭೂತ ಸದ್ಗುಣದಿಂದ ನಿಷ್ಪತ್ತಿಗೊಂಡಿದೆ; ಜಾ಼ರತುಷ್ಟ್ರ ಧರ್ಮದಲ್ಲೂ 'ಮಿತ್ರ' ಆರಾಧನೆಯಿತ್ತು; ದಕ್ಷಿಣ ಏಷ್ಯಾಕ್ಕಿಂತ ಮಧ್ಯ ಏಷ್ಯಾ ಭಾಗಗಳಲ್ಲಿನ ಬೌದ್ಧರು ತುಂಬಾನಿರೀಕ್ಷೆಯಲ್ಲಿರುವ ಅವತಾರವೆಂದರೆ ಈ ಮೈತ್ರೇಯನೇ. ಮೌತ್ರೇಯನ ಎದುರು ತಾವೂ ಮತ್ತೆ ಹುಟ್ಟುವುದು, ಇರುವುದು ಹಾಗೂ ಮುಕ್ತಿಹೊಂದುವುದು ತಮ್ಮ ಸೌಭಾಗ್ಯವೆಂದು ಪರಿಗಣಿಸಿ, ಟಿಬೇಟಿಯನ್ನರು ಮತ್ತು ಮಂಗೋಲಿಯನ್ನರು ಎಷ್ಟು ಕಾತರರಾಗಿದ್ದಾರೆಂಬುದಕ್ಕೆ, ಅಲ್ಲಿನ ಸಹಸ್ರಾರು ಬಂಡೆಗಳ ಮೇಲೆ 'ಬಾ ಮೈತ್ರೇಯ, ಬಾ!' ಎಂದು ಕೆತ್ತಿರುವುದೇ ಸಾಕ್ಷಿಯಾಗಿದೆ.<sup><a epub:type="noteref" href="999-aside.xhtml#id-4.1">೯</a></sup></p>
		</section>
		<section class="level2 numbered" id="id-009.4">
			<h2 class="level2-title" epub:type="title">ಜೈನಧರ್ಮ:</h2>
			<p>ಜೈನ ಮತವನ್ನು ಯಾವ ಓರ್ವ ವ್ಯಕ್ತಿಯೂ ಸ್ಥಾಪಿಸಲಿಲ್ಲ. ಮಹಾವೀರ ಅಥವಾ ಋಷಭ ಇವರು ಧರ್ಮಪ್ರವರ್ತಕರು ಅಷ್ಟೆ. ಜೈನ ಧರ್ಮವು ಅನಾದಿ ಎಂದು ಅದರ ಅನುಯಾಯಿಗಳ ನಂಬಿಕೆ.</p>
			<p>ಜೈನ ಧರ್ಮಾನುಸಾರದಂತೆ ಎರಡು ಕಾಲಗಳು ಉತ್ಸರ್ಪಿಣಿ ಮತ್ತು ಅಪಸರ್ಪಿಣಿ. ಈ ಒಂದೊಂದು ಕಾಲದಲ್ಲೂ ಇಪ್ಪತ್ತನಾಲ್ಕು ತೀರ್ಥಂಕರರು ಆವಿರ್ಭವಿಸುತ್ತಾರೆ. ಇವರನ್ನು ಜಿನ, ಅರಹಂತ ಮತ್ತು ಜಿನೇಶ್ವರ ಎಂದೂ ಕರೆಯುತ್ತಾರೆ. ಭೂತಕಾಲದಲ್ಲಿ ಇಪ್ಪತ್ತನಾಲ್ಕು ಮಂದಿ ಇದ್ದರು; ಮುಂದೆ ಭವಿಷ್ಯತ್ಕಾಲದಲ್ಲಿ ಸಹ ಮತ್ತೆ ಇಪ್ಪತ್ತನಾಲ್ಕು ತೀರ್ಥಂಕರರು, ಹೀಗೆ ಅನಂತಕಾಲದವರೆಗೆ ತೀರ್ಥಂಕರರು ಅವತರಿಸುತ್ತಲೇ ಇರುತ್ತಾರೆ.<sup><a epub:type="noteref" href="999-aside.xhtml#id-4.1">೧೦</a></sup></p>
			<p>ಕಾಲಕಾಲಕ್ಕೆ ಮಹಾಪುರುಷರು ಹುಟ್ಟಿ ಲೋಕೋದ್ಧಾರ ಮಾಡುತ್ತಾರೆಂದು ಜೈನರ ನಂಬಿಕೆ. ಕ್ರಿ.ಪೂ. ಆರನೆಯ ಶತಮಾನದಲ್ಲಿ ಭಗವಾನ್ ಮಹಾವೀರಸ್ವಾಮಿ ಧರ್ಮವಿಹಾರಕ್ಕೆ ತೊಡಗುವ ಮೊದಲು ಅವನಂತಹ ಇಪ್ಪತ್ತ ಮೂರು ತೀರ್ಥಂಕರರು ಆಗಿ ಹೋಗಿದ್ದರು; ಅಹಿಂಸೆ ಸತ್ಯ, ಅಸ್ತೇಯ. ಅಪರಿಗ್ರಹ ಮತ್ತು ಬ್ರಹ್ಮಚರ್ಯವೆಂಬ ಪಂಚ ಮಹಾವ್ರತಗಳನ್ನು 'ನಿಮ್ಮ ಮುಕ್ತಿಗಾಗಿ ಪಾಲಿಸಿ' ಎಂದು ಬೋಧಿಸಿದರು-ಎನ್ನುತ್ತದೆ ಜೈನ ಆಗಮಗಳು.<sup><a epub:type="noteref" href="999-aside.xhtml#id-4.1">೧೧</a></sup></p>
		</section>
		<section class="level2 numbered" id="id-009.5">
			<h2 class="level2-title" epub:type="title">ಇಸ್ಲಾಮ್:</h2>
			<p>ಇಸ್ಲಾಮ್‍ನಲ್ಲಿ ತನಗಿಂತ ಹಿಂದೆ ಬಂದ ಪ್ರವಾದಿಗಳನ್ನೆಲ್ಲ ಗೌರವಪೂರ್ವಕವಾಗಿ ಸ್ಮರಿಸಿಕೊಳ್ಳುತ್ತ, ಅವರ ಬೋಧನೆಯನ್ನೂ ಅವಗಣಿಸದೆ ಸಮಯೋಚಿತವಾಗಿ ಸ್ವೀಕರಿಸಿ ಎಂಬ ಅಭಿಪ್ರಾಯವನ್ನೇ ಮಹಮ್ಮದ್ ಪೈಗಂಬರ್‍ನೂ ವ್ಯಕ್ತಪಡಿಸುತ್ತಾನೆ. 'ನೂರು ವರುಷಕ್ಕೊಮ್ಮೆ ಜಗತ್ತಿನ ಪ್ರತಿಯೊಂದು ಜನಾಂಗಕ್ಕೂ ಒಬ್ಬೊಬ್ಬ ಪ್ರವಾದಿಯನ್ನೋ ಗುರುವನ್ನೋ ಕಳಿಸಿ, ಭಗವಂತ ಧರ್ಮದ ಪುನುರುತ್ಥಾನ ಮಾಡಿಸುತ್ತಾನೆ.'- ಎನ್ನುತ್ತದೆ, ಅಬು ದೌದ್ ಬರೆದಿರುವ ಹದೀತ್<sup><a epub:type="noteref" href="999-aside.xhtml#id-4.1">೧೨</a></sup></p>
			<p>ಬೇರೆ ದೇಶದ ಪ್ರವಾದಿಗಳ ಬಗ್ಗೆಯೂ ಇಸ್ಲಾಮ್ ಧರ್ಮಗ್ರಂಥಗಳಲ್ಲಿ ಉಲ್ಲೇಖವಿದೆ.<sup><a epub:type="noteref" href="999-aside.xhtml#id-4.1">೧೩</a></sup></p>
			<p>ಒಂದೆರಡು ಉದಾಹರಣೆಗಳನ್ನು ನೋಡಿ:</p>
			<p class="verse">ಕುಲ ಕುಲಕೂ ಕಳಿಸಿಹನು ಬೋಧಕರ ಚಿಂತಕರ<br />ದಾರಿತೋರುವ ಕೈಗಳೆಚ್ಚರಿಸಿ ನಡೆಸುವರ;<br />ಕಳುಹಿಸದೆ ಕರುಣಿಸದೆ ಬಿಟ್ಟಿಲ್ಲ ಹಿಂದೆ <em>ಅವನೆಂದೂ,</em><br />ಕಡೆಗಣಿಸಿಲ್ಲ ಸ್ವಲ್ಪವೂ ಯಾರ ಎಂದೆಂದೂ!</p>
			<p class="verse">ಅರಿಯದಜ್ಞರ ಬಳಿಗೆ, ನಿಂತವರತ್ತ ಬಟ್ಟೆಗೆಟ್ಟವರತ್ತ,<br />ಅವರವರ ನಡೆಸುವ ಜ್ಞಾನಿಗಳನವನು ಕಳುಹುತಿಹನು.<br />ಮನುಕುಲೋದ್ಧಾರಕರವರು, ಜನರ ಪಾಪವ ಕಳೆದು,<br />ಪ್ರಭುವ ಕುರುಹು ಸುಳಿವು ತಿಳಿವನು ಬೋಧಿಸುವರು!<sup><a epub:type="noteref" href="999-aside.xhtml#id-0.0">೧೪</a></sup></p>
			<p>ಭಗವಂತನ ಅನುಗ್ರಹವಿಲ್ಲದಿದ್ದರೆ ಯಾವ 'ಅವತಾರ'ವೂ ನಡೆಯುವುದಿಲ್ಲ ಎಂಬ ಮಾತನ್ನು ಖುರಾನ್ ಹೇಳುತ್ತದೆ:</p>
			<p class="verse">ಪ್ರವಾದಿ ಬಂದನೆನೆ, ಅದು ಖಚಿತ 'ಅವನ' ಕೃಪೆಯಿಂದಲೇನೆ;<br />ಅವ ಬಲು ಉದಾರಿ, ಕೇಳಿದುದನೀವ ಅನೂನ ದಾನಿ;<br />ಸಮಯ-ಜ್ಞ, ಅವನಿಗೆಲ್ಲಾ ಗೊತ್ತು, ಅರ್ಹರಾರು?<br />ಯಾರ ಬಳಿ ಯಾರ, ತನ್ನವನನ್ನಾಗಿ, ಹೇಗೆ, ಕಳುಹಬೇಕು?<sup><a epub:type="noteref" href="999-aside.xhtml#id-0.0">೧೫</a></sup></p>
			<p>ಬಹಳ ಮಂದಿ ಪ್ರವಾದಿಗಳು ತಮ್ಮ ಕಾಲದಲ್ಲಿ (ತಮ್ಮ ತಮ್ಮ ದೇಶದಲ್ಲಿ ಮನ್ನಣೆ ಪಡೆಯುವುದಿಲ್ಲ) ಎಂಬ ಮಾತಿಗೆ ಖುರಾನ್‍ನಲ್ಲಿ ಈ ಅಭಿಪ್ರಾಯವಿದೆ:</p>
			<p class="verse">ಕಳುಹಿದೆವು ಕಾಲಕಾಲಕ್ಕೊಬ್ಬ ದೇಶದೇಶಕ್ಕೊಬ್ಬ<br />ಸಾಧು ಸಂತ ಗುರು ಅನುಭಾವಿ ಪ್ರವಾದಿಗಳನು;<br />ಒಪ್ಪಲಿಲ್ಲ ಜನ, ಅಪ್ಪಿಕೊಳಲಿಲ್ಲ ಜನ, ಅವರಲ್ಲಿ<br />ಬವಣೆಗೊಳಗಿ ಅಸುನೀಗಿದವರೆಷ್ಟೋ ಮಂದಿ!<sup><a epub:type="noteref" href="999-aside.xhtml#id-0.0">೧೬</a></sup></p>
		</section>
		<section class="level2 numbered" id="id-009.6">
			<h2 class="level2-title" epub:type="title">ಸೂಫೀ ಪಂಥ:</h2>
			<p>ಇಸ್ಲಾಂ ಧರ್ಮದ ಒಂದು ತತ್ವ ನಿರೂಪಣೆಯೇ ಸೂಫಿಪಂಥ. ಇದಕ್ಕೆ ಸುಮಾರು ಮೂರುಸಾವಿರ ವರ್ಷಗಳ ಇತಿಹಾಸವಿದೆ. ಅರಬ್ಬೀ ಭಾಷೆಯಲ್ಲಿ ಉಣ್ಣೆಗೆ ಸೂಫ್ ಎಂದು ಹೆಸರು. ಸೂಫಿ ಪಂಥದವರು ಉಣ್ಣೆಯ ವಸ್ತ್ರವನ್ನು ಧರಿಸುತ್ತಿದ್ದುದರಿಂದ ಅವರಿಗೆ ಸೂಫಿಗಳು ಎಂದು ಹೆಸರಾಯಿತು. ಇವರೇ ಮುಂದೆ ಸೂಫಿಪಂಥದ ಉಗಮಕ್ಕೆ ಕಾರಣರು. ಭಗವಂತ ಮತ್ತು ಮನುಷ್ಯ ಬೇರೆ ಬೇರೆಯಲ್ಲ ಎಂಬುದು ಈ ಸಿದ್ಧಾಂತದ ಸಾರ. ಇದು ನಮ್ಮ ಅಹಂ ಬ್ರಹ್ಮಾಸ್ಮಿ ತತ್ವಕ್ಕೆ ಹೊಂದಿಕೆಯಾದದ್ದು. ಮೊಹಮ್ಮದ್ ಪೈಗಂಬರ್ ಮೆಕ್ಕಾದಿಂದ ಮದೀನಕ್ಕೆ ಹೋಗುವ ಮೊದಲೇ ಇದ್ದ ತತ್ವಜ್ಞಾನಿಗಳಾದ ಹಲವಾರು ಮುಸ್ಲಿಮರು ಈ ಸಿದ್ಧಾಂತವನ್ನು ಬೆಳೆಸುತ್ತಾ ಬಂದರು. ಈ ಗುಂಪಿನಲ್ಲಿ ಮಹಿಳೆಯರೂ ಇದ್ದುದು ಸೋಜಿಗ. ಪ್ರಮುಖವಾಗಿ ಬಿಯಾ ಎಂಬ ಮಹಿಳೆ ಸೂಫಿ ಸಿದ್ಧಾಂತದ ಬಗ್ಗೆ ತುಂಬಾ ಕಾಳಜಿ ವಹಿಸಿದ್ದಳು. ಹಾಗಾಗಿ ಈ ಪಂಥದವರಿಗೆ ಆಕೆ ಇಂದಿಗೂ ಪೂಜ್ಯಳು. ಆದ್ದರಿಂದ ಈ ಪಂಥದ ಪ್ರಚಾರವನ್ನು ಸ್ತ್ರೀಪುರುಷರಿಬ್ಬರೂ ಮಾಡಿದ್ದಾರೆ.</p>
			<p>ಸೂಫಿ ಪಂಥವನ್ನು ಮುಸ್ಲಿಮರು ತಸ್‍ವಫ್ ಎಂದು ಕರೆಯುವರು. ಬಾಗ್ದಾದಿನ ಅಲ್-ಜುನೈದ್ ಮತ್ತು ಬಿಸ್ತಾಂ ಪಟ್ಟಣದ ಅಲ್-ಬಾಯಜಿದ್ ಇದರ ಪ್ರಚಾರಕ್ಕಾಗಿ ದುಡಿದ ಮುಖ್ಯ ವ್ಯಕ್ತಿಗಳು. ಒಂಬತ್ತನೆಯ ಶತಮಾನದ ಅಂತ್ಯದಲ್ಲಿ ಇವರಿದ್ದರು. ಸೂಫಿ ತತ್ವದ ಬೋಧನೆಯಲ್ಲಿ ಅದರ ನಿಜವಾದ ಅಂಗವೆಂಬಂತೆ ಅದ್ವೈತದ ಭಾವನೆಯನ್ನು ಇವರು ಹರಡುತ್ತಿದ್ದರು. ಕವಿಗಳೂ ಸೂಫಿಪಂಥದ ಪ್ರಚಾರ ಮಾಡಿದರು. ಅವರಲ್ಲಿ ಅಬು ಸಯೀದ್ ಗಣ್ಯ. ಈತನಿಗೆ ಹಲವಾರು ಶಿಷ್ಯರಿದ್ದು; ಇವರೆಲ್ಲ ಉಣ್ಣೆವಸ್ತ್ರ ಧರಿಸುತ್ತಿದ್ದರು.</p>
			<p>ಪುರಾತನ ಸೂಫಿಗಳು ಪ್ರಚಾರಕ್ಕೆ ಬಾರದೆ ಉಳಿದು ತಮ್ಮಪಾಡಿಗೆ ತಾವು ಇದ್ದುಬಿಡುತ್ತಿದ್ದರು. ಬಾಹ್ಯ ಪ್ರಪಂಚದಿಂದ ದೂರವಿರುತ್ತಿದ್ದರು. ಇವರನ್ನು ಇತರರು ಅನಾದರಣೆಯಿಂದ ಧರ್ಮಭ್ರಷ್ಟರೆಂದು ಕರೆಯುತ್ತಿದ್ದುದೇ ಇದಕ್ಕೆ ಕಾರಣವಿರಬೇಕು. ಆದರೂ ಇವರ ಪ್ರಭಾವ ಅಳಿಯಲಿಲ್ಲ. ಸೂಫಿ ಪಂಥದ ಸಮರ್ಥಕನಾದ ಅಲ್-ಜುನೈದ್‍ನ ಖ್ಯಾತ ಶಿಷ್ಯ ಹುಸೇನ್ ಇಬೆನ್ ಮನ್ಸೂರ್. ಇವನನ್ನು ಹಲ್ಲಾಜ್(ಉಣ್ಣೆ) ಎಂದು ಕರೆಯುತ್ತಿದ್ದರು. ಈತನ ಪ್ರಚಾರ ಕಾರ್ಯದಿಂದ ಕುಪಿತರಾದ ಮತೀಯರು ಈತನಿಗೆ ಚಿತ್ರಹಿಂಸೆ ನೀಡಿ ಹತ್ಯೆಗೈದರು. ಸೂಫಿ ತತ್ವಕ್ಕೋಸ್ಕರ ಬಲಿಯಾದ ಮೊದಲ ಹುತಾತ್ಮ ಈತ. ಕನ್ನಡದ ಕವಿ ಶಿಶುನಾಳ ಶರೀಫನೂ ಒಬ್ಬ ಸೂಫಿ ಸಂತನೆಂದು ಹೇಳಲಾಗುತ್ತದೆ.</p>
		</section>
		<section class="level2 numbered" id="id-009.7">
			<h2 class="level2-title" epub:type="title">ಯಹೂದೀ ಧರ್ಮ:</h2>
			<p class="verse">ಮತ್ತೆ ನಾ ಬರಲಿಹೆನು, ಒಯ್ಯುವೆನು ಎನ್ನೊಡನೆ<br />ನಿಮ್ಮೆಲ್ಲರೆನ್ನತ್ತ ಬಿಡದೆ ನಾನಿರುವತ್ತ, ಹೊತ್ತು!<sup><a epub:type="noteref" href="999-aside.xhtml#id-0.0">೧೭</a></sup></p>
			<p>ಎನ್ನುವುದಕ್ಕೆ <em>ಹಳೆಯ ಒಡಂಬಡಿಕೆ</em>ಯಲ್ಲೇ ಸಂವಾದಿಯಾದ ಉಲ್ಲೇಖವಿದೆ:</p>
			<p class="verse">ನೋಡಿ, ಕಳುಹುವೆ ನಾನು ನಿಮಗಾಗಿ ಎಲಿಜ಼ನನು<br />ಅವ ಬರುವ ನಿಮ್ಮೆಲ್ಲರುದ್ಧರಿಸಿ, ಹರಸಿ, ನಡೆಸೆ;<br />ಜಗದ ಮುಗಿವಿನ ಮುನ್ನ ತಪ್ಪೊಪ್ಪು ತಾಳೆಯ ಮುನ್ನ<br />ಇರು ನಂಬಿ ಭರವಸೆ ಬೆಳಕ, ಚಿಂತಿಸದೆ ಮನಸೆ!<sup><a epub:type="noteref" href="999-aside.xhtml#id-0.0">೧೮</a></sup></p>
			<p>ಅದರಂತೆಯೇ, ಇನ್ನೊಂದೆಡೆ ಇದಕ್ಕೆ ಪೂರಕವಾಗಿ</p>
			<p class="verse">ಜಗದ ಮೂಲೆ ಮೂಲೆಗಳಲ್ಲಿ, ಎಲ್ಲಿ ನೋಡಿದರಲ್ಲಿ<br />ಇಡದೆ ಬಿಟ್ಟೆಹನೇನು ಅವ ತನ್ನ ಕುರುಹ, ಸಾಕ್ಷಿಯನ್ನ?<sup><a epub:type="noteref" href="999-aside.xhtml#id-0.0">೧೯</a></sup></p>
			<p class="verse">ಅವ ಬರುವ ನಿಮ್ಮಲ್ಲಿಂದ ಎನ್ನೆಡೆಗೆ ಅರಗುವರ,<br />ನಿಮ್ಮೊಡೆಯನಾಗುವನು ಎಲ್ಲರ ಹೃದಯ ಗೆದ್ದು;<br />ನಿಮ್ಮ ಹಿರಿಯರ ಮಾತೇ ಮತ್ತೆ ಅವ ಆಡುವನು-<br />ಅವನ ನಡೆ ನುಡಿ ಸಲ್ಲುವುದು ಅಂದು, ಎಂದೂ.<sup><a epub:type="noteref" href="999-aside.xhtml#id-0.0">೨೦</a></sup></p>
			<p>'ಅವ' ಮತ್ತು 'ತಾರ' ಎಂಬ ಎರಡು ಸಂಸ್ಕೃತ ಪದಗಳ ಸಂಯೋಗದಿಂದ 'ಅವತಾರ' ಶಬ್ದ ಉತ್ಪತ್ತಿಯಾಗಿದೆ. 'ಅವ' ಎಂದರೆ ಕೆಳಗೆ ಎಂದೂ, 'ತಾರ' ಎಂದರೆ ಬರುವುದು ಎಂದೂ ಅರ್ಥ. 'ಅವತಾರ'ವೆಂದರೆ ದೇವರು ಗೋಚರ ರೂಪದಲ್ಲಿ ಧರೆಗಿಳಿದು ಬರುವುದು ಎಂದರ್ಥ. 'ಅವತಾರ'ದ ಕಲ್ಪನೆಯನ್ನು ಪ್ರಾದುರ್ಭಾವ(ವ್ಯಕ್ತವಾಗು), ಸಂಭವ(ಉಂಟಾಗು) ಮತ್ತು ಜಾತಕ (ಹುಟ್ಟುವುದು) ಎನ್ನುವ ಪದಗಳಿಂದಲೂ ಕರೆಯುತ್ತಾರೆ. ಪರಿಪೂರ್ಣ ದೇವರು ಪರಿಪೂರ್ಣ ಮಾನವನೂ ಆಗಿಬಂದ ಯೇಸುಕ್ರಿಸ್ತನ ಅವತಾರಕ್ಕೆ ಭಾರತೀಯ ಕ್ರೈಸ್ತರು 'ಮನುಷ್ಯಾವತಾರ'ವೆಂಬ ವಿಶೇಷ ಪದವನ್ನೇ ಬಳಸುತ್ತಾರೆ. ದಿವ್ಯವಾಣಿ ಮನುಷ್ಯರಾದರು (೧:೧೪) ಎಂದು ಯೊವಾನ್ನ ಕ್ರಿಸ್ತನ ಮಾನವಾತಾರಕ್ಕೆ ಒತ್ತು ನೀಡುತ್ತಾನೆ. ಅವತಾರ ಪದ ಲ್ಯಾಟಿನ್ ಮೂಲದ 'ಇನ್‍ಕಾರ್ನೇಷನ್' ಎಂದರೆ 'ಶರೀರಧಾರಣೆ' ಅಥವಾ 'ಮಾನವ ಸ್ವಭಾವ ಹೊಂದುವುದು' ಎಂದೇ ಅರ್ಥ. ಪ್ರಪಂಚದ ಬಹುತೇಕ ಧರ್ಮಗಳಲ್ಲಿ ಈ ಕಲ್ಪನೆ ಇದ್ದೇ ಇದೆ. ಹಿಂದೂ ಧರ್ಮದ ಅವತಾರ ಕಲ್ಪನೆಯಂತೂ ವಿಶೇಷವಾಗಿ ಕಾಣಿಸುತ್ತದೆ. ಆದರೆ ಶಂಕರರ 'ಕಠಿಣ ಅದ್ವೈತ ಸಿದ್ಧಾಂತ' ಅವತಾರವನ್ನು ಅಸಮಂಜಸ ಎನ್ನುತ್ತದೆ.</p>
			<p>ಮಾನವನು ದೈವವವಾಗಲು (ಅಹಂ ಬ್ರಹ್ಮಾಸ್ಮಿ) ದೈವವು ಮಾನವ ವಾಯಿತು. ಯೊಹಾನ್ನನ 'ಶಬ್ದವು ಸಜೀವಗೊಂಡಿತು' ಎಂಬಲ್ಲಿ ದೈವ ಮಾನವ ಸ್ವಭಾವ ಹೊಂದಿ ಮಾನವನಾದನು ಎಂದೇ ಅರ್ಥ. ಯೇಸುಕ್ರಿಸ್ತನೊಂದಿಗೆ ಮೂರು ವರ್ಷ ಕಾಲವಿದ್ದು, ಆತನ ಜೀವನ, ಪವಾಡ, ಯಾತನೆ ಹಾಗೂ ಶಿಲುಬೆಯ ಮೇಲಿನ ಸಾವು ಮತ್ತು ಮೂರನೆಯ ದಿನ ಕ್ರಿಸ್ತನ ಪುನರುತ್ಥಾನ ಇವೆಲ್ಲವನ್ನೂ ಕಂಡ ಜಾನ್‍ಗೆ ಮೇಲಿನ ದೈವವಾಕ್ಯಗಳು ಸ್ಫೂರ್ತಿದಾಯಕ ವೆನಿಸಿದವು ಎನ್ನಬಹುದು.</p>
		</section>
	</section>
</body>
</html>

