<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ - ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-043">
		<h1 class="level1-title" epub:type="title"><span class="num">೪೩ ::</span> ಉಪಸಂಹಾರ</h1>
		<p>ಧಾರ್ಮಿಕ ಶ್ರದ್ಧೆಯುಳ್ಳ ಓದುಗರಿಗೆ, ಭೂಮಿಯ ಮೆಲೆ ನಡೆದಾಡಿದ ಆ ಭಗವಂತನ ಲೀಲಾನಾಟಕವನ್ನ ಬೇರೆಬೇರೆ ಸಮರ್ಥ ದೃಷ್ಟಾರ ಕವಿಗಳ ಋಷಿಗಳ ಕಾಣ್ಕೆಗಳು ಗುಣಗಾನ ಮಾಡುವ ಗದ್ಯಪದ್ಯಗಳೇ ಆಪ್ಯಾಯಮಾನ. ಬೇರೆಲ್ಲಾ ಸಲ್ಲಾಪಗಳು ಎಷ್ಟೇ ಸುಂದರವಾಗಿರಲಿ, ಭಾವಪೂರ್ಣವಾಗಿರಲಿ, ಉತ್ತಮ ವಿಷಯವೆನಿಸುವಂತಿರಲಿ ಅವು ಭಗವಂತನನ್ನು ಕೊಂಡಾಡದವು ಎಂದಾದರೆ ಅವೆಲ್ಲ ಸಾರಹೀನ ವ್ಯರ್ಥಾಲಾಪಗಳು; ಸೋತ ನುಡಿಯ ಬಾಡಿದ ಕುಡಿಗಳು. ಭಗವಂತನ ಗುಣಗಳ ಮೇಲೆ ಬೆಳಕನ್ನು ಮೂಡಿಸುವ ವಾಣಿಯೊಂದೇ ಸತ್ಯ, ಪುಣ್ಯ, ಪವಿತ್ರ ಮತ್ತು ಮಂಗಲಕರ.</p>
		<p>ಯಾವ ಉತ್ತಮ ಮಾತುಗಳ ಮೂಲಕ ಭಗವಂತನ ಕೀರ್ತಿಯನ್ನು ಹಾಡಲಾಗುತ್ತದೆಯೋ ಅದೇ ನಿಜಕ್ಕೂ ರಮಣೀಯ, ರುಚಿಕರ ಮತ್ತು ನಿಚ್ಚಂಪೊಸತು (ನಿತ್ಯನೂತನ). ಆ ವಾಣಿಯೇ ಮನಸ್ಸಿಗೆ ಶಾಶ್ವತವಾದ ಆನಂದ ತರುವ ನಿತ್ಯೋತ್ಸವದೊಲುಮೆಯ ಹಬ್ಬ. ಜನಗಳ ಬಗೆಬಗೆಯ ದುಃಖದೊಡಲ ಕಡಲನ್ನು ಬತ್ತಿಸಬಲ್ಲ ಸಾಧನವೆಂದರೆ ಅದೊಂದೇ.<sup><a epub:type="noteref" href="999-aside.xhtml#id-043-01">೧</a></sup></p>
		<p>ಜೀಸಸ್‍ನನ್ನು ನಾಲ್ಕನೆಯ ಸುವಾರ್ತೆಕಾರ ಚಿತ್ರಿಸುವುದರಲ್ಲಿ ಏನೇ ಕೊರತೆ ಇದ್ದಿರಬಹುದು. ಆದರೆ, ಯೇಸುವೊಬ್ಬ ಅಸಾಧಾರಣ ಪುರುಷ ಮತ್ತು ಅಸದೃಶ ಮಹತ್ವದ ವ್ಯಕ್ತಿ ಎಂಬುದನ್ನು ಸಾಕ್ಷಿಸುವ ವಿಚಾರಗಳಂತೂ ಈ ಕೃತಿಯಲ್ಲಿ ಸಾಕಷ್ಟಿವೆ. ತಾವೇನು ಕಂಡೆವೋ, ತಾವೇನು ಕೇಳಿದೆವೋ, ತಾವೇನು ಅಂದುಕೊಂಡೆವೋ ಅವುಗಳ ಪರಿಣಾಮವಾಗಿ, <em>ನಮ್ಮೊಡನಿರುವ ಈ ಯೇಸು ದೇವರೇನೇ,</em> ಬೇರಲ್ಲ ಎಂದು ಅವನ ಹತ್ತಿರದಲ್ಲಿ ಇದ್ದವರೆಲ್ಲರಲ್ಲಿ ನಂಬಿಕೆ ಮೆಲ್ಲಮೆಲ್ಲಗೆ ಬೇರೂರತೊಡಗಿತು, ತಾನೆ? ಹಾಗೆ ಅವನಲ್ಲಿ ದೈವತ್ವವು ದೃಢಪಟ್ಟಿದ್ದಾದರೂ ಹೇಗೆ? ಮೂರು ಹಂತಗಳಲ್ಲಿ ಇದು ಸಾಧ್ಯವಾಯಿತು. <em>ಅವನೇನು ಹೇಳಿದ, ಅವನೇನು ಮಾಡಿದ, ಅವನು ಏನಾಗಿದ್ದ</em> ಇವೇ ಆ ಮೂರು ವೈಚಾರಿಕ ಸೋಪಾನಗಳು.<sup><a epub:type="noteref" href="999-aside.xhtml#id-043-02">೨</a></sup> ಅವೇನೇ ನಾವು ಹತ್ತಿ ಮೇಲೇರಲು ಈ ನಾಲ್ಕನೆಯ ಸುವಾರ್ತೆಕಾರ ನಮಗೆ ಕೆತ್ತಿರಿಸಿರುವ ದೇವರಬೆಟ್ಟದ ಮೆಟ್ಟಲುಗಳು, ದಾರಿ ದೀಪಗಳು! ಅರಿವೇ ಗುರು, ತಿಳಿವಳಿಕೆಯೇ ಮುಕ್ತಿಗೆ ಸೋಪಾನ ಇದನ್ನು ಹಲವೆಡೆಗಳಲ್ಲಿ ಜಾನ್‍ನ ಯೇಸು ಪ್ರಸ್ತಾಪಿಸುತ್ತಾನೆ. ಜೊತೆಗೆ, ಈ ಎಲ್ಲ ಆಧ್ಯಾತ್ಮಿಕ ಜ್ಞಾನದ ಗುರಿಯೇನು? ಸತ್ಯಾನ್ವೇಷಣೆ ತಾನೆ? ಸತ್ಯವೇ ದೇವರು, ದೇವರೇ ಸತ್ಯ, ನಂಬಿಕೆಯೇ ಮುಖ್ಯ ಎನ್ನುವುದು ಜಾನ್‍ನ ಸುವಾರ್ತೆಯುದ್ದಕ್ಕೂ ಒಳಹರಿವ ಜೀವಜಲವಾಹಿನಿ.</p>
		<p class="verse">ಅರಿವು ಮೌಢ್ಯದ ನಡುವೆ ಎನಿತು ಅಂತರ ನೋಡು,<br />ಇರುಳು ಬೆಳಕಿನ ನಡುವಣ ಕಂದರ ಅಪಾರ, ಘೋರ;<br />ಕಟ್ಟುಪಾಡಿನ ಬಾಳ ಹಿಡಿಪಟ್ಟುಗಳ ಸಡಲಿಸಿಕೊಳುತ<br />ಬಿಡುಗಡೆಯ ಪಡೆಯುವುದು ಅಷ್ಟು ಸುಲಭವಲ್ಲ-<br />ಬೇಕದಕೆ ದಾರಿದೀವಿಗೆ, ಅಧ್ಯಾತ್ಮಜ್ಞಾನದೂರುಗೋಲು.<br />ಎಲ್ಲ ಜ್ಞಾನವು ಕೊನೆಗೆ ಮುಟ್ಟಲೆಳಸುವುದೇನು?<br />ಸತ್ಯ ಒಂದೇ ತಾನೇ? ದಿಟ ಅದುವೇ ಮುಕ್ತಿ; ಕಂಡಾಗ,<br />ಹೇಳೀತು ಹಾರು ನೀನು ಸ್ವತಂತ್ರ, ಮುಟ್ಟು ಬಾನು!<sup><a epub:type="noteref" href="999-aside.xhtml#id-043-03">೩</a></sup></p>
	</section>
</body>
</html>

