<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ - ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-034">
		<h1 class="level1-title" epub:type="title"><span class="num">೩೪ ::</span> ಹಿತ್ತಲ ಗಿಡ ಮದ್ದಲ್ಲ</h1>
		<p>ದೀಪದ ಕೆಳಗೇ ಕತ್ತಲೆಯನ್ನು ಯೇಸು ಅನುಭವಿಸುವುದು ಅವನ ಜೀವನದಲ್ಲಿ ಎದ್ದುತೋರುವ ಒಂದು ಅಂಶ. ಊರೆಲ್ಲಾ ಸುತ್ತಾಡಿ ಯೇಸು ನಜ಼ರತ್‍ಗೆ ಹಿಂತಿರುಗುತ್ತಾನೆ. ತಾಯಿ ಮೇರಿಗೆ ಸುದ್ದಿ ಹೋಗುತ್ತದೆ, ಮಗ ಹುಟ್ಟೂರಿಗೆ ಹಿಂತಿರುಗಿದ, ಆದರೆ ಸಿನಗೋಗ್(ಯಹೂದಿಯರ ದೇವಾಲಯ)ಗೆ ನೇರ ಹೋಗಿದ್ದಾನೆ ಅಂತ ಮೇರಿ ಅಲ್ಲಿಗೆ ಹೋಗುತ್ತಾಳೆ. ಅವತ್ತು ಸಬ್ಬತ್‍ನ ದಿನ. ದೇವಾಲಯದಲ್ಲಿ ಪ್ರವಚನ ಕೇಳಲು ಜನರೆಲ್ಲ ನೆರೆದಿದ್ದಾರೆ. ಮೇರಿ ಅಲ್ಲಿಗೆ ಹೋಗುವ ವೇಳೆಗೆ ಸಾಮಾನ್ಯವಾಗಿ ಪ್ರಾರಂಭದಲ್ಲಿ ರಬ್ಬಿ (ಗುರು, ಧಾರ್ಮಿಕಪಂಡಿತ)ಯು ಸಾಮೂಹಿಕವಾಗಿ ಪಠಿಸುತ್ತಿದ್ದ ಆ ಹದಿನೆಂಟು ಪ್ರಾರ್ಥನಾ ಪದ್ಯಗಳು ಮುಗಿದಿದ್ದವು. ಧರ್ಮಗ್ರಂಥದಿಂದ ಪ್ರಸ್ತಾವನೆಯ ನಾಲ್ಕು ಮಾತುಗಳನ್ನೂ ರಬ್ಬಿ ಓದಿಯಾಗಿತ್ತು. ಧರ್ಮಗ್ರಂಥದಿಂದ ಪ್ರವಾದಿಗಳ ಬಗ್ಗೆ ಮಾತನಾಡುವ ಸರದಿ ಈಗ. ಸಭೆಯಲ್ಲಿದ್ದ ಯಾರಾದರೊಬ್ಬರನ್ನ ಆರಿಸಿಕೊಂಡು ಈ ಭಾಗದ ಪಠನ ಮಾಡುವುದು ಸಾಮಾನ್ಯ ನಿಯಮ. ಯಾರನ್ನು ಕರೆಯೋಣ ಅಂತ ರಬ್ಬಿ ಸಭೆಯಲ್ಲಿದ್ದವರ ಮೇಲೆ ಕಣ್ಣಾಡಿಸುತ್ತಿದ್ದಾನೆ. ಅಷ್ಟರಲ್ಲಿ ಯೆಸು ಎದ್ದು ನಿಂತು ವೇದಿಕೆಗೆ ಹೋಗುತ್ತಾನೆ. ಮೇಜಿನ ಮೇಲಿದ್ದ ಹಾಳೆಯ ಸುರುಳಿಯನ್ನ ಅಗಲಿಸಿ ಪ್ರವಾದಿ ಈಸಾ ಭಾಗದಿಂದ<sup><a epub:type="noteref" href="999-aside.xhtml#id-034-01">೧</a></sup> ಓದಲು ತೊಡಗುತ್ತಾನೆ:</p>
		<p>''ಭಗವಂತನ ಪವಿತ್ರಾತ್ಮ ನನ್ನೊಂದಿಗಿದೆ. ಏಕೆಂದರೆ ಬಡವರಿಗೆ ಒಳ್ಳೆಯ ಸುದ್ದಿಯನ್ನ ಮುಟ್ಟಿಸಲು ನನ್ನನ್ನೇ ನಿಯುಕ್ತಿಸಿದ್ದಾನೆ. ಸೆರೆಯಲ್ಲಿದ್ದವರು ಬಿಡುಗಡೆ ಹೊಂದುತ್ತಾರೆ; ಕುರುಡರು ಮತ್ತೆ ಕಾಣುವಂತಾಗುತ್ತಾರೆ; ಒಡೆದ ಬಾಳಿನವರು ಮತ್ತೆ ನಿರಾಳವಾಗಿ ಬದುಕುತ್ತಾರೆ; ದೇವರ ಅನುಗ್ರಹವನ್ನು ಕಾಣುವ ವರ್ಷ ಇದೀಗ ಬಂದೇ ಬಂತು ಎಂಬುದನ್ನೆಲ್ಲಾ ಘೋಷಿಸಲು ನನ್ನನ್ನು ಕಳಿಸಿದ್ದಾನೆ.''</p>
		<p>ಹಾಳೆಯ ಸುರುಳಿಯನ್ನ ಸುತ್ತಿಬಿಟ್ಟು ಮೊದಲಿದ್ದ ಸ್ಥಿತಿಗೆ ತಂದು, ರಬ್ಬಿಗೆ ಯೇಸು ಅದನ್ನು ಹಿಂತಿರುಗಿಸುತ್ತಾನೆ. ಸಭೆಯನ್ನುದ್ದೇಶಿಸಿ ಹೇಳುತ್ತಾನೆ:</p>
		<p>''ನಮ್ಮ ಧರ್ಮಗ್ರಂಥದ ಘೋಷಣೆ ಏನಿದೆ? ಯಾವುದನ್ನು ಇವತ್ತು ನೀವು ಕೇಳಿದಿರಿ? ಇವತ್ತು ಅದು ನಿಜವಾಯಿತು!''</p>
		<p>ಯೇಸು ಹೀಗೆಂದಾಗ ದಿಗ್ಭ್ರಮೆಗೊಂಡ ಸಭೆ ಕೆಲಕಾಲ ಮೌನವಾಗಿತ್ತು. ಆಮೇಲೆ ಗುಸುಗುಸು ಪಿಸುಪಿಸು ಮಾತುಗಳು ಕೋಪತಾಪಗಳು ವ್ಯಕ್ತವಾಗ ತೊಡಗಿದವು. ಅಲ್ಲಿದ್ದವನೊಬ್ಬ ಕೂಗಿದ <em>''ಏ ಅವನು ಜೋಸೆಫ್‍ನ ಮಗನಲ್ಲವೆ, ಆ ಬಡಗಿ?''</em> ಇನ್ನೊಬ್ಬ ಕೂಗಿದ:</p>
		<p><em>''ಅದು ಹೇಗಯ್ಯ ನೀನು ಹಾಗೆಲ್ಲ ಹೇಳಬಲ್ಲೆ.''</em></p>
		<p><em>ಮತ್ತೊಬ್ಬ ''ಏನಯ್ಯ ನೀನು ಹೇಳುವುದು? ಆ ಭವಿಷ್ಯ ನೀನು ಓದಿದೆಯಲ್ಲಾ ಅದನ್ನು ನಡೆಸುವುದಕ್ಕೆ ಒಬ್ಬ ಮೆಸಾಯನೇ ಬರಬೇಕು. ಅದೆಲ್ಲ ನಡೆಯಲು ಭಗವಂತನ ರಾಜ್ಯ ಅಂದರೆ ಸುಮ್ಮನೇ ಆಗಿಹೋಯಿತೇ?''</em></p>
		<p>ಸಭೆಯಲ್ಲಿ ಮತ್ತೆ ಗುಸುಗುಸು ಮತ್ತು ಕೆಂಗಣ್ಣಿನ ಅಸ್ಪಷ್ಟ ಬಿರುನುಡಿಗಳು. ಆಗ ಯೇಸು ಹೇಳುತ್ತಾನೆ:</p>
		<p><em>''ನೀವೆಲ್ಲ ಜನ ಅಂದುಕೊಂಡ ಹಾಗೆ ಆ ಭಗವಂತನ ಸಾಮ್ರಾಜ್ಯ ಬರುವುದಿಲ್ಲ. ಇದೋ ನೋಡಿ ಆ ಭಗವಂತನ ಸಾಮ್ರಾಜ್ಯ, ಆ ಸ್ವರ್ಗದ ಸಾಮ್ರಾಜ್ಯ ಇದೀಗ ನಿಮ್ಮ ಮುಂದೆಯೇ ಇದೆ, ನಿಮ್ಮೊಂದಿಗೇ ಇದೆ. ತಪ್ಪನ್ನೆಸಗಿದುದಕ್ಕೆಲ್ಲಾ ಪಶ್ಚಾತಾಪ ಪಡಿ ಮತ್ತು ಒಳ್ಳೆಯ ಸುದ್ದಿಯನ್ನು ನಂಬಿ.''</em></p>
		<p>ಸಭೆಯಲ್ಲಿ ಗದ್ದಲ ಜೋರಾಯಿತು. ಕುಳಿತವರೆಲ್ಲ ಎದ್ದು ನಿಂತರು. ಪರಸ್ಪರ ವಾದವಿವಾದ, ಸಮಾಧಾನ, ವಿರೋಧ ಹೆಚ್ಚಾಯಿತು ವೇದಿಕೆಯಮೇಲೆ ಕುಳಿತಿದ್ದ ಯೇಸು ಎದ್ದುನಿಂತ. ಸಹಾನುಭೂತಿ ತೋರುತ್ತಿದ್ದ ಯಹೂದ ಎಂಬ ರಬ್ಬಿಯು ಅವನ ಬಳಿ ಬಂದ. ಜೀಸಸ್ ಅವನ ಹೆಗಲ ಮೇಲೆ ಕೈ ಹಾಕಿ ಹೇಳಿದ:</p>
		<p><em>''ನನಗೆ ಗೊತ್ತು ನೀವು ಹೇಳುವಿರಿ ಓ ವೈದ್ಯ, ನಿನ್ನ ಆರೋಗ್ಯವನ್ನ ನೀನೇ ನೋಡಿಕೋ ಅಂತ. ಇರಲಿ, ಯಾವ ಪ್ರವಾದಿಯನ್ನೂ ಅವನ ಊರಿನವರಾರೂ ಒಪ್ಪಿಕೊಳ್ಳುವುದಿಲ್ಲ.''</em></p>
		<p>ಹೀಗೆಂದು ಹೇಳಿ, ಚೆಲ್ಲಾಪಿಲ್ಲಿಯಾಗುತ್ತಿದ್ದ ಸಭೆಯನ್ನು ಉದ್ದೇಶಿಸಿ ಘೋಷಿಸುತ್ತಾನೆ:</p>
		<p><em>''ನನ್ನ ಬಗ್ಗೆ ಯಾರು ನಾಚುವುದಿಲ್ಲವೋ, ಯಾರು ಅನುಮಾನ ಪಡುವುದಿಲ್ಲವೋ ಅವರೇ ಧನ್ಯರು!''</em></p>
		<p>ಗಲಾಟೆ ಇನ್ನೂ ಹೆಚ್ಚಾಗುತ್ತದೆ. ವಿರೋಧದ ಅಲೆಯೇ ಪ್ರಬಲವಾಗುತ್ತದೆ. ಯೇಸು ಅಲ್ಲಿಂದ, ಆಮೇಲೆ ನಜ಼ರೇತಿನಿಂದ ಕಾಲ್ತೆಗೆಯುತ್ತಾನೆ. ಮತ್ತೆ ನಜ಼ರೇತ್ ಕಡೆ ಅವನು ಮುಖ ಹಾಕುವುದಿಲ್ಲ. ಎಷ್ಟೇ ಪ್ರಕಾಶಮಾನವಾಗಿ ಬೆಳಗಿದರೂ ದೀಪಸ್ಥಂಭದ ಕೆಳಗೆ ಕತ್ತಲೆಯೇ! ಹಿತ್ತಲ ಗಿಡ ಮದ್ದಲ್ಲ ಎಂಬ ಗಾದೆ ಇನ್ನೊಮ್ಮೆ<br />ಸಾಬೀತಾಗುತ್ತದೆ. ನಜ಼ರೇತಿನಿಂದ ಕಾಲ್ತೆಗೆದು, ಕೇಪರ್‍ನೌಮಿಗೆ ಬಂದಿರಲು ಮುಖ್ಯ ಘಟನೆಯಾಗಿ ಉಳಿದ ಮೂರು ಸುವಾರ್ತೆಕಾರರಿಗೆ ಕಾಣಿಸಿದ<sup><a epub:type="noteref" href="999-aside.xhtml#id-034-02">೨</a></sup> ಈ ಸ್ವಾರಸ್ಯಕರವಾದ ಭಾಗವನ್ನು ನಾಲ್ಕನೆಯ ಸುವಾರ್ತೆಕಾರ ಏಕೆ ಅವಗಣಿಸಿ ಕಾಣಿಸದೇ ಕೈಬಿಟ್ಟನೋ ಗೊತ್ತಿಲ್ಲ.</p>
	</section>
</body>
</html>

