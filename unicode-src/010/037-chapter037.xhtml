<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-037">
		<h1 class="level1-title" epub:type="title"><span class="num">೩೭ ::</span> ಯೇಸು ಹೇಳಿದ ಸಾಮತಿಗಳು</h1>
		<section class="level2 numbered" id="id-037.1">
			<h2 class="level2-title" epub:type="title">ಹಾಗಾದರೆ ಜಾನ್‌ನಲ್ಲಿ ಸಾಮತಿಗಳು ಇಲ್ಲವೇನು?</h2>
			<p>ಒಮ್ಮೆ ಶಿಷ್ಯರೆಲ್ಲ ಒಂದುಗೂಡಿ, ಧೈರ್ಯಮಾಡಿ ಯೇಸುವಿನ ಬಳಿ ಬಂದು ಪ್ರಶ್ನಿಸುತ್ತಾರೆ: ''ನೀವೇಕೆ ಜನರೊಡನೆ ಮಾತನಾಡುವಾಗ ಯಾವಾಗಲೂ ಸಾಮತಿಗಳನ್ನು ಬಳಸಿಯೇ ಮಾತನಾಡುತ್ತೀರಿ?''<sup><a epub:type="noteref" href="999-aside.xhtml#id-37.1">೧</a></sup></p>
			<p>ಅವನು ಹೇಳಿದ ಸುದೀರ್ಘ ಉತ್ತರವನ್ನು ಮ್ಯಾಥ್ಯೂವಿನ ಬಾಯಲ್ಲಿ ಆಮೇಲೆ ಕೇಳೋಣ; ಸದ್ಯಕ್ಕೆ ಈ ಸಾಮತಿಗಳ ಇತಿವೃತ್ತವನ್ನು, ಚಾರಿತ್ರಿಕತೆಯನ್ನು ಸ್ವಲ್ಪ ತಿಳಿಯೋಣ.</p>
			<p>ಬೋಧನೆಗಾಗಿ ಕಥನಕಲೆಯನ್ನು ಪೌರ್ವಾತ್ಯರು ಬಹಳ ಪ್ರಾಚೀನ ಕಾಲದಿಂದಲೂ ಸಮರ್ಥವಾಗಿ ಬಳಸುತ್ತ ಬಂದಿದ್ದರೆಂಬುದಕ್ಕೆ ಸಾಕಷ್ಟು ಪುರಾವೆಗಳು ಸಿಗುತ್ತವೆ. ತರ್ಕ ಪಕ್ಕಕ್ಕೆ ಸರಿದು, ಕಲ್ಪನೆಯೇ ಎಲ್ಲಿ ವಿಜೃಂಭಿಸುತ್ತ ಮೆರೆಯುತ್ತದೆಯೋ ಅಂತಹ ವಾತಾವರಣದಲ್ಲಿ, ಸಾಮಾನ್ಯ ಬುದ್ಧಿವಂತರ ಪ್ರಪಂಚದಲ್ಲಿ ಇದರ ಪಾತ್ರ ಹಿರಿದು. ಹೆಚ್ಚು ಪರಿಣಾಮಕಾರಿಯಾಗಿ, ಪ್ರಭಾವವನ್ನು ಅಚ್ಚಳಿಯದಂತೆ ಶಾಶ್ವತವಾಗಿ ಉಳಿಸುವ ಶಕ್ತಿ ಈ ಕತೆಗಳಿವೆ. ಇನ್ನೊಂದು ವೈಶಿಷ್ಟ್ಯವೂ ಈ ಕತೆಗಳಲ್ಲಿದೆ: ಹಿಂದೊಮ್ಮೆ ಇದೇ ಕತೆಯನ್ನು ನಾವು ಕೇಳಿದ್ದರೂ, ಅಂದಿನಿಂದ ಇಂದಿನವರೆಗೆ ನಾವು ಪಟ್ಟ ಅನುಭವದ ಹಿನ್ನೆಲೆಯಲ್ಲಿ ಅದೇ ಕತೆ, ಪುರಾಣಪುಣ್ಯಕತೆಗಳಂತೆ, ಈಗ ಇನ್ನೊಂದು ಬಗೆಯಲ್ಲಿ 'ಧ್ವನಿ'ಸಲೂ ಬಹುದು.<sup><a epub:type="noteref" href="999-aside.xhtml#id-37.2">೨</a></sup></p>
			<p>ಕತೆ ಹೇಳಿ, ಸಾಮ್ಯ ವೈಷಮ್ಯಗಳನ್ನು ಸೂಚಿಸಿ, ನೀತಿಬೋಧನೆಯ ಈ ಬಗೆಯ ವಿಧಾನವನ್ನು ಇಸ್ರೇಯಲರಲ್ಲೂ ಯಹೂದ್ಯರಲ್ಲೂ ಬಹಳ ಹಿಂದಿನ ಕಾಲದಿಂದಲೂ ಅನುಸರಿಸುತ್ತಿದ್ದುದನ್ನು ಯೇಸು ಚೆನ್ನಾಗಿ ತಿಳಿದಿದ್ದ.</p>
			<p>ಹಳೆಯ ಒಡಂಬಡಿಕೆಯ ಗ್ರಂಥಗಳನ್ನೇ ತೆಗೆದುಕೊಳ್ಳಿ: ದಾಖಲಾಗಿರುವ ಮೊಟ್ಟ ಮೊದಲ ಸಾಮತಿಯ ರೂಪದ ಕತೆಯೆಂದರೆ, ಕಾಡಿನ ಮರಗಳು ತಮ್ಮದೇ ಆದ ರಾಜ(ಮರ)ವೊಂದನ್ನು ಆಯ್ಕೆಮಾಡಿಕೊಳ್ಳುವ ಕತೆ.<sup><a epub:type="noteref" href="999-aside.xhtml#id-37.3">೩</a></sup></p>
			<p class="verse">ಇಳೆಗಿಳಿದಾಗಲೆಲ್ಲ ಇಹಳು ಭವ್ಯಪ್ರಭೆಯ ಲಲನೆ<br />ನೀಲಿ ಆಗಸದಿಂದ ಅವಗುಂಠನವತಿಯಾಗಿಯೇನೇ;<br />ದಿವ್ಯ ಕಿರಣ ಹೊರಹೊಮ್ಮಿ ಕತ್ತಲಳಿಯುವ ಮುನ್ನ<br />ಮುಚ್ಚುಮರೆ ಹೊದಿಕೆಗಳಿದ್ದರೇ ಬಲು ಚೆನ್ನ ಅಲ್ಲವೇನೆ?<sup><a epub:type="noteref" href="999-aside.xhtml#id-37.4">೪</a></sup></p>
			<p class="verse">ಹೌದಲ್ಲವೇ, ಭಗವಂತ ಬೆಳಕ ನಮಗೀವ ಒಬ್ಬ ಸೂರ್ಯ;<br />ಅದರ ಪ್ರಖರ ತಡೆವ ರಕ್ಷಾಫಲಕ, ಬೇರಾರು? ಅವನೇ!<br />ತಂಗಲೆನೆ ಆಶ್ರಯ, ತಂಬೆಲರ ನೆಲೆ, ತಾಣ? ಅವನೇ,<br />ರಕ್ಷಿಸಲು ಸುತ್ತ ಕೋಟೆಕಟ್ಟುವ ಜಾಣನೂ, ಅವನೇ!<sup><a epub:type="noteref" href="999-aside.xhtml#id-37.5">೫</a></sup></p>
			<p class="vertical-delimiter" />
			<p>ತನ್ನ ಬೋಧನೆಗೆ ಒಂದು ಸುಲಭ ಸರಳ ನಿರೂಪಣಾ ಶೈಲಿಯನ್ನು ಯೇಸು ಬಳಸಿಕೊಂಡಿದ್ದ, 'ಅದೇ ಕತೆ ಹೇಳಿ, ಮನ ಗೆಲ್ಲುವ ವಿಧಾನ' ಎಂದು ಜಗತ್ಪ್ರಸಿದ್ಧವಾದ ಮಾತು ಸಮಾನದೃಷ್ಟಿಯ ಮೊದಲ ಮೂರು ಸುವಾರ್ತೆಗಳ ಮಟ್ಟಿಗೆ ನಿಜ. ಮ್ಯಾಥ್ಯೂನಲ್ಲಿ ೭೦ ಸಾಮತಿಗಳು, ಮಾರ್ಕ್‍ನಲ್ಲಿ ೦೨ ಸಾಮತಿಗಳು, ಲ್ಯೂಕ್‍ನಲ್ಲಿ ೨೧ ಸಾಮತಿಗಳು ಇವೆ ಎಂದು ವಿಮರ್ಶಕರು ಗುರುತಿಸಿದ್ದಾರೆ.</p>
			<p>ಸಾಮತಿಗಳೆಂದರೆ ಮಾತಿನ ರೂಪದ ಚಮತ್ಕಾರಗಳು; ಪವಾಡಗಳೆಂದರೆ ಮಾಡಿ ತೋರಿಸಿದ ಸಾಮತಿಗಳು. ಒಂದರಲ್ಲಿ ಕಾರಣಿಕ ತನ್ನ ಕೈಚಳಕವನ್ನು ತೋರಿದರೆ, ಇನ್ನೊಂದರಲ್ಲಿ ಕಾರ್ಯ ಕೈಗೂಡುವ ಪರಿಯನ್ನು ಕತೆಗಾರ ಮನಗಾಣಿಸುತ್ತಾನೆ.</p>
			<p>ಯಾವ ರೀತಿ <em>ಪವಾಡ</em>ಎಂಬ ಪದವನ್ನು ಜಾನ್ ಬಳಸಲು ಇಚ್ಛಿಸುವುದಿಲ್ಲವೋ, ಅದೇ ರೀತಿ ಸಾಮತಿ ಎಂಬ ಪದವನ್ನೂ ಅವನು ಬಳಸುವುದಿಲ್ಲ. ಒಮ್ಮೆ 'ಗಾದೆ' ಎನ್ನುವ ಅರ್ಥದಲ್ಲಿ ಆ ಪದವನ್ನು ಪ್ರಯೋಗಿಸಿ, ಮತ್ತೆ ಇನ್ನೆರಡು ಕಡೆ ಹಾಗೆಯೇ ಹೇಳುತ್ತಾನೆ.<sup><a epub:type="noteref" href="999-aside.xhtml#id-37.6">೬</a></sup></p>
			<p>''ಸುತ್ತು ಬಳಸಿನ ಮಾತಾಗಿ, ಏನೇನೋ ಕತೆ ಹೇಳಿ ಬೋಧಿಸಿದೆ ನಿಮಗೆಲ್ಲ ಇಲ್ಲಿವರೆಗೆ; ಅದು ಸಾಕು. ಇನ್ನು ಮುಂದೆ ಹಾಗಲ್ಲ; ನೇರವೇ ನುಡಿವೆ'' ಇದು ಯೇಸುವಿನ ಮಾತು. ಶಿಷ್ಯರೂ ದನಿಗೂಡಿಸಿದಾಗ ''ಹೌದು, ಕತೆ ಹೇಳದೆಯೆ ನೇರ ಮಾತಾಡುತಿಹೆ, ಅದೇ ನಮಗೆ ಮೆಚ್ಚು!''<sup><a epub:type="noteref" href="999-aside.xhtml#id-37.7">೭</a></sup> ಜಾನ್‍ನ ಸುವಾರ್ತೆಯ ಶಿಷ್ಯರು ಹೇಳುತ್ತಿರುವುದು ಗುರು ಯೇಸುವಿಗೆ ಅಷ್ಟೇ ಅಲ್ಲ; ಅವರ ಮುಖಾಂತರ ಜಾನ್ ಸಹ ಯಾರಿಗೋ ಈ ಮಾತನ್ನ ಹೇಳುತ್ತಿದ್ದಾನೆ. ಯಾರಿಗೆ? ಯಾರ ಸುವಾರ್ತೆಗಳನ್ನು ತಾನು ಈಗಾಗಲೇ ನೋಡಿದ್ದಾನೋ, ಆ ಮೂವರಿಗೆ; ಅವೆಲ್ಲದರ ಆಕರವೆನಿಸಿದ ಇನ್ನೊಂದು 'ಕ್ಯೂ' ಎಂದು ನಾವೀಗ ಕರೆಯಲು ಇಟ್ಟುಕೊಂಡಿದ್ದೇವೋ, ಆ ಆಕರದ ಕರ್ತೃವಿಗೆ!<sup><a epub:type="noteref" href="999-aside.xhtml#id-37.8">೮</a></sup></p>
			<p>ಹಾಗಂದ ಮಾತ್ರಕ್ಕೆ ಸಾಮತಿಗಳನ್ನು ನಿರ್ಲಕ್ಷಿಸಿ, ಜಾನ್ ತನ್ನ ಕೈ ಕಡಿದುಕೊಂಡು ಬಿಟ್ಟನೇನು? ಇಲ್ಲ, ಅದರ ಜಾಗದಲ್ಲಿ ತನ್ನ ಸುವಾರ್ತೆಯ ಉದ್ದಗಲಕ್ಕೂ, ಮುತ್ತು ಮಾಣಿಕ್ಯಗಳನ್ನು ಚಿನ್ನದ ಆಭರಣದಲ್ಲಿ 'ಕಟ್ಟು'ವಂತೆ ಸಂಕೇತಗಳನ್ನು ಸಮರ್ಥವಾಗಿ ಇರಿಸಿ, ದುಡಿಸಿಕೊಂಡಿದ್ದಾನೆ.<sup><a epub:type="noteref" href="999-aside.xhtml#id-37.9">೯</a></sup></p>
			<p>ಮೊಟ್ಟ ಮೊದಲನೆಯದಾಗಿ ಜಾನ್ ಮೂರು ಮತ್ತು ಏಳರ ಸಂಖ್ಯೆಯ ಪಾವಿತ್ರ್ಯದ ಕಡೆ ಸ್ವಲ್ಪ ಗಮನವಿಟ್ಟಂತೆ ತೋರುತ್ತದೆ. ಯಹೂದ್ಯರಲ್ಲಿ ಏಳರ ಸಂಖ್ಯೆಗೆ ಏನೋ ಒಂದು ಐತಿಹ್ಯದ ನಿಗೂಢ ಮೆರುಗು ಲೇಪನಗೊಂಡು ಪರಂಪರಾಗತವಾಗಿ ಬಂದಿರುವುದನ್ನು ಇನ್ನೊಂದು ಅಧ್ಯಾಯದಲ್ಲಿ ಓದುತ್ತೇವೆ. ಏಳು ಮುಖ್ಯ ಸಂಕೇತಗಳನ್ನೂ, ಹದಿನಾಲ್ಕು ಸಾಮಿತಿಗಳ 'ಬೀಜ'ಗಳನ್ನೂ ಜಾನ್‍ನಲ್ಲಿ ಗುರುತಿಸಲು ಸಂಶೋಧಕರು ಪ್ರಯತ್ನಿಸಿದ್ದಾರೆ.</p>
		</section>
	</section>
</body>
</html>

