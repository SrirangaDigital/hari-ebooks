<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-032">
		<h1 class="level1-title" epub:type="title"><span class="num">೩೨ ::</span> ಸತ್ತವನು ಎದ್ದು ಬಂದಾಗ :: ಲಜ಼ರಸ್‌ನ ಕಥೆ</h1>
		<p>ಜಾನ್‍ನ ಸುವಾರ್ತೆಯಲ್ಲಿ ಮಾತ್ರ ಇರುವ ಈ ಪ್ರಸಂಗವನ್ನು ವಿವರವಾಗಿ ಮೊದಲು ಅವಗಾಹಿಸಿ, ಅನಂತರ ಬೇರೆ ಸುವಾರ್ತೆಗಳಲ್ಲಿ ಇಲ್ಲದಿದ್ದರೂ ನಾಲ್ಕನೆಯ ಸುವಾರ್ತೆಕಾರ ಮಾತ್ರ ಇದನ್ನು ಪ್ರಸ್ತಾಪಿಸಿರುವುದರ ಬಗ್ಗೆ ವಿಶ್ಲೇಷಣೆ ಮಾಡೋಣ:</p>
		<p>ಬೆಥನಿಯಲ್ಲಿದ್ದ ಲಜ಼ರಸ್ ಕಾಯಿಲೆಯಿಂದ ನರಳುತ್ತಿದ್ದ. ಮಾರ್ಥಾ ಮತ್ತು ಅವಳ ಸೋದರಿ ಮೇರಿಯ ಸೋದರ ಈ ಲಜ಼ರಸ್. ಬಹಳ ದಿನಗಳಿಂದ ಯೇಸುವಿಗೆ ಪರಿಚಿತರೂ ಆತ್ಮೀಯರೂ ಅನುಯಾಯಿಗಳೂ ಆದ ಕುಟುಂಬ ಅದು. ಸೊದರಿಯರು ಯೇಸುವಿಗೆ ಒಂದು ಸಂದೇಶವನ್ನು ಕಳುಹಿಸುತ್ತಾರೆ. ''ಪ್ರಭು, ನಿಮ್ಮ ಆತ್ಮೀಯ ಸ್ನೇಹಿತ ರೋಗದಿಂದ ಬಳಲುತ್ತಿದ್ದಾನೆ.''</p>
		<p>ಇದನ್ನು ಕೇಳಿದ ಯೇಸು ಹೇಳುತ್ತಾನೆ: ''ನನ್ನ ಲಜ಼ರಸ್‍ನ ರೋಗ ಅವನನ್ನೇನೂ ಬಲಿ ತೆಗೆದುಕೊಳ್ಳುವುದಿಲ್ಲ. ಅವನು ಕಾಯಿಲೆ ಬಿದ್ದಿರುವುದು ದೇವರ ವೈಭವವನ್ನು ಜನಗಳಿಗೆ ಪ್ರದರ್ಶಿಸುವುದಕ್ಕೋಸ್ಕರ ಮಾತ್ರ. ಜೊತೆ ಜೊತೆಗೆ, ದೇವರ ಮಗನಿಗೂ ಈ ದಿವ್ಯ ಪ್ರಸಾದ ಹೇಗೆ ಲಭಿಸಿದೆ ಎಂಬುದನ್ನು ತೋರಿಸುವುದಕ್ಕಾಗಿ.''</p>
		<p>ತಾನಿದ್ದಲ್ಲಿಯೇ ಪ್ರವಚನ ಮಾಡುತ್ತ ಎರಡು ದಿನ ಯೇಸು ತಂಗಿದ್ದ. ಮರುದಿನ ತನ್ನ ಶಿಷ್ಯರಿಗೆ ಹೇಳಿದ: ''ಬನ್ನಿ, ನಾವೆಲ್ಲ ಜೂಡಿಯಾಗೆ ಹೋಗೋಣ''.</p>
		<p>ಅವನ ಶಿಷ್ಯರು ''ಈಗ ಅಲ್ಲಿಗೆ ಮತ್ತೆ ಹಿಂದಿರುಗುವುದು ಬೇಡ''- ಎನ್ನುತ್ತ ಸಾಂಪ್ರದಾಯಿಕ ಯಹೂದ್ಯರ ವಿರೋಧದ ಬಗ್ಗೆ ಮುನ್ನೆಚ್ಚಿರಿಸುತ್ತಾರೆ.</p>
		<p>ಯೇಸು ಹೇಳುತ್ತಾನೆ ಒಬ್ಬ ಮನುಷ್ಯ ಹಾಡುಹಗಲಲ್ಲಿ ನಡೆಯುವುದಾದರೆ, ಅವನೇಕೆ ಎಡುವಿಯಾನು? ಜಗತ್ತಿನ ಬೆಳಕನ್ನೇ ಅವನು ಕಾಣುತ್ತಿರುವಾಗ? ಒಂದು ಪಕ್ಷ ಅವನು ಕತ್ತಲಲ್ಲೇ ಹೋಗುವವನಾದರೆ, ಅವನೊಳಗೂ ಕತ್ತಲೆಯೇ, ಅವನು ಎಡವಿ ಬೀಳುವುದಂತೂ ಖಚಿತ! ''</p>
		<p>ಮುಂದುವರಿದು, ಯೇಸು ಹೇಳುತ್ತಾನೆ: ''ನಮ್ಮ ಗೆಳೆಯ ಲಜ಼ರಸ್ ಸುಮ್ಮನೆ ಮಲಗಿದ್ದಾನೆ ಅಷ್ಟೇ, ನಾನು ಹೋಗಿ, ಅವನನ್ನ ಎಬ್ಬಿಸಿಬಿಡುವೆ.''ಒಳ ಅರ್ಥ ತಿಳಿಯದ ಶಿಷ್ಯರು ಗೊಣಗುಟ್ಟುತ್ತಾರೆ: ''ಕಾಯಿಲೆಯಿಂದ ಸುಸ್ತಾಗಿ ಮಲಗಿದವರನ್ನ, ಏಕೆ ಸ್ವಾಮಿ, ಸುಮಸುಮ್ಮನೆ ಎಬ್ಬಿಸಬೇಕು?''</p>
		<p>ಇಂಥ ಪೆದ್ದರಿಗೆ ವಿವರಿಸಿ ಹೇಳಲೇಬೇಕಾಯಿತು. ಯೇಸು ಹೇಳುತ್ತಾನೆ</p>
		<p>''ಲಜ಼ರಸ್ ತೀರಿಹೋಗಿದ್ದಾನೆ ನಾನು ಅವನೊಂದಿಗೆ ಈಗ ಇಲ್ಲದಿದ್ದುದು ಒಂದು ಬಗೆಯಲಿ ಒಳ್ಳೇಯದೇ ಆಯಿತೋ ಏನೋ, ನಿಮ್ಮ ದೃಷ್ಟಿಯಲ್ಲಿ . ನನ್ನ ವಿಚಾರದಲ್ಲಿ ನಿಮಗೆ ನಂಬಿಕೆ ಹುಟ್ಟಿಸುವ ದೃಷ್ಟಿಯಲ್ಲಿ. ಇರಲಿ, ಈಗ ಅವನ ಬಳಿ ಹೋಗೋಣ ಬನ್ನಿ.''</p>
		<p>ಈಗಲೂ ಆ ಶಿಷ್ಯರಿಗೆ ಯೇಸುವಿನ ಮಾತಿನ ಅರ್ಥವಾದಂತಿಲ್ಲ; ಸಾವಿನ ಸಮಾಚಾರದಲ್ಲಿ ನಂಬಿಕೆ ಬಂದತಿಲ್ಲ. ಅಲ್ಲಿದ್ದ ಥಾಮಸ್ ತನ್ನ ಗೆಳೆಯರಿಗೆ, ಬಹುಶಃ ನಗುನಗುತ್ತ, ಹೇಳುತ್ತಾನೆ: ''ಬನ್ನಿ, ನಾವೆಲ್ಲ ಗುರುವಿನೊಂದಿಗೆ ಹೋಗೋಣ; ಅವನೊಂದಿಗೆ ಸಾವನ್ನಪ್ಪೋಣ.''</p>
		<p>ಯೇಸು ಬೆಥನೆಗೆ ಬರುವುದರೊಳಗಾಗಿ ಲಜ಼ರಸ್ ಸತ್ತುಹೋಗಿ, ಅವನನ್ನು ಗೋರಿಯಲ್ಲಿ ಇರಿಸಿ, ಸಮಾಧಿ ಮಾಡಿ ನಾಲ್ಕು ದಿನಗಳಾಗಿದ್ದವು. ಮಾರ್ಥಾ ಯೇಸುವನ್ನು ಭೇಟಿಮಾಡಿದೊಡನೆ ಹೇಳುತ್ತಾಳೆ:</p>
		<p>''ಸ್ವಾಮಿ, ನೀವು ಇಲ್ಲೇ ಇದ್ದಿದ್ದರೆ, ನನ್ನ ಸೋದರ ಖಂಡಿತ ಸಾಯುತ್ತಿರಲಿಲ್ಲ. ಆದರೆ ನನಗೆ ಗೊತ್ತು, ನೀನು ಏನು ಕೇಳಿದರೂ ಅದನ್ನೆಲ್ಲಾ ದೇವರು ಕರುಣಿಸುತ್ತಾನೆ ಎಂಬ ನಂಬಿಕೆ ನನಗಿದೆ.''</p>
		<p>''ಹಾಗೇನು?'', ಯೇಸು ಉತ್ತರಿಸುತ್ತಾನೆ, ''ನಿನ್ನ ಸೋದರ ಮತ್ತೆ ಜೀವಂತವಾಗಿ ಏಳುತ್ತಾನೆ!''</p>
		<p>''ಅದುನನಗೆ ಗೊತ್ತು'', ಮಾರ್ಥಾ ಹೇಳುತ್ತಾಳೆ, ''ಕೊನೆಗೊಂದು ದಿನ, ಹೌದು, ಪ್ರಪಂಚದ ಆ ಕೊನೆಯ ದಿನ ಯೆಲ್ಲರಂತೆ ಅವನೂ ಸಹ ಮತ್ತೆ ಜೀವಂತವಾಗಿ ಏಳಲೇಬೇಕಲ್ಲ, ಏಳುತ್ತಾನೆ!''</p>
		<p>ಆಗ ಒಂದು ಖಚಿತವಾದ ಧ್ವನಿಯಲ್ಲಿ ಯೇಸು ಘೋಷಿಸುತ್ತಾನೆ:</p>
		<p>''ನಾನೆ ಪುನರುತ್ಥಾನ, ನಾನೇ ಜೀವನ! ನನ್ನನ್ನು ಯಾರು ನಂಬುತ್ತಾರೊ ಅವರು ಬಾಳುತ್ತಾರೆ; ಸತ್ತವರೂ ಸಹ. ಯಾರು ನನ್ನನ್ನು ನಂಬಿ ಬದುಕುತ್ತಾರೋ ಅವರಿಗೆ ಸಾವಿಲ್ಲ!''</p>
		<p>ಇದನ್ನು ಹೇಳಿ, ಮಾರ್ಥಾಳನ್ನು ಉದ್ದೇಶಿಸಿ ಯೇಸು ಕೇಳುತ್ತಾನೆ: ''ನಿನಗೆ ನನ್ನಲ್ಲಿ, ನನ್ನ ಈ ಮಾತಲ್ಲಿ ನಂಬಿಕೆ ಇದೆಯಾ?''</p>
		<p>ಮಾರ್ಥಾ ಉತ್ತರಿಸುತ್ತಾಳೆ: ''ಖಂಡಿತಾ; ನನಗೆ ಖಂಡಿತ ನಂಬಿಕೆ ಇದೆ. ನೀನೇ ಮೆಸಾಯ; ಜಗತ್ತಿಗೆ ಬಂದ 'ದೇವರ ಪುತ್ರ' ಎಂದರೆ ನೀನೇ!''</p>
		<p>ಸೋದರಿಯರು ಮೇರಿ ಮತ್ತು ಮಾರ್ಥಾ, ಕುಟುಂಬದ ಹಲವಾರು ಜನ, ಹತ್ತಿರದ ಊರುಗಳಿಂದ ಅವರನ್ನು ಸಂತೈಸಲು ಬಂದಿದ್ದ ನೆಂಟರು ಇಷ್ಟರು ಮತ್ತು ಇನ್ನಿತರ ಯಹೂದ್ಯರು ಎಲ್ಲರೊಂದಿಗೆ ಈಗ ಲಜ಼ರಸ್‍ನ ಮೃತದೇಹವಿದ್ದ ಗುಹೆಯ ಮಾದರಿಯ ಸಮಾಧಿಯ ಬಳಿ ಯೇಸು ಬರುತ್ತಾನೆ.</p>
		<p>ಆ ಗುಹೆಯ ಪ್ರವೇಶ ಸ್ಥಾನದಲ್ಲಿ ಒಂದು ದೊಡ್ಡ ಕಲ್ಲನ್ನು ಇರಿಸಿರುತ್ತಾರೆ. ''ಆ ಬಂಡೆಗಲ್ಲನ್ನು ಪಕ್ಕಕ್ಕೆ ಸರಿಸಿ ಬಿಡಿ,'' ಯೇಸು ಆಜ್ಞಾಪಿಸುತ್ತಾನೆ.</p>
		<p>ಎಲ್ಲರ ಕಣ್ಣೂ ಗುಹೆಯ ಬಾಗಿಲಿನತ್ತಲೇ. ಏನೇನೋ ಗುಸುಗುಸು, ಏನೇನೋ ಪಿಸುಪಿಸು ಮಾತುಗಳು. ಸತ್ತು ನಾಲ್ಕುದಿನದ ಹೆಣವಾದ್ದರಿಂದ ಅಲ್ಲಿಂದ ಏನೋ ದುರ್ಗಂಧ ಹೊರಬಂದು ಹರಡೀತೆಂಬ ಭಯ ಮಾರ್ಥಾಳಿಗೆ. ಮುಂದೇನು ಕಾಡುವುದೋ ಎಂಬ ಕಾತರ ನೆರೆದ ಎಲ್ಲ ಜನರಿಗೆ. ಈಗೇನು ಮಾಡಬೇಕೆಂದು ತೋಚದೇ ಸುಮ್ಮನೇ ನಿಂತು ಯೇಸುವಿನತ್ತ ನೋಡುತ್ತಿದ್ದ ಸತ್ತವನ ಕುಟುಂಬ.</p>
		<p>''ಲಜ಼ರಸ್, ಹೊರಗೆ ಬಾ!'' ಎಂದು ಯೇಸು ಒಂದು ದೊಡ್ಡ ಧ್ವನಿಯಲ್ಲಿ ಕೂಗಿ ಕರೆಯುತ್ತಾನೆ.</p>
		<p>ಸತ್ತು ನಾಲ್ಕು ದಿನಗಳಾದ, ಕೈಕಾಲುಗಳಿಗೆ ಮತ್ತು ಮುಖಕ್ಕೆ ಸುತ್ತಿಕೊಂಡಿದ್ದ ಬಟ್ಟೆಯೊಂದಿಗೆ ಲಜ಼ರಸ್ ಮೆಲ್ಲ ಮೆಲ್ಲಗೆ ನಡೆದು ಕೊಂಡು ಗುಹೆಯಿಂದ ಹೊರ ಬರುತ್ತಾನೆ.</p>
		<p>''ಹೋ!'' ಎಂಬ ಜನರ ಉದ್ಘಾರ ಮುಗಿಲು ಮುಟ್ಟುತ್ತದೆ.</p>
		<p>''ಎಲ್ಲಾ ದೂರ ಸರೆಯಿರಿ; ಅವನ ಬಟ್ಟೆಗಳನೆಲ್ಲ ಬಿಚ್ಚಿಬಿಡಿ. ಸ್ವತಂತ್ರವಾಗಿ ಉಸಿರಾಡಲು, ಓಡಾಡಲು ಅವನಿಗೆ ಅವಕಾಶ ಮಾಡಿಕೊಡಿ!''- ಎಂದು ಅದೇ ಅಧಿಕಾರ ವಾಣಿಯಿಂದ ಸಲಹೆಯೀಯುತ್ತಾನೆ, ಯೇಸು</p>
		<p>ಉಸಿರು ಹಿಡಿದುಕೊಂಡು ನಿಂತಿದ್ದ ಪ್ರೇಕ್ಷಕ ಜನರೆಲ್ಲಾ ಈಗ ನಿರಾಳವಾಗಿ ಉಸಿರಾಡತೊಡಗುತ್ತಾರೆ.<sup><a epub:type="noteref" href="999-aside.xhtml#id-032-01">೧</a></sup></p>
	</section>
</body>
</html>

