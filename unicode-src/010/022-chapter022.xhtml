<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ - ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-022">
		<h1 class="level1-title" epub:type="title"><span class="num">೨೨ ::</span>  ಯೇಸುವಿನ ತಾಯಿ, 'ಮೇರಿ'</h1>
		<p>ಜಾನ್‍ನ ಸುವಾರ್ತೆಯೂ ಸೇರಿದಂತೆ ನಾಲ್ಕೂ ಸುವಾರ್ತೆಗಳಲ್ಲಿ ಬರುವ ಯೇಸುವಿನ ಜೀವನ ಚಿತ್ರಣದಲ್ಲಿ ಅವನ ತಾಯಿ ಮೇರಿಯ ಪಾತ್ರ ಮಹತ್ವದ್ದಾಗಿದೆ.</p>
		<p>''ನಿನಗೆ ಹುಟ್ಟುವ ಮಗ ಲೋಕಪೂಜ್ಯನಾಗುತ್ತಾನೆ, ಮನುಕುಲೋದ್ಧಾರಕ ಆಗುವಂತಹ ಒಬ್ಬ ಪುರುಷೋತ್ತಮನ ತಾಯಿ ನೀನಾಗುತ್ತೀಯೆ'' ಎಂದು ಯಾರಾದರೂ ಹಿರಿಯರು ಆಶೀರ್ವದಿಸಿದರೆ ಯಾವ ಹೆಣ್ಣುಮಗಳಿಗೆ ತಾನೆ ಖುಷಿಯಾಗುವುದಿಲ್ಲ? ಸಾಮಾನ್ಯ ಕುಟುಂಬದಲ್ಲಿ ಹುಟ್ಟಿ ಬೆಳೆದ ನಜ಼ರೇತ್ ಗ್ರಾಮದ ಮೇರಿಗೂ ಹೀಗೇ ಅನ್ನಿಸಿತ್ತು. ಆದರೆ, ಹಾಗೆ ಧಿಡೀರನೆ ಕಣ್ಣು ಕೋರೈಸುವ ಬೆಳಕಾಗಿ ಬಂದು, ಇಂತಹ ಸಂತಸದ ಅಶರೀರವಾಣಿಯನ್ನು ಮೊಳಗಿಸಿ ಕಣ್ಮರೆಯಾದ ದೇವದೂತ ಗೇಬ್ರಿಯಲ್ ಇನ್ನೊಂದು ಕಂಡರಿಯದ ಕೇಳರಿಯದ ವಿಚಾರವನ್ನೂ ಹೇಳಿ ಹೋಗಿದ್ದ: ''ಕನ್ನಿಕೆಯಾಗಿದ್ದರೂ, ನೀನು ತಾಯಿಯಾಗುವೆ!'' ಎಂದು. ಶಿಶುವಿಗೆ ಒಂದು ಹೆಸರನ್ನೂ ಸೂಚಿಸಿ ಹೋಗಿದ್ದ 'ನಮ್ಮೊಳಗಿನ ದೇವರು (ಎಮ್ಮಾನ್ಯುಯಲ್)' ಅಂತ.<sup><a epub:type="noteref" href="999-aside.xhtml#id-022-01">೧</a></sup> ಅಲ್ಲಿಂದ ಶುರುವಾಯಿತು, ಈ ಸಾಮಾನ್ಯಳ ಅಸಾಮಾನ್ಯ ಜೀವನ.</p>
		<p>ಒಂದಂತೂ ನಿಜ: ಹುಟ್ಟಿದಾಗಲೂ ಸಾಯುವಾಗಲೂ ಯೇಸುವಿನ ಜೊತೆಗೆ ಇದ್ದ ಏಕೈಕ ವ್ಯಕ್ತಿಯೆಂದರೆ ಅವನ ತಾಯಿ ಮೇರಿ ಜೋಸೆಫ್<sup><a epub:type="noteref" href="999-aside.xhtml#id-022-02">೨</a></sup> ಅವಳ ಗಂಡ ಜೋಸೆಫ್, ನಜ಼ರೇತ್‍ನ ಒಬ್ಬ ಬಡಗಿ;<sup><a epub:type="noteref" href="999-aside.xhtml#id-022-03">೩</a></sup> ಅವರ ಮಕ್ಕಳು ಜೀಸಸ್ ಅಥವಾ ಯೇಸು.<sup><a epub:type="noteref" href="999-aside.xhtml#id-022-04">೪</a></sup> ಜೇಮ್ಸ್, ಜೋಸೆಫ್, ಜುಡಾಸ್, ಸೈಮನ್ ಮತ್ತು ಹೆಣ್ಣುಮಕ್ಕಳು.<sup><a epub:type="noteref" href="999-aside.xhtml#id-022-05">೫</a></sup> ಇನ್ನು ಅವಳ ಹತ್ತಿರದ ನೆಂಟರೆಂದರೆ: ಜ಼ಕರಿಯಾ ಮತ್ತು ಎಲಿಜ಼ಬೆತ್.<sup><a epub:type="noteref" href="999-aside.xhtml#id-022-06">೬</a></sup></p>
		<p>ಹಿಂದೆ ಪ್ರವಾದಿಗಳು ನುಡಿದ ಭವಿಷ್ಯವಾಣಿಯನ್ನು ನಿಜವಾಗಿಸುವ ಹೊಣೆಯನ್ನು ಹತ್ತು ತಿಂಗಳು ಹೊಟ್ಟೆಯಲ್ಲಿ ಹೊತ್ತು, ಕುರಿಯ ಕೊಟ್ಟಿಗೆಯಲ್ಲಿ ಆ ಲೋಕೋದ್ಧಾರಕನನ್ನು ಹೆತ್ತಳು; ಇಲ್ಲಿ ತನ್ನ ಒಂದು ಮುಗ್ಧ ನಗೆಯಿಂದಲೇ ಅವಳ ಬಾಳಿನಲ್ಲಿನ ಕಷ್ಟಕಾರ್ಪಣ್ಯಗಳ ನೋವನ್ನು ಮರೆಸುವ ಚಂದ್ರ ಉದಯಿಸಿದಂತೆ, ಆಲ್ಲಿ ಬಾನಲ್ಲಿ ತೇಜಃಪುಂಜ ನಕ್ಷತ್ರವಿಶೇಷ ಮೂಡಿ ನಲಿದಾಡಿತು. ಅದರ ಜಾಡು ಹಿಡಿದು, ಹತ್ತಿರದ ಹುಲ್ಲುಗಾವಲಿನಿಂದ ಕುರಿಗಾಹಿಗಳೂ, ದೂರದೂರದಿಂದ ದೈವಜ್ಞರೂ ಬಂದು ಹರಸಿ ಹೋದದ್ದಾಯಿತು. ಇಲ್ಲಿಯವರೆಗೆ ಮ್ಯಾಥ್ಯೂ ನಮ್ಮನ್ನು ನಡೆಸಿಕೊಂಡು ಹೋಗುತ್ತಾನೆ.<sup><a epub:type="noteref" href="999-aside.xhtml#id-022-07">೭</a></sup>ಆಮೇಲೆ?</p>
		<p>ಮೇರಿಯ ಜೀವನಚರಿತ್ರೆಯನ್ನು ಹೆಣೆಯುವುದಕ್ಕೆ ಎಳೆಎಳೆಗಳನ್ನು ಹುಡುಕಿ ಕೊಂಡು ಹೋದಾಗ ನಮಗೆ ಸಹಾಯ ಮಾಡುವವನು ಸುವಾರ್ತೆಕಾರ ಜಾನ್ ಅಲ್ಲ; ಏಕೆಂದರೆ, ಜಾನ್ ಬಲು ನಾಟಕೀಯವಾಗಿ ಯೇಸುವನ್ನು ರಂಗಪ್ರವೇಶ ಮಾಡಿಸುವುದು ತರುಣನಾಗಿ ಬೆಳೆದಮೇಲೆ, ದೀಕ್ಷಾಗುರುವಿನ ಸಮ್ಮುಖದಲ್ಲಿ, ''ಇಗೋ ನೋಡಿ, ಇತ್ತ ಬರುತ್ತಿದ್ದಾನೆ, ಭಗವಂತನ ಅಚ್ಚುಮೆಚ್ಚಿನ ಮುದ್ದುಮರಿ!'' ಎನ್ನುತ್ತ.<sup><a epub:type="noteref" href="999-aside.xhtml#id-022-08">೮</a></sup> ಮೇರಿಯ ಬಗ್ಗೆ ತಿಳಿಯಬೇಕೇ? ನಾವು ಸಂತ ಲ್ಯೂಕ್‍ಗೇ ಕೃತಜ್ಞರಾಗಿರಬೇಕು. ಅಲ್ಲೇ ನಮಗೆ ಸ್ವಲ್ಪ ಪೂರ್ವಕತೆಗಳೂ, ಮೇರಿಯ ಜೀವನದ ಏರಿಳಿತಗಳ ತುಣುಕುಗಳು ಸಿಗುವುದು: ಮೇರಿಗೆ ಗೇಬ್ರಿಯಲ್ ದರ್ಶನ,<sup><a epub:type="noteref" href="999-aside.xhtml#id-022-09">೯</a></sup> ಬೆದರಿದ ಹುಡುಗಿ ಓಡೋಡುತ್ತ ಹೋಗಿ ಎಂಬತ್ತು ಮೈಲಿ ದೂರದ ಊರಿನಲ್ಲಿದ್ದ ಎಲಿಜ಼ಬೆತ್‍ಳನ್ನು ಭೇಟಿ ಮಾಡುವುದು, ಸಲಹೆ ಕೇಳುವುದು<sup><a epub:type="noteref" href="999-aside.xhtml#id-022-10">೧೦</a></sup> ಇವೆಲ್ಲ ಸಿಗುವುದು ಅಲ್ಲೇ. ಅವಳೆಂತಹ ಭಾವಜೀವಿ ಎಂಬುದು ಮೇರಿಯ ದೇವರ ಪ್ರಾರ್ಥನೆಯೇ ಸ್ಪಷ್ಟಪಡಿಸುತ್ತದೆ. ಮೇರಿ ಹೇಳುತ್ತಾಳೆ:<sup><a epub:type="noteref" href="999-aside.xhtml#id-022-11">೧೧</a></sup></p>
		<p class="verse">ಎದೆ ಮಿಡಿದು ಸ್ತುತಿಸುತಿದೆ, ಪ್ರಭು ನನ್ನ ನೆನೆಸಿಹನಮ್ಮ,<br />ಎನ್ನಾತ್ಮ ಸಂತಸದಲೋಲಾಡುತಿದೆ, ರಕ್ಷಕನು ಅವನೆ;<br />ನಾನೋ ದಾಸಿಯ ದಾಸಿ, ಇರಲಿ, ಅವನ ಕೃಪೆಯಪಾರ;<br />ಇನ್ನು ನನ್ನ ಹಿಡಿವವರಿಲ್ಲ, ಸಂತಸ-ಬುಗ್ಗೆಯಾದೆ ನಾನು.<br />ಅವನ ಹೆಸರೇ ಸೊಗಸು, ಸುಮಧುರ ಸುಪವಿತ್ರ,<br />ನನಗಾಗಿ ಏನೆಲ್ಲ ಎಷ್ಟೆಲ್ಲ ಅನುಗ್ರಹಿಸಿ ಬಿಟ್ಟನಮ್ಮಾ!<br />ಹಿರಿಕಿರಿಯರೆನ್ನದೆಯೆ ಕರುಣೆ ಪ್ರಸಾದದ ಸಮಭಾವ,<br />ಕೈ ಚಾಚಿ ಎಲ್ಲರನೂ ತನ್ನೆಡೆಗೆಳೆವ ಆ ದೇವದೇವ.</p>
		<p class="vertical-delimiter" />
		<p>ಮೇರಿ ಮತ್ತು ಜೋಸೆಫ್‍ರ ಮದುವೆ ನಿಶ್ಚಯವಾಗಿದೆ.<sup><a epub:type="noteref" href="999-aside.xhtml#id-022-12">೧೨</a></sup> ತನ್ನನ್ನು ಮೆಚ್ಚಿ ಮದುವೆಯಾಗಲಿರುವ, ನಿಶ್ಚಿತಾರ್ಥ ಮುಗಿದು ಕೈಹಿಡಿಯಲು ಕಾದಿದ್ದ ವರ ಜೋಸೆಫ಼ನನ್ನು ಕಂಡು ನಡೆದುದನ್ನು ತನಗೆ ತೋಚಿದ ರೀತಿ, ತಲೆ ತಗ್ಗಿಸಿಕೊಂಡು ವಿವರಿಸುವಾಗ, ಈ ಲಜ್ಜಾನ್ವಿತ ನವ ತರುಣಿಗೆ ಎಷ್ಟೊಂದು ಕಷ್ಟವಾಗಿರಬೇಕು. ''ಅದು ಹೇಗೆ ಸಾಧ್ಯ?'' ಎಂದು ತಾನು ಕೇಳಿದುದಕ್ಕೆ,<sup><a epub:type="noteref" href="999-aside.xhtml#id-022-13">೧೩</a></sup> ನಾಚಿಕೊಳ್ಳುತ್ತ ಅವನಿಗೆ ಹೇಳಿರಬೇಕು ''ತನ್ನ ದೊಡ್ಡಮ್ಮನಂತಿದ್ದ ಎಲಿಜ಼ಬೆತ್‍ಳಿಗೆ ಈ ಅಪರ ವಯಸ್ಸಿನಲ್ಲಿಯೂ ಮಗುವಾಗಲಿದೆ'' ಎಂಬ ನಂಬಲಾಗದ ಆ ದೇವದೂತನ ಭವಿಷ್ಯವಾಣಿ<sup><a epub:type="noteref" href="999-aside.xhtml#id-022-14">೧೪</a></sup>ನಡೆದು ನಿಜವಾದದ್ದನ್ನ; ಅದೇ ಮುಳುಗುತ್ತಿರುವ ವರಿಗೆ ಒಂದು ಹುಲ್ಲುಕಡ್ಡಿಯ ಆಸರೆ ಸಿಕ್ಕಂತಾಗಿರಬೇಕು. ಅವಳ ಪುಣ್ಯ ಒಳ್ಳೆಯ ಮನೆತನದಲ್ಲಿ ಹುಟ್ಟಿ ಬೆಳೆದು ಸಂಸ್ಕಾರವಂತ ಸುಸಂಸ್ಕೃತ ವರನಾಗಿದ್ದ ಜೋಸೆಫ್.</p>
		<p>ಅವನಿಗೂ ಒಂದು ಕನಸು ಬಿದ್ದಿರುತ್ತದೆ.<sup><a epub:type="noteref" href="999-aside.xhtml#id-022-15">೧೫</a></sup> ಇದೆಲ್ಲವನ್ನೂ ಆ ದೇವದೂತನೇ ಅವನಿಗೆ ಹೇಳಿ ಒಪ್ಪಿಸಿದ್ದನಂತೆ. ತನಗೆ ಸಾಕಷ್ಟು ನಂಬಿಕೆ ಬರದೆ, ನಿಶ್ಚಿತಾರ್ಥವಾಗಿದ್ದರೂ ಬೇರೆ ಏನೂ ಒಂದು ಕಾರಣವೊಡ್ಡಿ, ವಧು ಮೇರಿಗೆ ಕಳಂಕ ತಗುಲದಂತೆ, ಗುಟ್ಟಾಗಿ, ಮದುವೆ ಮುರಿಯುವ ಸನ್ನಾಹದಲ್ಲಿದ್ದ ಜೋಸೆಫ಼ನಿಗೆ,<sup><a epub:type="noteref" href="999-aside.xhtml#id-022-16">೧೬</a></sup> 'ಮೊದಲೇ ಎಲ್ಲ ಹೇಳಿಬಿಡುವ' ಮೇರಿಯ ಈ ದಿಟ್ಟ ವರ್ತನೆ, ಮುಗ್ಧ ಪ್ರಾಮಾಣಿಕತೆ ತುಂಬ ಹಿಡಿಸಿರಬೇಕು. ದೇವರಮೇಲೆ ಭಾರ ಹಾಕಿ, ಪರಸ್ಪರ ನಂಬಿಕೆಯ ತಳಹದಿಯ ಮೇಲೆ ಇಬ್ಬರೂ ಕೈಹಿಡಿದರು.</p>
		<p>ಸಂಪ್ರದಾಯದಂತೆ ಜೆರೂಸಲೆಮ್‍ನ ದೇವಾಲಯಕ್ಕೆ ತನ್ನ ಗಂಡನೊಡನೆ ಚೊಚ್ಚಲ ಮಗನನ್ನು ಕರೆದುಕೊಂಡು ಮೇರಿ ಹೋಗುತ್ತಾಳೆ.<sup><a epub:type="noteref" href="999-aside.xhtml#id-022-17">೧೭</a></sup> ಶ್ರೀಮಂತರಾಗಿದ್ದರೆ ಒಂದು ಪುಟ್ಟ ಕುರಿಮರಿಯನ್ನು ದೇವರಿಗೆ ಸಮರ್ಪಿಸುವ ಪದ್ಧತಿ ಯಹೂದಿ ಗಳಲ್ಲಿತ್ತು; ಆದರೆ, ಬಡಕುಟುಂಬದವರೇನು ಮಾಡಿಯಾರು? ಎರಡು ಪಾರಿವಾಳಗಳನ್ನು ಕೊಂಡುಕೊಂಡು, ಪಂಜರದೊಳಿಟ್ಟುಕೊಂಡು ಹೋಗಲು ಮಾತ್ರ ಅವರಿಗೆ ಸಾಧ್ಯವಾಗುತ್ತದೆ. ಅಲ್ಲಿ, ದೇವಾಲಯದ ಪುರೋಹಿತ ಸೈಮನ್ ಮತ್ತು ಅ್ಯಷರ್ ಕುಲದ ಫಾ಼್ಯನ್ಯುಯಲ್‍ನ ಮಗಳು, ಸಂನ್ಯಾಸಿನಿಯ ಜೀವನ ಕಳೆಯುತ್ತಾ ಕಾಲ ತಳ್ಳುತ್ತಿದ್ದ, ಎಂಬತ್ತನಾಲ್ಕು ವರ್ಷದ ಸಂತ ವೃದ್ಧ ವಿಧವೆ ಅನ್ನಾ ಅವರುಗಳು ನುಡಿವ ಆಶೀರ್ವಾದಪೂರ್ವಕ ಭವಿಷ್ಯವಾಣಿಯೂ ಮೇರಿಜೋಸೆಫ಼ರನ್ನು ಬೆರಗುಗೊಳಿಸುತ್ತದೆ.</p>
		<p>ಸೈಮನ್ ಆಡಿದ ಕೊನೆಯ ಒಂದು ಮಾತು ಅವಳನ್ನು ಚಿಂತೆಗೀಡುಮಾಡುತ್ತದೆ: ''ಯಾರು ಯಾರಿಗೋ ಉಪಕಾರ ಮಾಡಲು ಹೋಗಿ, ಅವರ ತಪ್ಪುಗಳನ್ನ ತಾನೇ ಹೊತ್ತುಕೊಂಡರೂ, ನಿನ್ನ ಮಗ ಬಹಳ ಜನ ಅಜ್ಞಾನಿಗಳ ದ್ವೇಷ ಕಟ್ಟಿಕೊಳ್ಳಬೇಕಾಗುತ್ತದೆ. ಇದನ್ನೆಲ್ಲ ಕಂಡು ನಿನ್ನ ಕರುಳು ನುಲಿಯುತ್ತದೆ, ಎದೆ ಕತ್ತಿಯಿಂದ ಚುಚ್ಚಿದಂತಾಗಿ ಒಡೆಯುತ್ತದೆ, ಕಣ್ಣೀರ ಕೋಡಿ ಹರಿಯುತ್ತದೆ.''<sup><a epub:type="noteref" href="999-aside.xhtml#id-022-18">೧೮</a></sup> ಪುರಾಣ ಪುಣ್ಯಕತೆಗಳನ್ನು ಕೇಳಿ ಅಭ್ಯಾಸವಿದ್ದವರು ಆ ದಂಪತಿಗಳು. ಬಹುಶಃ, ಒಳ್ಳೆಯ ಕೆಲಸ ಮಾಡಲು ಹೋದ ಎಲ್ಲ ಗುಣವಂತರ ಪಾಡೂ ಹೀಗೇನೇ, ದೇವರು ಮಾಡಿಸಿದಂತಾಗಲಿ ಎಂದುಕೊಂಡು ಪರಸ್ಪರ ಸಾಂತ್ವನ ಹೇಳಿಕೊಂಡು ಮನೆಗೆ ಹಿಂತಿರುಗಿರಬೇಕು.</p>
		<p>ಅನಂತರವೂ ಮೇರಿ-ಜೋಸೆಫ಼ರು ತಮ್ಮಪಾಡಿಗೆ ತಾವು ಬೆತ್ಲೆಹೇಮ್ ನಲ್ಲಿಯೇ ಇರಬಯಸಿದ್ದರು.<sup><a epub:type="noteref" href="999-aside.xhtml#id-022-19">೧೯</a></sup> ಈ ಶಿಶು <em>'ಎಮ್ಮಾನ್ಯುಯಲ್'</em>' (ಅಂದರೆ 'ನಮ್ಮೊಳಗೇ ಇರುವ ಭಗವಂತ') ನನ್ನು ಹುಡುಕಿಕೊಂಡು ಎಲ್ಲಿಂದಲೋ ಪೂರ್ವದ ದೂರದೇಶದಿಂದ ಬೆತ್ಲೆಹೇಮ್‍ಗೆಬಂದಿತು ನೋಡಿ, ದೈವಜ್ಞ ಪಂಡಿತರುಗಳ ಒಂದು ತಂಡ.<sup><a epub:type="noteref" href="999-aside.xhtml#id-022-20">೨೦</a></sup> ಅವರು ತಂದ ಇನ್ನೊಂದು ಭವಿಷ್ಯವಾಣಿ ('ಲೋಕೋದ್ಧಾರಕನಾದ, ಜನಮನಗಳ ಸಾಮ್ರಾಟ ಇದೀಗ ಈ ರಾಜ್ಯದಲ್ಲೇ ಹುಟ್ಟಿ ಬೆಳೆಯುತ್ತಿದ್ದಾನೆ') ಮತ್ತೆ ಮೇರಿ-ಜೋಸೆಫ಼ರಿಗೂ ನವಜಾತ ಶಿಶುವಿಗೂ ಕುತ್ತಾಗಿ ಹೋಯಿತು. ಬೆನ್ನಟ್ಟಿ ಬಂತು: ಹೆರೋಡ್‍ನ ಶಿಶುಹತ್ಯೆಯ ಕಠೋರಾಜ್ಞೆ. ಅದರಿಂದ ತತ್ತರಸಿ ಹೋಗಿ, ಮಗುವನ್ನೆತ್ತಿ ಕೊಂಡು ಜೋಸೆಫ್ ದಂಪತಿಗಳು ಈಜಿಪ್ಟಿನತ್ತ ಜುಡಿಯಾಕಡೆ ಪಲಾಯನ ಮಾಡುತ್ತಾರೆ.<sup><a epub:type="noteref" href="999-aside.xhtml#id-022-21">೨೧</a></sup></p>
		<p>ಭಾಗವತದ ಕಂಸನಂತಿದ್ದ ಶಿಶುಘಾತಕ ರಾಜ ತೀರಿಕೊಂಡು ಸದ್ದುಗದ್ದಲ ವಡಗಿದ ಮೇಲೆ, ಇಸ್ರೇಲಿಗೆ ಮೇರಿ-ಜೋಸೆಫ಼ರು ಹಿಂತಿರುಗುತ್ತಾರೆ. ಜುಡಿಯಾಕ್ಕಲ್ಲ, ಹೆಚ್ಚು ಕ್ಷೇಮಂಕರವಾದ ಗೆಲಿಲೀ ಪ್ರದೇಶದ ಪ್ರಶಾಂತ ಗ್ರಾಮ ನಜರೇತ್‍ಗೆ.<sup><a epub:type="noteref" href="999-aside.xhtml#id-022-22">೨೨</a></sup> ಅಲ್ಲಿ ಯೇಸುವಿನ ಲಾಲನೆ ಪಾಲನೆಯಲ್ಲಿ ಮೇರಿ ತನ್ನ ಸುಖವನ್ನು ಕಾಣುತ್ತಿದ್ದಳು. ತಂದೆ ಜೋಸೆಫ಼ನಂತೆ ಮಗನೂ ಬಡಗಿಯ ಕೆಲಸಗಳನ್ನೆಲ್ಲ ಕಲಿತ; ಜೊತೆಗೆ ತಾಯಿಯ ಮಡಿಲಲ್ಲಿ ಯಹೂದಿಧರ್ಮಗ್ರಂಥಗಳ ಸಾಹಸದ, ಬೆರಗಿನ, ಬೆಡಗಿನ ಕತೆಗಳನ್ನೂ ಕೇಳಿ ನಲಿದ. ಆ ದಿನಗಳಲ್ಲಿನ ಪದ್ಧತಿಯಂತೆ, ಯಹೂದಿ ದೇವಮಂದಿರ ಸಿನಗೋಗ್‍ಗಳೇ 'ಕೂಲಿಮಠ' ಏಕೋಪಾಧ್ಯಾಯ ಶಾಲೆಗಳು. ಪರಂಪರಾಗತವಾದ ಧರ್ಮಗ್ರಂಥಗಳ ಬಾಯಿಪಾಠ, ಪುರಾಣಪುಣ್ಯಕತೆಗಳ ಪ್ರವಚನ, ಜೀವನಕ್ಕೆ ಅವಶ್ಯಕವಾದ ವ್ಯವಹಾರಗಣಿತ ಈ ಬಗೆಯದೇ ಬೋಧನೆ.</p>
		<p>ಮಗ ಬುದ್ಧಿವಂತ; ಬೇಗ ಬೇಗ ಎಲ್ಲವನ್ನೂ ಕಲಿಯುತ್ತಿದ್ದ. ವಾರಕ್ಕೊಮ್ಮೆ, ವಿಶೇಷ ಸಂದರ್ಭಗಳಲ್ಲಿ ದೇವಾಲಯದಲ್ಲಿ ಭದ್ರವಾಗಿರಿಸಿದ್ದ ಧರ್ಮಗ್ರಂಥಗಳ ಸುರುಳಿಗಳನ್ನು ಕೈಗೆತ್ತಿಕೊಂಡು, ಸೂಕ್ತ ಭಾಗಗಳನ್ನು ನೆರೆದ ಕುಳಿತ ಸಭಿಕರೆದುರು ಯಾರಾದರೊಬ್ಬರು ಊರ ಹಿರಿಯರು ಓದುವ, ಸಾಧ್ಯವಿದ್ದರೆ ಅದರ ಬಗ್ಗೆ ('ಗಮಕ-ವ್ಯಾಖ್ಯಾನ'ದಂತೆ) ಪ್ರವಚನ ಮಾಡುವ ಪದ್ಧತಿಯಿತ್ತು. ದೊಡ್ಡವರಂತೆ ತಾನೂ ಆ ಬಗೆಯ ಧರ್ಮಗ್ರಂಥಗಳ ಪಠಣ-ವ್ಯಾಖ್ಯಾನ ಮಾಡುವುದನ್ನ ಯೇಸು ಕಲಿತಿದ್ದ, ಕರಗತ ಮಾಡಿಕೊಂಡಿದ್ದ. ಆಗಿನ ಕಾಲದ ಪದ್ಧತಿಯಂತೆ, ಆ ದೇವಾಲಯಗಳಲ್ಲಿ ಹೆಂಗಸರಿಗೆ ಪ್ರತ್ಯೇಕ ಆವರಣವಿದ್ದು, ಜಾಲಂದರಗಳ ಮಾದರಿಯ ಅಡ್ಡಗೋಡೆಯಾಚೆ ಕುಳಿತು ಅದರ ತೂತುಗಳ ಮೂಲಕ ಸಭಾಂಗಣದಲ್ಲಿ ನಡೆವುದನ್ನ ನೋಡಲು, ಕೇಳಲು ಹೆಂಗಸರಿಗೆ ಅವಕಾಶವಿತ್ತು. ಮೇರಿ ಅಲ್ಲಿ ಕುಳಿತು, ತನ್ನ ಮಗ ಯೇಸುವಿನ ವಯಸ್ಸಿಗೆ ಮೀರಿ ಬೆಳೆದ ಬಾಲಪ್ರತಿಭೆಯ ಪ್ರದರ್ಶನಗಳನ್ನು ಕಂಡು<sup><a epub:type="noteref" href="999-aside.xhtml#id-022-23">೨೩</a></sup>ಸುಖಿಸುತ್ತಿದ್ದಳು.</p>
		<p>ಒಮ್ಮೆ ಯಾವುದೋ ಒಂದು ಹಬ್ಬದ ದಿನ ಜೆರೂಸಲೇಮ್‍ನ ಪ್ರಧಾನ ದೇವಾಲಯಕ್ಕೆ ನಜ಼ರೇತ್‍ನ ಊರಿನಿದ ದೂರದ ಪ್ರಯಾಣ ಬೆಳೆಸಿ, ಮೇರಿ ಮತ್ತು ಜೋಸೆಫ್ ಹೋಗಿರುತ್ತಾರೆ. ಇಂತಹುದರಲ್ಲೆಲ್ಲ ಆಸಕ್ತಿ ತೋರುತ್ತಿದ್ದ ಮಗು ಯೇಸುವನ್ನೂ ಜೊತೆಗೆ ಕರೆದೊಯ್ಯುತ್ತಾರೆ. ಅಲ್ಲಿ ಜನವೋ ಜನ, ಆ ಜನಜಂಗುಳಿಯಲ್ಲಿ, ಸಂಭ್ರಮದಲ್ಲಿ ಜೊತೆಗೆ ಹೋದವರೊಂದಿಗೆ ಮನೆಗೆ ಹಿಂತಿರುಗಿದಾಗ ನೋಡುತ್ತಾರೆ ಮಗು ಯೇಸು ಜೊತೆಗೆ ಬಂದಿರುವುದಿಲ್ಲ. ತಮಗೆ ಹೊಸದಾದ ಆ ಊರಿನಲ್ಲೆಲ್ಲ ಹುಡುಕುತ್ತಾರೆ. ದಿನವೆಲ್ಲಾ ರಾತ್ರಿಯೆಲ್ಲ ಹುಡುಕುತ್ತಾರೆ. ಸಿಗುವುದಿಲ್ಲ. ಏನನ್ನೋ ಜ್ಞಾಪಿಸಿಕೊಂಡು, ''ದೇವಸ್ಥಾನದಲ್ಲೇ ಏನಾದರೂ ಉಳಿದು ಬಿಟ್ಟನೋ ಏನೋ'' ಎಂದು ಮತ್ತೆ ಅಲ್ಲಿಗೆ ಹೋಗಿ ನೋಡುತ್ತಾರೆ. ಏನಾಶ್ಚರ್ಯ! ಅಲ್ಲೇ ಇದ್ದಾನೆ, ಮಗ ಯೇಸು! ದಿನ ರಾತ್ರಿ ನಡೆಯುತ್ತಿದ್ದ ಪೂಜೆ, ಹಾಡು, ಪ್ರವಚನ-ಗಳನ್ನೇ ಕೇಳುತ್ತ, ಅದರಲ್ಲೇ ಮುಳುಗಿಹೋಗಿದ್ದ ಮಗನನ್ನು ಕಂಡು ಮೇರಿಗೆ ಆದ ಸಂತೋಷ ಅಷ್ಟಿಷ್ಟಲ್ಲ.</p>
		<p>ಬಾಚಿ ತಬ್ಬಿಕೊಂಡು ಅಳುತ್ತ, ಬೈಯುತ್ತ ಕೇಳುತ್ತಾಳೆ: ''ಎಲ್ಲಿ ಹೋಗಿದ್ದೆ ಮಗೂ, ಯಾಕೆ ಹೀಗೆ ಮಾಡಿದೆ? ಊರೆಲ್ಲ ಹುಡುಕಿದೆವಲ್ಲ, ಕಳೆದೇ ಹೋದೆಯೆಂದು ಒದ್ದಾಡುತ್ತಿದ್ದೆವಲ್ಲ. ಎಲ್ಲಿದ್ದೆ ಇಷ್ಟು ಹೊತ್ತೂ?''.</p>
		<p>ಅದಕ್ಕೆ ಯೇಸು ಉತ್ತರಿಸುತ್ತಾನಂತೆ: ''ಯಾಕಮ್ಮ, ನಿನಗೆ ಗೋತ್ತಾಗಲಿಲ್ಲವೇ? ನಾನಿದ್ದುದು ದೇವರ ಬಳಿ. ಆಗಲೂ, ಈಗಲೂ ಮತ್ತು ಯಾವಾಗಲೂ!'' ಮೇರಿಗೆ ಅರ್ಧಂಬರ್ಧ ಅರ್ಥವಾಯಿತು!<sup><a epub:type="noteref" href="999-aside.xhtml#id-022-24">೨೪</a></sup></p>
		<p>ಇದಾದಮೇಲೆ ಮೇರಿಯನ್ನು ನಾವು ಸಂದರ್ಶಿಸುವುದು, ಯೇಸುವಿನ ಪ್ರವಚನಗಳ ಚಾರಣದ ಸಂದರ್ಭಗಳಲ್ಲಿ. ಈ ವೇಳೆಗೆ ಅವನು ಇವಳ ಕೈಗೆ ಎಟುಕದ ಬಲು ಎತ್ತರಕ್ಕೆ ಬೆಳೆದು ನಿಂತಿದ್ದಾನೆಂದು ಸುವಾರ್ತೆಕಾರರು ಸೂಚ್ಯವಾಗಿ ಹೇಳಿ ಮುಂದುವರೆಯುತ್ತಾರೆ. ಜಾನ್‍ನಲ್ಲಿ ಇದು ಸ್ಪಷ್ಟವಾಗಿ ತೋರುವ ಪ್ರಸಂಗವೊಂದಿದೆ. ಅದೇ ಮುಗಿದ ದ್ರಾಕ್ಷಾರಸ ಅಕ್ಷಯವಾದ ಪ್ರಸಂಗ.<sup><a epub:type="noteref" href="999-aside.xhtml#id-022-25">೨೫</a></sup></p>
		<p>ಗೆಲಿಲೀಯಲ್ಲಿ ಕ್ಯಾನ ಎಂಬ ಊರು. ಯಾರೋ ಬಹಳ ಬೇಕಾದವರ<br />ಮನೆಯಲ್ಲಿ ಒಂದು ಮದುವೆಯ ಸಮಾರಂಭ. ಆಹ್ವಾನಿತರಾಗಿ ಹೋಗಿದ್ದವರಲ್ಲಿ ಯೇಸುವೂ ಇದ್ದ, ಜೊತೆಗೆ ಮೇರಿಯೂ ಇದ್ದಳು. ನಿರೀಕ್ಷೆಗಿಂತ ಜನ ಹೆಚ್ಚು ಬಂದರೆಂದು ತೋರುತ್ತೆ, ಬಂದವರಿಗೆ ಕುಡಿಯಲು ಕೊಡಲೆಂದು ತಂದಿದ್ದ ದ್ರಾಕ್ಷಾರಸ ಮುಗಿದು ಹೋಗಿದೆ. 'ಏನು ಮಾಡುವುದೆ'ಂದು ಒಬ್ಬರಿಗೊಬ್ಬರು ಕೇಳಿಕೊಳ್ಳುತ್ತ, ಗೊಂದಲಮಯ ವಾತಾವರಣದಲ್ಲಿದ್ದಾಗ, ಮೇರಿಗೆ ಒಂದು ಉಪಾಯ ಹೊಳೆಯುತ್ತದೆ: "ಎಲ್ಲರೂ ತನ್ನ ಮಗನನ್ನು ದೈವಾಂಶ ಸಂಭೂತನೆಂದು ಕೊಂಡಾಡುತ್ತಿದ್ದಾರೆ. ಮೊನ್ನೆ ಮೊನ್ನೆ ತಾನೆ ನಮ್ಮ ಎಲಿಜ಼ಬೆತ್‍ಳ ಮಗ ಜಾನ್ ಸಹ, 'ನೀನು ದೇವರ ಅಚ್ಚುಮೆಚ್ಚು' ಎಂದೆಲ್ಲ ಹೊಗಳಿದ. ಮಗನ ವಾಗ್ಝರಿಗೆ ಆಕರ್ಷಿತರಾಗಿ ಈಗಾಗಲೇ ಎಷ್ಟೋ ಜನ ಅವನನ್ನ ಹಿಂಬಾಲಿಸ ತೊಡಗಿದ್ದಾರೆ. ಹೇಳಿದಂತೆ ಕೇಳುವ ಹಲವರು ಅವನ ಜೊತೆಗಿದ್ದಾರೆ. ಪಾಪ, ಮದುವೆ ಮನೆಯವರು ಅನಿರೀಕ್ಷಿತ ತೊಂದರೆಗೆ ಒಳಗಾಗಿದ್ದರೆ. ಏಕೆ, ಏನಾದರೂ ವ್ಯವಸ್ಥೆ ಮಾಡಿ, ಈ ಪಾನೀಯದ ಕೊರತೆಯನ್ನು ನೀಗಿಸ ಬಾರದು? ಅಂತ ಮೇರಿಯ ಯೋಚನೆ.</p>
		<p>ಕರೆದು ಹೇಳುತ್ತಾಳೆ, ''ಮಗು, ಏನಾದರೂ ಮಾಡು?''</p>
		<p>''ಹೋಗಮ್ಮ ಹೋಗು, ನನ್ನ ಪಾಡಿಗೆ ನನ್ನನ್ನು ಬಿಡು. ಕಾಲವಿನ್ನೂ ಕೂಡಿ ಬಂದಿಲ್ಲ!'' ಎನ್ನುತ್ತಾನೆ ಜಾನ್‍ನ ಯೇಸು.<sup><a epub:type="noteref" href="999-aside.xhtml#id-022-26">೨೬</a></sup></p>
		<p>ಸಾಮಾನ್ಯವಾಗಿ, ವಿರಜಾಹೋಮ ಮಾಡಿಕೊಂಡು ಕಳ್ಳುಬಳ್ಳಿಗಳ ಕಟ್ಟುಗಳನ್ನು ಕತ್ತರಿಸಿಕೊಂಡು ಹೊರನಡೆಯುತ್ತ ಸಂನ್ಯಾಸಾಶ್ರಮ ಸ್ವೀಕರಿಸಿದ ಪರಿವ್ರಾಜಕರು, ಮತ್ತೆ ಪೂರ್ವಾಶ್ರಮದ ಬಂಧುಗಳನ್ನು ಸನಿಹ ಬಿಟ್ಟು ಕೊಳ್ಳುವುದಿಲ್ಲ; ಅವರ ಸಲಹೆ ಸೂಚನೆಗಳನ್ನು ಸ್ವಾಗತಿಸುವುದಿಲ್ಲ; ಸಂಪರ್ಕ ಬಯಸುವುದಿಲ್ಲ. ಆ ದೃಷ್ಟಿಯಿಂದಲೂ ಯೇಸುವಿನ ಈ ಛೀಮಾರಿಯ ಮಾರುತ್ತರವನ್ನು ವಿಶ್ಲೇಷಿಸಬಹುದು. ಪವಾಡಗಳನ್ನು ಮಾಡಿ ಜನರನ್ನು ಆಕರ್ಷಿಸುವುದಕ್ಕಾಗಲೀ, ಕುರುಹುಗಳನ್ನು ತೋರಿ ಆಧ್ಯಾತ್ಮಿಕ ಪ್ರವೃತ್ತಿಯ ಬುದ್ಧಿಜೀವಿಗಳನ್ನು ಸೆಳೆಯುವುದಕ್ಕಾಗಲೀ ಕಾಲವಿನ್ನೂ ಸನ್ನಿಹಿತವಾಗಿಲ್ಲ, ಬೀಜ ಬಿತ್ತಿ ನೀರೆರೆಯಲು ಗದ್ದೆಯಿನ್ನೂ ಸಾಕಷ್ಟು ಫಲವತ್ತಾಗಿಲ್ಲ ಎಂದು ಹೇಳಲು ಯೇಸು ತವಕಿಸುತ್ತಿದ್ದಾನೆ ಎಂದೂ ಈ ಮಾತುಗಳನ್ನು ಅರ್ಥೈಸಬಹುದು. ತಾಯಿಗಿಂತ ಯಾರು ತಾನೆ ಮಗನ ಬಗ್ಗೆ ಚೆನ್ನಾಗಿ ಬಲ್ಲವರು?</p>
		<p>''ಅವನು ಹೇಳಿದಂತೆ ಕೇಳಿ'' ಎಂದು ಹತ್ತಿರವಿದ್ದ ಮನೆಯ ಕೆಲಸಗಾರರಿಗೆ ಮೇರಿ ಹೇಳಿ, ಮಾತುಕತೆಗೆ ಇತಿಶ್ರೀ ಹಾಡುತ್ತಾಳೆ.<sup><a epub:type="noteref" href="999-aside.xhtml#id-022-27">೨೭</a></sup></p>
		<p>ಇಷ್ಟವಿರಲಿ ಬಿಡಲಿ, ಮಾತೆ ಮೇರಿ ಯೇಸುವಿನ ಮಾತಿನಂತೆಯೇ ನಡೆಯುತ್ತಿದ್ದಳು. ಯೇಸುವೂ ತಾಯಿಯೆಂದು ವಿಶೇಷ ಪ್ರಾಮುಖ್ಯತೆ ಕೊಟ್ಟು, ತನ್ನ ಪೂರ್ವಯೋಜಿತ ನಿರ್ಧಾರಗಳಲ್ಲಿ ಬದಲಾವಣೆಗಳನ್ನು ಮಾಡಿ ಕೊಳ್ಳುತ್ತಿರಲಿಲ್ಲವೆಂದೂ ವಿಶ್ಲೇಷಿಸಬಹುದು. ಜಾನ್‍ನಲ್ಲಿ ಯೇಸು ಎಂದೂ ತನ್ನ ತಾಯಿಯನ್ನು 'ಮೇರಿ' ಎಂದು ಹೆಸರು ಹಿಡಿದು ಕರೆದಿಲ್ಲ. ಯಾರೋ ಅಪರಿಚಿತ ಹೆಂಗಸನ್ನು ಕರೆವಂತೆ, 'ಏನಮ್ಮಾ (ಓ ವುಮನ್)' ಎಂದಷ್ಟೇ ಕರೆಯುತ್ತಿದ್ದ.</p>
		<p>ಯೇಸುವಿನ ಕೊನೆಯ ದಿನಗಳಲ್ಲಿ, ಅವನ ಸಂಕಟಗಳನ್ನು ಮೂಕಪ್ರೇಕ್ಷಕಳಾಗಿ ನೋಡುತ್ತ ಅವನ್ನು ತಾಯಿ ಮೇರಿ ತಾನೂ ಅನುಭವಿಸುತ್ತಿದ್ದಳು. ಶಿಲುಬೆ ಹೊತ್ತು ಕೆವಲ್ರಿ ಕಡೆ ಯೇಸುವನ್ನು ನಡೆಸಿಕೊಂಡು ಸೈನಿಕರು ಹೊರಟಾಗ ಹಿಂಬಾಲಿಸಿದ ಆಪ್ತವಲಯದ ಹೆಂಗಸರಲ್ಲಿ ಮೇರಿಯೂ ಒಬ್ಬಳಾಗಿದ್ದಳು. ಶಿಲುಬೆಯೇರಿದ ಯೇಸುವಿನ ಬಳಿ ತಾಯಿ ಮೇರಿಯೂ ಇದ್ದಳು.<sup><a epub:type="noteref" href="999-aside.xhtml#id-022-28">೨೮</a></sup> ಅಳುತ್ತ ನಿಂತಿದ್ದವರನ್ನು ನೋಡಿ, ತಾನು ಅಗಲಿದ ನಂತರ, ತನ್ನ ತಾಯಿಯನ್ನು ನೋಡಿಕೊಳ್ಳುವಂತೆ ಯೇಸು ತನ್ನ ಶಿಷ್ಯ ಜಾನ್‍ನಿಗೆ ಕೇಳಿಕೊಳ್ಳುತ್ತಾನೆ.<sup><a epub:type="noteref" href="999-aside.xhtml#id-022-29">೨೯</a></sup></p>
		<p>ತಾಯಿ ಮೇರಿ ಕ್ರೈಸ್ತಮತ ಪ್ರಚಾರದಲ್ಲಿ ತೊಡಗಿದ್ದಳು. ಅವಳು ಕ್ರಿಸ್ತ ಬೋಧಿಸಿದ ಸಿದ್ಧಾಂತಗಳ ವ್ಯವಸ್ಥೆ ('ಚರ್ಚ್')ಗೆ ಒಂದು ಸಂಕೇತವಾಗಿದ್ದಳು; 'ಮೇರಿಯಾಲಜಿ' ಎಂಬ ಹೆಸರಿನಲ್ಲಿ ಅವಳ ನಡವಳಿಕೆಗಳನ್ನ ವಿಶ್ಲೇಷಿಸುವ ಪ್ರಕರಣಗಳು ವಿದ್ವಾಂಸರ ಚರ್ಚೆಗೆ ಆಹಾರವಾಗಿದೆ.</p>
		<p class="vertical-delimiter" />
		<p>ಮೇರಿಯ ತಾಯಿ ತಂದೆಗಳಾರು? ಸುವಾರ್ತೆಗಳಲ್ಲಿ ಅದರ ಸುಳಿವಿಲ್ಲ.<sup><a epub:type="noteref" href="999-aside.xhtml#id-022-30">೩೦</a></sup>ಸಂಬಂಧಿಸಿದ ವಿವರಗಳಿಗೆ ಬೇರೆ ಬೇರೆ ಆಕರಗಳಿಂದ ಕತೆಗಳನ್ನು ಸಂಗ್ರಹಿಸ ಬಹುದು, ಅಷ್ಟೆ.</p>
		<section class="level2 numbered" id="id-022.01">
			<h2 class="level2-title" epub:type="title">ಮೋಕ್ಷವಾಸಿ ಮರಿಯಮ್ಮ:</h2>
			<p>ಕನ್ನಡ ಕ್ರೈಸ್ತ ಬಾಂಧವರಲ್ಲಿ ಮರಿಯಮ್ಮನಿಗೆ ಅನೇಕ ಹೆಸರುಗಳಿವೆ. ಅದರಲ್ಲಿ ಅಮಲೋದ್ಭವಿ ಎಂಬುದೊಂದು ಇದೆ. ಮರಿಯಮ್ಮ ಜನ್ಮಪಾಪವಿಲ್ಲದೆ, ಹುಟ್ಟಿ, ನಿಷ್ಕಳಂಕವಾಗಿ ಬೆಳೆದು, ದೇವಪುತ್ರ ಯೇಸುವಿನ ತಾಯಿಯಾಗಿ ದೇವರ ತಾಯಿ ಎನಿಸಿಕೊಂಡು ಸಶರೀರವಾಗಿ ಮೋಕ್ಷಕ್ಕೆ ಒಯ್ಯಲಟ್ಟಳೆಂದು ಅವರು ನಂಬುತ್ತಾರೆ.<sup><a epub:type="noteref" href="999-aside.xhtml#id-022-31">೩೧</a></sup></p>
		</section>
	</section>
</body>
</html>

