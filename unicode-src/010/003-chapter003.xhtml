<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-003">
		<h1 class="level1-title" epub:type="title"><span class="num">೩ ::</span> ಈ ಸುವಾರ್ತೆಯ ಕರ್ತೃ ನಮಗೆ ಹೇಗನಿಸುತ್ತಾನೆ?</h1>
		<p>ಮ್ಯಾಥ್ಯೂ ಮೂಲತಃ ಒಬ್ಬ ಉಪಾಧ್ಯಾಯನಂತೆ, ಪಾಠ ಹೇಳಿಬಿಡುತ್ತಾನೆ. ಮಾರ್ಕ್ ಕತೆಗಳನ್ನ ದೃಷ್ಟಾಂತಗಳನ್ನ ಅವಲಂಬಿಸಿ ಪ್ರವಚನ ಮಾಡುತ್ತಾನೆ. ಲ್ಯೂಕ್‍ನು ಚರಿತ್ರೆಯ ಅಂಶಗಳನ್ನು ದಾಖಲಿಸಲು ಪ್ರಯತ್ನಪಡುತ್ತಾನೆ. ಸುವಾರ್ತೆಯ ಈ ಜಾನ್‍ನಾದರೋ ಒಬ್ಬ ದಾರ್ಶನಿಕ. ಕ್ರಿಸ್ತ ಸಾರಿದ ತಾತ್ತ್ವಿಕ ಸಿದ್ಧಾಂತ, ದರ್ಶನಗಳು ಅವನಿಗೆ ಮುಖ್ಯ. ಬೇರೆಲ್ಲವೂ ಗೌಣ, ಇಲ್ಲವೇ ಅವು ಪೂರಕ ಪೋಷಕಾಂಶಗಳು. ತಾತ್ವಿಕ ವಿಚಾರಗಳನ್ನ ಬೋಧನೆಮಾಡಲು ಆಗ ಗ್ರೀಕರಲ್ಲಿ ಪ್ರಚಲಿತವಾಗಿದ್ದ ಸಂವಾದ ಮಾಧ್ಯಮ, ಪ್ರಶ್ನೋತ್ತರ ಶೈಲಿ ಯೇಸುವಿನ ಜೀವನಚರಿತ್ರೆಯಲ್ಲಿನ ಕಾಣ್ಕೆಯನ್ನ ತಿಳಿಹೇಳಲು ಅವನು ಬಳಸುವ ಸಾಧನ.</p>
		<p>ಜೀಸಸ್‍ನ ಮಾತುಗಳು ಮತ್ತು ಉಪದೇಶಗಳು ಮ್ಯಾಥ್ಯೂವಿನ ಸುವಾರ್ತೆಯ ಜೀವಾಳ. ಜೀಸಸ್ ಮಾಡಿದ ಪವಾಡಗಳು, ನಡೆ ನುಡಿಗಳು ಮಾರ್ಕ್‍ನ ಬೋಧನೆಯ ಉಸಿರು. ಜೀಸಸ್‍ನ ಮಾನವೀಯತೆಯನ್ನ ಅವನ ಚಲನವಲನಗಳಲ್ಲಿ ಗುರುತಿಸುವುದು ಲ್ಯೂಕನ ಪ್ರಮುಖ ಉದ್ದೇಶ. ಮೂರೂ ಸುವಾರ್ತೆಗಳ ಬೋಧಕಾಂಶವನ್ನ ಬಳಸಿಕೊಂಡು ಜೀಸಸ್‍ನ ಪ್ರತಿಯೊಂದು ನಡೆನುಡಿಯಲ್ಲಿ ಪ್ರತಿಬಿಂಬಿಸುತ್ತಾ ಜೀಸಸ್‍ನ ದೈವತ್ವದ ಏಕಮೇವಾ-ದ್ವಿತೀಯತೆಯನ್ನು ಸಾರುವುದು ಜಾನ್‍ನ ಸುವಾರ್ತೆಯ ಪ್ರಮುಖ ಗುರಿ.<sup><a epub:type="noteref" href="999-aside.xhtml#id-003-01">೧</a></sup></p>
		<p>ಈ ಕಾವ್ಯಕ್ಕೆ ಓದುಗರು ಯಾರು? ಮ್ಯಾಥ್ಯೂವಿನ ಸುವಾರ್ತೆಗೆ ಯಹೂದಿಯರೇ ಮೊದಲ ಓದುಗರು. ಮಾರ್ಕ್‍ನಿಗೆ ರೋಮನರು, ಜಂಟೈಲ್‍ಗಳು ಮತ್ತು ಇತರರು. ಲ್ಯೂಕ್‍ನು ಸುವಾರ್ತೆಯನ್ನ ಗ್ರೀಕ್‍ರಿಗಾಗಿ ಬರೆದನೆಂದುಕೊಳ್ಳಬಹುದು. ಆದರೆ ಜಾನ್‍ನ ಸುವಾರ್ತೆಯಂತೂ ಪ್ರಪಂಚಾದ್ಯಂತ ಇರುವ ಜಿಜ್ಞಾಸುಗಳಿಗೆ, ಕ್ರಿಸ್ತನನ್ನ ಅನುಸರಿಸಬೇಕೆಂಬ ಆಶಯವುಳ್ಳವರಿಗೆ,<em>'ಅವನೇ ದೇವರು'</em> ಎಂದು ನಂಬಿದವರೆಲ್ಲರಿಗೆ ಎಂದು ನಿಶ್ಚಯವಾಗಿ ಹೇಳಬಹುದು.<sup><a epub:type="noteref" href="999-aside.xhtml#id-003-02">೨</a></sup> ಕೆಲವು ವಿದ್ವಾಂಸರುಗಳ ಪ್ರಕಾರ ಕ್ರೈಸ್ತ ಧರ್ಮಪ್ರಚಾರಕರು ಕಂಡರಿಯದ ಕೇಳರಿಯದ ಹೊಸ ಹೊಸ ದೇಶಗಳಲ್ಲಿ ಮತಪ್ರಚಾರಕ್ಕಾಗಿ ಹೊರಟಾಗ ಸಾಮಾನ್ಯವಾಗಿ ಅವರು ಹೆಚ್ಚು ಹೆಚ್ಚಾಗಿ ಬಳಸುವ ಸಾಮಗ್ರಿ ಎಂದರೆ ಈ 'ಯೋಹಾನ'ನ ಸುವಾರ್ತೆಯೇ. ಭಾರತದ ಬಗ್ಗೆ ಹೇಳುವುದಾದರೆ, ಮನಮುಟ್ಟಬಲ್ಲ ವೇದೋಪನಿಷತ್ತಿನ ರಸದ ಚಿಲುಮೆಗಳನ್ನ, ಗೀತೆಯ ಸಂದೇಶಗಳನ್ನು ಜಾನ್‍ನ ಸುವಾರ್ತೆಯಲ್ಲಿ ಹೇರಳವಾಗಿ ಗುರುತಿಸಬಹುದು.</p>
		<p class="\vertical-delimiter" />
		<p>ವಿಶೇಷ ವಿಷಯಗಳೇನು? ಮೊದಲನೆಯದಾಗಿ ದೇವರು: ಹಳೆಯ ಒಡಂಬಡಿಕೆಯಲ್ಲಿ ಘೋಷಿಸಲಾದ ಭವಿಷ್ಯವಾಣಿ, ಕಣಿ (ಪ್ರಾಫೆಸಿ)ಯನ್ನು ಪೂರೈಸಲು ಒಬ್ಬ ಜಗದುದ್ಧಾರಕ (ಮೆಸ್ಸಾಯಾ) ಆಗ ಬರಬೇಕಿತ್ತು; ಮ್ಯಾಥ್ಯೂನಲ್ಲಿ ಜೀಸಸ್‍ನ ಪಾತ್ರ ಅದಕ್ಕೆ ಸೀಮಿತವಾಯಿತು. ಮಾರ್ಕ್‍ನ ಸುವಾರ್ತೆಯಲ್ಲಿ ಈ ಪ್ರಾಫೆಸಿಗಳನ್ನು ಪೂರೈಸುವುದರ ಜೊತೆಜೊತೆಗೆ ಸಕ್ರಿಯವಾಗಿ ತನ್ನ ಮಾತುಗಳನ್ನ ಕಥಾನಾಯಕ ಸಮರ್ಥಿಸಿಕೊಳ್ಳುತ್ತಾನೆ. ಲ್ಯೂಕ್‍ನಲ್ಲಿ ಜೀಸಸ್ ದೇವಮಾನವ; ದೇವರಂತೆಯೂ ಅವನು ವರ್ತಿಸುತ್ತಾನೆ, ಮಾನವನಂತೆಯೂ ತೋರುತ್ತಾನೆ. ಆದರೆ, ಜಾನ್‍ನಲ್ಲಿ ಜೀಸಸ್‍ನ ಚಿತ್ರಣ ಬೇರೆಲ್ಲದರಕ್ಕಿಂತ ವಿಭಿನ್ನ. ದೇವರೇ ಅವನಾದುದರಿಂದ ಜಗತ್ತಿನ ಎಲ್ಲ ಜನರ ಮುಕ್ತಿಗೆ ಇವನು ಕಾರಣಕರ್ತನಾಗಿ ರೂಪುಗೊಂಡಿದ್ದಾನೆ.</p>
		<p>ನಾನೇ ಅವನು!: ''ಜಗತ್ತನ್ನು ಉದ್ಧರಿಸಲು ಬರುವನೆಂದು ಹಿಂದಿನ ಧರ್ಮಗ್ರಂಥಗಳು ಸಾರಿದ ಸಾರ್ವಭೌಮ ಇವನೇ'' ಎಂದು ಮಾಥ್ಯೂ ಹೇಳಿದರೆ, ಜೀಸಸ್ 'ದೇವರ ಸೇವಕ' ಎನ್ನುತ್ತಾನೆ, ಮಾರ್ಕ್. ಲ್ಯೂಕ್‍ನಿಗೆ ಅವನು 'ಮಾನವ ಪುತ್ರ'ನಾದರೆ, ಜಾನ್‍ನಿಗೆ ಇವನು 'ದೇವಪುತ್ರ'ನೂ ಹೌದು, ಪ್ರತ್ಯಕ್ಷ ದೇವರೂ ಹೌದು! ಹಾಗೆಯೇ ಜೀಸಸ್ ತಾನೇ ಕರೆದುಕೊಳ್ಳುತ್ತಾನೆ. 'ಎಗೋ ಯೈಮಿ' ಎಂಬ ಗ್ರೀಕ್ ಪದಯುಗ್ಮವಿದೆಯಲ್ಲ, ಅದು 'ಅಹಂ(ಬ್ರಹ್ಮ)ಅಸ್ಮಿ'ಗೆ ಪರ್ಯಾಯವಾದದ್ದು.</p>
		<p>ಕುಡಿಯುವ ನೀರಿಗಾಗಿ ಸಮೇರಿಯಾದ ಹೆಂಗಸನ್ನು ಮಾತನಾಡಿಸಿದಾಗ 'ನಾನೇ ಅವನು' ಎಂದು ಜೀಸಸ್ ಮೊಟ್ಟಮೊದಲಬಾರಿಗೆ ಹೇಳಿಕೊಳ್ಳುತ್ತಾನೆ.<sup><a epub:type="noteref" href="999-aside.xhtml#id-003-03">೩</a></sup> ನಂತರ ಸುವಾರ್ತೆಯುದ್ದಕ್ಕೂ ಈ 'ಅಹಂ ಅಸ್ಮಿ'ಗಳು ಮಿಂಚುತ್ತವೆ, ಮಿನುಗುತ್ತವೆ. ಕಡಲ ಮೇಲೆ ಚಂಡಮಾರುತ ಬೀಸಿದಾಗ, ''ನಾನಿದ್ದೇನೆ ಹೆದರಬೇಡಿ''(ಅಹಂ ಅಸ್ಮಿ, ಮಾ ಭೈಷೀಃ ಧಾಟಿಯಲ್ಲಿ) ಎನ್ನುತ್ತಾನೆ. ಈ ಅಹಂ ಅಸ್ಮಿಗಳು ಪುನರಾವರ್ತಿಸಿದಾಗಲೆಲ್ಲ ತನ್ನ ವ್ಯಕ್ತಿತ್ವವನ್ನು, ದೈವತ್ವವನ್ನು ದೃಢೀಕರಿಸಿಕೊಳ್ಳುವ ಸಲುವಾಗಿ ಮಾತ್ರ ಜೀಸಸ್ ಹೀಗೆ ಹೇಳಿದ್ದಲ್ಲ; ನಾನು ಜಗತ್ತಿಗೇ ಧಾರ್ಮಿಕ ಶಾಂತಿದೂತನಾಗಿ ಬಂದಿದ್ದೇನೆ ಎಂದು ಹೇಳುವ ಮುಖ್ಯ ಆಶಯ ಅವನದು. 'ನಾನು ಜೀವನಾಧಾರ ಜಲದಾತ; ಆ ಸಂಜೀವಿನೀ ಜಲವನ್ನು ಕೊಡುವವ ನಾನೇ', 'ನಾನು ಜೀವನದ ಅನ್ನ', 'ನಾನು ಜಗತ್ತಿನ ಜ್ಯೋತಿ', 'ನಾನು ಪ್ರವೇಶದ್ವಾರ', 'ನೀವು ಅನುಸರಿಸಬೇಕಾದ ಮಾರ್ಗ ನಾನೇ, ಸತ್ಯವೂ ನಾನೇ, ಜೀವನವೂ ನಾನೇ; ತಂದೆಯ ಬಳಿ ಬರುವರಾರೂ ನನ್ನನ್ನನುಸರಿಸದೆ ಬರಲಾರರು' ಇತ್ಯಾದಿ ಉವಾಚಗಳ ಅಂತರಾರ್ಥ ಅದೇ.</p>
		<p>'ಮುಂದಾಗುವುದನ್ನ ನಾನೀಗಲೇ ಹೇಳುತ್ತೇನೆ, ಏಕೆಂದರೆ ಅದಾದ ಮೇಲೆಯಾದರೂ ನಾನಾರೆಂದು ನೀವು ನಂಬುತ್ತೀರಲ್ಲ!' ಇದೂ ಸಹ ಆ ಧಾಟಿಯದೇ. ಕೊನೆಗೆ, ಗೆತ್ಸೆಮನೆಯಲ್ಲಿ ಸೆರೆಹಿಡಿಯಲು ಬಂದ ಸೈನಿಕರಿಗೆ ''ಯಾರನ್ನು ನೀವು ಹುಡುಕಿಕೊಂಡು ಬಂದಿರಿ?'' ಎಂದು ಕೇಳುತ್ತಾನೆ. ಅವರು ''ನಜ಼ರೇತಿನ ಜೀಸಸ್‍ನ್ನ'' ಎನ್ನುತ್ತಾರೆ. ಆವಾಗಲೂ ಜೀಸಸ್ ಹೇಳುತ್ತಾನೆ, ('ಓ ಅವನಾ?' ಎಂಬರ್ಥದಲ್ಲಿ) ''ನಾನೇ ಅವನು!''<sup><a epub:type="noteref" href="999-aside.xhtml#id-003-04">೪</a></sup></p>
	</section>
</body>
</html>

