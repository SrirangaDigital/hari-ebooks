<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-002">
		<h1 class="level1-title" epub:type="title"><span class="num">೨ ::</span> ಗುರು-ಶಿಷ್ಯರ ಮೊದಲ ಸಮಾಗಮ</h1>
		<p>ಬೆತ್ಲೆಹೆಂ ಹೆತ್ತಿತು ನಿಜ, ನಜ಼ರೇತ್ ಬೆಳಸಿತು, ಹೌದು; ಆದರೆ ಯೇಸುವನ್ನು ಉಳಿಸಿಕೊಂಡು ಬೆಳಗಿಸಿದ್ದು ಬೇರೊಂದು ಊರು: ಅದೇ ಕೇಪರ್‍ನೌಮ್. ಹೀಗಾಗಿ, ಇವೇ ಯೇಸುವಿನ ಬಾಳಪಥದ ಮಥುರೆ, ಬೃಂದಾವನ ಮತ್ತು ದ್ವಾರಕೆಗಳು. ಸಂಪ್ರದಾಯಶರಣರಾದ ತನ್ನವರಿಂದ ನಿರಾಕೃತನಾಗಿ, ನಜ಼ರೇತನ್ನು ಬಿಟ್ಟ ಮೇಲೆ ಯೇಸು ತಂಗಿದ್ದು ಇಲ್ಲಿಯೇ. ಸುವಾರ್ತೆಕಾರ ಮಾಥ್ಯೂವಿನ ಪ್ರಕಾರ<sup><a epub:type="noteref" href="999-aside.xhtml#id-002-01">೧</a></sup> ಕೇಪರ್‍ನೌಮೇ ಯೇಸುವಿನ ಅಚ್ಚುಮೆಚ್ಚಿನ ತಂಗುದಾಣವಾಗಿಹೋಯಿತು. ಜೆರೂಸಲೆಂನಲ್ಲಿ ನಡೆದ ಅಂತಿಮ ಅಂಕಕ್ಕೆ ಮುನ್ನ ಸಿದ್ಧತೆಗಳು ನಡೆದದ್ದು ಒಂದು ರೀತಿಯಲ್ಲಿ ಇಲ್ಲೇ. ಈ ಕೇಪರ್‍ನೌಮ್‍ನಲ್ಲೇ ಮೊಟ್ಟಮೊದಲು ನಮ್ಮ ಜಾನ್‍ನು ಯೇಸುವನ್ನು ಭೆಟ್ಟಿಯಾದದ್ದು.</p>
		<p>ಕೆಲದಿನಗಳ ಬಳಿಕ, ಒಂದು ದಿನ ಯೇಸುವಿನ ಬಳಿಗೆ ಬಂದು ಆತ್ಮೀಯವಾಗಿ ಜಾನ್ ಮಾತನಾಡತೊಡಗುತ್ತಾನೆ:</p>
		<p>''ನಿಮ್ಮೊಂದಿಗಿರುವ ಗೆಳೆಯ ಆ್ಯಂಡ್ರ್ಯೂಗೆ ನಮ್ಮ ಮನೆಯವರೆಲ್ಲ ಗೊತ್ತು. ನಮ್ಮ ಕುಟುಂಬದವರೆಲ್ಲರೂ ಬೆಸ್ತರೇ. ಮೀನು ಹಿಡಿಯಲು ಕಡಲಿಗೆ ಹೋಗುತ್ತಾರೆ. ನನಗೆ ಮಾತ್ರ ಓದಿ ಬರೆಯಲು ಶಾಲೆಗೆ ಕಳಿಸಿದ್ದಾರೆ'' ಎನ್ನುತ್ತಾನೆ, ಜಾನ್.</p>
		<p>ಆ್ಯಂಡ್ರ್ಯೂ ಜಾನ್‍ನನ್ನು ಗೇಲಿ ಮಾಡುತ್ತಾ ''ಹೌದು ಹೌದು ನೀನು ಅದಕ್ಕೇ ಲಾಯಕ್ಕು!''</p>
		<p>ಅಲ್ಲಿದ್ದ ಫಿಲಿಪ್ ಮುಂತಾದವರು ನಕ್ಕರೂ, ಅವರೊಂದಿಗೆ ನಗದ ಯೇಸು ಜಾನ್‍ನನ್ನು ಪ್ರಶ್ನಿಸುತ್ತಾನೆ ''ಹೌದು, ಇಲ್ಲಿಯವರೆಗೆ ನೀನು ಹೋದ ಶಾಲೆಯಲ್ಲಿ ಏನು ಕಲಿತೆ, ಮಗು?''</p>
		<p>''ಅದೇ, ಎರಡಕ್ಕೆ ಎರಡು ಸೇರಿಸಿದರೆ ನಾಲ್ಕು ಆಗುತ್ತೆ, ಅಂತ; ಆದರೂ, ಅದು ಗಣಿತದಲ್ಲಿ ಮಾತ್ರ. ನಮ್ಮ ಸುತ್ತಮುತ್ತ ಎಷ್ಟೋ ಕೆಟ್ಟವರಿದ್ದಾರೆ, ಅವರು ಇಲ್ಲದಿದ್ದರೇ ಚೆನ್ನಾಗಿರುತ್ತಿತ್ತು ಅಂತ. ಹೊಂದಿಕೊಂಡು ಹೋಗುವುದೇ ಉತ್ತಮ ಮಾರ್ಗ ಅಂತ. ಹುಟ್ಟೇ ಸಾವಿನ ಮೂಲ ಅಂತ, ಹೀಗೆ, ಏನೇನೋ ಹೇಳಿಕೊಡುತ್ತಾರೆ. ಧರ್ಮಸಮ್ಮತ ನ್ಯಾಯ ಅಂದರೆ ಒಂದೇ ಅಂತ. ಆದರೆ, 'ಒಂದು ಕಡೆ ಏನು ಧರ್ಮಗ್ರಂಥಗಳಲ್ಲಿ ಬರೆದಿದೆಯೋ ಅದೇ ನ್ಯಾಯ' ಅಂತ ಸಡ್ಯೂಸಸ್ ಜನ ಹೇಳಿದರೆ, ಈ ಫರಿಸಾಯರು ಅದರ ಜೊತೆಗೆ ಏನೇನೋ ಸಂಪ್ರದಾಯಗಳನ್ನ, ಆಚರಣೆಗಳನ್ನ ಹೇಳುತ್ತಾ,<em>ಅದೇ ನಮ್ಮ ಧರ್ಮ</em> ಅಂತಲೂ ಹೇಳುತ್ತಾರೆ. ಇದೊಂದೂ ನನಗೆ ಅರ್ಥವಾಗೋದಿಲ್ಲ.</p>
		<p>''ಮುಗುಳ್ನಗುತ್ತಾ ಯೇಸು ಜಾನ್‍ನ ಹೆಗಲ ಮೇಲೆ ಕೈ ಹಾಕಿ ಸಮಾಧಾನ ಪಡಿಸುತ್ತಾನೆ. ಆವಾಗ ಜಾನ್ ಕೇಳಿಕೊಳ್ಳುತ್ತಾನೆ: <em>''ರಬ್ಬಿ (ಗುರುವೇ), ನಿನ್ನ ಪ್ರವಚನಗಳನ್ನ ಕೇಳಿದ್ದೀನಿ, ನನಗೆ ನಿನ್ನ ಮಾತುಗಳು ತುಂಬಾ ಹಿಡಿಸುತ್ತೆ. ನೀನು ಒಪ್ಪುವುದಾದರೆ, ನಾನು ನಿನ್ನ ಜೊತೆಗೆ ಬರಲಾ? ನಿನ್ನ ಜೊತೆಗೇ ಇರಲಾ?'</em>'' ಯೇಸು ಸಮ್ಮತಿಸುತ್ತಾನೆ.<sup><a epub:type="noteref" href="999-aside.xhtml#id-002-02">೨</a></sup></p>
		<p>ಇಲ್ಲಿಂದ ಪ್ರಾರಂಭವಾಗುತ್ತದೆ, ಯೇಸುವಿನೊಂದಿಗೆ ಜ಼ಬಿದಿಯ ಮಗ ನಮ್ಮ ಜಾನ್‍ನ ಸಾಹಚರ್ಯ ಮತ್ತು ಶಿಷ್ಯವೃತ್ತಿ. ಒಂದು ಬಗೆಯಲ್ಲಿ ಯೇಸುವಿನ ನಿಕಟವರ್ತಿಯಾಗಿ, ಅಚ್ಚುಮೆಚ್ಚಿನ ಶಿಷ್ಯನಾಗಿ, ಯೇಸುವಿನ ಮುಂದಿನ ದಿನಗಳ ಘಟನೆಗಳ ಪ್ರತ್ಯಕ್ಷದರ್ಶಿಯಾಗಿ ಜಾನ್ ಬೆಳೆಯುತ್ತಾನೆ; ಇವನ ಹೆಸರಿನಲ್ಲಿಯೇ ಇರುವುದು ಈಗ ನಮ್ಮ ಕೈಯಲ್ಲಿರುವ ನಾಲ್ಕನೆಯ ಸುವಾರ್ತೆ.</p>
		<p>ಇದಂತೂ ನಿಜ: ನಾಲ್ಕು ಸುವಾರ್ತೆಗಳಲ್ಲಿ ಕೊನೆಯದಾದ ಈ ಸುವಾರ್ತೆ ಮೊದಲು ರಚಿತವಾದದ್ದು ಗ್ರೀಕ್ ಭಾಷೆಯಲ್ಲಿ; ಅದರ ಕರ್ತೃ ಆ ಭಾಷೆಯಲ್ಲಿ ಬರೆದುದೊಂದೇ ಅಲ್ಲ, ಅವನು ಆ ಭಾಷೆಯನ್ನಾಡುವ ಗ್ರೀಕರ ಮನಸ್ಸನ್ನ ಚೆನ್ನಾಗಿ ಅರಿತಿದ್ದವನು. ಆಗಿನ್ನೂ ಜಿಜ್ಞಾಸುಗಳ ಹಂತದಲ್ಲಿ, ಅತ್ತಲೂ ಇತ್ತಲೂ ಹೊಯ್ದಾಡುವ ಆಂದೋಲನದ ಮನಸ್ಥಿತಿ ಇದ್ದ ಗ್ರೀಕ್ ಪರಿಸರದ ಜನರನ್ನೂ ಅವನು ಗಮನದಲ್ಲಿ ಇರಿಸಿಕೊಂಡಿದ್ದಿರಬೇಕು. ಮೇಲ್ನೋಟಕ್ಕೆ ಬೇಗ ಕಂಡು ಬರುವ ಅಂಶವೆಂದರೆ, ಮೊದಲ ಮೂರು ಸುವಾರ್ತೆಗಳಲ್ಲಿ ಜೀಸಸ್ ಹೇಳಿದ ಆ ದೃಷ್ಟಾಂತ ಕತೆಗಳು, ಸಾಮತಿಗಳು (ಪ್ಯಾರಬಲ್‍ಗಳು) ಯಾವುದಿವೆಯೋ ಅವು ನೇರವಾಗಿ ಇಲ್ಲಿ ಜಾನ್‍ನಲ್ಲಿ ಕಾಣಸಿಗುವುದಿಲ್ಲ. ಕಾರಣವೇನು?</p>
		<p>ಧಾರ್ಮಿಕ ಗುರುಗಳು, ಪ್ರವಚನಕಾರರು ಬೇರೆ ಬೇರೆ ವಿಧಗಳಲ್ಲಿ ಧರ್ಮ ಪ್ರಚಾರ ಮಾಡುತ್ತಾರೆ ತಾನೆ? ಅಂದಿನ ಯಹೂದಿಗಳ ಸಂಪ್ರದಾಯ ದಂತೆ, ಬಹುಶಃ ಜೀಸಸ್ ಸಹ ಈ ರೀತಿ ಕತೆಗಳನ್ನು ಹೇಳಿ, ದೃಷ್ಟಾಂತಗಳನ್ನು ಕೊಟ್ಟು ಕೊಟ್ಟೇ ಬೋಧನೆ ಮಾಡಿದ್ದಿರಬಹುದು. ಆದರೆ, ಈ ಜಾನ್‍ನ ಸುವಾರ್ತೆಯಲ್ಲಿ ಅವು ಮಾಯವಾಗಿ, ಆ ಸ್ಥಳಗಳಲ್ಲಿ 'ಸಂವಾದ'ಗಳು ತಲೆದೋರುತ್ತವೆ. ಪ್ಲೇಟೋ ನಡೆಸಿದ ಸಂವಾದಗಳು ನೆನಪಿಗೆ ಬರುತ್ತವೆಯೇ?<sup><a epub:type="noteref" href="999-aside.xhtml#id-002-03">೩</a></sup> ಆ ಕಾಲದಲ್ಲಿ ಗ್ರೀಕರಲ್ಲಿ ಪ್ರಚಲಿತವಾಗಿದ್ದು, ಅವರ ಮನಸ್ಸನ್ನು ಆಕರ್ಷಿಸುತ್ತಿದ್ದುದೂ ಈ ಬಗೆಯ ಮಾತುಕತೆಯ ವಿಧಾನವೇ.<sup><a epub:type="noteref" href="999-aside.xhtml#id-002-04">೪</a></sup> ಬಹುಶಃ ಜಾನ್‍ನು ಆ ಕಾರಣಕ್ಕೇ ತನ್ನ ಸುವಾರ್ತೆಯಲ್ಲೂ ಈ ಪ್ರಶ್ನೋತ್ತರ ವಿಧಾನವನ್ನೇ ಅನುಸರಿಸಿರಬೇಕು.</p>
		<p>ಇದರಲ್ಲಿ ಮೊದಲ ಮೂರು ಸುವಾರ್ತೆಗಳಲ್ಲಿದ್ದಂತೆಯೇ ಹೆಜ್ಜೆ ಹೆಜ್ಜೆಗೂ ಕಾಣಸಿಗುವ ಗುರುತುಗಳು, ಚಿಹ್ನೆಗಳು, ಸಂಜ್ಞೆಗಳು ಹಿಂದಿನ ಪ್ರವಾದಿಗಳ ಹೇಳಿಕೆಯ, ಭವಿಷ್ಯವಾಣಿಯ ಅಥವಾ ಸತ್ಯವನ್ನು ಸ್ಥಾಪಿಸುವ ವಿಚಾರಗಳ ಪೂರೈಕೆಗಳಾಗಿ ಇವೆ, ನಿಜ. ಜೊತೆಗೆ. ಕೃತಿಯುದ್ದಕ್ಕೂ ಒಂದು ಅಂಶ ಎದ್ದು ಕಾಣುತ್ತದೆ:</p>
		<p>ಯೇಸುವಿನ ಸಮಕಾಲೀನರಲ್ಲಿ ಅವನು ಸಾಂಕೇತಿಕವಾಗಿ ಆಲಂಕಾರಿಕ ವಾಗಿ ಸೂಚ್ಯವಾಗಿ ಆಡುತ್ತಿದ್ದ ಮಾತುಗಳನ್ನ ಹಲವರು ಸರಿಯಾಗಿ ಗ್ರಹಿಸುತ್ತಿರಲಿಲ್ಲ. ಅವನ ತಾಯಿಯಾಗಲೀ, ಸೋದರರು, ಶಿಷ್ಯವೃಂದ, ಸ್ನೇಹಿತರು, ಯಹೂದೀಯ ರಬ್ಬಿಗಳು, ಪುರೋಹಿತರು, ಯಾಜಕರು, ಸಮೇರಿಯಾದ ಹೆಂಗಸು, ಪಾಂಟಿಯಸ್ ಪೈಲೇಟ್, ಹೆರೋಡ್ ಆಗಲಿ ಹೀಗೆ ಒಬ್ಬೊಬ್ಬರೂ, ಯೇಸು ಆಡುತ್ತಿದ್ದ ಮಾತುಗಳಲ್ಲಿ ಅಡಗಿದ್ದ ಅರ್ಥಕ್ಕೇ ಸಂಚಕಾರ ತಂದುಕೊಳ್ಳುತ್ತಿದ್ದರು; ಅಥವಾ ಅವನ ವರ್ತನೆಯನ್ನ ಕಂಡು ಸುಮ್ಮನೆ ಮೂಕವಿಸ್ಮಿತರಾಗುತ್ತಿದ್ದರು. ಎಷ್ಟೋ ಬಾರಿ ಯೇಸುವೇ ವಿವರಿಸಿ ಹೇಳಬೇಕಾದ ಸಂದರ್ಭಗಳು ಎದುರಾಗಿದ್ದವು; ಅವನ್ನೂ ಸುವಾರ್ತೆಕಾರ ದಾಖಲಿಸಿದ್ದಾನೆ.</p>
		<p>ಕೆಲವೊಮ್ಮೆ ಕೆಲವು ಮಾಧ್ಯಮದ ವರದಿಗಾರರಂತೆ, ವಾರ್ತಾಲಾಪ ದೊಂದಿಗೆ ಹಿತಮಿತವಾಗಿ ತನ್ನ ಟಿಪ್ಪಣಿಯನ್ನು ಸೇರಿಸಿದ್ದೂ ಉಂಟು.<em>ಹಾಗೆಂದರೆ,</em>ಎನ್ನುತ್ತ ತನ್ನ ವ್ಯಾಖ್ಯಾನ ಕೊಡುವದುಂಟು.<sup><a epub:type="noteref" href="999-aside.xhtml#id-002-05">೫</a></sup> ಏನೇ ಆಗಲಿ, ಮಾತುಕತೆಗಳು ಸಾಮಾನ್ಯ ಮಟ್ಟಕ್ಕಿಂತ ಇನ್ನೂ ಎತ್ತರದ ಭಾವುಕ ಸ್ತರದಲ್ಲಿ ವಿಹರಿಸುತ್ತಿರುತ್ತವೆ.</p>
		<p>ಪವಾಡವೆನ್ನಿ, ಚಿಹ್ನೆಯೆನ್ನಿ, ದೇವತೇಜ ಸಂಭವನಾದ<sup><a epub:type="noteref" href="999-aside.xhtml#id-002-06">೬</a></sup> ಯೇಸುವೆಸಗಿದ, ಬೇರೆ ಸುವಾರ್ತೆಗಳಲ್ಲಿಲ್ಲದ ಕೆಲವು ಘಟನೆಗಳನ್ನ 'ಸಂಕೇತ'ಗಳಾಗಿ ಜಾನ್ ಪ್ರಸ್ತಾಪಿಸುತ್ತಾನೆ: ನೀರನ್ನು ದ್ರಾಕ್ಷಾರಸವಾಗಿಸಿದ್ದು, ಕ್ಯಾನಾದಲ್ಲಿ ಅಧಿಕಾರಿಯ ಮಗನನ್ನು ಗುಣಪಡಿಸಿದ್ದು, ಹೆಳವ ಅಂಗವಿಕಲನೊಬ್ಬನನ್ನು ಓಡಾಡುವಂತೆ ಮಾಡಿದ್ದು, ಹುಟ್ಟುಕುರುಡನಿಗೆ ದೃಷ್ಟಿ ಬರಿಸಿದ್ದು, ಸತ್ತುಹೋಗಿದ್ದ ಲಜಾ಼ರಸ್‍ನನ್ನು ಬದುಕಿಸಿದ್ದು, ಇತ್ಯಾದಿ. ಒಂದೊಂದೂ ಯೇಸುವಿನ ದೈವತ್ವದ ಸಮರ್ಥನೆಗೇ ಮೀಸಲು. ಒಟ್ಟಾರೆ, ಈ ನಾಲ್ಕನೆಯ ಸುವಾರ್ತೆ ಅನನ್ಯವಾದದ್ದು.</p>
		<p>ನಾಲ್ಕೂ ಸುವಾರ್ತೆಗಳನ್ನು ತೌಲನಿಕವಾಗಿ ವಿಮರ್ಶಿಸುತ್ತಾ ಈ ಕೊನೆಯ, ನಾಲ್ಕನೆಯ ಸುವಾರ್ತೆ ಹೇಗಿದೆ. ಇಲ್ಲಿ ಏನಿದೆ, ಏನಿಲ್ಲ- ನೋಡೋಣ:</p>
		<p>ಸಂತ ಜಾನ್‍ನ ಮತ್ತು ಇನ್ನುಳಿದ ಮೂರು ಸುವಾರ್ತೆಗಳ ಸಾಮ್ಯ-ವೈಷಮ್ಯಗಳನ್ನು ಗುರುತಿಸುವಾಗ ಜಾನ್‍ನ ಸುವಾರ್ತೆಯಲ್ಲಿ ಮಾತ್ರ ಇದ್ದು ಬೇರೆ ಸುವಾರ್ತೆಗಳಲ್ಲಿ ಇಲ್ಲದಿರುವುದನ್ನ ಹೀಗೆ ಪಟ್ಟಿ ಮಾಡಬಹುದು:</p>
		<p>೧). ಪ್ರಸ್ತಾವನೆ (ಜಾನ್ ೧:೧-೮)</p>
		<p>೨). ಕುರುಹುಗಳು, ಕಾನಾದಲ್ಲಿ ವಿವಾಹಕೂಟದಿಂದ ಪ್ರಾರಂಭ (೨:೧-೧೨)</p>
		<p>೩). ನಿಕೊದೆಮಸ್‍ನೊಂದಿಗೆ ಸಂವಾದ (೨:೨೩-೩:೨೧)</p>
		<p>೪). ಯೇಸು ಮತ್ತು ಅವನ ಶಿಷ್ಯರು ಜನರನ್ನು ಬ್ಯಾಪ್ಟೈಸ್ ಮಾಡುವುದು (೩:೨೨-೨೬; ೪:೧-೨)</p>
		<p>೫). ಬಾವಿಯ ಬಳಿ ಸಮೇರಿಯದ ಹೆಂಗಶು (೪:೧-೪೨)</p>
		<p>೬). ಬೆಥೆಸ್ದಾದ ಕೊಳದ ಬಳಿ ರೋಗಿಯನ್ನು ಗುಣಪಡಿಸಿದ್ದು (೫:೧-೧೮)</p>
		<p>೭). ಐದುಸಹಸ್ರ ಜನರಿಗೆ ಭೋಜನ ಒದಗಿಸಿದ್ದುದರ ವಿವರಗಳು (೬:೧, ೩-೬ ಇತ್ಯಾದಿ)</p>
		<p>೮). ಜೀವನದ ಆಹಾರದಬಗ್ಗೆ ಪ್ರವಚನ (೬:೨೨-೬೫)</p>
		<p>೯). ವ್ಯಭಿಚಾರದ ಆರೋಪಿ ಹೆಂಗಸಿನ ಪ್ರಕರಣ (೭:೫೨-೮:೧೧)</p>
		<p>೧೦). ಹುಟ್ಟು ಕುರುಡನಿಗೆ ಕಣ್ಣು ಬರಿಸಿದ್ದು (೯:೧-೪೧)</p>
		<p>೧೧). ಸತ್ತ ಲಾಜರಸ್‍ನಿಗೆ ಜೀವವಿತ್ತು ಎಬ್ಬಿಸಿದ್ದು (೧೧:೧-೪೪)</p>
		<p>೧೨). ತನ್ನ ಶಿಷ್ಯರ ಕಾಲುಗಳನ್ನು ಯೇಸು ತೊಳೆದದ್ದು (೧೩:೧-೨೦)</p>
		<p>೧೩). ಯೇಸು ಮೆಚ್ಚಿದ ಶಿಷ್ಯೋತ್ತಮ (೧೩:೨೩-೨೫, ೧೯:೨೬-೨೭ ಇತ್ಯಾದಿ)</p>
		<p>೧೪). ಅಂತಿಮ ಭೋಜನದ ವೇಳೆಯ ಪ್ರವಚನ, ಪ್ಯರಕ್ಲೀಟ್, ದ್ರಾಕ್ಷಾರಸ ಮತ್ತು ಶಾಖೆಗಳ ಪ್ರಸ್ತಾಪ (೧೩:೩೧-೧೬:೩೩)</p>
		<p>೧೫). ಯೇಸುವಿನ ಪ್ರಮುಖ ಪ್ರಾರ್ಥನೆ(೧೭:೧-೨೬)</p>
		<p>೧೬). ಪೈಲೇಟ್‍ನ ಸಮ್ಮುಖದಲ್ಲಿ ನಡೆದ ವಿಚಾರಣೆಯ ಬಗ್ಗೆ ಹೊಸ ವಿವರಗಳು (೧೮:೨೮-೧೯:೨೬)</p>
		<p>೧೭). ಶಿಲುಬೆಗೆ ಏರಿಸಿದುದರ ಬಗ್ಗೆ ಹೊಸ ವಿವರಗಳು (೧೯:೨೦-೨೪, ೨೬-೨೮ ಇತ್ಯಾದಿ)</p>
		<p>೧೮). ಪುನರುತ್ಥಾನ; ಮೇರಿ ಮಗ್ದಲೀನಾಗೆ ಮಾತ್ರಾ ದರ್ಶನ (೨೦:೧೧-೧೮)</p>
		<p>೧೯). ಥಾಮಸನಿಗೆ ಪುನರುತ್ಥಾನ ದರ್ಶನ (೨೦:೨೪-೨೯)</p>
		<p>೨೦). ಗೆಲಿಲೀ/ಟಿಬಿರಿಯಾಸ್ ಕಡಲ ಬಳಿ ಇನ್ನೊಮ್ಮೆ ಪುನರುತ್ಥಾನ, ಈ ಬಾರಿ ಪೀಟರ್‍ನೊಂದಿಗೆ ಯೇಸುವಿನ ಮಾತುಕತೆ (೨೧:೧-೨೫)</p>
		<p>೨೧). ಎರಡು ಬಾರಿ ಮುಕ್ತಾಯ (೨೦:೩೦-೩೧; ೨೧:೨೪-೨೫).</p>
		<p>ಇನ್ನೂ ಹೆಚ್ಚು ವಿವರಗಳಿಗೆ ನೋಡಿ: ಪ್ರೊ| ಫೆಲಿಕ್ಸ್ ಜಸ್ಟ್, <em>ಕ್ಯಾಥೋಲಿಕ್ ರಿಸೌರ್ಸಸ್ ಡಾಟ್ ಆರ್ಗ್</em> ಅಂತರ್‍ಜಾಲ ತಾಣ.</p>
	</section>
</body>
</html>

