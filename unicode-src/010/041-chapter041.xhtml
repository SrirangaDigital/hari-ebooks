<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-041">
		<h1 class="level1-title" epub:type="title"><span class="num">೪೧ ::</span> ಜಾನ್‍ನ ಸುವಾರ್ತೆಯ ಶೈಲಿ :: ಒಂದು ಸಂಖ್ಯಾಶಾಸ್ತ್ರೀಯ ಅಧ್ಯಯನ</h1>
		<p>ಮಾಹಿತಿಯ ಅಂಕಿ-ಅಂಶಗಳನ್ನು ಕಲೆ ಹಾಕಿ, ವಿಂಗಡಿಸಿ, ವಿಮರ್ಶಿಸಿ ತೌಲನಿಕ ಅಭ್ಯಾಸ ಮಾಡುವ ವಿಧಾನವೊಂದು ಬಳಕೆಯಲ್ಲಿದೆ. ಆ ವಿಧಾನಕ್ಕೆ ಒಳಪಡಿಸಿದಾಗ ಈ ನಾಲ್ಕನೆಯ ಸುವಾರ್ತೆ ಬೇರೆ ಸಮಾನದೃಷ್ಟಿಯ ಮೂರು ಸುಸಂದೇಶಗಳಿಂದ ಹೇಗೆ ವಿಭಿನ್ನವಾಗಿಯೂ, ವಿಶೇಷವಾಗಿಯೂ ಎದ್ದು ತೋರುತ್ತದೆ ಎಂಬುದು ಸ್ವಾರಸ್ಯಕರವಾಗಿದೆ.</p>
		<p>ಸುವಾರ್ತೆಗಳನ್ನ ಅವಲೋಕಿಸಿದಾಗ ಜೀಸಸ್ ತನ್ನ ಬಗ್ಗೆ ತಾನೇ ಹೇಳಿಕೊಳ್ಳುವುದು ಎಲ್ಲಿ ಹೆಚ್ಚು? ಅದು ಜಾನ್‍ನ ಸುವಾರ್ತೆಗಳಲ್ಲಿ ಮಾತ್ರ.</p>
		<section class="level2 numbered" id="id-041.1">
			<h2 class="level2-title" epub:type="title">ನಾನಿದ್ದೇನೆ:</h2>
			<p>ಈ ಬಗೆಯ 'ನಾನಿದ್ದೇನೆ' ('ಅಹಂ ಅಸ್ಮಿ') ಉವಾಚಗಳು<sup><a epub:type="noteref" href="999-aside.xhtml#id-041-01">೧</a></sup>ಎಲ್ಲೆಲ್ಲಿ ಬರುತ್ತವೆ ನೋಡಿ:</p>
			<ul>
				<li>ಮ್ಯಾಥ್ಯೂವಿನ ಸುವಾರ್ತೆಯಲ್ಲಿ ನಾಲ್ಕು ಕಡೆ,<sup><a epub:type="noteref" href="999-aside.xhtml#id-041-02">೨</a></sup></li>
				<li>ಲ್ಯೂಕ್‍ನ ಸುವಾರ್ತೆಯಲ್ಲಿ ಐದು ಕಡೆ,<sup><a epub:type="noteref" href="999-aside.xhtml#id-041-03">೩</a></sup></li>
				<li>ಮಾರ್ಕ್‍ನ ಸುವಾರ್ತೆಯಲ್ಲಿ ಮೂರು ಕಡೆಗಳಲ್ಲಿ<sup><a epub:type="noteref" href="999-aside.xhtml#id-041-04">೪</a></sup> ಮತ್ತು</li>
				<li>ಜಾನ್‍ನ ಸುವಾರ್ತೆಯಲ್ಲಿ ಹತ್ತೊಂಬತ್ತು ಕಡೆ.<sup><a epub:type="noteref" href="999-aside.xhtml#id-041-05">೫</a></sup></li>
			</ul>
		</section>
		<section class="level2 numbered" id="id-041.2">
			<h2 class="level2-title" epub:type="title">ಅಹಂ ಏವ ಸ್ವಯಂ ಇದಂ ವದಾಮಿ:</h2>
			<p>ನಂಬದವರನ್ನೂ ನಂಬಿಸಿ, ನಂಬಿದವರನ್ನ ಸರಿದಾರಿಯಲ್ಲಿ ಮುನ್ನಡೆಸುವ ಅಧಿಕಾರ ತನಗಿದೆಯೆಂದು ಹೇಳಿಕೊಳ್ಳುವ ಆತ್ಮವಿಶ್ವಾಸದ ಮಾತುಗಳು ಅಧಿಕೃತ ಘೋಷಣೆಗಳು ಹೆಚ್ಚು ಹೆಚ್ಚಾಗಿ ಸಿಗುವುದೂ ಜಾನ್‍ನ ಸುವಾರ್ತೆಯಲ್ಲೇ. ಈ ಬಗೆಯ 'ಅಹಂ ಏವ ಸ್ವಯಂ ಇದಂ ವದಾಮಿ'<sup><a epub:type="noteref" href="999-aside.xhtml#id-041-06">೬</a></sup> ಉವಾಚಗಳು ಎಲ್ಲೆಲ್ಲಿ ಬರುತ್ತವೆ ನೋಡೋಣ:</p>
			<ul>
				<li>ಮ್ಯಾಥ್ಯೂವಿನ ಸುವಾರ್ತೆಯಲ್ಲಿ ಐದು ಕಡೆ,<sup><a epub:type="noteref" href="999-aside.xhtml#id-041-07">೭</a></sup></li>
				<li>ಲ್ಯೂಕ್‍ನ ಸುವಾರ್ತೆಯಲ್ಲಿ ಮೂರು ಕಡೆ,<sup><a epub:type="noteref" href="999-aside.xhtml#id-041-08">೮</a></sup></li>
				<li>ಮಾರ್ಕ್‍ನ ಸುವಾರ್ತೆಯಲ್ಲಿ ಎರಡು ಕಡೆ,<sup><a epub:type="noteref" href="999-aside.xhtml#id-041-09">೯</a></sup>ಮತ್ತು</li>
				<li>ಜಾನ್‍ನ ಸುವಾರ್ತೆಯಲ್ಲಿ ಹತ್ತು ಕಡೆ.<sup><a epub:type="noteref" href="999-aside.xhtml#id-041-10">೧೦</a></sup></li>
			</ul>
			<p>ಇದಕ್ಕೆ ಕಾರಣ ಸ್ಪಷ್ಟವಾಗಿಯೇ ಇದೆ. ನಾಲ್ಕನೆಯ ಸುವಾರ್ತೆಕಾರನಿಗೆ ಯೇಸು ಪ್ರವಾದಿಗಿಂತ ಮಿಗಿಲಾಗಿ 'ದೇವರಾಗಿ' ತೋರಿಬಂದಿದ್ದಾನೆ. ಉಳಿದ ಸುವಾರ್ತೆಕಾರರು ಅವನ ಶಿಷ್ಯರು ಅಷ್ಟೇ; ಜಾನ್ ಯೇಸುವಿನ ಪರಮ ಶಿಷ್ಯ. ಉಳಿದವರು ಯೇಸುವನ್ನು ಬಲ್ಲವರು, ಅನುಯಾಯಿಗಳು; ಅವನ ಅಂತರಂಗವನ್ನ ಚೆನ್ನಾಗಿ ಅರಿತವನೆಂದುಕೊಂಡ ಜಾನ್, ಅವನ ಮೆಚ್ಚಿನ ಶಿಷ್ಯ. ಯೇಸುವಿನ ಇಹಲೋಕದ ವ್ಯಾಪಾರವೆಲ್ಲ 'ದೈವನಿಯೋಜಿತ'ವೆಂದು ಉಳಿದ ಸುವಾರ್ತೆಕಾರರು ಬಣ್ಣಿಸಹೊರಟರೆ, ಜಾನ್ ಯೇಸುವಿನ ನುಡಿ ನಡೆ ವರ್ತನೆಗಳನ್ನೆಲ್ಲ 'ದೇವರ'ದ್ದನ್ನಾಗಿಯೇ ಪ್ರತಿಬಿಂಬಿಸಲು ಪ್ರಯತ್ನಿಸುತ್ತಾನೆ. ಮಿಕ್ಕ ಸುವಾರ್ತೆಕಾರರ ಕಣ್ಣಲ್ಲಿ ಯೇಸು ಮಾನವನಾಗಿ ಹುಟ್ಟಿ, ಬೆಳೆದು, ತನ್ನ ಅಮಾನುಷ ಕೃತ್ಯ, ಅಪೂರ್ವ ಪ್ರತಿಭೆ, ಅಸದೃಶ ದಿವ್ಯಶಕ್ತಿ (ಕರಿಸ್ಮಾ)ದ ಬಲದಿಂದ 'ದೈವತ್ವ'ಕ್ಕೆ 'ಏರಿದ' ವ್ಯಕ್ತಿ. ಜಾನ್‍ನಿಗೆ ಹಾಗಲ್ಲ; ದೇವಲೋಕದಿಂದ ಇಳಿದು ಬಂದ ಅವತಾರ ಯೇಸು. ಈ ಅವತಾರ ಹೇಗೆ ನಡೆಯಬೇಕು ಹೇಗಿರಬೇಕೆಂದು ಪೂರ್ವನಿಯೋಜಿತವಾಗಿ, ಪುರಾಣಗ್ರಂಥಗಳಲ್ಲಿ ಸೂಚನೆ ಯಿರುವುದೇನೋ ನಿಜ, ಆದರೆ, ಅವೆಲ್ಲ ಆಮೇಲೆ ಹೊಂದಾಣಿಸಿಕೊಂಡ ಭವಿಷ್ಯ ವಾಣಿಗಳೆಂದು ಚರ್ಚಿಸಲು ಆಸ್ಪದಕೊಡಲು ಜಾನ್ ಸಿದ್ಧನಿಲ್ಲ. ದೇವರು ಮಾನವ ಪುತ್ರನಾಗಿ ಎಸಗುವ ಕಾರ್ಯಗಳಿಗೆ, ಅವು ಯಾವುದೇ ಇರಲಿ, ಘನವಾದ ಉದ್ದೇಶ ಇದ್ದೇ ಇರುತ್ತದೆ ಎಂಬ ದೃಢವಿಶ್ವಾಸ ಜಾನ್‍ನದು.</p>
			<p>ಆತ್ಮಾಹುತಿ ಮಾಡಿಕೊಂಡು, ತನ್ನನ್ನೇ ಬಲಿಕೊಟ್ಟುಕೊಂಡನೇ? ಅದೇಕೆ? ಎನ್ನುವ ಸಂದೇಹಿಗಳಿಗೆ ಜಾನ್‍ನ ಉತ್ತರ, ಯೇಸು ಒಂದು ಅಪೂರ್ವ 'ದೈವೀ ಕುರಿಮರಿ' (ಲ್ಯಾಂಬ್ ಆಫ್ ಗಾಡ್).<sup><a epub:type="noteref" href="999-aside.xhtml#id-041-11">೧೧</a></sup></p>
		</section>
		<section class="level2 numbered" id="id-041.3">
			<h2 class="level2-title" epub:type="title">ತಾನು ಮತ್ತು ತನ್ನ ತಂದೆ:</h2>
			<p>ತಾನು ಮತ್ತು ತನ್ನ ತಂದೆ ಭಗವಂತನಿಗೆ ಇರುವ ಪವಿತ್ರ ಸಂಬಂಧವನ್ನ ಸೂಚ್ಯವಾಗಿಯೂ, ಕೆಲವೊಮ್ಮೆ ವಾಚ್ಯವಾಗಿಯೂ ಉಲ್ಲೇಖಿಸುವ ಮತ್ತು ವಿಶದೀಕರಿಸುವ ಪ್ರಸಂಗಗಳು ಯೇಸುವಿನ ಬೋಧನೆಯಲ್ಲಿ ಒಂದು ಪ್ರಮುಖ ಅಂಶ. ಈ ವಿಚಾರವಾಗಿ ಬರುವುದು</p>
			<ul>
				<li>ಮ್ಯಾಥ್ಯೂವಿನಲ್ಲಿ ಒಂದು ಬಾರಿ,<sup><a epub:type="noteref" href="999-aside.xhtml#id-041-12">೧೨</a></sup></li>
				<li>ಮಾರ್ಕ್‍ನಲ್ಲಿ ಒಂದು ಬಾರಿ,<sup><a epub:type="noteref" href="999-aside.xhtml#id-041-13">೧೩</a></sup>ಮತ್ತು</li>
				<li>ಲ್ಯೂಕ್‍ನಲ್ಲಿ ಒಂದು ಬಾರಿ.<sup><a epub:type="noteref" href="999-aside.xhtml#id-041-14">೧೪</a></sup></li>
				<li>ಅದೇ ಜಾನ್‍ನಲ್ಲಿಯಾದರೂ -ಹೀಗೆ ಏಳು ಬಾರಿ.<sup><a epub:type="noteref" href="999-aside.xhtml#id-041-15">೧೫</a></sup></li>
			</ul>
			<p>ಅದರಲ್ಲೂ 'ನಾನು ಮತ್ತು ನನ್ನ ತಂದೆ ಒಂದೇ'<sup><a epub:type="noteref" href="999-aside.xhtml#id-041-16">೧೬</a></sup> ಎಂಬ ಅದ್ವೈತ ಭಾವನೆಯ ಪ್ರತಿಪಾದನೆಯಂತೂ ಅತಿ ಮುಖ್ಯ.</p>
		</section>
		<section class="level2 numbered" id="id-041.4">
			<h2 class="level2-title" epub:type="title">ತಾನು ಅವತರಿಸಿರುವುದು ಯಾವ ಉದ್ದೇಶಕ್ಕಾಗಿ?</h2>
			<p>ನುಡಿಯಲ್ಲಿ ನಡೆಯಲ್ಲಿ ಬಾಳಿನಲ್ಲಿ ಏನನ್ನು ಸಾಧಿಸಿ ಜನಗಳಿಗೆ ತೋರಿಸಲಿಕ್ಕಾಗಿ? ಈ ಎಲ್ಲಾ ಗುರಿಯತ್ತ ಬೊಟ್ಟು ಮಾಡಿ ತೋರಿಸುವ ಯೇಸುವಿನ ಮಾತುಗಳು ಬೇರೆ ಸುವಾರ್ತೆಗಳಿಗಿಂತ ಲ್ಯೂಕ್ ಮತ್ತು ಜಾನ್‍ನಲ್ಲೇ ಹೆಚ್ಚು.</p>
			<ul>
				<li>ಮ್ಯಾಥ್ಯೂವಿನ ಸುವಾರ್ತೆಯಲ್ಲಿ ಹೀಗೆ ನಾಲ್ಕು ಕಡೆ,<sup><a epub:type="noteref" href="999-aside.xhtml#id-041-17">೧೭</a></sup></li>
				<li>ಮಾರ್ಕ್‍ನ ಸುವಾರ್ತೆಯಲ್ಲಿ ಹೀಗೆ ಮೂರು ಕಡೆ,<sup><a epub:type="noteref" href="999-aside.xhtml#id-041-18">೧೮</a></sup></li>
				<li>ಲ್ಯೂಕ್‍ನ ಸುವಾರ್ತೆಯಲ್ಲಿ ಹೀಗೆ ಏಳು ಕಡೆ,<sup><a epub:type="noteref" href="999-aside.xhtml#id-041-19">೧೯</a></sup>ಮತ್ತು</li>
				<li>ಜಾನ್‍ನ ಸುವಾರ್ತೆಯಲ್ಲಿ ಹೀಗೆ ಏಳು ಕಡೆ<sup><a epub:type="noteref" href="999-aside.xhtml#id-041-20">೨೦</a></sup>' <em>ಅಹಂ ಏವ ಇತ್ಥಂ ಕರಿಷ್ಯಾಮಿ'</em>ಘೋಷಣೆಗಳನ್ನ ನಾವು ಕಾಣುತ್ತೇವೆ.</li>
			</ul>
		</section>
		<section class="level2 numbered" id="id-041.5">
			<h2 class="level2-title" epub:type="title">ಸತ್ಯಕ್ಕೇ ಕೊನೆಗೆ ಜಯ:</h2>
			<p>ಯೇಸು ಬರುವುದಕ್ಕೆ ಮುನ್ನ ಅವನ ಜನಾಂಗದವರು ತಮ್ಮ ಸಾಮಾನ್ಯ ಹಾಗೂ ಆಧ್ಯಾತ್ಮಿಕ ಜೀವನಕ್ಕೆ ಆಧಾರವಾಗಿ ಕೆಲವು ಧರ್ಮಗ್ರಂಥಗಳನ್ನ ಇಟ್ಟುಕೊಂಡಿದ್ದರು. ಲಿಖಿತ ರೂಪದಲ್ಲಿದ್ದ ಅವುಗಳಲ್ಲಿ ಒಂದು ರೀತಿಯ ಕಾಲಗ್ರಂಥದ ಕೆಲವು ಅಂಶಗಳೂ ಇದ್ದವು. ಮುಂಬರುವ ದಿನಗಳಲ್ಲಿ ಒಂದಾನೊಂದು ದಿನ ಹೀಗಾಗಬಹುದು, ಇಂಥ ದೈವಾಂಶ ಸಂಭೂತನೊಬ್ಬ ಅವತರಿಸಬಹುದು, ಮಾರ್ಗದರ್ಶಕನಾಗಿ ಮುನ್ನಡೆದಾಗ ಹಲವರು ಹಿಂಬಾಲಿಸಬಹುದು, ಅವನನ್ನು ಅರಿಯದೇ ಹೋದ ಕೆಲವರು ಹೀಯಾಳಿಸ ಬಹುದು, ಅವರು ಅವನನ್ನು ತೊಂದರೆಗೆ ಒಳಪಡಿಸಲೂ ಬಹುದು. ಆದರೆ 'ಸತ್ಯಕ್ಕೇ ಕೊನೆಗೆ ಜಯ' ಇತ್ಯಾದಿ ಭವಿಷ್ಯವಾಣಿಗಳು ಆ ಹಿಂದಿನ ಧರ್ಮ ಗ್ರಂಥಗಳಲ್ಲಿ ಸೂಚ್ಯವಾಗಿಯೂ, ಸಾಂಕೇತಿಕವಾಗಿಯೂ, ಪ್ರತಿಮಾರೂಪಕ ವಾಗಿಯೂ, ಕೆಲವೆಡೆ ವಾಚ್ಯವಾಗಿಯೂ ವಿವರಿಸಲ್ಪಟ್ಟಿದ್ದವು. ಧಾರ್ಮಿಕ ಪ್ರವಚನಗಳು ನಡೆದಾಗ, ಈ ಭಾಗಗಳ ಪಠನ ವ್ಯಾಖ್ಯಾನಗಳು ನೊಂದವರನ್ನು ಸಂತೈಸುವ, ಕನಸು ಕಾಣುವವರಿಗೆ ಆಹಾರವಾಗುತ್ತಿದ್ದವು. ಅಶಾದಾಯಕವಾಗಿದ್ದ ಈ ಮಾತುಗಳು ಹಲವರು ಧರ್ಮಭೀರುಗಳ ನಾಲಗೆಯಲ್ಲಿ ನಲಿದಾಡುತ್ತಲೂ ಇದ್ದವು. ಸುವಾರ್ತೆಗಳಲ್ಲಿ ಈ ಭವಿಷ್ಯವಾಣಿಗಳು ತನ್ನಿಂದಲೇ ನೆರವೇರುತ್ತಿವೆ ಎಂಬ ಮಾತುಗಳನ್ನ ಸಹ ಯೇಸು ತನ್ನ ಬೋಧನೆಯ ಸಮರ್ಥನೆಗಾಗಿ ಬಳಸಿಕೊಂಡದ್ದುಂಟು.</p>
			<ul>
				<li>ಮ್ಯಾಥ್ಯೂವಿನ ಸುವಾರ್ತೆಯಲ್ಲಿ ಒಂದು ಕಡೆ,<sup><a epub:type="noteref" href="999-aside.xhtml#id-041-21">೨೧</a></sup></li>
				<li>ಮಾರ್ಕ್‍ನ ಸುವಾರ್ತೆಯಲ್ಲಿ ಒಂದು ಕಡೆ,<sup><a epub:type="noteref" href="999-aside.xhtml#id-041-22">೨೨</a></sup></li>
				<li>ಲ್ಯೂಕ್‍ನ ಸುವಾರ್ತೆಯಲ್ಲಿ ಐದು ಕಡೆ.<sup><a epub:type="noteref" href="999-aside.xhtml#id-041-23">೨೩</a></sup></li>
				<li>ಜಾನ್‍ನ ಸುವಾರ್ತೆಯಲ್ಲಿ <em>'ಯದುಕ್ತಂ ಏವ ಅದ್ಯ ಭವತಿ'</em>ಘೋಷಣೆಗಳನ್ನ ನಾವು ಕಾಣುತ್ತೇವೆ.</li>
			</ul>
		</section>
		<section class="level2 numbered" id="id-041.6">
			<h2 class="level2-title" epub:type="title">ಪವಾಡಗಳು:</h2>
			<p>ಹಾಗೆ ನೋಡಿದರೆ, ಕಾರಣಿಕ ಪುರುಷ ಯೇಸುವೇ ಒಂದು ಪವಾಡ ಎನ್ನುವ ಅರ್ಥಗರ್ಭಿತ ಮಾತನ್ನು ಅಧ್ಯಯನದ ಉಪಸಂಹಾರಕ್ಕೆ ಇರಿಸಿಕೊಳ್ಳೋಣ, ಈಗ ಅವನು ನಡೆಸಿದ ಪವಾಡಗಳನ್ನು ಸುವಾರ್ತೆಕಾರರು ಹೇಗೆ ದಾಖಲಿಸಿದ್ದಾರೆ, ಯಾವ ಪ್ರಮಾಣದಲ್ಲಿ ಬಳಸಿಕೊಂಡಿದ್ದಾರೆ ಎಂಬುದರ ಕಡೆ ಗಮನ ಹರಿಸೋಣ.</p>
			<p>'ಇಲ್ಲಿ ಏನಿಲ್ಲ?' ಎಂಬ ಅಧ್ಯಾಯದಲ್ಲಿ ಈಗಾಗಲೇ ನಾವು ನೋಡಿದ್ದೇವೆ, ನಾಲ್ಕನೆಯ ಸುವಾರ್ತೆಕಾರ ಬೇರೆಯವರಂತೆ ಚಮತ್ಕಾರದ ಘಟನೆಗಳಿಗೆ ಆದ್ಯತೆಕೊಡುವವನಲ್ಲ. ಯೇಸುವಿನ ಮಹಾತ್ಮ್ಯವನ್ನು ವೈಭವೀಕರಿಸುವ ಈ ಘಟನೆಗಳು ಸುವಾರ್ತೆಗಳಲ್ಲಿವೆ.</p>
			<p>ಜಾನ್‍ನಲ್ಲಿ ಸಂಕೇತಗಳಿಗೇ ಒಜ್ಜೆ ಹೆಚ್ಚು. ಬರಿಯ ಚಮತ್ಕಾರದ ಘಟನೆಗಳಿಂದ ಅವಿಶ್ವಾಸಿಗಳ, ಅರೆ ವಿಶ್ವಾಸಿಗಳ ಬುದ್ಧಿಜೀವಿ ತಂಡವನ್ನು ಶಾಶ್ವತವಾಗಿ ಮನಸೆಳೆಯುವ ಕಾರ್ಯ ಅಷ್ಟಾಗಿ ಫÀಲಿಸದು ಎಂಬುದು ಗ್ರೀಕ್ ಚಿಂತಕನಿಗೆ ಗೊತ್ತಿತ್ತು. ಅವುಗಲ ಜಾಗದಲ್ಲಿ ಸಂಕೇತಗಳ ಪ್ರಭಾವ ಪರಿಣಾಮಕಾರಿ ಎಂಬುದೂ ಅವನಿಗೆ ಗೊತ್ತಿದ್ದ ವಿಚಾರ.</p>
			<p>ಹೀಗೆ ಸಂಕೇತಗಳ ಕುರುಹುಗಳ ವಿಚಾರ ಬಂದಾಗ, ಎಲ್ಲ ಪ್ರವಾದಿಗಳಂತೆ ಯೇಸುವಿಗೂ ಗೊತ್ತಿತ್ತು, ಕೊಟ್ಟ ಗುರುತು ಫಲಿಸಿತೇ ಎಂಬುದರ ಮೇಲೇ ಸಾಮಾನ್ಯ ಜನರಲ್ಲಿ ನಂಬಿಕೆ ಮೂಡುವುದು, ವರ್ಧಿಸುವುದೂ ಮತ್ತು ಉಳಿಯುವುದು ಅಂತ. ಈ ಬಗೆಯ ಸಂಕೇತಗಳ ಬಗ್ಗೆ ಯೇಸು ತನ್ನ ಬೋಧನೆಯಲ್ಲಿ ಪ್ರಸ್ತಾಪಿಸುವುದು ಮ್ಯಾಥ್ಯೂವಿನಲ್ಲಿ ಮೂರು ಕಡೆ,<sup><a epub:type="noteref" href="999-aside.xhtml#id-041-24">೨೪</a></sup> ಲ್ಯೂಕ್‍ನಲ್ಲಿ ಎರಡು ಕಡೆ<sup><a epub:type="noteref" href="999-aside.xhtml#id-041-25">೨೫</a></sup> ಮತ್ತು ಮಾರ್ಕ್‍ನಲ್ಲಿ ಒಂದು ಕಡೆ ಮಾತ್ರ.<sup><a epub:type="noteref" href="999-aside.xhtml#id-041-26">೨೬</a></sup></p>
			<p class="verse">ಕುರುಹುಗಳ ನೋಡದಲೆ, ವಿಸ್ಮಯಕೆ ಬೆರಗಾಗದಲೆ,<br />ಸುಮ್ಮಸುಮ್ಮನೆ ನಂಬುವ ಜನ ನೀವಲ್ಲ- ನನಗೆ ಗೊತ್ತು!<sup><a epub:type="noteref" href="999-aside.xhtml#id-041-27">೨೭</a></sup></p>
			<p>-ಎನ್ನುತ್ತಾನೆ ಯೇಸು; ಅನುಮಾನಿಸುವ ಪ್ರಿಯಶಿಷ್ಯನೆಂದೇ ಪ್ರಖ್ಯಾತನಾಗುವ ಥಾಮಸ್‍ನ ಪ್ರಕರಣದಲ್ಲಿ ಅವನನ್ನುದ್ದೇಶಿಸಿ ಆಡುವ ಮಾತಂತೂ ಜಾನ್‍ನಲ್ಲಿ<sup><a epub:type="noteref" href="999-aside.xhtml#id-041-28">೨೮</a></sup> ಮಾತ್ರ ಸಿಗುವ ಅನನ್ಯ ವಸ್ತು.</p>
			<p>ಜಾನ್‍ನಲ್ಲಿ ಬರುವ ಯೇಸುವಿನ ಈ ಮಾತುಗಳು ಬೇರೆ ಸುವಾರ್ತೆಗಳಲ್ಲಿ ಕಾಣಬರುವುದಿಲ್ಲ ಎಂಬುದೂ ಒಂದು ವಿಶೇಷವೇ.</p>
			<p>ಬೈಬಲ್‍ನ ಹಳೆಯ ಒಡಂಬಡಿಕೆಯಲ್ಲಿ ದೇವರು ಮೋಸೆಸ್‍ನಿಗೆ ದಶಾಜ್ಞೆಗಳನ್ನ ಇತ್ತು ಅವುಗಳನ್ನು ಪಾಲಿಸಲು ಆದೇಶವಿತ್ತ ಎಂಬುದು ಜನಜನಿತವಾದ ವಿಚಾರ.<sup><a epub:type="noteref" href="999-aside.xhtml#id-041-29">೨೯</a></sup> ಹತ್ತು ಎಂಬುದು ತಪ್ಪು; ಸರಿಯಾಗಿ ನೋಡಿದರೆ ಎಣಿಸಿದರೆ, ಅದರೊಳಗೆ ಇರುವುದು ಹದಿನಾಲ್ಕು ಆಜ್ಞೆಗಳು ಎಂಬುದು ಕೆಲವರ ವಾದ. ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ, ಬೈಬಲ್‍ನ್ನು ಕೂಲಂಕಷವಾಗಿ ಅಧ್ಯಯನ ಮಾಡಿದರೆ ಅದರಲ್ಲಿ ದೇವರು ನಮಗೆ ಇನ್ನೂರ ನಲವತ್ತೆಂಟು (೨೪೮) ಸಕಾರಾತ್ಮಕ ವಿಧಿಗಳನ್ನು ಆದೇಶಿಸಿದ್ದಾನೆ ಮತ್ತು ೩೬೫ ನಕಾರಾತ್ಮಕ ನಿಷೇಧಗಳನ್ನು ಆಜ್ಞಾಪಿಸಿದ್ದಾನೆ ಎಂದು ಅವರು ಹೇಳುತ್ತಾರೆ. ಜೊತೆಗೆ, ಆ ಸಂಖ್ಯೆಗಳು ಮನುಷ್ಯನ ಶರೀರದ ಒಟ್ಟು ೨೪೮ ಅಂಗಾಂಗಗಳನ್ನೂ, ೩೬೫ ಸ್ನಾಯುಗಳನ್ನೂ ಪ್ರತಿನಿಧಿಸುತ್ತವೆ ಎಂದೂ ಆ ಸಂಶೋಧಕ ವಿದ್ವಾಂಸರ ಅಭಿಪ್ರಾಯ.<sup><a epub:type="noteref" href="999-aside.xhtml#id-041-30">೩೦</a></sup> ವರುಷವಿಡೀ ಪ್ರತಿದಿನವೂ ಎಚ್ಚರಿಕೆಯಿಂದ ಇರುವ ಸೂಚನೆಯೂ ಆ ೩೬೫ ಸಂಖ್ಯೆಯಲ್ಲಿ ಅಡಗಿದೆ ಎಂದು ಕೆಲವರ ಮತ.</p>
		</section>
	</section>
</body>
</html>

