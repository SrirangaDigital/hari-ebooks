<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-017">
		<h1 class="level1-title" epub:type="title"><span class="num">೧೭ ::</span>  ಪ್ರಾರ್ಥನೆ</h1>
		<p>ಪ್ರಾರ್ಥನೆಯಲ್ಲಿ ಬಲವಿದೆ; ಅಪೂರ್ವ ಶಕ್ತಿಯಿದೆ, ನಂಬಲಾರದಂತಹ ಗುಣವಿದೆ ಎಂಬ ಮಾತನ್ನು ಎಲ್ಲ ಸಾಮಾನ್ಯರೂ, ಮನಶ್ಶಾಸ್ತ್ರಜ್ಞ ಪಂಡಿತರೂ ಒಪ್ಪುತ್ತಾರೆ. ಧಾರ್ಮಿಕವಲಯಗಳಲ್ಲಂತೂ ಪ್ರಾರ್ಥನೆಗೆ ಇರುವ ಮಹತ್ವ ಬೇರೊಂದಕ್ಕಿಲ್ಲ. ದಾರ್ಶನಿಕರು, ಪ್ರವಾದಿಗಳು, ಸಾಧು ಸಂತರು, ಧರ್ಮಪ್ರವರ್ತಕರು, ಮತಪ್ರಚಾರಕರೂ ಎಲ್ಲರೂ ಈ ಉಪಕರಣವನ್ನು ಯಥೋಚಿತವಾಗಿ ತಮ್ಮ ಕಾರ್ಯಸಾಧನೆಗೆ ಬಳಸಿಕೊಂಡದ್ದುಂಟು; ಯೇಸುವೂ ಇದಕ್ಕೆ ಹೊರತಾಗಿರಲಿಲ್ಲ.</p>
		<p>ತನ್ನ 'ತಂದೆ' ದೇವರೊಂದಿಗೆ ಒಂದು ಸಮರ್ಪಕ ಸಂವಹನ ಸಾಧನವಾಗಿ 'ಪ್ರಾರ್ಥನೆ'ಯನ್ನು ಪರಿಗಣಿಸುತ್ತ, ಯೇಸು ತನ್ನ ಪ್ರವಚನಗಳಲ್ಲಿ, ಸಂವಾದಗಳಲ್ಲಿ ತನ್ನ ಅದನ್ನು ಕುರಿತು ಮನಸ್ಸನ್ನು ಬಿಚ್ಚಿ ಇಡುತ್ತಾನೆ. ಹಾಗೆ, ಅವನ ಶಿಷ್ಯರೂ ಮತ್ತು ಅನುಯಾಯಿಗಳೂ ಹಾರ್ದಿಕವಾಗಿ ಮೊರೆ ಯಿಡುವುದನ್ನು ಸೂಚಿಸಿ, ಹೇಳಿ, ತೋರಿಸಿ, ಕಲಿಸುತ್ತಾನೆ.<sup><a epub:type="noteref" href="999-aside.xhtml#id-017-01">೧</a></sup></p>
		<p>`ಪ್ರಾರ್ಥನೆ'ಯೆಂದರೆ, ಮುಖ್ಯವಾಗಿ ಆ ಸರ್ವಶಕ್ತನಾದ ದೇವರಲ್ಲಿ ಆರ್ತರಾಗಿ ನಾವು ಮೊರೆಯಿಡುವ ಹಾದ್ರಿಕ ಕರೆ ತಾನೆ? ಅದಾದರೂ ಏಕೆ ಬೇಕು? ದೇವರು ನಿಜವಾಗಲೂ ಇರುವುದಾದರೆ ಅವನು ಸರ್ವಜ್ಞ ತಾನೆ? ಅವನಿಗೆ ಇದೆಲ್ಲಾ ತಿಳಿಯುವುದಿಲ್ಲವೇ? ನಾವು ಅವನ ಮಕ್ಕಳು ಎಂದಮೇಲೆ ನಮ್ಮ ಬಗೆಯೂ ಅವನಿಗೆ <em>ಕರ್ತವ್ಯ</em> ಎಂಬುದು ಒಂದು ಇದೆ ತಾನೆ? ಅವನು ತನ್ನ ಕರ್ತವ್ಯವನ್ನು ಮಾಡಬೇಕಾದರೆ ಅವನಿಗೆ ನಮ್ಮ ಪ್ರಾರ್ಥನೆ ಬೇಕೇ ಬೇಕೇನು? ಇಂತಹ ಪ್ರಶ್ನೆಗಳ ಬಗ್ಗೆ ಎಲ್ಲ ಕಾಲದಲ್ಲೂ, ಎಲ್ಲ ಜನಾಂಗದವರಲ್ಲೂ ಬುದ್ಧಿಜೀವಿಗಳು ಚರ್ಚಿಸಿದ್ದಾರೆ; ಉತ್ತರ ಹುಡುಕುತ್ತಿದ್ದಾರೆ.<sup><a epub:type="noteref" href="999-aside.xhtml#id-017-02">೨</a></sup></p>
		<p>ಅರಿಕೆ, ಕೇಳಿಕೆ, ಕೋರಿಕೆ, ನಿವೇದನ, ನಿರೂಪ, ಬಿನ್ನಪ(ಹ), ಬೇಡಿಕೆ, ಬೇಳುವೆ, ಮನವಿ, ಮೊರೆ, ಯಾಚನೆ, ವಿನಂತಿ, ವಿಜ್ಞಾಪನೆಗಳ ಯಾವುದಾದರೊಂದು ರೂಪವನ್ನು ಪ್ರಾರ್ಥನೆ ತಾಳಬಹುದು. ಏನೋ ಒಂದು ಉದ್ದೇಶಸಾಧನೆಯನ್ನೇ ಗುರಿಯಾಗಿಟ್ಟುಕೊಂಡು ಹುಟ್ಟಿದ ಈ ಪ್ರಾರ್ಥನೆ ಎಂಬ ಪದ, ಬಗೆ ಬಗೆಯ ವಿನ್ಯಾಸಗಳಲ್ಲಿ ಕಂಗೊಳಸಿಸುತ್ತ ಸಾರ್ಥಕತೆಯನ್ನು ಪಡೆದಿದೆ.<sup><a epub:type="noteref" href="999-aside.xhtml#id-017-03">೩</a></sup></p>
		<p>'ಪ್ರಾರ್ಥನೆ'ಯೇ ಹಲವರ ಬದುಕಿನ ದಾರಿದೀವಿಗೆಯಾಗಿರುವುದನ್ನು ಓದಿದ್ದೇವೆ, ಕೇಳಿದ್ದೇವೆ, ಕಂಡಿದ್ದೇವೆ. ದೇವರನ್ನು ಸಾಕಾರಗೊಳಿಸಿಕೊಂಡು ಪೂಜಿಸುವ ಸಗುಣೋಪಾಸನೇ ಇರಲಿ, ಅವನನ್ನು ('ಅದನ್ನು') ನಾಮರೂಪ ರಹಿತದ್ದೆಂದು ಬಗೆದು ಧ್ಯಾನಿಸುವ ನಿರ್ಗುಣೋಪಾಸನೇ ಇರಲಿ, ಹಿಡಿದ ದಾರಿ ಯಾವುದೇ ಬಗೆಯದ್ದಾಗಿರಲಿ ದೇವರನ್ನು ನಂಬಿದ ಆಸ್ತಿಕರ ಧಾರ್ಮಿಕ ಜೀವನದಲ್ಲಿ ಪ್ರಾರ್ಥನೆ ಒಂದು ಆವಶ್ಯಕ ಅಂಗ.<sup><a epub:type="noteref" href="999-aside.xhtml#id-017-04">೪</a></sup></p>
		<ul>
			<li>ನಿತ್ಯಪ್ರಾರ್ಥನೆ ಎಂದರೇನು? ಅನುದಿನದ ಪ್ರಾರ್ಥನೆಯಲ್ಲಿ ಮನಸ್ಸಮಾಧಾನವಿದೆ, ಎದೆಗುಂದಲು ಅದು ಎಂದಿಗೂ ಬಿಡುವುದಿಲ್ಲ.<sup><a epub:type="noteref" href="999-aside.xhtml#id-017-05">೫</a></sup></li>
			<li>ಪ್ರಾರ್ಥನೆಗೆ ಮುನ್ನ ಸರಿಯಾದ ನಿರ್ಧಾರ ತೆಗೆದುಕೊಂಡಿರಬೇಕು; ಸರಿಯಾದಷ್ಟು ಕಾಲಾವಕಾಶ ಇಟ್ಟುಕೊಂಡಿರಬೇಕು. ಯೇಸುವೂ ಹಾಗೆಯೇ ರಾತ್ರಿಯೆಲ್ಲ ಪ್ರಾರ್ಥನೆ ಮಾಡಿದ ಸಂದರ್ಭಗಳುಂಟು.<sup><a epub:type="noteref" href="999-aside.xhtml#id-017-06">೬</a></sup></li>
			<li>ಏಕಾಂತದಲ್ಲಿ ಕುಳಿತು ಪ್ರಾರ್ಥಿಸುವುದು ಒಳ್ಳೆಯದು; ಅರುಣೋದಯ ದಲ್ಲಿ ಮನೆಯಿಂದ ದೂರ ಹೋಗಿ ಯೇಸು ಪ್ರಾರ್ಥನೆ ಮಾಡಿದ ಉಲ್ಲೇಖವಿದೆ. ಸಂಜೆಯೆಲ್ಲಾ ಗುಡ್ಡದ ಮೇಲೆ ಒಬ್ಬನೇ ಕುಳಿತು ಅವನು ಪ್ರಾರ್ಥನೆ ಮಾಡುತ್ತಿದ್ದುದನ್ನೂ ಸುವಾರ್ತೆಕಾರರು ತಿಳಿಸುತ್ತಾರೆ.<sup><a epub:type="noteref" href="999-aside.xhtml#id-017-07">೭</a></sup></li>
			<li><p>ದೇವರಲ್ಲಿ ನಂಬಿಕೆ ಇಟ್ಟು ಮಾಡುವ ಪ್ರಾರ್ಥನೆ ಫಲಿಸುತ್ತದೆ.<sup><a epub:type="noteref" href="999-aside.xhtml#id-017-08">೮</a></sup> ಎನ್ನುವದಲ್ಲದೆ, ಸರಿಯಾದ ವರದಾನಕ್ಕಾಗಿ ವಿವೇಚನೆಯಿಂದ ಮಾಡುವ ಪ್ರಾರ್ಥನೆಯನ್ನು ಯೇಸು ಸೊಗಸಾಗಿ ವರ್ಣಿಸುತ್ತ, ಜನರಲ್ಲಿ ಭರವಸೆಯನ್ನು ಅನ್ಯಾದೃಶವಾಗಿ ಒಮ್ಮೆ ಮೂಡಿಸುತ್ತಾನೆ. ನಮ್ಮ ಪ್ರಾರ್ಥನೆಗೆ ದೇವರು ಓಗೊಡುತ್ತಾನೆಯೇ? ಎಂಬುದಕ್ಕೆ ಉತ್ತರವೂ ಇಲ್ಲಿದೆ.<sup><a epub:type="noteref" href="999-aside.xhtml#id-017-09">೯</a></sup></p>
				<p class="verse">ಕೇಳಿ ಬೇಕಾದುದುದನೆಲ್ಲ; ಅವ ಕೊಡುವ, ಕೊಟ್ಟೇ ಬಿಡುವ-<br />ಅರ್ಹರಿರೆ ನೀವದಕೆ, ತರುವುದೆನೆ ನಿಮಗೆಲ್ಲ ಮುಂದೆ ಒಳಿತ;<br />ಹುಡುಕಿ ಬೇಕಾದುದನೆಲ್ಲ; ಅವ ಅದನು ದೊರಕಿಸಿಕೊಡುವ-<br />ಅದು ನಿಮ್ಮ ಬಾಳ ಹಸನಾಗಿಸುವುದೆಂಬ ಇರೆ ಹೊನ್ನ ಕಿರಣ;<br />ತಟ್ಟಿ ಕದವನು ಬೇಗ; ಒಡನೆ ತೆರೆವನು ಬೆರಳ ಸಪ್ಪಳ ಕೇಳಿ-<br />ಒಳಹೊಗಲು ಸಿದ್ಧರಿರೆ ಬರಮಾಡಿಕೊಳುವನವ ಸ್ವಾಗತವ ಕೋರಿ!</p>
			</li>
			<li>''ಪ್ರಾರ್ಥನೆಯಲ್ಲಿ ಏನ್ನನಾದರೂ ಬೇಡಿಕೊಳ್ಳಬಹುದೆ?'' ಎಂಬ ಶಿಷ್ಯರ ಪ್ರಶ್ನೆಗೆ, ಉತ್ತರಿಸುತ್ತ ಯೇಸು ಹೇಳುತ್ತಾನೆ: ''ಹೌದು, ಏನನ್ನಾದರೂ. ಒಂದೇ ಒಂದು ಮಾತು; ನಿಮಗೆ 'ಅವನ'ಲ್ಲಿ ನಂಬಿಕೆ ಇರಬೇಕು ಅಷ್ಟೆ!''<sup><a epub:type="noteref" href="999-aside.xhtml#id-017-10">೧೦</a></sup></li>
			<li>ಸಜ್ಜನರ ಮೊರೆಯನ್ನು ದೇವರು ಖಂಡಿತ ಕೇಳುತ್ತಾನೆ; ಕಾಲ ಕೂಡಿ ಬಂದಾಗ ಅನಿರೀಕ್ಷಿತವಾಗಿ ಫಲ ದೊರಕೀತು ಎಂಬುದಕ್ಕೆ ಜೆ಼ಕೆರಿಯಾ ಮತ್ತು ಎಲಿಜ಼ಬೆತ್‍ಗಳದ್ದೇ ಒಂದು ನಿದರ್ಶನ<sup><a epub:type="noteref" href="999-aside.xhtml#id-017-11">೧೧</a></sup></li>
			<li>ಸರಿಯಾಗಿ ಬೇಡಿಕೊಂಡರೆ, ಇಲ್ಲಿ ನಿತ್ಯವ್ಯಹಾರದಲ್ಲಿ ಸಿಗುವ ಪ್ರಯೋಜನ ದಂತೆಯೇ, ದೇವರಲ್ಲಿ ಮಾಡಿದ ಪ್ರಾರ್ಥನೆಗೂ ತಕ್ಕ ಫಲವುಂಟು.<sup><a epub:type="noteref" href="999-aside.xhtml#id-017-12">೧೨</a></sup></li>
			<li>ಪ್ರಾರ್ಥನೆಯಿಂದ ಮಾತ್ರ ಕೆಲವು ಅಸಾಧ್ಯ ಕಾರ್ಯಗಳನ್ನು ಸಾಧಿಸಬಹುದು; ಯೇಸುವೇ ಹಾಗೆ ಹೇಳುತ್ತಾನೆ.<sup><a epub:type="noteref" href="999-aside.xhtml#id-017-13">೧೩</a></sup></li>
			<li>ಕೈಗಳನ್ನು ಮೇಲೆತ್ತಿ, ಇದ್ದ ಮೀನು ರೊಟ್ಟಿಗಳನ್ನು ಆಕಾಶಕ್ಕೆ ತೋರುತ್ತ, ದೇವರಿಗೆ ವಂದನೆಗಳನ್ನು ಹೇಳಿ ಯೇಸು ಪ್ರಾರ್ಥಿಸಿದನು.<sup><a epub:type="noteref" href="999-aside.xhtml#id-017-14">೧೪</a></sup></li>
			<li>ಕೆಲವರ ನಾಟಕೀಯ ದೀರ್ಘಪ್ರಾರ್ಥನೆಗಳಿಂದ ಪ್ರದರ್ಶನಲಾಭವಾಗ ಬಹುದೇ ಹೊರತು ಒಳ್ಳೆಯದೇನನ್ನೂ ನಿರೀಕ್ಷಿಸುವಂತಿಲ್ಲ; ಅವರ ಬಣ್ಣ ಬೇಗ ಬಯಲಾಗುತ್ತದೆ. ಆದರೂ ಅಂಥವರ ಬಗ್ಗೆ ಎಚ್ಚರ ದಿಂದಿರುವುದು ಒಳಿತು ಎಂದ ಯೇಸು.<sup><a epub:type="noteref" href="999-aside.xhtml#id-017-15">೧೫</a></sup></li>
			<li>ಧರ್ಮಭೀರುವಂತೆ ತೋರಿಸಿಕೊಳ್ಳಲು ಪ್ರಾರ್ಥನೆ ಮಾಡಬೇಕಿಲ್ಲ; ಯಾರೂ ಇಲ್ಲದ ಕಡೆ ಹೋಗಿ ಪ್ರಾರ್ಥನೆ ಮಾಡುವುದೊಳಿತು. ಎಲ್ಲೆಡೆ ಇರುವ ದೇವರಿಗೆ ನಿಮ್ಮ ಪ್ರಾರ್ಥನೆ ತಲುಪಿತ್ತದೆ ಎನ್ನುತ್ತಾನೆ, ಯೇಸು.<sup><a epub:type="noteref" href="999-aside.xhtml#id-017-16">೧೬</a></sup></li>
			<li>ತೋರಿಕೆಗಾಗಿ ಮಾಡುವ ಪ್ರಾರ್ಥನೆ ನಿಷ್ಪ್ರಯೋಜಕ; ಅದೂ ಅಲ್ಲದೆ, ನಿಮಗೇನು ಅನುಗ್ರಹಿಸಬೇಕು ಎನ್ನುವುದು ನೀವು ಬೇಡುವ ಮೊದಲೇ ಭಗವಂತನಿಗೆ ತಿಳಿದಿದೆ.<sup><a epub:type="noteref" href="999-aside.xhtml#id-017-17">೧೭</a></sup></li>
			<li>ಮನುಷ್ಯನಿಗೆ ಪ್ರಲೋಭನ ಸಾಮಾನ್ಯ ತಾನೇ? ಅದರಿಂದಾಗುವ ನೈತಿಕ ಪತನವನ್ನು ತಡೆಗಟ್ಟಲು ಪ್ರಾರ್ಥನೆ ಅವಶ್ಯಕ.<sup><a epub:type="noteref" href="999-aside.xhtml#id-017-18">೧೮</a></sup></li>
			<li>ನಿಮ್ಮನ್ನು ಹಿಂಸಿಸುವರ ಒಳಿತಿನ ಬಗ್ಗೆಯೂ ಪ್ರಾರ್ಥನೆ<br />ಮಾಡುವುದರಿಂದ ನಿಮ್ಮ ಮನಸ್ಸಿಗೆ ನೆಮ್ಮದಿ; ಸಾಧ್ಯವಾದರೆ ಅದೇ ಅವರ ಮನಃಪರಿವರ್ತನೆಗೆ ಕಾರಣ.<sup><a epub:type="noteref" href="999-aside.xhtml#id-017-19">೧೯</a></sup></li>
			<li>ಯೇಸು ಕಲಿಸಿದ ಮಾದರಿಯಾದ 'ದೇವರ ಪ್ರಾರ್ಥನೆ'.<sup><a epub:type="noteref" href="999-aside.xhtml#id-017-20">೨೦</a></sup>'ತನ್ನನ್ನು ನೋಡಲು ಬಂದ ಮಕ್ಕಳನ್ನು ಬಳಿಗೆ ಕರೆದು, ಅವರಲ್ಲೂ ಭರವಸೆ ಹುಟ್ಟಿಸುವ ಸಲುವಾಗಿ, ಅವರ ಭುಜಗಳ ಮೇಲೆ ತನ್ನ ಕೈಯನ್ನಿರಿಸಿ ಯೇಸು ಒಮ್ಮೆ ಪ್ರಾರ್ಥಿಸಿ, ಹರಸುತ್ತಾನೆ.<sup><a epub:type="noteref" href="999-aside.xhtml#id-017-21">೨೧</a></sup></li>
		</ul>
		<p>ಯೇಸು ತಾನೇ ಮಾಡಿದ ಒಂದು ದೇವತಾ ಪ್ರಾರ್ಥನೆಯನ್ನು ಮ್ಯಾಥ್ಯೂ ಮತ್ತು ಲ್ಯೂಕ್ ಪ್ರಸ್ತಾಪಿಸುತ್ತಾರೆ. ಅದು ಹಲವು ಕಾರಣಗಳಿಗಾಗಿ ಅದು ವೈಶಿಷ್ಟ್ಯ ಪೂರ್ಣವಾಗಿವೆ:</p>
		<p class="verse">ದಿವಿ ಬುವಿಗಳೊಡೆಯನೇ, ಸ್ವಾಮಿ, ಅಕ್ಕರೆಯ ತಂದೆಯೇ,<br />ಹೇಗೆ ಎನ್ನಭಿವಂದನೆಗಳನು ನಿನಗೊಪ್ಪಿಸಲಿ, ಪ್ರಭುವೇ?<br />ಬಲ್ಲವರೆನಿಸಿಕೊಂಡವರು ತಿಳಿಯಲಾರದೆ ಹೋದ<br />ಸೂಕ್ಷ್ಮಾತಿಸೂಕ್ಷ್ಮಗಳ ಓದಿಬರೆಯದವರಿಗೂ ತಿಳಿಸಿ,<br />ಏನು ಮಹದುಪಕಾರವ ಮಾಡಿ ಮೆರೆದೆಯೋ ಒಡೆಯ?<br />ನಿನ್ನದೇ ಇದು ಆಯ್ಕೆ, ನಿನ್ನ ನಲಿವಿನ ಲೀಲೆ, ಸದಯ!</p>
		<p class="verse">ಒಪ್ಪಿಸುತ ಎಲ್ಲವ ತಂದೆ, ಹರಸಿಹನು ತನ್ನಕ್ಕರೆಯ ಮಗನ,<br />ಯಾರು ಬಲ್ಲರು ಮಗನ ತಂದೆಗೂ ಸಮನಾಗಿ ಮಿಗಿಲಾಗಿ?<br />ತಂದೆಯನು ಬಲ್ಲವರಿಹರೆ ಮಗನಿಗೇ ಮಿಗಿಲಾಗಿ ಎಣೆಯಾಗಿ?<br />ತಾನೇ ತೋರಿದ ತನ್ನ ವಿಶ್ವರೂಪದ ಕಾಣ್ಕೆ ಕಂಡವನುಳಿದು?<sup><a epub:type="noteref" href="999-aside.xhtml#id-017-22">೨೨</a></sup></p>
		<p class="vertical delimiter" />
		<p>ಯೇಸು ಹೇಳುತ್ತಿದ್ದಾನೆ: ತನ್ನ ಮಕ್ಕಳನ್ನು ಕಂಡರೆ ಅಪಾರ ಪ್ರೀತಿ, ದೇವರಿಗೆ. ಜಾಣರಿಗಿಂತ ದಡ್ದಮಕ್ಕಳ ಮೇಲೇ ತಂದೆತಾಯಿಗಳ ಅಕ್ಕರೆ ಹೆಚ್ಚು. ಮೇಧಾವಿ ಗಳಿಲ್ಲದಿರಬಹುದು, ಆದರೆ, ಅವರದ್ದು ನಿಷ್ಕಲ್ಮಶ ಹೃದಯ. ಬಹುಶ್ರುತರೆಂದು ಬೀಗಿಕೊಳ್ಳುತ್ತಿರುವ ಬಹಳ ಮಂದಿ ಪಂಡಿತಮಾನ್ಯರಿಗೆ, ಹಸುಗೂಸಿನ ಮನಸ್ಸಿನ ಸಾಮಾನ್ಯರಿಗೆ ಹೊಳೆಯುವ ಎಷ್ಟೋ ಒಳಸುಳಿಗಳು ಕಾಣಿಸದೇ ನುಸುಳಿ ಹೋಗುತ್ತವೆ. ತಲೆಗಿಂತ ಮಿಗಿಲಾಗಿ ಅವರ ಹೃದಯವೇ ಗ್ರಹಿಸಿಬಿಡಬೇಕಾದ ಎಷ್ಟೋ ವಿಚಾರಗಳಲ್ಲಿ ನ್ಯಾಯಶಾಸ್ತ್ರಕೋವಿದರು ಕಣ್ಣಿದ್ದ ಕುರುಡರು. ಹೃದಯದ ಶ್ರೀಮಂತಿಕೆವುಳ್ಳವರು ಧನ್ಯರು, ಭಾಗ್ಯವಂತರು. ಅಂತವರನ್ನು ಅನುಗ್ರಹಿಸುವ ತಂದೆಗೆ ನೆನಕೆಗಳು.</p>
		<p>ಇಲ್ಲಿ ಇನ್ನೊಂದು ಆತ್ಮವಿಶ್ವಾಸದ ದಿಟ್ಟತನದ ಮಾತೋಂದೂ ಇದೆ: ತನ್ನನ್ನು ಇತ್ತ ಕಳುಹಿದವನೇ ತನ್ನ ತಂದೆ. 'ಅವನ' ಆಂತರಂಗದ ತುಡಿತ ಮಿಡಿತಗಳೇನು? ಅವನ ಆಣತಿಯ ಇತಿ ಮಿತಿ ಗುರಿಗಳೇನು? ಇವೆಲ್ಲವನ್ನು ಅರಿಯಬಲ್ಲ ಸಾಮಥ್ರ್ಯ ಆ ಆಣತಿಹೊತ್ತು ಈ ಮಗನಿಗಲ್ಲದೆ ಬೇರೆ ಯಾರಿಗೆ ತಾನೆ ಇರಲು ಸಾಧ್ಯ? ಕೊಟ್ಟ ಕೆಲಸವನ್ನು ನಿರ್ವಹಿಸಲಿರುವ ಮಗನ ಸಾಮಥ್ರ್ಯ ತಂದೆಗಲ್ಲದೆ ಬೇರೆ ಯಾರಿಗೆ ತಾನೆ ತಿಳಿದಿರಲು ಸಾಧ್ಯ? ಇದನ್ನ ಹೇಳಬಯಸು ತ್ತಿದ್ದಾನೆ ಯೇಸು.</p>
		<p>ಯೇಸುವಿನ ಸುದೀರ್ಘ ಪ್ರಾರ್ಥನೆಯೊಂದನ್ನು ನಾಲ್ಕನೆಯ ಸುವಾರ್ತೆಕಾರ ಪ್ರಸ್ತಾಪಿಸುತ್ತಾನೆ.<sup><a epub:type="noteref" href="999-aside.xhtml#id-017-23">೨೩</a></sup> ಇದರಲ್ಲಿ ಬರುವ ಮುಖ್ಯವಿಚಾರವೆಂದರೆ: "ಓ ದೇವರೇ, ನಾನು ನಿನ್ನಲ್ಲಿ ಇರುವಂತೆ, ನೀನು ನನ್ನಲ್ಲಿ ಇರುವಂತೆ; ಯಾರಿಗಾಗು ನಾನು ನನ್ನನ್ನೇ ಸಮರ್ಪಿಸಿಕೊಳ್ಳುತ್ತಿದ್ದೇನೋ.... ನಾವು ಕಲಿಯಬಹುದಾದ ಪಾಠ ಯೇಸು ನಮಗಾಗಿಯೂ ಪ್ರಾರ್ಥಿಸಿದ ಎಂದು!<sup><a epub:type="noteref" href="999-aside.xhtml#id-017-24">೨೪</a></sup></p>
		<p>ಯೇಸುವಿನ, ಬಂಧನಕ್ಕೊಳಪಡುವ ಮುನ್ನಿನ, ಕೊನೆಯ ಪ್ರಾರ್ಥನೆ; ಮಹತ್ವದಾದ್ದರಿಂದ ಇದನ್ನು ಸವಿವರವಾಗಿ ನೋಡೋಣ:</p>
		<p>ಯೇಸು ತನ್ನ ಶಿಷ್ಯರೊಂದಿಗೆ, ಕಿಡ್ರಾನ್ ಎಂಬ ತೊರೆಯ ಆ ಬದಿಯಲ್ಲಿದ್ದ ಗೆಥ್ಸೆಮನೆ ತೋಟದ ಬಳಿ ಬಂದಿದ್ದಾನೆ.</p>
		<p>''ನೀವಿಲ್ಲಿ ಕುಳಿತಿರಿ; ನಾನೀಗ ಬಂದೆ, ಅತ್ತ ಹೋಗಿ ಪ್ರಾರ್ಥಿಸಿ ಹಿಂದಿರುಗುವೆ'' ಎನ್ನುತ್ತಾ ಗೆಥ್ಸೆಮನೆ ತೋಟದೊಳಗೆ ಹೋಗಿ ಪ್ರಾರ್ಥಿಸುತ್ತಾನೆ. ತನ್ನೊಂದಿಗೆ ಪೀಟರ್ ಮತ್ತು ಜೆ಼ಬೆದಿಯ ಇಬ್ಬರು ಮಕ್ಕಳು ಜೇಮ್ಸ್ ಮತ್ತು ಜಾನ್ ಅವರನ್ನೂ ಕರೆದುಕೊಂಡು ಹೋಗುತ್ತಾನೆ. ''ನಾನು ಪ್ರಾರ್ಥಿಸುವುದನ್ನು ಗಮನಿಸುತ್ತಿರಿ'' ಎಂದು ಅವರಿಗೆ ಹೇಳಿ ಹೋಗಿ, ತುಂಬಾ ದುಃಖಾರ್ತನಾಗಿ ದೇವರಲ್ಲಿ ಪ್ರಾರ್ಥಿಸುತ್ತಾನೆ. ಸಾಷ್ಟಾಂಗ ನಮಸ್ಕಾರ ಮಾಡುವ ರೀತಿಯಲ್ಲಿ, ಮೈಚಾಚಿ, ಮುಖವನ್ನು ನೆಲಕ್ಕೆ ತಗುಲಿಸುತ್ತ ದೇವರಲ್ಲಿ ಪ್ರಾರ್ಥಿಸುತ್ತಿದ್ದಾನೆ:</p>
		<p>''ನಿನಗೆ ಏನು ತಾನೇ ಮಾಡಲಸಾಧ್ಯ? ಸಾಧ್ಯವಿದ್ದರೆ, ತಂದೆಯೇ, ನನ್ನ ಕಷ್ಟದ ಬಟ್ಟಲನ್ನು ನನ್ನಿಂದ ದೂರ ತೆಗೆದಾಚೆ ತಳ್ಳಲಾರೆಯಾ, (ಮುಂಬರುವ ತೊಂದರೆಗಳನ್ನು ನನ್ನಿಂದ ತಪ್ಪಿಸಲಾರೆಯಾ?) ನನಗೆ ಏನು ಬೇಕೋ ಅದನ್ನ ಕೇಳುತ್ತಿಲ್ಲ; ನಿನಗೆ ಏನೋ ಮಾಡಬೇನಿಸುತ್ತದೆಯೋ ಹಾಗೆಯೇ ಮಾಡು!'' ಹಿಂತಿರುಗಿದಾಗ, ಅವರು ಮೂವರು ಶಿಷ್ಯರೂ ತೂಕಡಿಸುತ್ತಿರುತ್ತಾರೆ.</p>
		<p>''ಒಂದು ಗಂಟೆ ಕಾಲವೂ ಎಚ್ಚರವಾಗಿರಲು ನಿಮಗೆ ಸಾಧ್ಯವಾಗ ಲಿಲ್ಲವೇ?'' ಎಂದು ಯೇಸು ಅವರನ್ನು ಗದರಿಸುತ್ತಾನೆ.</p>
		<p>''ಎಚ್ಚರವಿರಿ; ಪ್ರಲೋಭನೆಗೆ ಒಳಗಾಗಬೇಡಿ. ಆತ್ಮವೇನೋ ದೃಢವಿದೆ; ಶರೀರ ಮಾತ್ರ ಮೆದುವಾಗಿ ಹೋಗಿದೆ!'' ಎನ್ನುತ್ತಾನೆ.</p>
		<p>ಮತ್ತೆ ದೂರ ಹೋಗಿ, ಎರಡನೆ ಬಾರಿ ಪ್ರಾರ್ಥನೆ ಮಾಡಿ ಬರುತ್ತಾನೆ. ಈಗ ಪ್ರಾರ್ಥನೆಯ ಕೊನೆಯಲ್ಲಿ, ''ಒಂದು ಪಕ್ಷ ಈ ಕಷ್ಟದ ಬಟ್ಟಲನ್ನ ನಾನು ಕುಡಿಯದೇನೇ ನನ್ನಿಂದ ದೂರವಿರಿಸಲು ಸಾಧ್ಯವೇ ಇಲ್ಲ ಎನ್ನುವುದಾದರೆ, ತಂದೆಯೇ, ನಿನ್ನ ಆಜ್ಞೆಯಂತೆಯೇ ನಾನು ನಡೆಯುವೆ!'' ಎನ್ನುತ್ತಾನೆ. ಹಿಂತಿರುಗಿದ ವೇಳೆಗೆ ಮೂವರು ಶಿಷ್ಯರೂ ನಿದ್ದೆ ಹೊಡೆದಿರುತ್ತಾರೆ. ಅವರನ್ನು ಮಾತನಾಡಿಸದೆ, ಯೇಸು ಮತ್ತೆ ಮೂರನೆ ಬಾರಿ ದೂರ ಹೋಗಿ, ಪ್ರಾರ್ಥನೆ ಮಾಡುತ್ತಾನೆ. ಅದೇ ಮಾತುಗಳನ್ನು ಪ್ರಾರ್ಥನೆಯಲ್ಲಿ ಆಡಿ ಬರುತ್ತಾನೆ. ಇದು ಯೇಸುವಿನ ಕೊನೆಯ ಪ್ರಾರ್ಥನೆ.</p>
		<p>ಹಿಂತಿರುಗಿ ಬಂದು, ಮಲಗಿದ್ದವರನ್ನ ಎಬ್ಬಿಸಿ, ''ಬನ್ನಿ ಹೋಗೋಣ; ಕಾಲ ಸನ್ನಿಹಿತ ವಾಯಿತು'' ಎನ್ನುತ್ತಾನೆ.</p>
		<p>ಹೊರಡುತ್ತ, ''ಅಗೋ ನೋಡಿ, ವಿಶ್ವಾಸಘಾತುಕ ಇತ್ತ ಬಂದಾಯ್ತು!'' ಎಂದು ಹೇಳುತ್ತಾನೆ.<sup><a epub:type="noteref" href="999-aside.xhtml#id-017-25">೨೫</a></sup></p>
		<p>ಕಥಾನಕದ ಈ ಭಾಗ ಜಾನ್‍ನ ಸುವಾರ್ತೆಯಲ್ಲಿ ಇಲ್ಲ. ನಮ್ಮ ನಾಲ್ಕನೆಯ ಸುವಾರ್ತೆಕಾರನಿಗೆ ಇದು ಮುಖ್ಯವೆನಿಸದಿದ್ದುದು ನಮ್ಮ ದುರ್ದೈವ. ಮುನ್ಸೂಚನೆ ಗಳನ್ನು ನಡೆದಾಡುವ ದೇವರಾಗಿದ್ದ ಯೇಸು ''ತನ್ನ ತಂದೆಯನ್ನು ಈ ರೀತಿ ಕೇಳಿಕೊಂಡ'' ಎಂದು ಹೇಗೆ ತಾನೆ ನಿರೂಪಿಸುವುದು? ಎಂಬ ಮುಜುಗರ ಜಾನ್‍ಗೆ ಆಗಿರಬಹುದು; ಯೇಸುವಿನ ವ್ಯಕ್ತಿಚಿತ್ರಣದಲ್ಲಿ, ಪಾತ್ರಪೋಷಣೆಯಲ್ಲಿ ಇದೊಂದು ಊನತಂದೀತೆಂಬ ಆತಂಕ ಅವನಿಗಿರಬಹುದು; ತೂಕಡಿಸುತ್ತಿದ್ದ ಮೂವರು ಶಿಷ್ಯೋತ್ತಮರಲ್ಲಿ ಗುರುವಿನ 'ಅಚ್ಚುಮೆಚ್ಚಿನ ಶಿಷ್ಯ'ರಲ್ಲಿ ತಾನೂ (ಈ ಜಾನ್) ಸಹ ಇದ್ದುದೂ ತಿಳಿಸಲು ಸಂಕೋಚವಾಗುವ ಒಂದು ವಿಷಯವಾಗಿರಬಹುದು.</p>
	</section>
</body>
</html>

