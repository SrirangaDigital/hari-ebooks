<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title"><span class="num">೧೧ ::</span> ಯಹೂದಿಗಳೋ 'ಜೂಡಿಯನ್'ರೋ?</h1>
		<p>ಯಹೂದಿಗಳ ಯಾವ ಧಾರ್ಮಿಕ ಪಂಥವನ್ನು 'ಜುಡಾಯಿಸಮ್' ಎಂದು ಇಂಗ್ಲಿಷಿನಲ್ಲಿ ನಾವು ಈಗ ಹೆಸರಿಸುತ್ತೇವೆಯೋ ಆ ಸಾಂಪ್ರದಾಯಿಕ ಪರಂಪರೆ ಬೆಳೆದು ಬಂದುದನ್ನು ತಿಳಿದುಕೊಳ್ಳುವುದು ಸುವಾರ್ತೆಗಳ ಅಧ್ಯಯನಕ್ಕೆ ಬಹಳ ಅವಶ್ಯಕ. ಕಾಲಗತಿಯನ್ನು ಅನುಸರಿಸಿ, ಅವರ ಪ್ರಧಾನ ದೇವಾಲಯದ ನಿರ್ಮಾಣ ಹಾಗೂ ಪುನರ್‍ನಿರ್ಮಾಣಕ್ಕೂ ಹೊಂದಿದಂತೆ, ಮೂರು ಮುಖ್ಯ ಕಾಲ ಘಟ್ಟಗಳಲ್ಲಿ ಯಹೂದಿಗಳ ಧಾರ್ಮಿಕ ಸಾರ್ಥ (ಕಾರವಾನ್) ನಡೆದು ಬಂದ ದಾರಿಯನ್ನು ಗುರುತಿಸಿ ವಿಶ್ಲೇಷಿಸಬಹುದು.</p>
		<ul>
			<li><em>ಇಸ್ರೇಲೈಟ್ (ಅಥವಾ ಇಸ್ರೇಲಿಯನ್) ರ ಧರ್ಮದ ಕಾಲ:</em> ಇದು ಸುಮಾರು ಕ್ರಿ.ಪೂ. ೯೫೦ ರಿಂದ ಕಿ.ಪೂ ೫೮೬ ರವರೆಗಿನ, 'ಮೊದಲ ದೇವಾಲಯ'ದ ಕಾಲ.</li>
			<li><em>ಜೂಡಿಯನ್ ಧರ್ಮದ ಕಾಲ:</em> ಇದು ಸುಮಾರು ಕ್ರಿ. ಪೂ. ೫೨೦ ರಿಂದ ಕ್ರಿ.ಶ. ೭೦ ರವರೆಗಿನ, 'ಎರಡನೆಯ ದೇವಾಲಯ'ದ ಕಾಲ.</li>
			<li><em>ಜುಡಾಯಿಸಮ್ (ಅಥವಾ ಯಹೂದೀಯ) ಧರ್ಮದ ಕಾಲ:</em> ಇದು ಸುಮಾರು ಕ್ರಿ.ಶ. ೭೦ ರಿಂದ ಇಲ್ಲಿಯವರೆಗಿನ, ಈಗಿನ ಸೈನಗೋಗ್ ದೇವಾಲಯ, ವ್ಯವಸ್ಥಿತ ಗುರುಪರಂಪರೆಯ ಕಾಲ.</li>
		</ul>
		<p class="vertical-delimiter" />
		<section class="level2 numbered" id="id-011.1">
			<h2 class="level2-title" epub:type="title">ಇಸ್ರೇಲಿಯನ್:</h2>
			<p>ಕ್ರಿಸ್ತಪೂರ್ವ ಹತ್ತನೇ ಶತಮಾನದ ವೇಳೆಗಾಗಲೇ ರಾಜವಂಶದ ಸೌಲ್, ಡೇವಿಡ್ ಮತ್ತು ಸಾಲೋಮನ್ ಅವರ ಸಮರ್ಥ ಆಡಳಿತದಡಿ ಇಸ್ರೇಲ್ ಜನಾಂಗ ಒಂದು ರಾಷ್ಟ್ರದ ಸ್ವರೂಪ ತಳೆದಿತ್ತು. ಕ್ರಿ.ಪೂ. ಹತ್ತನೆಯ ಶತಮಾನದ ಮಧ್ಯಭಾಗದಲ್ಲಿ ಸಾಲೋಮನ್ ಮಹಾರಾಜ ಜೆರೂಸೆಲಮ್‍ನಲ್ಲಿ ಪ್ರಖ್ಯಾತ ಪ್ರಧಾನ ದೇವಾಲಯವನ್ನು ಕಟ್ಟಿಸಿದ. ಅಲ್ಲಿನ ಜನರು ತಮ್ಮ ಧಾರ್ಮಿಕ ಹಾಗೂ ಸಾಮಾಜಿಕ ಜೀವನ ಚಟುವಟಿಕೆಗಳಿಗೆ ಈ ದೇವಾಲಯವನ್ನೇ ಕೇಂದ್ರಬಿಂದುವಾಗಿಟ್ಟುಕೊಂಡಿದ್ದರು. ಆ ಮೊದಲ ಕಾಲದ ಅವಧಿಯನ್ನೇ ವಿದ್ವಾಂಸರು 'ಇಸ್ರೇಲಿಯನ್' ಕಾಲವೆಂದು ಕರೆಯುತ್ತಾರೆ. ಅಧ್ಯಯನದಲ್ಲಿ <em>ಇಸ್ರೇಲ್, ಇಸ್ರೇಲೈಟ್ಸ್, ಇಸ್ರೇಲೈಟ್ ಧರ್ಮ</em>ಎಂದೆಲ್ಲ ಕರೆದಾಗ ನಾವು ಸೂಚಿಸುವುದು ಈ ಅವಧಿಯ ಮೊದಲ ಕಾಲವನ್ನೇ. ಬೇಬಿಲೋನಿಯನ್ನರು ದಾಳಿ ಮಾಡಿ, ಜುಡಾವನ್ನು ವಶಪಡಿಸಿಕೊಂಡಾಗ, ಜೆರೂಸೆಲಮ್‍ನ ಈ ದೇವಾಲಯ ನಾಶಗೊಂಡಿತು; ಅದರೊಂದಿಗೆ ಈ ಕಾಲವೂ ಕೊನೆಗೊಂಡಿತು.</p>
		</section>
		<section class="level2 numbered" id="id-011.2">
			<h2 class="level2-title" epub:type="title">ಜೂಡಿಯನ್ ಧರ್ಮ:</h2>
			<p>ಈ ಅವಧಿಯ ಯಹೂದಿಗಳ ಧರ್ಮವನ್ನು ಯಾವ ಹೆಸರಿನಿಂದ ಕರೆಯಬೇಕು ಎನ್ನುವಾಗ ಅದಕ್ಕೆ ಪೂರ್ವಭಾವಿಯಾಗಿ, ಒಂದೆರಡು ಐತಿಹಾಸಿಕ ವಿಚಾರಗಳ ಕಡೆ ಗಮನಹರಿಸೋಣ:</p>
			<p>ರಾಜವಂಶದ ಸೌಲ್, ಡೇವಿಡ್ ಮತ್ತು ಸಾಲೋಮನ್ ಅವರ ಸಮರ್ಥ ಆಡಳಿತದಡಿ ಇಸ್ರೇಲ್ ಜನಾಂಗ ಒಂದು ರಾಷ್ಟ್ರದ ಸ್ವರೂಪ ತಳೆದಿತ್ತಲ್ಲ, ಸಾಲೋಮನ್ ತೀರಿದ ಮೇಲೆ ಆ ಚಕ್ರಾಧಿಪಥ್ಯದ ರಾಜ್ಯ ಇಬ್ಭಾಗವಾಯಿತು- ಬಡಗು ಮತ್ತು ತೆಂಕಣ ರಾಜ್ಯಗಳಾದವು. ಉತ್ತರದ ಭಾಗ ಮಾತ್ರ 'ಇಸ್ರೇಲ್' ಎನಿಸಿಕೊಂಡಿತು; ದಕ್ಷಿಣದ ಭಾಗ ಜುಡಾ(ಹ್) ಎಂದಾಯಿತು. ಕ್ರಿ.ಪೂ. ೭೨೧ರಲ್ಲಿ ಅಸ್ಸೇರಿಯನ್ನರ ದಾಳಿಗೆ ಮತ್ತು ಸುದೀರ್ಘ ಆಕ್ರಮಣಕ್ಕೆ ತುತ್ತಾಗಿ ಉತ್ತರದ ರಾಜ್ಯದ ರಾಜಧಾನಿ 'ಸಮೇರಿಯಾ'ದ ಪತನದ ನಂತರ ಆ ಉತ್ತರಭಾಗ ಒಂದು ರಾಜ್ಯವಾಗಿ ಉಳಿಯಲಿಲ್ಲ, ಮುಂದುವರಿಯಲಿಲ್ಲ, ಚಕ್ರಾಧಿಪಥ್ಯ ಮರುಕಳಿಸಲಿಲ್ಲ. ಅಲ್ಲಿನ ಸಹಸ್ರಾರು ಮಂದಿ ತಂಡೋಪತಂಡವಾಗಿ ಹೊರರಾಜ್ಯಗಳಿಗೆ ತಳ್ಳಲ್ಪಟ್ಟರು, ಇಲ್ಲವೇ ವಲಸೆ ಹೋದರು.</p>
			<p>ಎಪ್ಪತ್ತು ವರುಷಗಳ ಬಳಿಕ ಈ ದೇವಾಲಯ ಪುನರ್‍ನಿರ್ಮಾಣ ಗೊಂಡಿತು. ಪರ್ಶಿಯನ್ನರ (ಪಾರಸಿಕರ) ಆಡಳಿತದಲ್ಲಿ ನಿಯೋಜಿತನಾಗಿದ್ದ ಆ ಪ್ರದೇಶದ 'ರಾಜ್ಯಪಾಲ' ಜೆ಼ರೂಬ್ಬಾಬೆಲ್ ಎಂಬುವನ ನೇತೃತ್ವದಲ್ಲಿ ದೇವಾಲಯವನ್ನು ಮತ್ತೆ ಕಟ್ಟಿದರು. ಹೆರೋಡ್ ಮಹಾಶಯ (ಕ್ರಿ.ಪೂ. ೩೭-೩೪ರ ಅವಧಿಯಲ್ಲಿ) ಇದನ್ನು ಜೀರ್ಣೋದ್ಧಾರ ಮಾಡಿ ವಿಸ್ತರಿಸಿದ. (ಯೇಸು ಮತ್ತು ಅವನ ಸಮಕಾಲೀನರು ಬಂದು ದೇವರ ದರ್ಶನ ಪಡೆಯುತ್ತಿದ್ದುದು ಈ ಪುನರ್‍ನಿರ್ಮಿತ ಎರಡನೆಯ ದೇವಾಲಯದಲ್ಲೇ.)</p>
			<p>ಜೆರೂಸಲೆಮ್‍ನಲ್ಲಿನ ದೇವಾಲಯವನ್ನು ಎರಡನೆಯ ಬಾರಿ ಕಟ್ಟಲು ತೊಡಗಿದ್ದು ಕ್ರಿ.ಪೂ. ೫೨೦ ರ ಆಸುಪಾಸಿನಲ್ಲಿ. ಆಗ ದಕ್ಷಿಣದಲ್ಲಿದ್ದ ಈ ಜನಾಂಗದವರ ಪುನರ್‍ನಿರ್ಮಾಣ ಕಾರ್ಯ ಕೇಂದ್ರೀಕೃತವಾಗಿದ್ದುದು ಜುಡಾ ಮತ್ತು ಜೆರೂಸಲೆಮ್ ಮೇಲೆಯೇ. ಇಲ್ಲಿ ಹೀಗಿದ್ದರೆ, ಉತ್ತರದಲ್ಲಿದ್ದ ಸಮೇರಿಯನ್ನರು ಮೆಲ್ಲ ಮೆಲ್ಲನೆ ಪ್ರತ್ಯೇಕರಾಗತೊಡಗಿದ್ದರು. ಅದರ ಒಂದು ಸಂಕೇತವೋ ಏನೋ ಎಂಬಂತೆ, ಗೆರೆಜಿ಼ಮ್ ಬೆಟ್ಟದ ಮೇಲಿದ್ದ ತಮ್ಮದೇ ಆದ ದೇವಾಲಯಕ್ಕೆ ನಿಷ್ಠರಾಗಿದ್ದರು; ಮೋಸೆಸ್‍ನದೆಂದು ಪ್ರಚಲಿತದಲ್ಲಿದ್ದ ಮೊದಲ ಐದು ಪುಸ್ತಕಗಳನ್ನ 'ತೋರಾ' ಎಂಬ ಹೆಸರಿನಲ್ಲಿ ತಮ್ಮ ಪ್ರತ್ಯೇಕ ಧರ್ಮಗ್ರಂಥವನ್ನಾಗಿ ಪರಿಗಣಿಸುತ್ತ, ಅದರ ಪ್ರಕಾರ ನಡೆದುಕೊಳ್ಳುತ್ತಿದ್ದರು. ಉತ್ತರ ಪ್ರದೇಶದ ಪ್ರಾಚೀನ ಇಸ್ರೇಲೀ ಜನಾಂಗದ ಪರಂಪರಾಗತ ಧಾರ್ಮಿಕ ಸಂಪ್ರದಾಯವನ್ನು ತಾವೇ ಮುಂದುವರಿಸಿಕೊಂಡು ಹೋಗುತ್ತಿರುವುದಾಗಿ ಬೀಗಿಕೊಳ್ಳುತ್ತಲೂ ಇದ್ದರು.</p>
			<p>ದಾಕ್ಷಿಣಾತ್ಯರ ಪರಂಪರಾಗತ ಸಂಪ್ರದಾಯಿಕ ಆಚಾರ ವಿಚಾರ ವ್ಯವಹಾರಗಳ ಉಸ್ತುವಾರಿ ಹೀಗೆ ಜುಡಾ(ಹ್)ದ ನಾಗರಿಕರ ಕೈಗೆ ನಿರ್ದಿಷ್ಟರೀತಿಯಲ್ಲಿ ಬಂತು; ಆ ಪ್ರದೇಶವು 'ಜುಡಿಯಾ' ಎಂದೂ, ಅಲ್ಲಿನ ಜನರೆಲ್ಲ 'ಜೂಡಿಯನ್ನರು' ಎಂದೂ ಕರೆಸಿಕೊಳ್ಳಲಾರಂಭವಾದದ್ದು ಹೀಗೆ. ಈ ಪ್ರದೇಶದಿಂದ ಹೊರಗೆ ಆಸುಪಾಸಿನಲ್ಲಿ ಇದ್ದವರೂ ಸಹ ಜೂಡಿಯನ್‍ರು ಎಂದು ತಮ್ಮನ್ನು ಕರೆದುಕೊಳ್ಳುತ್ತಿದ್ದರು. ಹೀಗಾಗಿ, ಈ ಎರಡನೆಯ ದೇವಾಲಯದ ಅವಧಿಯ ಅವರ ಧಾರ್ಮಿಕ ರೂಪಕ್ಕೆ 'ಜೂಡಿಯನ್ ಧರ್ಮ' ಎಂದು ಕರೆಯುವುದು ಉಚಿತ.<sup><a epub:type="noteref" href="999-aside.xhtml#id-011-01">೧</a></sup></p>
			<p>ಎರಡನೆಯ ದೇವಾಲಯದ ಈ ಅವಧಿಯ 'ಜೂಡಿಯನ್' ನಡೆವಳಿಕೆಗಳೆಲ್ಲ ಒಂದು ಬಗೆಯಲ್ಲಿ 'ಆಚರಣೆ, ಅನುಷ್ಠಾನ, ವ್ರತ, ಬಲಿ' ಇತ್ಯಾದಿ ಧಾರ್ಮಿಕ ಚಟುವಳಿಕೆಗಳಲ್ಲಿ ಕೇಂದ್ರೀಕೃತವಾಗತೊಡಗಿತ್ತು; ಅದನ್ನೆಲ್ಲ ಶಾಸ್ತ್ರೋಕ್ತವಾಗಿ ನೆರವೇರಿಸಲು ಸಿದ್ಧರಿದ್ದ ಪುರೋಹಿತಶಾಹಿ ವರ್ಗ ಪ್ರಬಲವಾಗತೊಡಗಿತ್ತು; ಇದೇ ಮೂರನೆಯ ಅವಧಿಗೆ ಬುನಾದಿ ಹಾಕಿತು.</p>
		</section>
		<section class="level2 numbered" id="id-011.3">
			<h2 class="level2-title" epub:type="title">ಜುಡಾಯಿಸಮ್:</h2>
			<p>ದೇವಾಲಯ ಈಗ ಬರಿಯ ದೇಗುಲವಾಗಿ ಉಳಿಯಲಿಲ್ಲ; ಅದು ಈಗ <em>'ಸಿನಗಾಗ್'.</em> ಒಂದು ವ್ಯವಸ್ಥಿತ ರೀತಿಯಲ್ಲಿ ಪುರೋಹಿತ ವರ್ಗದವರ ನೇತೃತ್ವದಲ್ಲಿ ಅದರ ಆಡಳಿತ ನಡೆಯತೊಡಗಿತು. ಅದರ ಕಾರ್ಯವ್ಯಾಪ್ತಿ ವಿಸ್ತರಿಸಿದಂತೆಲ್ಲ ಗಣ್ಯರ ಕೂಟಗಳಾದ <em>ಧರ್ಮಸಭೆ, ಧಾರ್ಮಿಕ ಪರಿಷತ್ತು</em>ಗಳ ಅವಶ್ಯಕತೆ ಮತ್ತು ಮಹತ್ವ ತಲೆದೋರಿತು. ಧರ್ಮಶಾಸ್ತ್ರಗಳ ಅಧ್ಯಯನ, ಪ್ರವಚನ, ವಿಶ್ಲೇಷಣೆ, ಧಾರ್ಮಿಕ ಸಂದಿಗ್ಧತೆಗಳು ತಲೆದೋರಿದಲ್ಲಿ ತೀರ್ಮಾನ, ಸಾಮಾಜಿಕ ಚಟುವಟಿಕೆಗಳಿಗೆ ಧಾರ್ಮಿಕ ಪರಂಪರೆಯ ಸಾಮರಸ್ಯ ಇವೆಲ್ಲ ಈಗ <em>'ರಬ್ಬಿ'</em> ಎಂಬ ಶಾಸ್ತ್ರನಿಷ್ಣಾತ ಪಂಡಿತರ ಸ್ವತ್ತಾಗ ತೊಡಗಿತು. ಅವರೀಗ <em>'ಗುರುಗಳು',</em> ಮಾನ್ಯರು, ಪೂಜ್ಯರು. <em>'ಗುರು'</em> ಕೇಂದ್ರೀಕೃತವಾದ ಈ 'ರಬ್ಬಿನಿಕ್' ಪಂಥದವರಿಗೆ <em>'ತಾಲ್ಮಡ್'</em> ಎಂಬುದು ಪವಿತ್ರ ಗ್ರಂಥ. ಸಿನಗಾಗ್ ಇವರ ಪವಿತ್ರ ಪೀಠ. <em>ಜ್ಯೂಗಳು, ಜುಡಾಯಿಸಮ್</em> ಎನ್ನುವುದು ಈ ಮೂರನೆಯ ಅವಧಿಯ ಯಹೂದಿಗಳ ಧರ್ಮವನ್ನೇ.</p>
		</section>
	</section>
</body>
</html>

