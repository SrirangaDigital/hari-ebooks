<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ - ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-004">
		<h1 class="level1-title" epub:type="title"><span class="num">೪ ::</span> ಎಲ್ಲಿಂದ ಬಂದ ಇವ?</h1>
		<p>ಸೊಗಸಾಗಿ ಪ್ರವಚನ ಮಾಡುತ್ತಿದ್ದ ಯೇಸುವಿನ ಬೋಧನೆಗಳನ್ನು ಮೆಚ್ಚಿಕೊಂಡರೂ, ದೇವಾಲಯದಲ್ಲಿ ಸೇರಿದ್ದ ಜೆರೂಸೆಲೆಂನ ಕೆಲವರಿಗೆ ಅವನನ್ನು ಒಪ್ಪಿಕೊಳ್ಳುವ ವಿಚಾರದಲ್ಲಿ ಇದ್ದ ಸಂದೇಹಗಳು ಬಲು ವಿಚಿತ್ರವಾದ ಕಾರಣಕ್ಕೆ ಎಂದು ಜಾನ್ ನಮಗೆ ತಿಳಿಸಬಯಸುತ್ತಾನೆ.<sup><a epub:type="noteref" href="999-aside.xhtml#id-004-01">೧</a></sup></p>
		<p>ಹೌದು, ತಮ್ಮನ್ನು ಉದ್ಧರಿಸಲು ಮೆಸಾಯನೊಬ್ಬ ಸಕಾಲದಲ್ಲಿ ಬಂದೇ ಬರುತ್ತಾನೆಂದು ನಂಬಿದ ಜನ ಅವರು. ಆದರೆ, ತಾವು ಕೇಳಿದ ತಮ್ಮ ಗುರುಹಿರಿಯರ ಪುರಾಣಪುಣ್ಯಕತೆಗಳ ಪ್ರವಚನದಿಂದ ಅವರು ಅಂದು ಕೊಂಡಿದ್ದೇನೆಂದರೆ, ನಂಬಿಕೊಂಡಿರುವುದೇನೆಂದರೆ ಆ ಜಗದುದ್ಧಾರಕ ಅವತರಿಸಿದಾಗ, ತಮ್ಮತ್ತ ಬಂದಾಗ ಅವನೆಲ್ಲಿಂದ ಬಂದ ಎಂದು ಯಾರಿಗೂ ಗೊತ್ತೇ ಆಗುವುದಿಲ್ಲವಂತೆ! ಅದೇ ಅವನ ಅಲೌಕಿಕತೆ, ಅಪೌರುಷೇಯತೆ, ಅಸಾಧಾರಣತೆಯಂತೆ!</p>
		<p>ಇಲ್ಲಿ ನೋಡಿದರೆ, ಇಲ್ಲೊಬ್ಬ ತಾನೇ ಮೆಸಾಯ ಎಂದು ಘೋಷಿಸಿಕೊಳ್ಳುತ್ತಿದ್ದಾನೆ. ತುಂಬಾ ವರ್ಚಸ್ವಿ, ವಾಗ್ಮಿ, ಪ್ರತಿಭಾವಂತ ಸರಿ. ನಮಗಿರಲಿ, ನಮ್ಮ ಜನಾಂಗದ ಗುರುಹಿರಿಯರಿಗೇ ಈತನ ಬಗ್ಗೆ ಏನಾದರೂ ತಕರಾರು ಉಂಟೋ ಏನೋ ಅದೂ ಗೊತ್ತಿಲ್ಲ. ''ಒಂದಂತೂ ಸ್ಪಷ್ಟವಾಗಿ ತಿಳಿದ ವಿಷಯ ಇವನೆಲ್ಲಿಂದ ಬಂದ ಅಂತ ನಮಗೆಲ್ಲರಿಗೂ ಗೊತ್ತು. ಎಲ್ಲಿಂದಲೋ ಇಳಿದು ಬಂದ, ಅವತರಿಸಿದ ಅಪೂರ್ವ ವ್ಯಕ್ತಿಯಂತೂ ಇವನಲ್ಲ. ಇವನು ನಮ್ಮ ಬಡಗಿ ಜೋಸೆಫ಼ನ ಮಗ; ನಜ಼ರೇತಿನಿಂದ ಬಂದ ಮೇರಿಯ ಮಗ. ಇಂಥವನು, ಯೇಸು, ಮೆಸಾಯ ಹೇಗಾದಾನು?'' ಇದು ಆ ಸಂದೇಹಪಟುಗಳ ತಲೆ ಕೊರೆವ ಸವಾಲು.</p>
		<p>ದೇವರು ಅನಂತ ಮತ್ತು ಅನಾದಿ ಕೂಡ: ಜಾನ್‍ನ ಸುವಾರ್ತೆಯಲ್ಲಿ ಒಂದು ಕಡೆ<sup><a epub:type="noteref" href="999-aside.xhtml#id-004-02">೨</a></sup> ಯೇಸು ತಾನೇ ದೇವರು ಎನ್ನುವ ಮಾತಿಗೆ ಒಜ್ಜೆ ಕೊಡುವ ವಾದದಲ್ಲಿ, ತನ್ನ ಅನಾದಿಯ ಬಗ್ಗೆ, ಅಜತ್ವದ ಬಗ್ಗೆ, ಅಪೌರುಷೇಯ ದೈವೀ ವ್ಯಕ್ತಿತ್ವದ ಬಗ್ಗೆ ಒಂದು ಮಾತನ್ನು ಹೇಳುತ್ತಾನೆ. ಸಂದರ್ಭ ಹೀಗಿದೆ: ಯೇಸುವನ್ನು  ನಂಬುವುದು ಬೇಕೋ ಬೇಡವೋ ಎಂಬ, ಇನ್ನೂ ಅರೆಬರೆ ಮನಸ್ಸಿನ, ಯಹೂದೀ ಜನಸ್ತೋಮವನ್ನು ಉದ್ದೇಶಿಸಿ ಯೇಸು ಪ್ರವಚನ ಮಾಡುತ್ತಿದ್ದಾನೆ. ಅವನಿಗೆ ಗೊತ್ತು, ತನ್ನನ್ನು ಧರ್ಮಲಂಡನೆಂದು ಹೀಗಳೆವ, ಅದಕ್ಕಾಗಿ ತನ್ನನ್ನು ಕೊಲ್ಲಲೂ ಹೇಸದ ಕಟ್ಟಾ ಸಾಂಪ್ರದಾಯಿಕರು ಅಲ್ಲಿದ್ದಾರೆ. ತನ್ನನ್ನು ನಂಬಿದ ಅನುಯಾಯಿಗಳೂ ಅಲ್ಲಿ ಅವರ ಮಧ್ಯ ಇದ್ದಾರೆ. ಅವರನ್ನು ಕುರಿತು ಹೇಳಿದ ಹಾಗೆ ಮಾಡಿ, ಉಳಿದವರವರನ್ನು ಕೆಣಕಿ ಮಾತಿಗೆಳೆದು, ನಂಬಿಸುವ ಒಂದು ವಿಶಿಷ್ಟ ಶೈಲಿ ಜೀಸಸ್‍ನದು. ಘೋಷಿಸುತ್ತಾನೆ:</p>
		<p class="verse">ಕಿವಿಗೊಟ್ಟು ಕೇಳಿರಲಾ: ನನ್ನ ಬೋಧನೆಯಂತೆ<br />ನೀವು ನಡೆದರೆ, ಜನರೇ, ಬಿಡದೆ ನೀವನುಸರಿಸಿ,<br />ನನ್ನೊಡನೆ ಬರುವಿರಾ, ನಿಜ ನಿಮಗೆ ತೋರುವುದು;<br />ನಿಮ್ಮೆಲ್ಲರನು ಆ ಸತ್ಯವೇ ಮುಕ್ತಿಗೊಳಿಸುವುದು.</p>
		<p>ಆಗ ಅಲ್ಲಿದ್ದವನೊಬ್ಬ ಕೂಗಿ ವಿರೋಧಿಸುತ್ತಾನೆ:</p>
		<p class="verse">ಏನು ಹೇಳುವೆಯಯ್ಯಾ, ನಾವು ಅಬ್ರಹಾಮನ ಕುಲದ<br />ಸತ್ಕುಲದ ಸಂತತಿಯ ಜನ; ನಾವು ಎಂದೂ ಯಾರ<br />ಗುಲಾಮರೂ ಅಲ್ಲ, ಇನ್ನು ಬಿಡುಗಡೆಯ ಮಾತೆಲ್ಲಿ?<br />ದೇವರೊಬ್ಬನೇ ನಮ್ಮೆಲ್ಲರ ತಂದೆ, ತಂದೆಯೆಂದರೆ ಅವನೆ,<br />ಅವನುಳಿದು ಬೇರೆ ಯಾರೂ ಇಲ್ಲ.<sup><a epub:type="noteref" href="999-aside.xhtml#id-004-03">೩</a></sup></p>
		<p>ಹೀಗೇ ಮಾತು ಮುಂದುವರಿಯುತ್ತದೆ. ಆ ಯಹೂದಿಗಳಿಗೆ ತಮ್ಮ ಕುಲದ ಮೂಲಪುರುಷ ಅಬ್ರಹಾಂ ಎಂದರೆ ಎಲ್ಲಿಲ್ಲದ ಗೌರವ. ತಮ್ಮ ಪೂರ್ವಜರನ್ನು ಕಷ್ಟಕಾರ್ಪಣ್ಯಗಳ ಕೋಟಲೆಯಿಂದ ಬಿಡಿಸಿ, ಸ್ಥಾನಮಾನ ದೊರಕಿಸಿಕೊಟ್ಟ ಮಹಾ ದೇವದೂತ. ಆ ಪ್ರವಾದಿ ದೇವಸಮಾನ ಸಹ. ಅವನ ಮಾತೇ ಮಾನ್ಯ. ಅವನ ಬಳಿಕ, ಕಾಲಕಾಲಕ್ಕೆ ಬಂದ ಇನ್ನುಳಿದ ಪ್ರವಾದಿಗಳು ಅಬ್ರಹಾಮನ ಹೆಜ್ಜೆಯಲ್ಲೇ ನಡೆದು ಮಾರ್ಗದರ್ಶನ ಮಾಡಿದವರು.</p>
		<p>ಈಗ ಈ ಜೀಸಸ್ ನೋಡಿದರೆ ತಾನು ಅಬ್ರಹಾಮನನ್ನು ಮೀರಿದ ದೇವದೂತನೆಂದುಕೊಳ್ಳುತ್ತಿದ್ದಾನೆ. ತಂದೆಯಿಂದ ಬಂದವನಂತೆ! ಇವನನ್ನು ನಂಬಿದರೆ ಯಾರೂ ಸಾಯುವುದಿಲ್ಲವಂತೆ, ಅಮರರಾಗಿ ಬಿಡುತ್ತಾರಂತೆ.<sup><a epub:type="noteref" href="999-aside.xhtml#id-004-04">೪</a></sup>ಗುಡ್ಡದ ಮೇಲೆ ನಿಂತು ಪ್ರವಚನ ಮಾಡುತ್ತಿದ್ದ ಯೇಸುವಿಗೆ ಸಭಿಕರಲ್ಲಿ ಯಾರೋ ಗದರಿಸಿ ಹೇಳುತ್ತಾರೆ:</p>
		<p class="verse">ನಿನಗೆಲ್ಲೋ ಹಿಡಿದಿರಬೇಕು ಹುಚ್ಚು, ಅಮರಿಕೊಂಡಿದೆ ದೆವ್ವ;<br />ಏನು ಬಡಬಡಿಸುತಲಿರುವೆ; ಅಬ್ರಹಾಮನು ಎಂದೋ ಮಡಿದ;<br />ಬಳಿಕ ಬಂದ ಪ್ರವಾದಿಗಳೆಲ್ಲ ಗತಿಸಿ ಬಹುಕಾಲ ಕಳೆದಾಯ್ತು;<br />ಆದರೂ ಗಳಹುತಿಹೆ ನೀನು ''ನನ್ನ ಮಾತಿನಂತೆಯೆ ನಡೆಯೆ<br />ಸಾಯಲಾರರು ಯಾರೂ; ಛೇ! ಎಂಥ ಶುದ್ಧ ಅಪಲಾಪ!<br />ತೀರ್ಥರೂಪು ಸಮಾನ ಅಬ್ರಹಾಮನೆಂದೋ ದಿವಂಗತನಾದ;<br />ಅವನಿಗಿಂತಲೂ ಹಿರಿಯ ನೀನಾಗಿರಲಾರೆ, ಹೌದ, ಹೌದು ತಾನೆ?<br />ಬಳಿಕ ಬಂದ ಪ್ರವಾದಿಗಳೆಲ್ಲ ಈಗಿಲ್ಲ, ಬಿಡು, ಏನು ಆಡುವೆ ನೀನು?''<br />ಯೇಸು ಅದಕೆ ಮಾರುತ್ತರಿಸದೇನೆ, ಮೆಲ್ಲನುಸುರಿದ ಹೀಗೆ:<br />''ನನಗೆ ನಾನೇ ಸನ್ಮಾನಿಸಿಕೊಳಲು ಅದಕೇನು ಬೆಲೆ, ಹೇಳಿ?<br />ನನ್ನ ಗೌರವಿಸುವಾತ ಬೇರೆ ಯಾರೂ ಅಲ್ಲ ನನ್ನ ತಂದೆ;<br />ನೀವು ದೇವರೆಂದಾರಾಧಿಸುವ, ಅವನೇ, ಆ ಭಗವಂತ!<br />ನಿಮಗವನು ಗೊತ್ತಿಲ್ಲ; ನೀವವನ ನೋಡಿಲ್ಲ, ಕಂಡಿಲ್ಲ;<br />ಆದರೆ ನಾ ಬಲ್ಲೆ; ಇಲ್ಲ ಎನ್ನುತ ನಿಮ್ಮಂತೆ ಸುಳ್ಳಾಡಲೊಲ್ಲೆ.<br />ಚೆನ್ನಾಗಿಯೇ ಬಲ್ಲೆ; ಮತ್ತೆ, ಅವನ ಮಾತಿನಂತೆಯೇ ನಡೆವೆ;<br />ಗೊತ್ತೆ, ನನ್ನ ಅಭ್ಯುದಯವ ಕಂಡು ಅಬ್ರಹಾಮನು ಒಲಿದ;<br />ಸ್ವತಃ ಅಬ್ರಹಾಮನೆ ಕಂಡು ಸಂತಸಗೊಂಡ, ನಲಿದಾಡಿದ.''<br />''ಏನೆಂದೆ? ಏನೆಂದೆ?'' ಗದರಿಸಿದರೊಡನೆಯೆ ಅವನ,<br />''ನೀನಿನ್ನೂ ದಾಟಿಲ್ಲ ಐವತ್ತ, ಏನು ಮಾತಿನ ಅರ್ಥ<br />ನೋಡಿ ಬಿಟ್ಟಿರುವೆಯೋ ನೀನು ಅಬ್ರಹಾಮನನ್ನ?''<br />''ಇದ ಕೇಳಿ; ಬೇಕೆ ನಿಜ?'', ಯೇಸು ಗಾಂಭೀರ್ಯದಿ ನುಡಿದ ''ಅಬ್ರಹಾಮನ ಮುನ್ನವೂ ನಾನಿದ್ದೆ, ಇಂದು, ಎಂದೂ ಇರುವೆ!''<sup><a epub:type="noteref" href="999-aside.xhtml#id-004-05">೫</a></sup></p>
	</section>
</body>
</html>

