<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ಜಾನ್‌ನ ಸುವಾರ್ತೆಗೊಂದು ಉಪಕ್ರಮ</h1>
		<p>ಕನ್ನಡದ ಶಕ್ತಿ ವ್ಯಕ್ತಿಯಾಗಿ ಬೆಳೆದ ದಿವಂಗತ ಶಿಕಾರಿಪುರ ಹರಿಹರೇಶ್ವರ ಅವರ ಸಾಧನೆಗಳು ಅನೇಕ ಆಯಾಮಗಳಾಗಿ ಗರಿಬಿಚ್ಚಿಕೊಳ್ಳುತ್ತವೆ. ವರಿಷ್ಠ ವಿದ್ವಾಂಸರಾದ ಅವರು "ಎಲ್ಲಾದರು ಇರು, ಎಂತಾದರು ಇರು, ಎಂದೆಂದಿಗು ನೀ ಕನ್ನಡವಾಗಿರು!" ಎಂಬ ಕುವೆಂಪು ಸಂದೇಶದ ಸಾಕ್ಷಾತ್ಕಾರಕ್ಕೆ ದೃಷ್ಟಾಂತವಾಗಿದ್ದವರು. ದೂರದ ಅಮೆರಿಕಾದಲ್ಲಿ ಕನ್ನಡವನ್ನು ಕಟ್ಟಿ, ಕನ್ನಡ ಡಿಂಡಿಮವನ್ನು ಬಾರಿಸಿದ ಮಹನೀಯರು. ಅಧ್ಯಾಪಕ, ಇಂಜಿನಿಯರ್, ಸಂಘಟಕ, ಸಂಪಾದಕ, ಕವಿ, ಗದ್ಯ ಬರಹಗಾರ, ನಾಟಕಕಾರ, ಅನುವಾದಕ, ಪುರೋಹಿತ, ಅಂಕಣಕಾರ ಮತ್ತು ಇದೆಲ್ಲಕ್ಕೂ ಮೀರಿ ಒಬ್ಬ ಮಾನವತಾವಾದಿ. ಈ ಮಾನವೀಯ ಮುಖವನ್ನು ಶ್ರೀಯುತರ "ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ- ಒಂದು ಅಧ್ಯಯನ"ದಲ್ಲಿ ನೋಡಬಹುದು.</p>
		<p>'ಮಾತಿನ ಮಂಟಪ', 'ಮಾತಿನ ಚಪ್ಪರ', 'ಮಾತಿನ ಚಾವಡಿ', 'ಮಾತಿನ ಮಲ್ಲಿಗೆ', 'ಮಾತೇ ಮುತ್ತು' ಮುಂತಾದ ಪ್ರಬಂಧ ಸಂಕಲನಗಳಲ್ಲಿ 'ಮಾತೆಂಬುದು ಜ್ಯೋತಿರ್ಲಿಂಗ' ಎಂಬುದನ್ನು ತೋರಿಸಿಕೊಟ್ಟು, 'ಕನ್ನಡ ಉಳಿಸಿ ಬೆಳಸುವ ಬಗೆ'ಯನ್ನು ದೂರದ ಅಮೆರಿಕದಲ್ಲಿದ್ದುಕೊಂಡು 'ಮುಕ್ತಕ ಕನ್ನಡ'ವನ್ನು ಪೂಜೆಗೆ ಒಂದು ಭಾಷೆಯಾಗಿಸಿದ ಶ್ರೇಯಸ್ಸು ಹರಿಹರೇಶ್ವರ ಅವರದು. 'ತನು ಕನ್ನಡ, ಮನ ಕನ್ನಡ' ಎಂಬ ನಿಜ ಮೌಲ್ಯವನ್ನು ಪ್ರಕಟಿಸಿದ ಕೀರ್ತಿ ಈ ಕಟ್ಟಾಳು ಅವರದು. ಸರ್ವಧರ್ಮ ಸಮನ್ವಯ ಸಾಧನೆ ಅವರದು. ಶ್ರೀಯುತರ 'ಮಾತಿನ ಮಲ್ಲಿಗೆ'ಯ 'ಮನುಕುಲೋದ್ಧಾರಕರು' ಇದಕ್ಕೆ ನಿದರ್ಶನ. ಸಾಕ್ರಟೀಸ್, ಯೇಸು, ಗಾಂಧಿ, ಇವರನ್ನೆಲ್ಲಾ ಒಂದೇ ಓದಿನ ಮಂಟಪದ ಮೇಲೆ ತಂದು ಅವರವರಿಗೆ ಸಲ್ಲಬೇಕಾದ ಗೌರವವನ್ನು ಸಲ್ಲಿಸಿದವರು. ಚಿಂತಕರು, ಶರಣರು, ಜ್ಞಾನಿಗಳು, ಯೋಗಿಗಳ ಗುಣವಿಶೇಷಗಳನ್ನು ಆಪ್ತವಾಗಿ ಚಿತ್ರಿಸಿ ಅನುಭವ ಪಡೆದ ಹರಿಹರೇಶ್ವರ ಅವರು ಜಾನ್ (ಯೋಹಾನ್ನ) ಎಂಬ ಕ್ರಿಸ್ತನ ಆಪ್ತ ಶಿಷ್ಯ ಹಾಗೂ ಶುಭ ಸಂದೇಶಕಾರ(<span class="en">Gospelist</span>)ನನ್ನು ಕುರಿತು ಒಂದು ಅಧ್ಯಯನವನ್ನು ಮಾಡಿದ್ದಾರೆ. ಇದಕ್ಕೆ ಪೂರಕವಾಗಿ ಅವರು ತಮ್ಮ ಪ್ರಬಂಧಗಳಲ್ಲಿ ಯೇಸುವನ್ನು ಕುರಿತು ಬರೆದಿರುವುದೂ ಇದೆ.</p>
		<p>"ಯೇಸು ಹೇಳಿಕೊಟ್ಟ ದೇವರ ಪ್ರಾರ್ಥನೆ" ಎಂಬ ಪ್ರಬಂಧದಲ್ಲಿ ಹರಿಹರೇಶ್ವರ ಅವರು ಯೇಸು ಮತ್ತು ಬೈಬಲ್ ಎಂಬ ವಿಷಯ ಕುರಿತು ಮನಮುಟ್ಟುವಂತೆ ವಿವರಿಸಿದ್ದಾರೆ. ತಂದೆಯಾಗಿ ದೇವರ ಮತ್ತು ಮಕ್ಕಳ ಸಂಬಂಧದ ಬಗ್ಗೆ, ಸುವಾರ್ತೆಗಳಿಗೂ ಮತ್ತು ಭಗವದ್ಗೀತೆಗೂ ಇರುವ ಸಾಮ್ಯತೆಯನ್ನು ಸೋದಾಹರಣವಾಗಿ ತೋರುತ್ತಾರೆ. ಯೇಸು ತನ್ನ ಆಸ್ತಿಕರಿಗೂ ದೇವರ ಅನುದಿನದ ಸಾರ್ವಕಾಲಿಕ ಪ್ರಾರ್ಥನೆಯನ್ನು ಹೀಗೆ ತಿಳಿಸಿರಬೇಕೆಂದು ಹೇಳುತ್ತಾರೆ:</p>
		<p class="verse">ಓ ದೇವರೇ! ಹೆಜ್ಜೆಗೂ ಕವಲು ದಾರಿಗಳು,<br />ತಪ್ಪು ಹೆಜ್ಜೆ ಇಟ್ಟರೆ ಮೇಲೇರದಾರದಂತಹ ಪ್ರಪಾತ!<br />ಈ ದಟ್ಟ ಹಗಲುಗತ್ತಲೆಯಿಂದ ಪಾರುಗಾಣಿಸು<br />ನೀ ದಾರಿ, ನೀ ದಿಟ, ನೀ ಬಾಳು, ನೀ ಬದುಕು<br />ನೀನೇ ಕೈ ಹಿಡಿದು ನಡೆಸುವ ಬೆಳಕು!</p>
		<p>ಇಲ್ಲಿ ಕ್ರಿಸ್ತ ಹೇಳಿದ ಮಾತು; "ನಾನೇ ಮಾರ್ಗ, ನಾನೇ ಸತ್ಯ, ನಾನೇ ಜೀವ...." (ಯೋವಾನ್ನ ೧೪:೬-೮) ಎಂಬುದು ಪ್ರಾರ್ಥನೆಯಾಗಿದೆ.</p>
		<p>"ದಟ್ಟ ಹಗಲುಗತ್ತಲೆಯಿಂದ ಪಾರುಗಾಣಿಸು" ಎಂದ ಹರಿಹರೇಶ್ವರ ಅವರು ತಮ್ಮ 'ಜಾನ್ ಸುವಾರ್ತೆ' ಅಧ್ಯಯನಕ್ಕೆ ತೊಡಗುತ್ತಾರೆ. ಯೇಸುವಿನ ಜೀವನ ವಿಚಾರವನ್ನು ಕುರಿತು ಮತ್ತಾಯ, ಮಾರ್ಕ, ಲೂಕ ಮತ್ತು ಯೋಹಾನ್ನ- ಈ ನಾಲ್ಕು ಜನರು ಬರೆದಿದ್ದಾರೆ. ಇವರನ್ನು ಸುವಾರ್ತೆಕಾರರು(<span class="en">Gospelists</span>) ಎಂದು ಕರೆದಿರುವುದು ರೂಢಿ. ಸುವಾರ್ತೆ ಎಂದರೆ <span class="en">Gospel</span>. ಇಂದು ಸುವಾರ್ತೆಯನ್ನು ಶುಭಸಂದೇಶ (<span class="en">Good News</span>) ಎಂಬ ಅರ್ಥದಲ್ಲಿ ಬಳಸುವುದಿದೆ. ಈ ನಾಲ್ವರಲ್ಲಿ ಹರಿಹರೇಶ್ವರ ಅವರು ಜಾನ್(ಯೊವಾನ್ನ)ನನ್ನೇ ಯಾಕೆ ತಮ್ಮ ಅಧ್ಯಯನ ವಿಷಯಕ್ಕೆ ಆರಿಸಿಕೊಂಡರು ಎಂಬುದಕ್ಕೆ ಅವರು ತಮ್ಮ ಪ್ರಸ್ತಾವನೆಯಲ್ಲಿ ಹನ್ನೊಂದು ಕಾರಣಗಳನ್ನು ನೀಡುತ್ತಾರೆ. ಇವು ನೇರವಾದ ಕಾರಣಗಳಾಗಿರದೆ ಉಳಿದ ಮೂವರು ಸುವಾರ್ತಕರಿಂದ ಜಾನ್ ಹೇಗೆ ಭಿನ್ನವಾಗಿ ನಿಲ್ಲುತ್ತಾನೆ ಎಂಬುದನ್ನು ಹೇಳುತ್ತವೆ.</p>
		<p>"ಸುವಾರ್ತೆಯಲ್ಲಿ ನನಗೆ ಪ್ರಿಯವಾದದ್ದು ಸಂತ ಜಾನ್‍ನ ಹೆಸರಿನಲ್ಲಿ ಪ್ರಸಿದ್ಧವಾಗಿರುವ ಕೊನೆಯ ಸುವಾರ್ತೆ. ನನ್ನ ತೌಲನಿಕ ಅಧ್ಯಯನಕ್ಕೆ ಈ ಸುವಾರ್ತೆಯನ್ನೇ ಏಕೆ ಆರಿಸಿಕೊಂಡಿದ್ದೇನೆಂಬುದು ನನ್ನ ವ್ಯಾಸಂಗದ ಫಲಶ್ರುತಿಯಾದ ಮುಂದಿನ ಪುಟಗಳನ್ನು ಓದಿದಾಗ ಸಹೃದಯರಿಗೆ ಮನವರಿಕೆಯಾಗದಿರದು" ಎನ್ನುತ್ತಾರೆ.</p>
		<p>ಯೇಸುವಿನ ಜೀವನ ಮತ್ತು ಉಪದೇಶಗಳ ವಿಷಯವಾಗಿ ನಾಲ್ಕು ಜನ ಶಿಷ್ಯರು ಬೇರೆ ಬೇರೆ ಕಾಲದಲ್ಲಿ, ಬೇರೆ ಬೇರೆ ಸ್ಥಳಗಳಲ್ಲಿ, ಬೇರೆ ಬೇರೆ ಜನರಿಗಾಗಿ ಬರೆದಿರುವುದರಿಂದ ಈ ನಾಲ್ಕೂ ಜನ ಸುವಾರ್ತಕರಲ್ಲಿ ಏಕತೆ ಕಂಡು ಬರುವುದಿಲ್ಲ.</p>
		<p>ಮತ್ತಾಯ ಹನ್ನೆರಡು ಜನ ಪ್ರೇಷಿತ(<span class="en">Apostles</span>)ರಲ್ಲಿ ಒಬ್ಬ. ಈತ ಗಲಿಲೇಯದಿಂದ ಸೀರಿಯಾ ಮತ್ತು ಈಜಿಫ್ಟಿಗೆ ಹೋಗುವ ಮಾರ್ಗದಲ್ಲಿ ತೆರಿಗೆ ವಸೂಲಿ ಮಾಡುತ್ತಿದ್ದ. ಸಾಮಾನ್ಯವಾಗಿ ಸುಂಕ ವಸೂಲಿ ಮಾಡುವವರು ಯೆಹೂದ್ಯರಿಂದ ತೆರಿಗೆಯನ್ನು ಸಂಗ್ರಹಿಸಿ ರೋಮನ್ನರಿಗೆ ಸಲ್ಲಿಸುತ್ತಿದ್ದುದರಿಂದ ಮತ್ತು ಜನರಿಂದ ಬಲವಂತವಾಗಿ ಮಿತಿಮೀರಿದ ಹಣ ಸಂಗ್ರಹಿಸುತ್ತಿದ್ದುದರಿಂದ ಅವರನ್ನು ಅಲ್ಲಿನ ಜನ ದ್ವೇಷಿಸುತ್ತಿದ್ದರು. ಹಾಗಿದ್ದರೂ ಯೇಸುವಿನ ಕಣ್ಣಿಗೆ ಆತ ಭಾವೀ ಸುವಾರ್ತಕನಂತೆ ಕಂಡಿರಬೇಕು.</p>
		<p>ಮತ್ತಾಯ ಪ್ಯಾಲಿಸ್ತೀನಿನಲ್ಲಿ ಹೊಸದಾಗಿ ಕ್ರೈಸ್ತರಾದ ಯೆಹೂದ್ಯರಿಗೆ ಸುವಾರ್ತೆಯನ್ನು ರಚಿಸಿದನೆಂದು ಹಿಯೆರೋಪೋಲಿಯಾ ಪಪಿಯಾಸ್, ಯುಸೇಬಿಯುಸ್ ಮತ್ತು ಆರಿಜನ್ ಮೊದಲಾದ ಚರಿತ್ರೆಗಾರರು ಭಾವಿಸುತ್ತಾರೆ. ಇದು ಹಿಬ್ರಿಯವರ ಆಡುಭಾಷೆಯಾದ ಅರಮಾಯಿಕ್‍ನಲ್ಲಿ ರಚಿತವಾದುದು. ಪ್ಯಾಲಿಸ್ತೀನಿನ ಹೊರಗಿರುವ ಬಹುಸಂಖ್ಯಾತ ಜನರಿಗೆಂದು ಈ ಹಸ್ತಪ್ರತಿಯನ್ನು ಗ್ರೀಕ್ ಭಾಷೆಗೆ ಅನುವಾದಿಸಲಾಯಿತು.</p>
		<p>ಆದಿ ಕ್ರೈಸ್ತರಲ್ಲಿ ಮತ್ತಾಯನ ಸುವಾರ್ತೆ ಹೆಚ್ಚು ಬಳಕೆಯಲ್ಲಿತ್ತು ಎಂದು ಇತಿಹಾಸಕಾರರು ಹೇಳುತ್ತಾರೆ. ರೋಮ್ ನಗರದ ಕ್ಲೆಮೆಂಟ್ (ಕ್ರಿ.ಶ. ೯೫), ಸಂತ ಪೊಲಿಕಾರ್ಪ್ (ಕ್ರಿ.ಶ. ೧೨೦), ಸಂತ ಜಸ್ಟಿನ್ (ಕ್ರಿ.ಶ. ೧೫೦) ಮುಂತಾದವರು ಯೇಸು ತನ್ನ ಜೀವನ ಮತ್ತು ಬೋಧನೆಯ ಮೂಲಕ ಉದ್ಘಾಟಿಸಿದ ದೈವೀರಾಜ್ಯವನ್ನು ಬಣ್ಣಿಸುವ ಗ್ರಂಥ ಇದೆಂದೂ, ಈ ಕಾರಣದಿಂದ ಇದನ್ನು ದೇವಮಾನವರ ಮಧ್ಯೆ ಏರ್ಪಡುವ ಸತ್ಸಂಬಂಧದ ಗ್ರಂಥವೆನ್ನುತ್ತಾರೆ.</p>
		<p>ಮಾರ್ಕನ ಪೂರ್ಣ ಹೆಸರು ಯೋವಾನ್ನ ಮಾರ್ಕ. ಈತ ಪುರೋಹಿತ ವರ್ಗಕ್ಕೆ ಸೇರಿದವನು, ಸೈಪ್ರಸ್ ಊರಿನವರು. ಈತನ ತಾಯಿ ಮೇರಿ, ಜೆರುಸಲೇಮಿನಲ್ಲಿ ಕ್ರೈಸ್ತಧರ್ಮವನ್ನು ಅವಲಂಬಿಸಿದ ಭಕ್ತೆ. ಆಕೆಯ ಮನೆಯಲ್ಲಿ ವಿಶ್ವಾಸಿಗಳು ಕೂಡಿ ಪ್ರಾರ್ಥಿಸುತ್ತಿದ್ದರು (ಪ್ರೇ.ಕಾ. ೧೨:೧೨-೧೭). ಮಾರ್ಕ್ ಬಾರ್ನಬನ ಹತ್ತಿರದ ಸಂಬಂಧಿಕ (ಕೊಲೆಸ್ಸೆ ೪:೧೦). ಪೌಲ ಮತ್ತು ಬಾರ್ನಬರೊಂದಿಗೆ ಸೇರಿಕೊಂಡು ಸೆಲೆಯೂಸಿಯಾಕ್ಕೆ ಹೋಗಿ ಸುವಾರ್ತೆ ಸಾರಿದ್ದ. ಈತ ಪೌಲನೊಂದಿಗೆ ಸೆರೆಮನೆಯಲ್ಲಿದ್ದನೆಂಬುದಾಗಿ ತಿಳಿದುಬರುತ್ತದೆ (ಫಿಲಿ ೧:೨೩).</p>
		<p>ಮಾರ್ಕ ಗಲಿಲೇಯ, ಸಿರಿಯಾ ಮತ್ತು ರೋಮ್‍ನಲ್ಲಿದ್ದಾಗ ತನ್ನ ಸುವಾರ್ತೆಯನ್ನು ರಚಿಸಿರಬೇಕು(ಕ್ರಿ.ಶ. ೭೦) ಎಂಬುದು ತಜ್ಞರ ಅಭಿಮತ. ಈತ ಪೇತ್ರನ ಅನುವಾದಕನಾಗಿದ್ದ. ಪೇತ್ರನು ಹೇಳಿದ್ದನ್ನು ಪ್ರಾಮಾಣಿಕವಾಗಿ ಬರೆದಿಡುತ್ತಿದ್ದ. ಅವನ ಜ್ಞಾಪಕಕ್ಕೆ ಬಂದ ವಿಷಯಗಳನ್ನು ಆಗಾಗ್ಗೆ ಬರೆದಿಡುತ್ತಿದ್ದುದರಿಂದ ಆತನ ಬರವಣಿಗೆಯಲ್ಲಿ ಕ್ರಮವಿಲ್ಲ. ಮಾರ್ಕನು ಯೇಸುವನ್ನು ನೋಡಿರಲಿಲ್ಲ, ಆತನನ್ನು ಹಿಂಬಾಲಿಸಿರಲಿಲ್ಲ, ಆದರೂ ಅವನ ಲೇಖನಿಯಿಂದ ಹರಿದ ಸಾಹಿತ್ಯ ನೈಜ ಹಾಗೂ ಪ್ರಾಮಾಣಿಕವಾಗಿತ್ತು ಎಂಬುದರಲ್ಲಿ ಸಂದೇಹವಿರಲಿಲ್ಲ. ಅದಲ್ಲದೆ ಯೇಸುವಿನ ಬದುಕಿಗೆ ಸಂಬಂಧಪಟ್ಟಂತೆ ಯಾವುದನ್ನೂ ಅವನು ಬಿಡಲಿಲ್ಲ, ತಪ್ಪಾಗಿಯೂ ಹೇಳಲಿಲ್ಲ''-ಎಂದು ಹಿಯೆರೋಪೊಲಿಯ ಪಪಿಯಾನ್ ಎಂಬ ಚರಿತ್ರೆಕಾರ ಬರೆದಿದ್ದಾನೆ. ಈ ಕೃತಿ ವಿಶೇಷವಾಗಿ ಜ್ಞಾನಸ್ನಾನ ಪಡೆದ ರೋಮಿನ ಅನ್ಯ ಧರ್ಮೀಯರಿಗಾಗಿ ರಚಿತವಾದದ್ದು. ಯೇಸು ದೇವಪುತ್ರ ಹೇಗೊ ಮಾನವ ಪುತ್ರನೂ ಹಾಗೆ ಆಗಿದ್ದನೆಂದು ಹೇಳುವುದೇ ಈತನ ಸುವಾರ್ತೆಯ ಉದ್ದೇಶ.</p>
		<p>ಲೂಕ ಮೂರನೆಯ ಸುವಾರ್ತಕ. ಈತ ಸುಪ್ರಸಿದ್ಧ ವೈದ್ಯ ಮತ್ತು ಚರಿತ್ರೆಗಾರ. ಅಂತಿಯೋಕ್ಯದ ನಿವಾಸಿ. ಪೌಲನ ಪ್ರಯಾಣಗಳಲ್ಲಿ ಆತನೊಂದಿಗಿದ್ದು ಸಹಕರಿಸಿದ್ದನಲ್ಲದೆ ಆತನಿಗೆ ಅಚ್ಚು ಮೆಚ್ಚಿನವನಾಗಿದ್ದ (ಕೊಲೊ ೪:೧೪). ಲೂಕ ಬ್ರಹ್ಮಚಾರಿಯಾಗಿದ್ದನೆಂದೇ ಹಲವರು ನಂಬುತ್ತಾರೆ (ಕೆ.ಲೂಕ). ಈತ ಒಳ್ಳೆಯ ಚಿತ್ರಗಾರ. ಈತ ಬರೆದ ಸಹಾಯಮಾತೆ(<span class="en">Mother of help</span>)ಯ ಚಿತ್ರ ಅದಕ್ಕೆ ಸಾಕ್ಷಿಯಾಗಿದೆ. ಈ ಸಹಾಯ ಮಾತೆಯ ಚಿತ್ರ ರೋಮಿನ ಮೇರಿ ಮಹಾದೇವಾಲಯದಲ್ಲಿ ಇದೆ. ಲೂಕ ಬರೆದ ಗ್ರಂಥಗಳು ಎರಡು: ಸುವಾರ್ತೆ ಮತ್ತು ಪ್ರೇಷಿತರ ಕಾರ್ಯಕಲಾಪಗಳು(<span class="en">Acts of Apostles</span>). ಸನ್ಮಾನ್ಯ ಥೆಯೋಫಿಲನೇ, ಯೇಸುಸ್ವಾಮಿ ಸ್ವರ್ಗಕ್ಕೆ ಆರೋಹಣವಾದ ದಿನದವರೆಗೆ ಮಾಡಿದ ಕಾರ್ಯಗಳನ್ನು ನೀಡಿದ ಬೋಧನೆಯನ್ನು ಕುರಿತು ನನ್ನ ಮೊದಲನೆಯ ಪುಸ್ತಕದಲ್ಲಿ ಬರೆದಿದ್ದೇನೆ.'' (ಪ್ರೆ.ಕಾ. ೧) ಎಂಬ ವಾಕ್ಯದಿಂದ ಪ್ರೇಷಿತರ ಕಾರ್ಯಕಲಾಪಗಳ ಗ್ರಂಥ ಪ್ರಾರಂಭವಾಗುತ್ತದೆ. ಈ ವಿಧದ ಪೀಠಿಕೆ ಇಡೀ ಬೈಬಲ್ಲಿನಲ್ಲಿ ಇನ್ನೆಲ್ಲೂ ದೊರಕುವುದಿಲ್ಲ.</p>
		<p>ಈತನ ಸುವಾರ್ತೆ ಶುದ್ಧವಾದ ಗ್ರೀಕ್ ಶೈಲಿಯಲ್ಲಿ ರಚಿತವಾದ ಚಾರಿತ್ರಿಕ ಕೃತಿಯೆಂದು ಸರ್ವಾನುಮತದಿಂದ ಒಪ್ಪಿಕೊಳ್ಳಲಾಗಿದೆ. ಅನ್ಯ ಧರ್ಮೀಯರಿಗೆ ಮಾತ್ರವಲ್ಲ ಇಡೀ ಮನುಕುಲಕ್ಕೆ ಅನ್ವಯಿಸುವ ವಿಷಯಗಳನ್ನು ಸ್ವಾರಸ್ಯಕರವಾಗಿ ವಿವರಿಸಿದ್ದಾನೆ. ಯೇಸು ಲೋಕೋದ್ಧಾರಕ ಎಂಬುದನ್ನು ಈತನ ಸುವಾರ್ತೆ ಸಾರುತ್ತದೆ.</p>
		<p>ಕೊನೆಯ ಸುವಾರ್ತಕ ಯೊವಾನ್ನನಾದರೂ ಸಮರ್ಥಕ ಹಾಗೂ ಸಮರ್ಪಕ ಸುವಾರ್ತಕನೆಂಬ ಖ್ಯಾತಿಗೆ ಪಾತ್ರನಾದವನು. ಹೀಬ್ರೂ ಮೂಲದಲ್ಲಿ "ಯೊವಾನ್ನ" ಎಂದರೆ "ದೇವರು ಕೃಪಾಪೂರ್ಣರು" ಎಂದು ಅರ್ಥ. ಯಾಕೋಬ ಮತ್ತು ಯೊವಾನ್ನ(<span class="en">James and John</span>) ಜೆಬೆದಾಯನ ಮಕ್ಕಳು ಎಂದು ಮಾರ್ಕನು ಉಲ್ಲೇಖಿಸಿದ್ದಾನೆ (ಮಾರ್ಕ ೧:೨೦). ಯೇಸು ಇವರಿಬ್ಬರನ್ನು "ಸಿಡಿಲಿನ ಮರಿಗಳು" ಎಂದು ಹೆಸರಿಸಿದ್ದನು (ಮಾರ್ಕ ೩:೧೭).</p>
		<p>ಯೊವಾನ್ನ ಬೆಸ್ತನಾದ ಜೆಬೆದಾಯನ ಎರಡನೆಯ ಮಗ. ಅಷ್ಟೇ ಅಲ್ಲ ಈತ ಯೇಸುವಿಗೆ ದೂರದ ಸಂಬಂಧಿ ಎಂದು ಕೆಲವರು ಹೇಳುತ್ತಾರೆ. ಈತ ಯೇಸುವಿನೊಂದಿಗೆ ಅನ್ಯೋನ್ಯವಾದ ಸಂಬಂಧವನ್ನು ಹೊಂದಿದ್ದ ಗುರುವಿನ ಪ್ರಿಯ ಶಿಷ್ಯ ಎನ್ನುತ್ತಾರೆ. ಯಾಯೀರನ ಮಗಳಿಗೆ ಜೀವದಾನ ನೀಡಿದಾಗ (ಮಾರ್ಕ ೫:೩೭), ಪರ್ವತದ ಮೇಲೆ ರೂಪಾಂತರ ಹೊಂದಿದಾಗ (ಮಾರ್ಕ ೯:೨), ಗೆತ್ಸೆಮನೆಯಲ್ಲಿ ರಕ್ತವನ್ನು ಸುರಿಸಿದಾಗ (ಮಾರ್ಕ ೧೪:೩೩), ಕೊನೆಯ ಭೋಜನದ ಸಂದರ್ಭದಲ್ಲಿ (ಯೋವಾನ್ನ ೧೩:೨೩) ಶಿಲುಬೆಯ ಬುಡದಲ್ಲಿ ನಿಂತ ಯೋವಾನ್ನ (ಯೋವಾನ್ನ ೧೯:೨೬) ಮುಂತಾದ ಘಟನೆಗಳು ಯೊವಾನ್ನ ಯೇಸುವಿನೊಂದಿಗೆ ನಿಕಟ ಸಂಬಂಧವಿರಿಸಿಕೊಂಡಿದ್ದನೆಂಬುದಕ್ಕೆ ಸಾಕ್ಷಿ.</p>
		<p>ಯೊವಾನ್ನ ಎರಡು ಗ್ರಂಥ ಮತ್ತು ಮೂರು ಪತ್ರಗಳನ್ನು ಬರೆದಿದ್ದಾನೆ. ಇದರಲ್ಲಿ ಸುವಾರ್ತೆ ಮತ್ತು ಮೂರು ಪತ್ರಗಳನ್ನು ಎಫೆಸದಲ್ಲಿ ಬರೆದನೆಂದು ತಿಳಿದುಬರುತ್ತದೆ. ಈತನ ಪ್ರಕಟಣಾ ಗ್ರಂಥ(<span class="en">Revelation</span>) ರಚಿತವಾದುದು ಪಾತ್ಮೋಸ್ ಎಂಬ ದ್ವೀಪದಲ್ಲಿ (ಕ್ರಿ. ಶ. ೧೦ಂ). ಕ್ರಿ.ಶ. ೭೦ ರಲ್ಲಿ ಗ್ರೀಸ್‍ನ ಅಕಾಯಿಯಲ್ಲಿ ಸುವಾರ್ತೆಯನ್ನು ಬರೆಯಲಾಗಿದೆ.</p>
		<p>ಮತ್ತಾಯ, ಮಾರ್ಕ ಮತ್ತು ಲೂಕ ಜನಪ್ರಿಯ ಅರಮಾಯಿಕ್ ಭಾಷೆ ಮಾತಾಡುವವರಿಗೆ ತಮ್ಮ ಕೃತಿಗಳನ್ನು ರಚಿಸಿದರೆ, ಯೊವಾನ್ನ ಅದೇ ವಸ್ತುವನ್ನು ಬಳಸಿಕೊಂಡು ಭಾವೈಕ್ಯತೆಯಿಂದ, ಆಳವಾಗಿ ಧ್ಯಾನಿಸಬಲ್ಲ ಬುದ್ಧಿ ಜೀವಿಗಳನ್ನು ತಲುಪುವಂತೆ ತನ್ನ ಕೃತಿಯನ್ನು ರಚಿಸಿದನು. ಇದರ ವೈಶಿಷ್ಟ್ಯವೆಂದರೆ ಗ್ರೀಕ್ ಸಾಹಿತ್ಯದಲ್ಲಿ ಈ ರೀತಿಯ ಶೈಲಿ ಅಪರೂಪದ್ದು.</p>
		<p>ಜಾನ್‍ನ ಶುಭಸಂದೇಶದ ವಿಶೇಷತೆ ಎಂದರೆ ಈತ ಪ್ರಬುದ್ಧ ಮನಸ್ಸಿನಿಂದ ಇತರರಿಗಿಂತ ಭಿನ್ನವಾಗಿ ಬರೆದಿರುವುದು.</p>
		<dl>
			<dt>(೧)</dt><dd>ಯೇಸು ಒಬ್ಬ ಉತ್ತಮ ಬೋಧಕ, ಅದ್ಭುತಗಳನ್ನು ಮಾಡುವವನು ಎಂದು ಇತರ ಮೂವರು ವರ್ಣಿಸಿದರೆ, ಯೊವಾನ್ನನು ಮಾತ್ರ ಯೇಸು 'ದೇವರ ವಾಣಿ' ಮನುಷ್ಯನಾಗಿ ಜನಿಸಿದ 'ದೇವರ ವಾಕ್ಯ' ಎಂದು ಹೇಳಿದ್ದಾನೆ. ಯೇಸು ಆದಿಯಿಂದಲೂ ದೇವರೊಂದಿಗಿದ್ದ ವ್ಯಕ್ತಿ. ಮಾನವಕುಲದ ಉದ್ಧಾರಕ್ಕಾಗಿ ಜಗತ್ತಿನಲ್ಲಿ ಜನಿಸಿದ ದೇವಪುತ್ರ. ಆದ್ದರಿಂದಲೇ ಮಾನವನು ಆತನನ್ನು ವಿಶ್ವಾಸಿಸಿ ನಿತ್ಯಜೀವ ಪಡೆಯಬೇಕು ಎಂದು ನಿಲುವೇ ಜಾನ್‌ನ ಉದ್ದೇಶ (೨೦:೩೧).</dd>
			<dt>(೨)</dt><dd>ಜಾನ್ ಶುಭಸಂದೇಶ ಬರೆಯುವ ಹೊತ್ತಿಗೆ, ಮತ್ತಾಯ, ಮಾರ್ಕ ಮತ್ತು ಲೂಕರ ಶುಭಸಂದೇಶಗಳು ಆಗಾಗಲೇ ಕ್ರೈಸ್ತ ವಿಶ್ವಾಸಿಗಳಲ್ಲಿ ಪ್ರಚಲಿತವಿದ್ದವು. ಹಾಗಾಗಿ ಈಗಾಗಲೇ ಬರೆದಿರುವ ವಿಷಯಗಳೆಲ್ಲವನ್ನೂ ಪುನರಾವರ್ತಿಸುವುದು ಯೊವಾನ್ನನ ಉದ್ದೇಶವಾಗಿರಲಿಲ್ಲ. ಆದ ಕಾರಣದಿಂದ ಕೆಲವೇ ಕೆಲವು ವಿಸ್ಮಯ ಮತ್ತು ಅದ್ಭುತ ಕಾರ್ಯಗಳನ್ನು ಮಾತ್ರ ಉಲ್ಲೇಖಿಸುತ್ತಾನೆ. ಉದಾಹರಣೆಗೆ ದೇವಾಲಯದಿಂದ ವರ್ತಕರ ಉಚ್ಛಾಟನೆ, ರೊಟ್ಟಿಯ ಅದ್ಭುತ, ಯೇಸು ಸಮುದ್ರದ ಮೇಲೆ ನಡೆದ ಘಟನೆ, ಬೆಥಾನಿಯದಲ್ಲಿದ್ದ ಮರಿಯಳಿಗೆ ಸಮಾಧಾನ, ಜೆರುಸಲೇಮಿಗೆ ಮೆರವಣಿಗೆಯಲ್ಲಿ ಹೋಗುವುದು ಇತ್ಯಾದಿ.</dd>
			<dt></dt><dd>ಉಳಿದ ಮೂರು ಶುಭಸಂದೇಶಗಳಲ್ಲಿರದ ಕೆಲವು ವಿಷಯಗಳು ಜಾನ್‍ನ ಕೃತಿಯಲ್ಲಿವೆ. ದ್ರಾಕ್ಷಾರಸವಾದ ನೀರು(೨:೧೧), ಅಧಿಕಾರಿಯ ಮಗನಿಗೆ ಆರೋಗ್ಯದಾನ(೪:೪೬), ಬೆತ್ಸಾಥದಲ್ಲಿ ಪಾಶ್ರ್ವವಾಯು ರೋಗಿಯ ಸ್ವಸ್ಥತೆ (೫:೧೯), ಹುಟ್ಟುಕುರುಡನ ಪ್ರಕರಣ(೯:೧೭), ಲಾಜರನ ಪುನರುತ್ಥಾನ (೧೧:೩೩-೪೪), ಪಿಶಾಚಿಗಳನ್ನು ಉಚ್ಛಾಟಿಸುವ ಘಟನೆಗಳು ಜಾನ್‍ನ ಸುವಾರ್ತೆಯಲ್ಲಿಲ್ಲ.</dd>
			<dt>(೩)</dt><dd>ಯೊವಾನನ್ನಿಗೆ ಸಂಖ್ಯೆ ಏಳು ಪಾವಿತ್ರತೆಯನ್ನು ಸೂಚಿಸುತ್ತದೆ. ಯೆಹೂದ್ಯರಿಗೂ ಅತಿ ಪ್ರಿಯವಾದ ಸಂಖ್ಯೆಯಿದು. ಆದ್ದರಿಂದಲೇ ಯೇಸುವಿನ ಜೀವನ ಹಾಗೂ ಸೇವೆಯನ್ನು ಏಳು ಹಬ್ಬಗಳ ಮತ್ತು ಏಳು ವಾರಗಳ ಪರಿಧಿಯಲ್ಲಿ ಯೊವಾನ್ನ ವಿವರಿಸಿದ್ದಾನೆ.</dd>
		</dl>
		<p>ಈ ಮುಖ್ಯವಾದ ಕಾರಣಗಳಿಂದಾಗಿ ಹರಿಹರೇಶ್ವರ ಅವರು ಜಾನ್‍ನ ಸುವಾರ್ತೆಯನ್ನು ತಮ್ಮ ತೌಲನಿಕ ಅಧ್ಯಯನಕ್ಕೆ ಆಯ್ಕೆ ಮಾಡಿಕೊಂಡಿದ್ದಾರೆ ಎಂದು ಹೇಳಬಹುದು. ಶ್ರೀಯುತರು 'ನಾಂದಿ'ಯಲ್ಲಿ ಹೀಗೆ ಹೇಳುತ್ತಾರೆ:</p>
		<p>"ಬೈಬಲಿನ ಹೊಸ ಒಡಂಬಡಿಕೆಯಲ್ಲಿನ, ಬಹುಜನರ ಅಚ್ಚುಮೆಚ್ಚಿನ ಭಾಗವೆಂದರೆ ಅದು ಜಾನ್ ಹೇಳುವ ಸುವಾರ್ತೆ. ಸಂವೇದನಾಶೀಲ ಕ್ರೈಸ್ತ ಮತೀಯರ ಮನಸ್ಸಿನ ಮೇಲೆ ಮತ್ತು ಭಾವನೆಗಳ ಮೇಲೆ ಪ್ರಭಾವ ಬೀರಿದ ಧಾರ್ಮಿಕ ಗ್ರಂಥ ಇದಕ್ಕಿಂತ ಮಿಗಿಲಾಗಿ ಬೇರೊಂದಿಲ್ಲ. ಬಗೆಬಗೆಯ ವಿವಿಧ ವಿರುದ್ಧ ದೃಷ್ಟಿಕೋನಗಳ ವ್ಯಾಖ್ಯಾನಕ್ಕೆ ಈಡಾದ ಕೆಲವೇ ಕೃತಿಗಳಲ್ಲಿ ಇದೂ ಒಂದು. ಆಳವಾದ ಅಧ್ಯಯನ ಮತ್ತು ಶ್ರದ್ಧಾಪೂರ್ಣ ಭಾಷ್ಯಗಳನ್ನು ಇಷ್ಟೊಂದು ವಿಫುಲ ಪ್ರಮಾಣದಲ್ಲಿ ಈ ಸುವಾರ್ತೆ ಸೃಜಿಸಿತೆಂದರೆ ತೀವ್ರವಾದ ಧಾರ್ಮಿಕ ಪ್ರಚೋದನೆಯ ಹಲವಾರು ಅಂಶಗಳು ಇದರಲ್ಲಿ ಹುದುಗಿರಲೇಬೇಕು" ಹಾಗೆ ಹುದುಗಿರುವುದರಿಂದ ಲೇಖಕರು ಅದರ ಹುಡುಕಾಟಕ್ಕೆಂದೇ ಪ್ರಸಕ್ತ ಅಧ್ಯಯನಕ್ಕೆ ತೊಡಗಿರಬೇಕು. ಏಕೆಂದರೆ ಹರಿಹರೇಶ್ವರ ಅವರು ಈ ಅಧ್ಯಯನದ ಉದ್ದೇಶವನ್ನು ಎಲ್ಲಿಯೂ ಹೇಳಿಲ್ಲ. ಕ್ರಮಬದ್ಧವಾಗಿ ಒಂದು ಮಹಾಪ್ರಬಂಧದ ಅಧ್ಯಯನ ಪರಿಧಿಯೊಳಗೆ ನಡೆದಿರುವ ಇದಕ್ಕೆ ಖಂಡಿತ ಒಂದು ಉದ್ದೇಶವಿರಲೇಬೇಕು. ಅದನ್ನು ಇಲ್ಲಿ ಲೇಖಕರು ಹೇಳುವುದಿಲ್ಲ. ಪ್ರಾಯಶಃ ಹರಿಹರೇಶ್ವರ ಅವರು ನಾಲ್ಕೂ ಸುವಾರ್ತೆಗಳನ್ನು ಓದಿದ ಮೇಲೆ ಜಾನ್‍ನ ಸುವಾರ್ತೆ ಅವರಿಗೆ ತುಂಬಾ ಹಿಡಿಸಿರಬೇಕು. ಆತನ ಸುವಾರ್ತೆಯನ್ನು ಭಾರತೀಯ ತತ್ವಶಾಸ್ತ್ರ ಸಂಬಂಧಿ ವಿಷಯಗಳಿಗೆ ಹೋಲಿಸಿ ನೋಡುವುದು ಲೇಖಕರಿಗೆ ಸುಲಭವೆನಿಸಿರಬೇಕು ಅಥವಾ ಒಂದು ಒಳ್ಳೆಯ ಕೃತಿಯನ್ನು ಓದಿ ಅದನ್ನು ತೌಲನಿಕವಾಗಿ ನೋಡುವ ಮನಸ್ಸಾಗಿರಬೇಕು. ಹೀಗೆ ಮಾಡುವುದರಿಂದ ಭಾರತೀಯರಿಗೆ ಜಾನ್ ಹತ್ತಿರದವನಾಗಬಹುದು. ಅದರಿಂದ ಧಾರ್ಮಿಕ ಸೌಹಾರ್ದತೆ ಉಂಟಾಗಬಹುದು ಎಂಬ ಘನೋದ್ದೇಶವೂ ಹರಿಹರೇಶ್ವರ ಅವರದಾಗಿರಬೇಕು. ಅದೇನೇ ಇರಲಿ ಒಂದು ಉಪಯುಕ್ತ ಅಧ್ಯಯನ ಕನ್ನಡಿಗರಿಗೆ ಪ್ರಾಪ್ತವಾಗಿದೆ. ಅದಕ್ಕಾಗಿ ಕನ್ನಡಿಗರು ಲೇಖಕರಿಗೆ ಋಣಿಗಳು.</p>
		<p>ಭಾರತವು ಜಗತ್ತಿನ ಮಹತ್ವದ ಧರ್ಮಗಳ ಒಡನಾಟಕ್ಕೆ ಅವಕಾಶಮಾಡಿ ಕೊಟ್ಟಂತಹ ಮಹಾನ್ ದೇಶ. ಹಿಂದೂ ಧರ್ಮದ ಒಡಲಿನಲ್ಲಿಯೇ ಆರು ವಿಭಿನ್ನ ತತ್ತ್ವಜ್ಞಾನಗಳಿದ್ದು, ಅದರ ಒಡಲಿನಿಂದಲೇ ಒಂದು ರೀತಿ ಅದಕ್ಕೆ ಪ್ರತಿಯಾಗಿ ಬೌದ್ಧ, ಜೈನ, ಧರ್ಮಗಳೂ ಭಾರತದಲ್ಲಿಯೇ ಹುಟ್ಟಿಕೊಂಡವು. ಕ್ರಿಸ್ತಶಕದ ಮೊದಲ ಶತಮಾನದಲ್ಲಿಯೇ ಕ್ರಿಸ್ತನ ಅನುಯಾಯಿ ಸೈಂಟ್ ಥೋಮಸ್ ಭಾರತಕ್ಕೆ ಬಂದು ಕೇರಳದಲ್ಲಿ ಕ್ರೈಸ್ತಧರ್ಮವನ್ನು ಸ್ಥಾಪಿಸಿದ. ಅಂದಿನಿಂದ ಕ್ರೈಸ್ತಧರ್ಮ ಭಾರತದಲ್ಲಿ ಮನೆ ಮಾಡಿದೆ. ಅಲ್ಲದೆ, ಪೋರ್ಚುಗೀಸ್ ಹಾಗೂ ಬ್ರಿಟಿಷ್ ಸಾಮ್ರಾಜ್ಯಶಾಹಿಗಳ ಕಾಲದಲ್ಲಿಯೂ ಕ್ರೈಸ್ತಧರ್ಮ ಮತ್ತೊಮ್ಮೆ ಪ್ರಸ್ತಾಪಗೊಂಡಿತು. ಮುಸ್ಲಿಂ ಧರ್ಮವೂ ಈಶಾನ್ಯ ದಿಕ್ಕಿನಿಂದ ಮತ್ತು ಪಶ್ಚಿಮದಿಂದ ಸಮುದ್ರಮಾರ್ಗವಾಗಿ ಒಳಸೇರಿ ಇಲ್ಲಿ ರಾಜಕೀಯ ಸತ್ತೆಯ ಮುಖಾಂತರ ನೆಲೆಯೂರಿತು. ಇದು ಐತಿಹಾಸಿಕ ಸತ್ಯವಾಗಿದ್ದರೂ ಪ್ರಸಕ್ತ ಹಲವಾರು ಕಾರಣಗಳ ಮೂಲಕ ಫಂಡಾಮೆಂಟಲಿಜಂನ ಹೆದ್ದೊರೆಗಳು ನಮ್ಮ ಸಂಕೀರ್ಣ ಸಂಸ್ಕೃತಿಯನ್ನು ಕಳಿಸಿ ನಮ್ಮ ವಿಶಿಷ್ಟ ಭಾರತೀಯ ಅಂತಧರ್ಮೀಯ ಒಡನಾಟವನ್ನೂ ಸಹಿಷ್ಣುತೆಯ ಸಹಜೀವನವನ್ನೂ ನಾಶಗೊಳಿಸಲು ಉದ್ಯುಕ್ತವಾಗಿವೆ. ಇಂಥ ದುರ್ಧರ ಪ್ರಸಂಗದಲ್ಲಿ ಒಂದು ಸೃಜನಶೀಲವಾದ ಮಾರ್ಗವೆಂದರೆ ನಮ್ಮಲ್ಲಿದ್ದ ಧರ್ಮಗಳ ಬಗ್ಗೆ ನಾವೇ ಅಭ್ಯಾಸಮಾಡಬೇಕು. ನಮ್ಮ ಬಾಂಧವರ ಧರ್ಮದ ಒಳತಿರುಳನ್ನು ತಿಳಿದುಕೊಂಡು ನಮ್ಮ ಸಾಂಸ್ಕೃತಿಕ ವ್ಯಕ್ತಿತ್ವದಲ್ಲಿ ಅದನ್ನು ಸೇರಿಸಿಕೊಳ್ಳಬೇಕು. ಇಂಥ ಜ್ಞಾನಯೋಗ ನಮ್ಮ ರಾಜಕೀಯ ಮಾನವತಾವಾದಿ ಕರ್ಮಯೋಗದ ಜೊತೆಗೆ ನಿರಂತರವಾಗಿ ಸಾಗಬೇಕಾದ ಅವಶ್ಯಕತೆ ಒದಗಿ ಬಂದಿದೆ. ಇಂಥ ಸಂದರ್ಭದಲ್ಲಿ ಹರಿಹರೇಶ್ವರ ಅವರ 'ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ- ಒಂದು ಅಧ್ಯಯನ' ಗ್ರಂಥ ಹೊರಬರುತ್ತಿರುವುದು ಅತ್ಯಂತ ಯೋಗ್ಯವಾಗಿದೆ. ಬಹಳ ಅರ್ಥಪೂರ್ಣವಾಗಿದೆ. ಈ ಗ್ರಂಥದ ಮನನ ನಮಗೆ ಎರಡು ಬಗೆಯಲ್ಲಿ ಪ್ರಸ್ತುತವಾಗಿದೆ. ಒಂದು ನಮಗೆ ನಮ್ಮ ನಮ್ಮ ಧರ್ಮಗಳನ್ನು ಆಳವಾಗಿ ತಿಳಿದುಕೊಳ್ಳುವುದರ ಜೊತೆಗೆ ನಮ್ಮ ಜೊತೆಗಿರುವ ಒಂದು ಮಹತ್ವದ ಧರ್ಮದ ಬಗ್ಗೆ ನಮಗೆ ಸರಿಯಾದ ತಿಳಿವಳಿಕೆ ಉಂಟಾಗಲಿದೆ. ಎರಡನೆಯದು; ಸದ್ಯದ ಅಮಾನುಷ ಸಂದರ್ಭದಲ್ಲಿ ಸೈತಾನ (ಇವಿಲ್) ಅನೇಕ ರೂಪದಲ್ಲಿ ತಾಂಡವವಾಡುತ್ತಿರುವಾಗ, ಕ್ರಿಸ್ತನ ಸಂದೇಶಕ್ಕೆ ಅತ್ಯಂತ ಮಹತ್ವ ಪ್ರಾಪ್ತವಾಗಿದೆ.</p>
		<p>ಹಾಗೆಯೇ, ಜಾನ್‍ನ ಸುವಾರ್ತೆಯಲ್ಲಿ ಇಲ್ಲದ 'ಸರ್ಮನ್ ಆನ್ ದ ಮೌಂಟ್' (ಪರ್ವತ ಪ್ರಸಂಗ) ಎಂಬ ಜಗತ್ ಪ್ರಸಿದ್ಧ ಉಪದೇಶ, ಕ್ರೈಸ್ತ ಮತ್ತು ಕ್ರೈಸ್ತೇತರ ಸಮಾನ ಮನಸ್ಕರ ಹೃದಯವನ್ನು ಸೂರೆಗೊಂಡ, ಸೂರೆಗೊಳ್ಳುತ್ತಿರುವ ಸುಧಾಸೇಚನ:</p>
		<p class="verse">ದೀನರೇ ಧನ್ಯರಲಾ, ಅವರದೇ ಸ್ವರ್ಗದ ರಾಜ್ಯ;<br />ನೊಂದವರೇ ಕುಂದದಿರಿ, ಸಂತೈಸಲವನೇ ಬರುವ;<br />ಸುಮನಸರೇ, ಮುಗ್ಧರೇ, ಪುಣ್ಯವಂತರು ನೀವೇ,<br />ಅವನಿತ್ತ ವರವನೆಲ್ಲವ ನೀವು ಅನುಭವಿಸಲಿಹಿರಿ;<br />ಅವನ ಆಣತಿಯಂತೆ ನಡೆವ ಜನರೇ, ಧನ್ಯ;<br />ಪ್ರಭು ನಿಮ್ಮ ಮನದಾಸೆಗಳ ಪೂರೈಸಿ ಬಿಡುವ.<br />ನೆರೆಹೊರೆಗೆ ದಯೆ ತೋರಿ ನಲಿವ, ಓ ನನ್ನವರೇ,<br />ಕರುಣೆಯನು ಮಳೆಗರೆವನವ ಚಿರಕಾಲ ನಿಮಗೆ.<br />ಕೊಳೆ ತಾಗದೆದೆಯ ಜನ, ಕೇಡನರಿಯದ ಮನ-<br />ನೀವು ಕಾಣುವಿರಯ್ಯ, ನಿಜಕು ಅವನ!<br />ಶಾಂತಿ ನೆಮ್ಮದಿ ಬಿತ್ತಿ ಸೌಖ್ಯ ಬೆಳೆವ ಒಡನಾಡಿಗಳೇ<br />ಮಕ್ಕಳೆಂದಕ್ಕರೆಯಲವ ನಿಮ್ಮ ಅಪ್ಪಿಕೊಳುವ.<br />ಶೋಷಿತರೆ, ಎದೆಗುಂದದಿರಿ, ಭಾಗ್ಯವಂತರು ನೀವು-<br />ಅಲ್ಲಿ ಸಲ್ಲುವರು ನೀವೇ, ನಿಮದೇ ಭವ್ಯ ಸಾಮ್ರಾಜ್ಯ!</p>
		<p class="quote-author"><em>-ಮತ್ತಾಯ ೫:೩-೧೦; ಲೂಕ ೬:೨೦-೨೧</em></p>
		<p>-ಎಂಬ ಕ್ರಿಸ್ತನ ಈ ಉಪದೇಶ ಅತ್ಯಂತ ಮಾರ್ಮಿಕವಾಗಿದೆ. ಶಿಲುಬೆಯ ಮೇಲೇರಿಸಿದಾಗಲೂ ಕ್ರಿಸ್ತ ಹೇಳಿದ ಕೊನೆಯ ಮಾತು "ಪಿತನೇ, ಅವರನ್ನು ಕ್ಷಮಿಸಿರಿ, ತಾವೇನು ಮಾಡುತ್ತಿರುವರೆಂದು ಅವರು ಅರಿಯರು" (ಲೂಕ ೨೩:೩೪) ನಮಗೆ ಕ್ಷಮೆಯ ಮೌಲ್ಯವನ್ನು ಎತ್ತಿ ತೋರುತ್ತದೆ. ಕ್ರಿಸ್ತನ ಮಾತುಗಳಂತೆ ಅವನ ಜೀವನವೇ ಒಂದು ಸಂದೇಶ. ಆ ಸಂದೇಶವನ್ನು ಜಾನ್ ಮಾತ್ರ ಸಮರ್ಪಕವಾಗಿ, ಸಮರ್ಥವಾಗಿ ಮಾಡಿದ್ದಾನೆ ಎಂಬುದನ್ನು ಈ ಗ್ರಂಥದ ಉದ್ದಕ್ಕೂ ಹರಿಹರೇಶ್ವರ ಅವರು ಸೋದಾಹರಣೆಗಳ ಮೂಲಕ ಎತ್ತಿ ತೋರಿಸುತ್ತಾರೆ. ಇಲ್ಲಿ ನಿವೇದಿಸಲಾದ ಪ್ರತಿಯೊಂದು ವಿಚಾರವೂ ಮನನ ಯೋಗ್ಯವಾದುದು. ಆ ಕಾರಣಕ್ಕೆ ಈ ಗ್ರಂಥ ಸ್ವಾಗತಾರ್ಹವಾದುದು.</p>
		<p>"ಜಾನ್ ಒಬ್ಬ ದಾರ್ಶನಿಕ. ಕ್ರಿಸ್ತ ಸಾರಿದ ತಾತ್ವಿಕ ಸಿದ್ಧಾಂತ, ದರ್ಶನಗಳು ಅವನಿಗೆ ಮುಖ್ಯ. ಬೇರೆಲ್ಲವೂ ಗೌಣ, ಇಲ್ಲವೇ ಅವು ಪೂರಕ ಪೋಷಕಾಂಶಗಳು. ತಾತ್ವಿಕ ವಿಚಾರಗಳನ್ನು ಬೋಧನೆ ಮಾಡಲು ಆಗ ಗ್ರೀಕರಲ್ಲಿ ಪ್ರಚಲಿತವಾಗಿದ್ದ ಸಂವಾದ ಮಾಧ್ಯಮ, ಪ್ರಶ್ನೋತ್ತರ ಶೈಲಿ ಯೇಸುವಿನ ಜೀವನ ಚರಿತ್ರೆಯಲ್ಲಿನ ಕಾಣ್ಕೆಯನ್ನು ತಿಳಿಹೇಳಲು ಅವನು ಬಳಸುವ ಸಾಧನ (ಪುಟ ೩೨). ಉಳಿದ ಮೂವರು ಸುವಾರ್ತಕರ ಬೋಧಕಾಂಶಗಳನ್ನು ಬಳಸಿಕೊಂಡು ಜೀಸಸ್ ಪ್ರತಿಯೊಂದು ನುಡಿಯಲ್ಲಿ ಪ್ರತಿಬಿಂಬಿಸುತ್ತಾ ಜೀಸಸ್ ದೈವತ್ವದ ಏಕಮೇವಾ-ದ್ವಿತೀಯತೆಯನ್ನು ಸಾರುವುದು ಜಾನ್‍ನ ಸುವಾರ್ತೆಯ ಪ್ರಮುಖ ಗುರಿಯಾದ್ದರಿಂದ ಆತನ ಸುವಾರ್ತೆ ಹರಿಹರೇಶ್ವರರಿಗೆ ಪ್ರೇರಣೆ.</p>
		<p>ಮತ್ತಾಯ, ಮಾರ್ಕ ಮತ್ತು ಲೂಕ ಅವರ ಸುವಾರ್ತೆಗಳ ಜೊತೆಗೆ ಯೊವಾನ್ನನ ಸುವಾರ್ತೆಯನ್ನು ಪ್ರಮುಖವಾಗಿ ಲೇಖಕರು ಹೋಲಿಸಿ ನೋಡಿದರೂ, ಹೋಲಿಕೆಗೆ ಇತರ ಧರ್ಮ ಹಾಗೂ ಬೇರೆ ಧಾರ್ಮಿಕ ಸಂತರ, ಮಹಾತ್ಮರ ದಾರ್ಶನಿಕರ ಮತ್ತು ಕವಿಗಳ ಮಾತುಗಳನ್ನೂ ಬಳಸುತ್ತಾರೆ. ಹಾಗಾಗಿ ಇಡೀ ಕೃತಿಯಲ್ಲಿ ಅಡಿಟಿಪ್ಪಣಿಗಳ ಸಾಲಂಕೃತ ಮೆರವಣಿಗೆ ಇದ್ದು; ಇದು ಲೇಖಕರ ವಿದ್ವತ್ತನ್ನು ಎತ್ತಿ ಹೇಳಬಹುದು- ಆದರೆ ಸಾಮಾನ್ಯ ಓದುಗರಿಗೆ ಇದು ತೊಡಕಾಗುತ್ತದೆ.</p>
		<p>"ಬೇರೆ ಬೇರೆ ಕಾರಣಗಳಿಗಾಗಿ ಉಳಿದ ಮೂರು ಸುವಾರ್ತೆಗಳಲ್ಲಿರುವ, ಆದರೆ ಜಾನ್ ತನ್ನ ಸುವಾರ್ತೆಯಲ್ಲಿ ಕೈಬಿಟ್ಟಿರುವ ಕೆಲವು ಮುಖ್ಯ ವಿಚಾರಗಳನ್ನು ಈಗ ಗಮನಿಸೋಣ:</p>
		<p>(೧) ದೇವರ ಪ್ರಾರ್ಥನೆ (೨) ಬೆಟ್ಟದ ಮೇಲಿನ ಉಪದೇಶ (೩) ಪವಾಡಗಳು (೪) ಸಾಮತಿಗಳು (೫) ಯೇಸುವಿನ ಪೂರ್ವಜರ ವಂಶಾವಳಿ (೬) ಗೆಥ್ಸೆಮನೆ ತೋಟದಲ್ಲಿ ಯೇಸುವಿನ ಕೊನೆಯ ಪ್ರಾರ್ಥನೆ ಮತ್ತು (೭) ಇನ್ನುಳಿದ ವಿಷಯಗಳು.</p>
		<p>ಜಾನ್‍ನ ಸುವಾರ್ತೆಯ ಶೈಲಿ ಒಂದು ಸಂಖ್ಯಾಶಾಸ್ತ್ರೀಯ ಅಧ್ಯಯನ ಎಂಬ ಶೀರ್ಷಿಕೆಯಡಿ ಸುಮಾರು ನಾಲ್ಕು ಪುಟಗಳ ವಿವರಣೆ ನೀಡಿದ್ದಾರೆ.</p>
		<p>"ಅರಿವೇ ಗುರು, ತಿಳಿವಳಿಕೆಯೇ ಮುಕ್ತಿಗೆ ಸೋಪಾನ- ಇದನ್ನು ಹಲವೆಡೆಗಳಲ್ಲಿ ಜಾನ್‍ನ ಯೇಸು ಪ್ರಸ್ತಾಪಿಸುತ್ತಾನೆ. ಜೊತೆಗೆ ಈ ಎಲ್ಲಾ ಅಧ್ಯಾತ್ಮಿಕ ಜ್ಞಾನದ ಗುರಿಯೇನು? ಸತ್ಯಾನ್ವೇಷಣೆ ತಾನೆ? ಸತ್ಯವೇ ದೇವರು, ದೇವರೇ ಸತ್ಯ, ನಂಬಿಕೆಯೇ ಮುಖ್ಯ- ಎನ್ನುವುದು ಜಾನ್‍ನ ಸುವಾರ್ತೆಯುದ್ದಕ್ಕೂ ಒಳಹರಿವ ಜೀವಜಲವಾಹಿನಿ" ಎಂದು ಕೊನೆಗೊಳಿಸುತ್ತಾರೆ.</p>
		<p>ಅನುಬಂಧದಲ್ಲಿ ಬೈಬಲಿನ ವಿವಿಧ ಭಾಗಗಳ ಶೀರ್ಷಿಕೆಗಳು, ಕ್ರೈಸ್ತ ಮತೀಯ ಕನ್ನಡ ಪಾರಿಭಾಷಿಕ ಪದಗಳು ಮತ್ತು ಅವುಗಳ ಪರ್ಯಾಯ ಇಂಗ್ಲಿಷ್ ಪದಗಳು, ಕ್ರೈಸ್ತ ಮತೀಯ ಅನುದಿನದ ಪ್ರಾರ್ಥನೆಗಳು ಮತ್ತು ಕೆಲವು ಸಂಸ್ಕೃತ ರೂಪಗಳು ಮತ್ತು ಸುವಾರ್ತೆಯಲ್ಲಿ ಯೇಸುವಿನ ಹೆಸರುಗಳನ್ನು ಕೋಷ್ಟಕ ರೂಪದಲ್ಲಿ ನೀಡಿದ್ದಾರೆ.</p>
		<p>ದಿನಾಂಕ: ೨೨-೦೭-೨೦೧೦ ಗುರುವಾರ ಹರಿಹರೇಶ್ವರ ಅವರು ಹೃದಯಾಘಾತದಿಂದ ನಿಧನರಾದ ಕಾರಣ ಪ್ರಾಯಶಃ ತಾವು ಬರೆದ ಪೂರ್ಣಗೊಳಿಸಬೇಕೆಂದಿದ್ದ "ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ- ಒಂದು ಅಧ್ಯಯನ" ಹಲವು ಕಡೆ ಅಪೂರ್ಣವಾಗಿಯೇ ಉಳಿಯಬೇಕಾಯಿತು ಎಂಬುದನ್ನು ಓದುಗರು ಮನಗಾಣಬೇಕು. ಆದರೆ ವಿಮರ್ಶೆಯ ದೃಷ್ಟಿಯಿಂದ ಇಡೀ ಪುಸ್ತಕವನ್ನು ಅಳೆಯುವುದಾಗಲಿ ನೋಡುವುದಾಗಲಿ ಸಾಧ್ಯವಾಗುವುದಿಲ್ಲ. ಲೇಖಕರು ಹೇಳದೆ ಇರುವ ವಿಚಾರಗಳನ್ನು ಕೇವಲ ಊಹೆಯಿಂದ ಹೇಳಲೂ ಬರುವುದಿಲ್ಲ. ಕ್ರಿಸ್ತನ ಸುವಾರ್ತೆಕಾರರಲ್ಲೂ ಆದದ್ದು ಇದೇನೆ. ಅವರು ಕೇವಲ ಅವರ ಅನುಭವಕ್ಕೆ ಬಂದದ್ದನ್ನು ಹೇಳಿಕೇಳಿದ್ದನ್ನು ದಾಖಲಿಸಿ ಯೇಸುವನ್ನು ಪ್ರತಿಷ್ಠಾಪಿಸಿದ್ದಾರೆ. ಆದ್ದರಿಂದ ಈ ನಾಲ್ಕೂ ಜನ ಸುವಾರ್ತೆಕಾರರಲ್ಲಿ ಏಕತೆ ಇರುವುದಿಲ್ಲ. ಪುನರಾವೃತ್ತಿಗಳು ಬಹಳಷ್ಟಿವೆ. ನಾಲ್ಕೂ ಸುವಾರ್ತೆಗಳಲ್ಲಿ ವ್ಯಕ್ತವಾಗಿರುವ ಯೇಸುವಿನ ಜೀವನ ಮತ್ತು ಉಪದೇಶಗಳು ಪುನರಾವರ್ತನೆ ಗಳನ್ನು ಬಿಟ್ಟುಕೊಟ್ಟು ಬೇರೆ ವಿವರಗಳನ್ನು ಜೋಡಿಸಿ, ಹೊಂದಿಸಿ ಇಡೀ ಕಥನಕ್ಕೆ ಒಟ್ಟಂದವನ್ನೂ ಪೂರ್ಣತೆಯನ್ನೂ ತರುವ ಪ್ರಯತ್ನಗಳು ನಡೆದಿವೆ.</p>
		<p>ಡಾ. ಫಾದರ್ ಸಿ ಬುಲ್ಕೆ ಎಸ್.ಜೆ. ಎಂಬ ಪ್ರಸಿದ್ಧ ಹಿಂದಿ ಭಾಷಾ ವಿದ್ವಾಂಸರು, ನಾಲ್ಕೂ ಸುವಾರ್ತೆಗಳನ್ನು ಸೇರಿಸಿ "<span class="en">The saviour the Four Gospels in one narrative</span>" ಎಂಬ ಆಂಗ್ಲ ಕೃತಿಯೊಂದನ್ನು ಹೊರತಂದಿದ್ದಾರೆ. ಅದು ಈಗಾಗಲೇ ೧೬ ಮುದ್ರಣಗಳನ್ನು ಕಂಡಿದೆ. ಭಾರತದ ಬಹು ಭಾಷೆಗಳಲ್ಲಿ ಅನುವಾದಗೊಂಡಿದೆ. ಬುಲ್ಕೆ ಅವರೇ ಹಿಂದಿಗೆ ಅನುವಾದಿಸಿದ್ದಾರೆ. ಈ ಹಿಂದಿ ಅನುವಾದವನ್ನು ದಿವಂಗತ ಎಸ್.ಜಿ. ಚೆಮ್ಮಾಂತರ ಎಸ್.ಜೆ. ಅವರು ಕನ್ನಡಕ್ಕೆ "ಮುಕ್ತಿದಾತ" ಎಂದು ಅನುವಾದಿಸಿಕೊಟ್ಟಿದ್ದಾರೆ. ಇದು ಕೂಡ ಎರಡು ಮೂರು ಆವೃತ್ತಿಗಳನ್ನು ಕಂಡಿದೆ. ಅಲ್ಲದೆ ಫಾ. ಜೋ ಮೇರಿಲೋಬೊ ಅವರು 'ಯಾರ್ರೀ ಈ ಯೇಸುಕ್ರಿಸ್ತ?' ಎಂಬ ಕೃತಿಯನ್ನು ಹೊರತಂದಿದ್ದಾರೆ (೨೦೧೦). ಹೆಚ್ಚು ಕಡಿಮೆ ಇಂತಹದೇ ಅಧ್ಯಯನ ದಿವಂಗತ ಹರಿಹರೇಶ್ವರ ಅವರಿಂದ ನಡೆದಿದೆ. ಜಾನ್ ಬಗ್ಗೆ ವಿಶೇಷವಾದ ಪ್ರೀತಿ ಹಾಗೂ ಗೌರವ ಇರಿಸಿಕೊಂಡಿದ್ದ ಶ್ರೀಯುತರು ಜಾನ್‍ನ ಸುವಾರ್ತೆಯಲ್ಲಿ ಇರುವುದರ ಔಚಿತ್ಯವನ್ನು ಹೇಳುತ್ತಲೇ ಇತರ ಸುವಾರ್ತಕರಲ್ಲಿ ಇಲ್ಲದ ವಿಚಾರವನ್ನು ಪ್ರಸ್ತಾಪಿಸುತ್ತಾರೆ. ಹಾಗೆಯೇ ಇತರ ಸುವಾರ್ತಕರಲ್ಲಿರುವ ವಿಚಾರ ಜಾನ್‍ನಲ್ಲಿ ಬಂದಿಲ್ಲವೆಂದು ದಾಖಲಿಸುತ್ತಾರೆ. ಆದರೆ ಅವರು ಯಾಕೆ ಬಂದಿಲ್ಲ ಎಂಬ ಕಾರಣವನ್ನು ಕೃತಿಯ ಉದ್ದಕ್ಕೂ ನೀಡುವುದಿಲ್ಲ. ಉದಾಹರಣೆಗೆ: ಪರ್ವತ ಪ್ರಸಂಗ. ಇದು ಜಾನ್‍ನಲ್ಲಿ ಮತ್ತು ಮಾರ್ಕನಲ್ಲಿ ಬರುವುದಿಲ್ಲ. ಅಡಿಟಿಪ್ಪಣಿಯಲ್ಲಿ "ನೋಡಿ: ಮ್ಯಾಥ್ಯೂ ೫:೩-೧೦; ಲ್ಯೂಕ್ ೬:೨೦-೨೧; ಆದರೆ ಮಾರ್ಕ್ ಮತ್ತು ಜಾನ್ ಸುವಾರ್ತೆಗಳಲ್ಲಿ ಈ ಬೆಟ್ಟದ ಮೇಲಿಂದ ಮಾಡಿದ ಉಪದೇಶ ಇಲ್ಲ" ಎಂದಷ್ಟೇ ಆಶ್ಚರ್ಯವನ್ನು ವ್ಯಕ್ತಪಡಿಸುತ್ತಾರೆ. "ಬೆಟ್ಟದ ಮೇಲಿನ ಉಪದೇಶ" ಎಂಬ ಒಂದು ಅಧ್ಯಾಯವನ್ನು ಅಳವಡಿಸಿದ್ದಾರೆ- ಹೀಗೆ ಈ ಇಡೀ ಗ್ರಂಥ ಪ್ರಮುಖವಾಗಿ ಜಾನ್‍ನ ಸುವಾರ್ತೆಯಾದರೂ, ನಾಲ್ಕೂ ಸುವಾರ್ತೆಗಳ ಅಧ್ಯಯನವೇ ಆಗಿದೆ ಎನ್ನಬಹುದು.</p>
		<p>ಇದು ಧ್ಯಾನಸ್ಥ ಬರವಣಿಗೆ(<span class="en">Contenpletive writing</span>) ಎಂದರೆ ತಪ್ಪಾಗಲಾರದು. ಹರಿಹರೇಶ್ವರ ಅವರದು ಒಂದು ರೀತಿಯಲ್ಲಿ ತಾತ್ವಿಕ ಮನೋಭಾವ. ಭಗವಂತನಲ್ಲಿ ವಿನಮ್ರ ಭಾವ ಇರಿಸಿಕೊಂಡವರು. ಸ್ಮೃತಿ-ಪುರಾಣ-ಕಾವ್ಯ ಶ್ಲೋಕಗಳು ಜೀವನದ ಉತ್ತಮ ಮೌಲ್ಯಗಳನ್ನು ಒಳಗೊಂಡ ನುಡಿಮುತ್ತುಗಳು ಎಂದು ತಿಳಿದವರು. ಎಲ್ಲಕ್ಕಿಂತ ಹೆಚ್ಚಾಗಿ ಕೋಮಲ ಹೃದಯದವರು. ಅಧ್ಯಯನಶೀಲರು. ಹಾಗಾಗಿ ಅವರು ಜಾನ್‍ನ ಸುವಾರ್ತೆಯನ್ನು ಆಯ್ಕೆ ಮಾಡಿಕೊಂಡು ಆತನ ದರ್ಶನ ವಿಚಾರ, ತತ್ತ್ವಗಳಿಗೆ ಭಾರತೀಯ ತತ್ತ್ವವಿಚಾರಗಳನ್ನು ಹೋಲಿಸಿ ಒಂದು ಹೊಸ ಸಂವೇದನೆಯನ್ನು ಕೃತಿಗೆ ಪ್ರಾಪ್ತವಾಗಿಸಿದ್ದಾರೆ. ಅವರ ಓದಿನ ವಿಸ್ತಾರ, ಹರವು ಇಡೀ ಕೃತಿಯಲ್ಲಿ ಎದ್ದು ಕಾಣುತ್ತದೆ. ಪ್ರಸಕ್ತ ಕೃತಿ ಹಾಗಾಗಿಯೇ ಒಂದು ಪಿ.ಎಚ್.ಡಿ. ಪ್ರಬಂಧದಂತಿದೆ.</p>
		<p>ನನ್ನ ಅನುಭವಕ್ಕೆ ಬಂದಹಾಗೆ ಪ್ರಾಯಶಃ ಸುವಾರ್ತಕರನ್ನು ಕುರಿತು ಇಂತಹ ಅಧ್ಯಯನ ಕನ್ನಡದಲ್ಲಿ ಇಲ್ಲಿಯತನಕ ನಡೆದಿಲ್ಲ. ಹರಿಹರೇಶ್ವರ ಅವರು ಬರೆಯಬೇಕೆಂದು ಗುರುತುಹಾಕಿಕೊಂಡಿದ್ದೆಲ್ಲಾ ದಾಖಲಾಗಿದ್ದರೆ ಈ ಕೃತಿಯ ಮೌಲ್ಯ ಇನ್ನೂ ಹೆಚ್ಚಾಗುತ್ತಿತ್ತು. ಲೇಖಕರ ಅಂತರಂಗವನ್ನರಿತ ಬೈಬಲ್ ಬಗ್ಗೆ ತಿಳಿದ ಬೇರೆ ಯಾರಾದರೂ ಕೃತಿಯನ್ನು ಪೂರ್ಣಗೊಳಿಸಿದರೆ ನಿಜಕ್ಕೂ ಈ ಕೃತಿ ಶ್ರೇಷ್ಠವಾಗುವುದರಲ್ಲಿ ಅನುಮಾನವಿಲ್ಲ. ಹಾಗೆಂದು ಈಗ ಇದು ಶ್ರೇಷ್ಠವಲ್ಲವೆಂದು ಆರ್ಥವಲ್ಲ. ಇದೊಂದು ಬೈಬಲ್‍ಗೆ ಸಂಬಂಧಿಸಿದ ಅಪೂರ್ವಕೃತಿ.</p>
		<p>ದಿವಂಗತ ಶಿಕಾರಿಪುರ ಹರಿಹರೇಶ್ವರ ಅವರು ಜಾನ್‍ನ ಸುವಾರ್ತೆ ಕುರಿತು ಅಧ್ಯಯನಶೀಲ ಕೃತಿ ರಚಿಸುವ ಮುನ್ನ ತಮ್ಮ ಬಹುತೇಕ ಪ್ರಬಂಧಗಳಲ್ಲಿ ಕೃತಿಗಳಲ್ಲಿ ಬೈಬಲ್‍ನ ಭಾಗಗಳನ್ನು ಕ್ರೈಸ್ತ ಸಂತರನ್ನು ಯೇಸುವನ್ನು ಕುರಿತು ಬರೆದು ಕೈಪಳಗಿಸಿಕೊಂಡಿದ್ದರು. ಆದ್ದರಿಂದಲೇ ಈ ನುರಿತ ಅಧ್ಯಯನ ಸಾಧ್ಯವಾಯಿತು ಎನ್ನಬಹುದು.</p>
		<p>ಹರಿಹರೇಶ್ವರ ಅವರು ಸಂಸ್ಕೃತ, ಕನ್ನಡ, ಹಿಂದಿ, ತಮಿಳು, ಇಂಗ್ಲಿಷ್, ಪರ್ಷಿಯನ್ ಮುಂತಾದ ಭಾಷೆಗಳನ್ನು ಚೆನ್ನಾಗಿ ಬಲ್ಲವರಾಗಿದ್ದರು. ಮಂತ್ರಗಳನ್ನು ಕಲಿತವರು. ಬೈಬಲ್‍ನ್ನು ಅನೂಚಾನವಾಗಿ ಅರಿತವರು. ಪ್ರಸಕ್ತ ಕೃತಿಯ ನೆಪದಲ್ಲಿ ಕ್ರೈಸ್ತಧರ್ಮ ತತ್ತ್ವಗಳನ್ನು ದೈವಶಾಸ್ತ್ರವನ್ನು ಪರೋಕ್ಷವಾಗಿ ಹೇಳುವ ಮೂಲಕ ಅಲ್ಪಸಂಖ್ಯಾತ ಕ್ರೈಸ್ತರಿಗೆ "ನೀವೆಲ್ಲ ಜನ ಅಂದುಕೊಂಡಹಾಗೆ ಆ ಭಗವಂತನ ಸಾಮ್ರಾಜ್ಯಕ್ಕೆ ಬರುವುದಿಲ್ಲ. ಇದೋ ನೋಡಿ ಆ ಭಗವಂತನ ಸಾಮ್ರಾಜ್ಯ. ಆ ಸ್ವರ್ಗದ ಸಾಮ್ರಾಜ್ಯ ಇದೀಗ ನಿಮ್ಮ ಮುಂದೆಯೇ ಇದೆ. ತಪ್ಪನ್ನೆಸಗಿದುದಕ್ಕೆಲ್ಲಾ ಪಶ್ಚಾತ್ತಾಪ ಪಡಿ ಮತ್ತು ಒಳ್ಳೆಯ ಸುದ್ಧಿಯನ್ನು ನಂಬಿ" (ಪುಟ ೨೧೬) ಎಂದು ಪ್ರೋತ್ಸಾಹವನ್ನಿತ್ತು, ಬಹುಸಂಖ್ಯಾತರಿಗೆ:</p>
		<p class="verse">ಸಹಜ ನಡೆವಳಿಕೆಗಳಲ್ಲಿ ಕೊಂಚ ಓರೆಕೋರೆಗಳುಂಟು;<br />ಉರಿವ ಬೆಂಕಿಯಸುತ್ತ ಹೊಗೆ ಬೇಡವೆಂದರೆ ಹೇಗೆ?<br />ಎಲ್ಲ ಗುಣವೇ ತುಂಬಿ ತುಳುಕಾಡುವುದೊಂದೂ ಇಲ್ಲ;<br />ದೋಷಗಳೇ ತುಂಬಿದೆಡೆ ಗುಣಕೂ ಕೊಂಚ ಜಾಗವುಂಟು!<br />ಹಾಗೆಂದ ಮಾತ್ರಕ್ಕೆ, ಎಲ್ಲೋ ದೋಷವಿದೆಯೆಂದೇನೆ,<br />ಎಲ್ಲವನ್ನೂ ಬಿಟ್ಟುಬಿಡುವುದು ಉಚಿತವಲ್ಲ, ಸಲ್ಲ.</p>
		<p>-ಎಂದು ಮನವರಿಕೆ ಮಾಡಿಕೊಟ್ಟು; ಜಾನ್‍ನ ಸುವಾರ್ತೆಯನ್ನು ಎಲ್ಲರ ಕೈಗೂ ಇರಿಸಿ, ಹೊರಟು ಹೋದ ಹರಿ-ಹರ-ಈಶ್ವರ ಅವರ ಕೋರಿಕೆಗೆ ನನ್ನ ಸ್ಪಂದನೆ ಈ 'ಜಾನ್‍ನ ಸುವಾರ್ತೆಗೊಂದು ಉಪಕ್ರಮ!</p>
		<p>೦೨-೦೬-೨೦೧೩</p>
		<p class="quote-author"><strong>-ಡಾ. ಬಿ.ಎಸ್. ತಲ್ವಾಡಿ</strong><br />(ಸಾಹಿತಿಗಳು ಮತ್ತು ಜಾನಪದ ವಿದ್ವಾಂಸರು)<br /> ಬೆಂಗಳೂರು</p>
	</section>
</body>
</html>
