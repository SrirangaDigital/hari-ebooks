<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-005">
		<h1 class="level1-title" epub:type="title"><span class="num">೫ ::</span> ತಂದೆ</h1>
		<section class="level2 numbered" id="id-005.1">
			<h2 class="level2-title" epub:type="title">ತ್ರಿಮೂರ್ತಿ ತತ್ತ್ವ:</h2>
			<p>ಕ್ರೈಸ್ತ ಮತಾವಲಂಬಿಗಳು ಏಕೈಕ ಸರ್ವಶಕ್ತ ದೇವರನ್ನು ತಂದೆಯೆಂದೂ, ಅವನೇ ಸ್ವರ್ಗದ, ಭೂಮಿಯ ಹಾಗೂ ನಮಗೆ ಗೋಚರಿಸುವ ಮತ್ತು ಗೋಚರಿಸದಿಹ ಎಲ್ಲದರ ಸೃಷ್ಟಿಕರ್ತನೆಂದೂ ನಂಬುತ್ತಾರೆ. ಅವನನ್ನು ಕಾಣದೆಯೂ ಅವನಲ್ಲಿ ನಂಬಿಕೆಯಿಡುವ ಈ ವಿಶೇಷಗುಣವನ್ನು, ತಮ್ಮ ನಂಬಿಕೆಯೇ ತಮಗಿತ್ತ ಒಂದು ವರವೆಂದು ಅವರು ಬಗೆಯುತ್ತಾರೆ.<sup><a epub:type="noteref" href="999-aside.xhtml#id-005-01">೧</a></sup> ಈ ವರವನ್ನಿತ್ತವನೂ ಆ ಭಗವಂತನೇ, ಏಕೆಂದರೆ, ಎಲ್ಲ ವರಗಳೂ ಸಿದ್ಧಿಸುವುದು ಅವನ ಅನುಗ್ರಹದಿಂದ ಮಾತ್ರ. ಎಲ್ಲ ಚರಾಚರ ವಸ್ತುಗಳಿಗೂ ಅವನೇ ಮೂಲ. ನಮ್ಮ ಚಲನವಲನ, ನಮ್ಮ ಬಾಳು, ಅಷ್ಟೇಕೆ ನಮ್ಮ ಅಸ್ತಿತ್ವವೇ ಅವನಿಂದ, ಅವನಿಗಾಗಿ ಮತ್ತು ಅವನಲ್ಲಿ ಎನ್ನುತ್ತಾರೆ.</p>
			<p>ದೇವರು ಒಬ್ಬನೇ. ಆದರೂ ಅವನು ತ್ರಿರೂಪಿ. ತಂದೆಯ ರೂಪದಲ್ಲಿ ಅವನು ಯಾರಿಂದಲೂ ಸೃಷ್ಟಿಸಲ್ಪಡದ ಸ್ವಯಂಭು, ಅಸ್ತಿತ್ವದ ಅನಂತ ಆಕರ, ಅನಾದಿ ಅನಂತ ಸನಾತನ ಸ್ಥಿತಿ, ಕಾರಣಾತೀತ ಕಾರಣ. ಸ್ವರ್ಗ ಅವನ ನಿವಾಸ; ಅವನು ವೈಭವ ಮತ್ತು ಪರಿಪೂರ್ಣತೆಯ ಕೇಂದ್ರಬಿಂದು. ಅವನು ಅಗಮ್ಯ ದಿವ್ಯ ಜ್ಯೋತಿಯಿಂದ ಪರಿವೇಷ್ಟಿತ. ದೇವರು ಸರ್ವಸಮರ್ಥ, ಸರ್ವಜ್ಞ ಮತ್ತು ಎಲ್ಲವನ್ನೂ ಎಲ್ಲರನ್ನೂ ಪ್ರೀತಿಯಿಂದ ಕಾಣುವ ದಯಾಮೂರ್ತಿ. ಎಲ್ಲರಿಗೂ ತಂದೆ ಆದ ಅವ ಸರ್ವಶಕ್ತ.</p>
			<p>ಭಗವಂತನ ಶ್ರೀವಾಣಿಯೇ ದೇವಪುತ್ರರೂಪದಲ್ಲಿ ಕಾಣಿಸಿಕೊಂಡಿತು; ತಂದೆಯಿಂದ ಮೂಡಿಬಂದರೂ ಅವನಲ್ಲೇ ಲೀನವಾಗಿ, ಅವನೊಂದಿಗೆ ಉತ್ಕಟ ಪ್ರೇಮಪುರಸ್ಸರವಾದ ಸಂಪರ್ಕವಿರಿಸಿಕೊಂಡು ಎಂದೆಂದಿಗೂ ಜೊತೆಗೂಡಿ ಒಂದಾಗಿ ಬೆಸೆದಿರುವ ಆ ದೇವಪುತ್ರನೇ ಭಗವಂತನ ಶ್ರೀವಾಣಿ. ಯೇಸುವೇ ಈ ದೇವಪುತ್ರ. ಈ ಏಕಮಾತ್ರ ಪುತ್ರನೇ ದೈವರೂಪಿಯೂ ಹೌದು. ಮನುಷ್ಯಜನ್ಮವನೆತ್ತಿ ಮಾನವನಂತೆ ನಮ್ಮೆದುರು ಬಾಳಿ ಹೋದವನಾದರೂ, ಅವನೇ ನಿಜಕ್ಕೂ ದೇವರು. ಎಲ್ಲವೂ ಅವನಿಂದಲೇ; ಅವನು ಇಚ್ಛಿಸಿ ಸೃಷ್ಟಿಸಿದುದಲ್ಲದೆ, ಬೇರೇನೂ ಇಲ್ಲಿ ಇರದು. ಭಗವಂತನ ಮೂರನೆಯ ರೂಪವೆಂದರೆ ಅದು ಪವಿತ್ರಾತ್ಮ. ತಂದೆ ಮತ್ತು ಮಗನಿಂದ ಆವಿರ್ಭವಿಸುವ, ಅವರೊಂದಿಗೆ ಏಕೀಭಾವದಿಂದಿರುವ, ಅವರ ಪ್ರೇಮಪುತ್ಥಳಿಯಾದ ಈ ಪವಿತ್ರಾತ್ಮವೂ ಅನಂತ, ಅವಿನಾಶಿ ಮತ್ತು ಅಚ್ಯುತ. ನಮ್ಮೆಲ್ಲರ ದೇಹದೇಗುಲದ ಅಸ್ತಿತ್ವವನ್ನು ಪವಿತ್ರಗೊಳಿಸುವ ಪ್ರೀತಿಯ ಬೆಸುಗೆಯ ಸರ್ವಾಂತರ್ಯಾಮಿ ಪರಮಾತ್ಮ ತತ್ತ್ವ ಅದು.</p>
			<p>ದೇವರು ಒಬ್ಬನೇ; ಅವನು ಅವಿಚ್ಛಿನ್ನ ಅವಿಭಾಜ್ಯ ಐಕ್ಯತೆಯ ತತ್ತ್ವ. ತನ್ನ ಅನಂತ ಸಮಗ್ರತೆಯ ವಿವಿಧ ಅಂಶಗಳನ್ನು, ಆ ಅಪರಿಮಿತ ಸಮಷ್ಟಿಯನ್ನು ಗ್ರಹಿಸಲು ಸಾಧ್ಯವಾಗದ ಪರಿಮಿತ ವ್ಯಾಪ್ತಿಯ ಜೀವಿಗಳಿಗೆ ತೋರುವ ಸಲುವಾಗಿ ಅವನು ಬಗೆ ಬಗೆಯ ರೂಪಗಳನ್ನು ತಾಳುತ್ತಾನೆ. ತಾನೇ ಸೃಷ್ಟಿಸಿದ ಲೋಕದ ತನ್ನ ಮಕ್ಕಳನ್ನ ಪ್ರೀತಿಯಿಂದ ಕಾಣುವ ಆ ಸರ್ವಂತರ್ಯಾಮಿ ಭಗವಂತ ತನ್ನನ್ನು ನಂಬಿದವರನ್ನು ಉದ್ಧರಿಸಿಯೇ ಕಾಪಾಡುತ್ತಾನೆ.<sup><a epub:type="noteref" href="999-aside.xhtml#id-005-02">೨</a></sup></p>
			<p>ತಂದೆಯ ಮಾತು ಬಂದಾಗಲೂ ಹಾಗೆಯೇ. ಬೇರೆ ಸುವಾರ್ತೆಗಳಲ್ಲಿ 'ಓ ತಂದೆ'(ಲ್ಯೂಕ್‍ನಲ್ಲಿ ದೇವರ ಪ್ರಾರ್ಥನೆ)<sup><a epub:type="noteref" href="999-aside.xhtml#id-005-03">೩</a></sup>, 'ನಮ್ಮ ತಂದೆ' (ಮಾಥ್ಯೂನಲ್ಲಿ ದೇವರ ಪ್ರಾರ್ಥನೆ)<sup><a epub:type="noteref" href="999-aside.xhtml#id-005-04">೪</a></sup>, 'ನಿಮ್ಮ ತಂದೆ' (ಮಾಥ್ಯೂನಲ್ಲಿ ಬೆಟ್ಟದ ಮೇಲೆ ಕೊಟ್ಟ ಉಪದೇಶ)<sup><a epub:type="noteref" href="999-aside.xhtml#id-005-05">೫</a></sup>ಎಂದಿದ್ದ ಕಡೆಗಳಲ್ಲಿ ಜಾನ್‍ನ ಜೀಸಸ್ ಹೇಳುವುದು 'ನನ್ನ ತಂದೆ'<sup><a epub:type="noteref" href="999-aside.xhtml#id-005-06">೬</a></sup> ಎಂದು. ಇನ್ನೂ ಒಂದು ಮಾತು: 'ನನ್ನ ತಂದೆಗೆ ನಾನು ಏಕಮಾತ್ರ ಪುತ್ರ'.<sup><a epub:type="noteref" href="999-aside.xhtml#id-005-07">೭</a></sup> ಜಾನ್ ಚಿತ್ರಿಸುವ ಯೇಸುವಿಗೆ ದೇವರ ಪಿತೃಭಾವವು ತನಗೂ ಅವನಿಗೂ ಇರುವ ಒಂದು ವಿಶೇಷ ಸಂಬಂಧವನ್ನ ಸೂಚಿಸುವುದಕ್ಕಾಗಿ ಮಾತ್ರ. ''ನಾನು ಮತ್ತು ನನ್ನ ತಂದೆ ನಾವಿಬ್ಬರೂ ಒಂದೇ''<sup><a epub:type="noteref" href="999-aside.xhtml#id-005-08">೮</a></sup> ಎನ್ನುತ್ತಾ, ಕೊನೆಗೆ ಜೀಸಸ್ ಹೀಗೆಯೂ ಹೇಳಿಬಿಡುತ್ತಾನೆ: ''ನನ್ನ ತಂದೆಯಲ್ಲಿ ನಾನಿದ್ದೇನೆ; ನನ್ನಲ್ಲಿ ನನ್ನ ತಂದೆ ಇದ್ದಾನೆ.''<sup><a epub:type="noteref" href="999-aside.xhtml#id-005-09">೯</a></sup> ಈ ಅವಿನಾಭಾವ, ದೈವತ್ವದ ಸಾಲೋಕ್ಯ, ಸಾಮೀಪ್ಯ, ಸಾನ್ನಿಧ್ಯದ ಮಟ್ಟದಿಂದ ಮೇಲೇರಿ, ಸಾಯುಜ್ಯ ಪದವಿಯನ್ನು ಗಳಿಸಿರುವ ವಿಚಾರವನ್ನ ಜಾನ್ ಇಲ್ಲಿ ಸೂಚಿಸುತ್ತಾನೆ.<sup><a epub:type="noteref" href="999-aside.xhtml#id-005-10">೧೦</a></sup></p>
			<p>ಯೇಸುಸ್ವಾಮಿಯು ಈ ಮಾತುಗಳನ್ನು ಆಡುವ ರೀತಿಯನ್ನು ನಾಲ್ಕನೆಯ ಸುವಾರ್ತೆಕಾರ ಸೃಜಿಸುವ ಶೈಲಿ ಎಷ್ಟು ಮನೋಜ್ಞವಾಗಿದೆ ನೋಡಿ. ತನ್ನ ಶಿಷ್ಯವರ್ಗದಲ್ಲಿ ಗುರುವಿನ ಬಗ್ಗೆ ಏನೋ ಅಳುಕು ಮೂಡಿತ್ತಿರುವುದನ್ನ ಗಮನಿಸಿದ ಯೇಸು, ಅವರಲ್ಲಿ ಧೈರ್ಯ ತುಂಬುತ್ತಿದ್ದಾನೆ. ಮುಂಬರುವ ಮಹಾಪ್ರಸ್ಥಾನದ ಮನ್ಸೂಚನೆಯನ್ನೂ ಅವರುಗಳಿಗೆ ಕೊಡಲು ಈ ಸಂದರ್ಭವನ್ನು ಬಳಸಿಕೊಳ್ಳುತ್ತಿದ್ದಾನೆ. ಅವನು ಉಪದೇಶಿಸುತ್ತಾನೆ:</p>
			<p class="verse">ನಿಮ್ಮ ಎದೆ ತಳಮಳಗೊಳಲು ಬಿಡಬೇಡಿ, ಜನಗಳೇ,<br />ನಂಬಿ ದೇವರ; ಜೊತೆಗೆ, ನನ್ನನೂ ನಂಬಿ.<br />ನನ್ನ ತಂದೆಯ ಮನೆಯಲಿಹವೆಷ್ಟೋ ಕೊಠಡಿಗಳು<br />ಹಾಗಿಲ್ಲದಿರೆ ನಾನಿಂತು ಹೇಳುವೆನೆ ನಿಮಗೆ?<br />ಅಲ್ಲಿ ಹೋಗುವೆ, ನಿಮಗೆ ಸ್ಥಳವ ಅಣಿಗೊಳಿಸಲೆನೆ,<br />ಹೋಗಲ್ಲಿ ಅಣಿಗೊಳಿಸಿ ಹಿಂತಿರುಗಿ ಬರುವೆ.<br />ಕೊಂಡೊಯ್ವೆ ನನ್ನ ಜೊತೆ ನಿಮ್ಮನಲ್ಲಿಗೆ ಬಿಡದೆ<br />ನನ್ನ ಜೊತೆ ಜೊತೆ ನೀವು ಇರಲೆಂದು ಬಯಸಿ<br />ನಾನು ಹೋಗುವ ದಾರಿ ಗುರಿ ನಿಮಗೆ ಅರಿವಿರಲಿ ||೧-೪||</p>
			<p>ಬಡಪೆಟ್ಟಿಗೆ ಒಪ್ಪಿಕೊಳ್ಳದ, ಪ್ರತ್ಯಕ್ಷವಾದರೂ ಪ್ರಮಾಣಿಕರಿಸಿ ನೋಡುವ, ಸಂದೇಹ ಪ್ರವೃತ್ತಿಯ ಶಿಷ್ಯ ಥಾಮಸ್ ಆಗ ಕೇಳುತ್ತಾನೆ:</p>
			<p class="verse">ಎತ್ತ ಹೋಗುವೆ, ಗುರುವೆ, ಗುರಿ? ನಮಗದೇ ಗೊತ್ತಿಲ್ಲ;<br />ಅತ್ತ ದಾರಿಯದೆಂತು ಏನು ತಿಳಿದೀತು ನಮಗೆ? ||೫||</p>
			<p>ಆಗ ಜೀಸಸ್ ಅರ್ಥಗರ್ಭಿತವಾಗಿ ಉತ್ತರಿಸುತ್ತಾನೆ, ಅಂದಿನ ಆ ಶಿಷ್ಯರಿಗೂ, ಸಾರ್ವಕಾಲಿಕವಾಗಿ ನಂಬಿದವರೆಲ್ಲರಿಗೂ:</p>
			<p class="verse">ನಾ ದಾರಿ, ನಾನೆ ದಿಟ, ನಾನೆ ಬಾಳು ಬದುಕು;<br />ನನ್ನಿಂದಲಲ್ಲದೆನೆ ತಂದೆ ಬಳಿ ಯಾರೂ ಬರರು.<br />ನಿಮಗೆ ನಾ ಗೊತ್ತಿರಲು ತಂದೆಯೂ ಪರಿಚಿತನೇ;<br />ಇಂದಿನಿಂದಲೆ ನೀವವನ ಬಲ್ಲಿರಯ್ಯ<br />ಖಂಡಿತಾ ನೋಡಿಹಿರಿ ನೀವು ಅವನ! ||೬-೭||</p>
			<p>ಇನ್ನೂ ಅರ್ಥವಾಗಿಲ್ಲ, ಸೂಚ್ಯ ಧ್ವನಿಯನ್ನ ಶಿಷ್ಯರು ಗ್ರಹಿಸಿಲ್ಲ. ತಂದೆಯನ್ನು, ದೇವರನ್ನು ಕಾಣುವ ಕುತೂಹಲ, ಕಾತರ ಮತ್ತು ಆತುರ ಕೂಡ. ಅಲ್ಲೇ ಇದ್ದ ಶಿಷ್ಯ ಫಿಲಿಪ್ ಕೂಡಲೇ ಕೇಳಿಬಿಡುತ್ತಾನೆ:</p>
			<p class="verse">ನಮ್ಮ ತಂದೆಯನೊಮ್ಮೆ ನಮಗೆ ತೋರಿಸು, ಗುರುವೆ,<br />ಉಳಿದುದೇನೂ ಬೇಡ, ನಮಗದೇ ಸಾಕು! ||೮||</p>
			<p>ಇಂಥವರನ್ನು ಕಟ್ಟಿಕೊಂಡು ತಲೆ ಚಚ್ಚಿಕೊಳ್ಳಬೇಕು; ಶಿಷ್ಯರೆಂದಮೇಲೆ ಬೇರೆ ಬೇರೆ ಪ್ರಮಾಣದ ಜಾಣ್ಮೆಯ ಬುದ್ಧಿವಂತಿಕೆಯ ಅನಾಗತಮತಿಗಳು, ಪ್ರತ್ಯುತ್ಪನ್ನಮತಿಗಳು ಮತ್ತು ಯದ್ಭವಿಷ್ಯಮತಿಗಳೂ ಇದ್ದಾರು.<sup><a epub:type="noteref" href="999-aside.xhtml#id-005-11">೧೧</a></sup> ಆದರೆ, ಇವರೇ ಅಲ್ಲವೇ ಮುಂದೆ ಕಟ್ಟಲೆಳಸುವ ಭವ್ಯ ಧರ್ಮಸೌಧದ ಆಧಾರ ಸ್ತಂಭಗಳು? ಗದರಿಸಲಾರ, ಗದರಿಸದೇ ಇರಲಾರ. ಅವರನ್ನೂ ಅವರಂಥವರನ್ನೂ ಉದ್ದೇಶಿಸಿಯೇ ಜೀಸಸ್ ನಸುಗೋಪದಿಂದ ಛೇಡಿತ್ತಾನೆ:<sup><a epub:type="noteref" href="999-aside.xhtml#id-005-12">೧೨</a></sup></p>
			<p class="verse">ಏನು ಮಾತಿದು, ಫಿಲಿಪ್, ನಾನು ಗೊತ್ತಿಲ್ಲವೇ ನಿನಗೆ?<br />ಇಷ್ಟೊಂದು ದಿನ ನಿಮ್ಮ ಜೊತೆಗೆ ನಾನಿದ್ದು ಇದ್ದೂ?<br />ನನ್ನ ನೋಡಿದವರೆಲ್ಲ ಕಂಡಿಹರು ತಂದೆಯನು<br />ನೀನು ಕೇಳುವುದೆಂತು ''ತೋರೆಮಗೆ ತಂದೆಯನೆ''ಂದು?<br />ತಂದೆಯಲಿ ನಾನಿರುವೆ, ತಂದೆ ನನ್ನಲ್ಲಿಹನು-<br />ಇದ ನೀನು ನಂಬದೆಯೆ ಇರುವೆ ಏನು?<br />ನಿಮಗೆ ನಾನಾಡುವ ಮಾತು ನನ್ನದಷ್ಟೇ ಅಲ್ಲ,<br />ನನ್ನೊಳಗೆ ಇಹ ಅವನು ನಡೆಸಿ, ನುಡಿಯುವ ವಚನ.<br />ನಂಬಿರೋ ಎಂದು ನಾನೆಂದಾಗ-<br /><em>ತಂದೆಯಲಿ ನಾನಿರುವೆ, ನನ್ನಲ್ಲಿ ತಂದೆ;</em><br /><em> </em>ಸೋಜಿಗವು ನಡೆದಾಗಲೂ ಅನಿಸಲಿಲ್ಲವೆ ನಿಮಗೆ?<br />ಕೇಳಿ ಈ ಗುಟ್ಟಿನ ರಟ್ಟ- ನನ್ನಲ್ಲಿ ತುಂಬು ನಂಬಿಕೆಯಿರಿಸೆ<br />ನೀನು, ನೀನು, ನೀನೂ ನಾನೆಸಗದಿದುದನ್ನ ತೋರ ಬಲ್ಲೆ;<br />ನನಗಿಂತ ಹೆಚ್ಚಿನದ ನೀನು ಮಾಡಿ ಕಾಣಿಸಲೂ ಬಲ್ಲೆ-<br />ಏಕೆ? ಈಗ ತಂದೆ ಬಳಿ ಹೋಗುತಿಹೆ ಅದಕೆ, ಜೊತೆಗೆ,<br />ಮಗನೇ ತಂದೆಯ ಕೀರ್ತಿ ಮುಮ್ಮಡಿಸಲೆಂದೇನೆ<br />ನನ್ನ ಹೆಸರನು ಹಿಡಿದು ಏನು ಕೇಳಿದರೂನು,<br />ಏನ ಬಯಸಿದರೂನೂ ನಾ ನಡೆಸಿಕೊಡುವೆ;<br />ನನ್ನ ಹೆಸರಲಿ ಏನು ನೀವು ಕೇಳಿದರೊಡನೆ,<br />ಎಲ್ಲವನೂ ನಾ ಬಿಡದೆ ನಡೆಸಿಕೊಡುವೆ! ||೧೫||</p>
			<p>'ನಂಬಿಕೆಯೇ ಮುಖ್ಯ' ಎಂಬುದೇ ಇಲ್ಲಿ ಯೇಸು ಒತ್ತುಕೊಡುವ ವಿಚಾರ. ಅನಾವೃಷ್ಟಿಯ ಬವಣೆಗೆ ಬೆಂದು, ಬೇಗ ಮಳೆ ಬರಲೆಂದು, ಊರ ಹೊರಗೆ ಬಯಲಲ್ಲಿ ನಡೆಯಲಿರುವ ಪ್ರಾರ್ಥನಾಸಭೆಗೆ ನಮ್ಮೊಡನೆ ಕೊಡೆಯನ್ನೂ ಕೊಂಡೊಯ್ಯುವಷ್ಟೇ ದೃಢ ವಿಶ್ವಾಸ ನಮಗೆ ಇರಬೇಕು ತಾನೆ?</p>
		</section>
	</section>
</body>
</html>

