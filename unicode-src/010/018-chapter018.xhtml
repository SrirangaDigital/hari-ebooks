<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ - ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-018">
		<h1 class="level1-title" epub:type="title"><span class="num">೧೮ ::</span> ಮರುಹುಟ್ಟು ಇಲ್ಲದಿರೆ ಒಳ ನುಸುಳಲಾರಿರೋ!</h1>
		<p>ಮಾರ್ಕ್‍ನ ಸುವಾರ್ತೆಯಲ್ಲಿ ಒಂದು ಕಡೆ,<sup><a epub:type="noteref" href="999-aside.xhtml#id-018-01">೧</a></sup> ಪ್ರವಚನ ಕೇಳಲು ಬಂದ ಹಳ್ಳಿಗರ ಚಿಕ್ಕ ಪುಟ್ಟ ಪುಟಾಣಿ ಮಕ್ಕಳನ್ನು ತನ್ನ ಹತ್ತಿರ ಬರಗೊಡದ ಶಿಷ್ಯವೃಂದವನ್ನು ಗದರಿಸುತ್ತಾ, ಯೇಸು ಅಪ್ಪಣೆ ಕೊಡಿಸುತ್ತಾನೆ: ''ನಿಮಗೆ ಸತ್ಯವಾಗಿ ಹೇಳುತ್ತೇನೆ. ಯಾವನು ಶಿಶುಭಾವದಿಂದ ದೇವರರಾಜ್ಯವನ್ನು ಅಂಗೀಕರಿಸುವುದಿಲ್ಲವೋ, ಅವನು ಅದರಲ್ಲಿ ಸೇರುವುದೇ ಇಲ್ಲ''. ಹೀಗೆ ಹೇಳಿ, ಮಕ್ಕಳನ್ನು ಅಪ್ಪಿಕೊಂಡು ಅವುಗಳಮೇಲೆ ಕೈಯಿಟ್ಟು ಆಶೀರ್ವದಿಸಿದನು.<sup><a epub:type="noteref" href="999-aside.xhtml#id-018-02">೨</a></sup> ಈ ಘಟನೆಯ ಒಳತಿರುಳನ್ನೇ ದಾರ್ಶನಿಕ ನಿಲುವಿನ ಜಾನ್ ಹೇಗೆ ಬೇರೊಂದು ಆಯಾಮಕ್ಕೆ ಕೊಂಡೊಯ್ದು, ಹೊಸದೊಂದು ರೋಚಕ ಅಭಿಪ್ರಾಯವನ್ನು ಮಂಡಿಸುತ್ತಾನೆ ನೋಡಿ:</p>
		<p>ನಿಕೊಡೆಮಸ್ ಅಂದಿನ ಧರ್ಮಗ್ರಂಥಗಳನ್ನು ಚೆನ್ನಾಗಿ ಅರಿತಿದ್ದ ಒಬ್ಬ ಸಹೃದಯೀ ಯಹೂದೀ ಫ಼ರಿಸಾಯ ಪುರೋಹಿತ.<sup><a epub:type="noteref" href="999-aside.xhtml#id-018-03">೩</a></sup> ಯಾರೀತ ಯೇಸು?, ತಮ್ಮ ಧರ್ಮಗ್ರಂಥಗಳಲ್ಲಿಲ್ಲದ, ತನಗೆ ಗೊತ್ತಿಲ್ಲದ ಏನೇನೋ ಹೊಸ ವಿಚಾರಗಳನ್ನ, ನಮಗೆ ಗೊತ್ತಿದೆ ಎಂದುಕೊಂಡ ಎಷ್ಟೋ ವಿಚಾರಗಳಿಗೆ ಹೊಸ ಹೊಸ ವಿಶ್ಲೇಷಣೆಗಳನ್ನು ಮಾಡಿ ಹೇಳುತ್ತಿದ್ದಾನೆ; ಏಕೆ ಹೀಗೆ ಹೇಳುತ್ತಿದ್ದಾನೆ? ಇದನ್ನೆಲ್ಲ ತಿಳಿದುಕೊಳ್ಳೋಣ ಎಂದು, ಈ ಜನಪ್ರಿಯ ಯುವ ಪ್ರವಚನಕಾರನನ್ನು ಏಕಾಂತದಲ್ಲಿ ಭೇಟಿಮಾಡಲು ಒಂದು ಮುಸ್ಸಂಜೆ ನಿಕೊಡೆಮಸ್ ಬಂದಿದ್ದಾನೆ.<sup><a epub:type="noteref" href="999-aside.xhtml#id-018-04">೪</a></sup> ಈ ಸುಸಂದರ್ಭವನ್ನು ಉಪಯೋಗಿಸಿಕೊಂಡು, ನಮ್ಮ ಸುವಾರ್ತೆಕಾರ ಯೇಸುವಿನ ಮೂಲಕ ಒಂದು ಹೊಚ್ಚಹೊಸ ದೈವವಾಣಿಯನ್ನು ಮೊಳಗಿಸುತ್ತಾನೆ: ''ನಿಜ ಹೇಳುತ್ತೇನೆ ಕೇಳಿ, ಇದು ಸತ್ಯಸ್ಯ ಸತ್ಯ. ಮತ್ತೆ ಹೊಸದಾಗಿ ಹುಟ್ಟದಿದ್ದರೆ, ಯಾರೂ ದೇವರ ರಾಜ್ಯವನ್ನು ಕಾಣಲಾರರು!'' ಮತ್ತೆ ಹೊಸದಾಗಿ ಹುಟ್ಟುವುದೇ? ಏನದು? ನಿಕೊಡೆಮಸನು ಪ್ರಶ್ನಿಸುತ್ತಾನೆ: ''ಮನುಷ್ಯನು ಮುದುಕನಾದಮೇಲೆ ಹುಟ್ಟುವುದು ಹೇಗಯ್ಯಾ? ಏನು ಅವನು ತನ್ನ ತಾಯಿಯ ಗರ್ಭದಲ್ಲಿ ತಿರುಗಿ ಸೇರಿ ಮತ್ತೆ ಹುಟ್ಟುವುದು ಆದೀತೇನಯ್ಯ?''<sup><a epub:type="noteref" href="999-aside.xhtml#id-018-05">೫</a></sup></p>
		<p>ಹೀಗೆ ಹೇಳುವುದಕ್ಕೆ ಕಾರಣ? ಕೆಲವು ವಿಚಾರಗಳು ಬಹಳ ತಿಳಿದವರ ಕೈಗೆ ಸಿಗದೆ ಮರೆಯಾಗಿ, ಮಕ್ಕಳಿಗೆ ಮಕ್ಕಳ ಮನಸ್ಸುಳ್ಳ ಭೋಳೇ ಶಂಕರರಿಗೆ ಮಾತ್ರ ಬೇಗ ಗೋಚಾರಿಸುತ್ತ ಇರುತ್ತವೆ.</p>
		<p>ಇಂತಹುದೇ ಸಮಯದಲ್ಲಿ, ಜೀಸಸ್ ಹೀಗೆ ಹೇಳುತ್ತಾ ಆನಂದಿಸುತ್ತಾನೆ. ''ದೇವರೇ ನಿನ್ನ ಉಪಕಾರಕ್ಕೆ ತುಂಬಾ ಧನ್ಯವಾದಗಳು. ನೀನು ಈ ವಿಚಾರಗಳನ್ನ ಬಹಳ ಓದಿದವರಿಂದ ಜಾಣರಿಂದ ತಿಳಿದವರಿಂದ ಮುಚ್ಚಿಟ್ಟು ಮಕ್ಕಳಿಗೆ ಮಾತ್ರ ಗೋಚರವಾಗುವ ಹಾಗೆ ಮಾಡಿಬಿಟ್ಟಿರುವೆ.'' ಆದ್ದರಿಂದ, ಜನಗಳೇ, ಕೇಳಿ: ''ನೀವು ಮಕ್ಕಳಂತೆ ಆಗುವವರೆಗೆ ಆ ದೇವಲೋಕದ ವೈಭವವನ್ನು ಕಾಣಲಾರಿರಿ.''</p>
		<p>ಯೇಸು ಇಲ್ಲಿ ಹೇಳುತ್ತಿರುವುದು, ಪುನರ್ಜನ್ಮದ ಮಾತಲ್ಲ; ಒಂದು ಬಗೆಯಲ್ಲಿ ಇಲ್ಲಿದ್ದಾಗಲೇ ದ್ವಿಜತ್ವ ಪ್ರಾಪ್ತಿಯ ವಿಚಾರ, ಸರಿಯಾದ ಅರ್ಥದಲ್ಲಿ 'ಉಪನಯನ'ದ ವಿಚಾರ. ಗುರುವಿನ, ದೇವರ ಬಳಿ ಹೋಗಬಯಸುವವನು ತನ್ನ ಕೊಳೆಯ ಪೊರೆಯನ್ನ ಸಂಪೂರ್ಣವಾಗಿ ಕಳಚಿ, ಮಾನಸಿಕವಾಗಿ ಆಧ್ಯಾತ್ಮಿಕವಾಗಿ ಮರುಹುಟ್ಟನ್ನು ಪಡೆದೇ ದೋಣಿ ಹತ್ತಬೇಕು. ಇದೇ ದೈವಿಕ ಮರುಹುಟ್ಟು.</p>
		<p>ಜೀಸಸ್‍ಗಿಂತ ನಿಕಟಪೂರ್ವ ಪ್ರವಾದಿ ಜಾನ್ ಎಂಬವನೊಬ್ಬನಿದ್ದ. ಅವನು ''ಜನಗಳೇ, ತಪ್ಪು ಮಾಡಿದ್ದು ಇನ್ನು ಸಾಕು, ಪಶ್ಚಾತ್ತಾಪ ಪಡಿ, ಸನ್ಮಾರ್ಗಿಗಳಾಗಿ!'' ಎಂದು ಉಪದೇಶಿಸುತ್ತ, ಅವರಿಗೆ ದೀಕ್ಷಾಸ್ನಾನ ಮಾಡಿಸುತ್ತಿದ್ದ. ಪರಿವರ್ತಿತರಾಗಲು ಆಗೊಮ್ಮೆ ಈಗೊಮ್ಮೆ ಶಿಶುಭಾವ ತಳೆದರೊಂದೇ ಸಾಲದು, ಸಂಪೂರ್ಣವಾಗಿ ಹೊಸ ಶಿಶುವಾಗಿಬಿಡಬೇಕು- ಎನ್ನುತ್ತಾನೆ ಈ ಜಾನ್‍ನ ಜೀಸಸ್. 'ಬಾರ್ನ್ ಅನ್ಯೂ' ಎಂಬಲ್ಲಿ 'ಹೊಸದಾಗಿ' ಅನ್ನುವುದು 'ಅನೋಥೆನ್' ಗ್ರೀಕ್ ಪದಕ್ಕೆ ಸ್ಥೂಲಾರ್ಥ; 'ಮೇಲಿಂದ ಕೆಳಗಿಳಿವುದು'(ಅವತರಣ) ಎಂದೇ ಒಳ ಅರ್ಥ. ಪವಿತ್ರಜಲ ಸಂಪ್ರೋಕ್ಷಣೆ, ದೀಕ್ಷಾಸ್ನಾನ ಮೊದಲಾದ ಆಚರಣೆಗಳೆಲ್ಲ ಇಲ್ಲಿ ನೆಪಮಾತ್ರ, ಗೌಣ. ಪ್ರತಿದಿನ ಮುಂಜಾನೆ ಎದ್ದು, ಸೂರ್ಯನ ಕಿರಣಗಳು ಬಿದ್ದು, ನಾವು ಮರುಹುಟ್ಟನ್ನು ಪಡೆಯುವುದಿಲ್ಲವೇ?<sup><a epub:type="noteref" href="999-aside.xhtml#id-018-06">೬</a></sup> ಹಾಗೆ.</p>
	</section>
</body>
</html>

