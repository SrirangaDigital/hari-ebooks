<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-020">
		<h1 class="level1-title" epub:type="title"><span class="num">೨೦ ::</span>  ಜೈರಾಸನ ಪ್ರಸಂಗ</h1>
		<p>ನೊಂದವರ ಕಣ್ಣೀರನ್ನು ಒರಸಲೆಂದೇ ಬಂದವನೆಂದು ಜನ ಕೊಂಡಾಡಿದ ಯೇಸು ತನ್ನ ಬಳಿ ನಂಬಿ ಬಂದವರ ಕಷ್ಟಗಳನ್ನು ಪರಿಹರಿಸಿದ ಕಥಾನಕಗಳು ಸುವಾರ್ತೆಗಳುದ್ದಕ್ಕೂ ಇವೆ. ಪವಾಡಗಳನ್ನು ನಡೆಸಿ ಜನರನ್ನು ಆಕರ್ಷಿಸಲೆಂದಾಗಲೀ, ತನ್ನ ಅನುಯಾಯಿಗಳ ಸಂಖ್ಯೆಯನ್ನು ಹೆಚ್ಚಿಸಿ ಕೊಳ್ಳಲೆಂದಾಗಲೀ, ಯೇಸು ಈ ಬೆರಗಿನ ಲೀಲೆಗಳನ್ನು ಪ್ರದರ್ಶಿಸ ಹೋಗಲಿಲ್ಲ. ''ನಿಮ್ಮ ನಿಮ್ಮ ನಂಬಿಕೆಗಳೇ ನಿಮ್ಮ ಕಷ್ಟಗಳನ್ನು ಪರಿಹರಿಸುತ್ತಿವೆ'' ಎನ್ನುತ್ತಲಿದ್ದ ಯೇಸು, ''ಬೇಡಿಕೊಳ್ಳಿ ನಿಮ್ಮ ದುಃಖಗಳು ಕರಗಿಹೋಗುತ್ತವೆ; ಹುಡುಕಿ, ನಿಮಗೆ ಬೇಕಾದದ್ದು ದೊರಕುತ್ತದೆ; ಶ್ರದ್ಧೆಯಿಂದ ಮುನ್ನಡೆಯಿರಿ, ಶ್ರಮ ಮತ್ತು ಅರ್ಹತೆಗೆ ತಕ್ಕದ್ದು ಸಿಕ್ಕೇ ಸಿಗುತ್ತದೆ'' ಎಂಬ ಆಶಾವಾದವನ್ನು ಪಸರಿಸಿದವ. ಅದಕ್ಕೆ ನಿದರ್ಶನವಾಗಿ ಒಂದು ಪ್ರಸಂಗವನ್ನು ಇಲ್ಲಿ ಚಿತ್‍ಸಲು ಪ್ರಯತ್ನಿಸುತ್ತಿದ್ದೇನೆ.</p>
		<p><em>ಸಂದರ್ಭ:</em> ಯಹೂದಿಗಳ ದೇವಸ್ಥಾನದ ಒಬ್ಬ ಅಧಿಕಾರಿ, ಜೈರಾಸ್ ಎಂಬವನು ಯೇಸುವಿನ ಬಳಿ ಬಂದು, ''ತನ್ನ ಒಬ್ಬಳು ಹನ್ನೆರಡು ವರ್ಷದ ಹುಡುಗಿ ಕಾಯಿಲೆ ಮಲಗಿದ್ದಾಳೆ; ದಯವಿಟ್ಟು ಬಂದು ನೋಡಿ ಹೋಗು'' ಎಂದು ಕೇಳಿಕೊಳ್ಳುತ್ತಾನೆ.</p>
		<p>ಆರೋಗ್ಯವಾಗಿದ್ದಾಗ, ಅವಳು ಅವರಿವರು ಹೇಳುವ ಯೇಸುವಿನ ಬೆರಗಿನ ಕತೆಗಳನ್ನೆಲ್ಲ ಕೇಳಿ ತುಂಬ ಪ್ರಭಾವಿತಳಾಗಿದ್ದಾಳಂತೆ. ಜೊತೆಯ ಮಕ್ಕಳೊಂದಿಗೆ ನಡೆಸುವ ಆಟಪಾಠಗಳಲ್ಲಿ ಅವಳದು ಅದೇ ಮಾತು, ಅದೇ ಕತೆ. ಯಾರಿಗೋ ಕಾಯಿಲೆ ಗುಣಪಡಿಸಿದ್ದು, ಯಾವ ಹುಟ್ಟು ಕುರುಡನಿಗೋ ಕಣ್ಣು ಬರಿಸಿದ್ದು, ಯಾವ ಮೂಕನಿಗೋ ಬಾಯಿ ಬರಿಸಿದ್ದು, ಯಾವ ಹೆಳವನಿಗೋ ಕುಣಿದು ನೃತ್ಯಮಾಡುವಷ್ಟು ಕೈಕಾಲು ಸರಿಯಾಗಿಸಿದ್ದು, ಯಾವ ಪೆದ್ದನಿಗೋ ಬುದ್ಧಿವಂತನಾಗಿ ಮಾಡಿದ್ದು, ಯಾವ ಒರಟುಗಂಟಲಿನವನಿಗೋ ಹಾಡು ಹೇಳುವ ಹಾಗೆ ದನಿ ತುಂಬಿದ್ದು ಹೀಗೆ ದೊಡ್ಡವರಿಂದ ತಾನು ಕೇಳಿದ ಯೇಸುವಿನ ಕತೆಗಳಿಗೆ ಏನೇನೋ ರೆಕ್ಕೆ ಪುಕ್ಕ ಹಚ್ಚಿ, ಮಕ್ಕಳ ಜೊತೆ ಪುಟ್ಟ ಪುಟ್ಟ ನಾಟಕವಾಡುತ್ತ ಆಡಿಸುತ್ತಿದ್ದವಳು, ನಕ್ಕು ನಗಿಸಿ ನಲಿದಾಡುತ್ತ ಚೆನ್ನಾಗಿದ್ದವಳು ಈಗ ಹಾಸಿಗೆ ಹಿಡಿದಿದ್ದಾಳೆ.</p>
		<p>ಆ ಪುಟ್ಟ ಮಗು ಜ್ವರದಿಂದ ಬಡಬಡಿಸುತ್ತಿರುವಾಗ, ಕನವರಿಸುತ್ತಿರುವಾಗ, ಎಚ್ಚರಗೊಂಡು ಅಳುತ್ತಿರುವಾಗ ಅವಳದು ಒಂದೇ ಹಟ, ಒಂದೇ ಬಯಕೆ, ಒಂದೇ ಆಸೆ. ''ನಾನು ಅವನನ್ನು ನೋಡಬೇಕು, ಯೇಸುವನ್ನು ನೋಡಬೇಕು'' ಅಂತ. ''ಕೃಪೆ ಮಾಡಿ, ನಮ್ಮ ಮನೆಗೆ ಬಂದು, ನನ್ನ ಮಗಳನ್ನೊಮ್ಮೆ ನೋಡಿ, ಮಾತನಾಡಿಸಿ ಹೋಗಿ. ಅವಳ ಆಸೆಯನ್ನ ಪೂರೈಸಿ. ಅವಳ ಕಾಯಿಲೆ ಗುಣವಾಗಿ ಬಿಡುತ್ತೆ ಎಂಬ ನಂಬಿಕೆ ನಮಗಿದೆ. ದಯವಿಟ್ಟು ಬನ್ನಿ'' ಎಂದು ಗೋಗರೆಯುತ್ತಿದ್ದಾನೆ.</p>
		<p>ಅಷ್ಟರಲ್ಲಿ, ಜೈರಾಸನ ಕಡೆಯವರು ಯಾರೋ ಅವನನ್ನು ಹುಡುಕಿ ಕೊಂಡು ಬಂದು, ಅವನ ಮಗಳು ತೀರಿಕೊಂಡಳು ಎಂಬ ಸುದ್ದಿ ತಲುಪಿಸುತ್ತಾರೆ. ಅದನ್ನು ಕೇಳಿ, ಆಘಾತಗೊಂಡು ಜೈರಾಸ ಅಲ್ಲೇ ಯೇಸುವಿನ ಪದತಳದಲ್ಲಿ ಕುಸಿದು ನೆಲಕ್ಕೊರಗುತ್ತಾನೆ.</p>
		<p>ಯೇಸು, ಅವನ ಮೈದಡವಿ, ಎಬ್ಬಿಸಿ, ಸಾಂತ್ವನ ಹೇಳುತ್ತಾನೆ. ಜೈರಾಸನೊಂದಿಗೆ ಅಲ್ಲಿದ್ದ ಅವನ ಪರಿಚಿತರೆಲ್ಲ ಅಳುತ್ತ, ಒಬ್ಬರಿಗೊಬ್ಬರು ಮಗುವಿನ ಗುಣಗಾನ ಮಾಡತೊಡಗುತ್ತಾರೆ. ಇಷ್ಟು ಒಳ್ಳೆಯ ಮುದ್ದು ಹುಡುಗಿ ಅಕಾಲಮರಣಕ್ಕೆ ತುತ್ತಾಗಿದ್ದಾಳೆಂದು ಗೋಳಾಡುತ್ತಿರುತ್ತಾರೆ. ಎಲ್ಲ ಮುಗಿಯಿತಲ್ಲ, ಮನೆಗೆ ಹಿಂತಿರುಗಿ, ಅಂತ್ಯಕ್ರಿಯೆಯ ಮುಂದಿನ ಏರ್ಪಾಟುಗಳಲ್ಲಿ ತೊಡಗುವುದು ಉಚಿತ ಎಂದು ಒಬ್ಬಿಬ್ಬರು ಜೈರಾಸನಿಗೆ ಸಲಹೆ ಮಾಡುತ್ತಾರೆ. ಅಲ್ಲಿಗೆ ಹೋಗುವ ತೊಂದರೆಯನ್ನು ಯೇಸುವಿಗೇಕೆ ಈ ಬದಲಾದ ಸನ್ನಿವೇಶದಲ್ಲಿ ಹೊರೆಸಬೇಕು ಎಂದೂ ಒಬ್ಬಿಬ್ಬರು ಶಿಷ್ಯರು ಗೊಣಗುತ್ತಾರೆ. ಆಗ,</p>
		<p class="verse">''ಹೌದು'', ಯೇಸು ಕೇಳುವ,<br />''ಹೇಳು, ನಾನೀಗೇನು ಮಾಡಬೇಕು?''<br />ಅಳುತಳುತ ನಡುಗುವ ದನಿಯ ನಡುವೆ<br />ಕೈಮುಗಿದು ಜೈರಾಸ ನುಡಿದ:<br />''ಸಾಯುವ ವಯಸ್ಸು ಅವಳದಲ್ಲ;<br />ಭಾರೀ ಕಾಯಿಲೆಯೂ ಆಗಿರಲಿಲ್ಲ;<br />ಏನೂ ಅರಿಯದ ಕೂಸು ನನ್ನ ಮುದ್ದು ಮಗಳು,<br />ಆದರೂ ದೈವಭಕ್ತೆ; ಹಾರಿ ಹೋಯಿತು ಹಕ್ಕಿ,<br />ಚಿನ್ನದ ಪಂಜರವೋ ಬರಿದು ಬಟ್ಟ ಬಯಲು;<br />ಆಟಪಾಠಗಳಲ್ಲಿ ನಿನ್ನ ಹಚ್ಚಿಕೊಂಡೇ ಇದ್ದ<br />ಹಣತೆಯ ದೀಪ ಆರಿಹೋಯ್ತು.<br />ನಿನ್ನ ಕಾಣುವ ಬಯಕೆ ಅವಳೆದೆಯನೇ ತುಂಬಿತ್ತು,<br />ಕನಸಾಗಿಯೇ ಹೋಯ್ತು;<br />ಆದರೇನಂತೆ, ಈಗಲಾದರೂ ಬಾ,<br />ಒಮ್ಮೆಯವಳನು ನೋಡು, ಹರಸು,<br />ಅವಳ ತಲೆ ನೇವರಿಸು,<br />ಮಗುವ ಮನದರಕೆ ಪೂರೈಸು, ಆಶೀರ್ವದಿಸು!''</p>
		<p class="verse">ಬಿಡಿಸಿಕೊಳ್ಳುತ ಯೇಸು ಸುತ್ತ ನೆರೆದಭಿಮಾನಿಗಳ ತವಕಿಗಳ<br />ನೂಕು ನುಗ್ಗಲ ಗುಂಪಿನಿಂದ ''ಇದೊ ಬಂದೆ, ಇದೋ ಬಂದೆ'''<br />ಎನುತ ಮೆಲ್ಲ ಮೆಲ್ಲನೆ ಜಾರಿ ಕರಗಿದ, ನಡೆದ ತಾನಲ್ಲಿಂದ<br />ಜೈರಾಸನ ಜೊತೆಯಲ್ಲಿ ಅವನ ಮನೆಗಾಗ ಯೇಸು ಹೋದ.</p>
		<p class="verse">ಕತ್ತಲಾವರಿಸಿಹುದು ಮನೆ ತುಂಬ ಮಟಮಟ ಮಧ್ಯಾಹ್ನದಲಿ<br />ಒಳಕೋಣೆಯಲಿ ನೆರೆದವರ ಆಕ್ರಂದನ ಎದೆ ಸೀಳಿ ತುಳಿಯುತಿದೆ.<br />ಒಳಹೊಕ್ಕು ಸರಸರ ನಡೆದು, ಆ ಕೋಣೆಯಲ್ಲಿರುವವರನ್ನ<br />ಗದರಿಸಿ ಯೇಸು ''ಹೋಗಿ ಹೋಗಿರಿ'' ಎನುತ ಹೊರಗಟ್ಟಿದ.</p>
		<p class="verse">''ಏನು ನೀವನ್ನುವುದು? ಈಕೆ ಬೇಕಿತ್ತೀಪರಿಯ ರಾದ್ಧಾಂತ?<br />ಪಾಪ ಮಲಗಿದ ಮಗುವ, ಹೀಗೆ ಗೋಳಾಡಿಸುವುದೇನು?<br />ಮಗುವೇ, ಹೇಳುವೆ ಕೇಳು, ಎದ್ದೇಳು! ನಿದ್ದೆ ಸಾಕಿನ್ನೇಳು!''<br />ಎಂದವಳ ಹಣೆ ಮುಟ್ಟಿ ಅವಳ ತಲೆ ನೇವರಿಸಿ ಯೇಸು ಕರೆದ;<br />ಎದ್ದು ಕುಳಿತಳು ಹುಡುಗಿ, ಬಾಗಿಲಿಂದಿಣುಕಿ ನೋಡುತ ನಿಂತ<br />ತಾಯಿ ಅಕ್ಕ ತಂಗಿಯರೆಲ್ಲ ಬಿಟ್ಟ ಕಣ್ಣನೆ ಬಿಟ್ಟು ಬೆಬ್ಬೆರಗಾಗಿ,<br />ಓಡಿ ಬಂದಾ ತಾಯಿ ತಬ್ಬಿಕೊಂಡಳು ಮಗುವ ಮುದ್ದಿಸುತ, ಅಳುತ.''</p>
		<p class="verse">ಎಲ್ಲರೊಳಗೋಡಿದರು,<br />ಮುಟ್ಟಿ ಮಗುವಿನ ಕೆನ್ನೆ ಬೆನ್ನನು ತಟ್ಟಿದರು;<br />ಹೊರಗಿಂದ ಯೇಸುವಿನ ದನಿ ಕೇಳಿಸಿತು<br />''ಕುಡಿಯಲೇನಾದರು ಕೊಡಿ!''<br />ಬಿಸಿ ಹಾಲನಾರೋ ತಂದು,<br />ಕುಡಿಯ ಕೊಟ್ಟರು ಮಗುವಿಗೆ ಸಡಗರದಿ,</p>
		<p class="verse">ನೂರೆಂಟು ಹಿತವಚನ,<br />ತಲೆಗೊಂದು ಮೃದು ಹದನ, ಮಳೆಗರೆತ;<br />ಸದ್ದು ಗದ್ದಲವಡಗಿ, ಒಬ್ಬೊಬ್ಬರಾಗಿ<br />ಹೊರನಡೆಯತೊಡಗಿದರು, ಆಗ ನೆನಪಾಗುವುದು<br />ಮನೆಯವಗೆ ಈ ಎಲ್ಲದರ ಕಾರಣಿಕ ಪವಾಡಪುರುಷ<br />''ಎಲ್ಲವನು? ಎಲ್ಲಿಹನು? ಒಳಗಿದ್ದ,<br />ಹೊರಹೋದ, ಇಲ್ಲೇ ಇದ್ದನಲ್ಲ!''<br />ಒಳಹೊರಗೆ ಹುಡುಕ ತೊಡಗಿದರವನ<br />ಗಡಿಬಿಡಿಯಲಿ, ಓಡಿದರು;<br />''ಹೊರಟು ಹೋದನೆ, ಸ್ವಾಮಿ!<br />ಬಂದ ಕೆಲಸವ ಮುಗಿಸಿ, ಹರಸಿ!<br />ತೆರಳಿದನೆ ಒಂದು ಕ್ಷಣ ಅಲ್ಲಿರದೆ,<br />ಓಗೊಡುತ ಇನ್ನಾರ ಕರೆಗೋ''-<br />ಎಂದು ಬಿಸುಸುಯ್ಯುತ ಹಿಂತಿರುಗಿದ ಜೈರಾಸ<br />ಬರಿಗೈಲಿ ಮನೆಗೆ ಕೊನೆಗೆ.<sup><a epub:type="noteref" href="999-aside.xhtml#id-020-01">೧</a></sup></p>
	</section>
</body>
</html>

