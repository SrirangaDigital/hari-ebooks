<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-031">
		<h1 class="level1-title" epub:type="title"><span class="num">೩೧ ::</span> ಸ್ವರ್ಗದ ರಾಜ್ಯ</h1>
		<p>ಜಾನ್‍ನಲ್ಲಿ ಯೇಸು ಸ್ವರ್ಗದ ಕಡೆ (ಅಂದರೆ ತಲೆಯೆತ್ತಿ ಮೇಲೆ) ನೋಡುತ್ತ ಪ್ರಾರ್ಥಿಸಿದ ಎಂದಿದೆ.<sup><a epub:type="noteref" href="999-aside.xhtml#id-31.1">೧</a></sup> ಮುಂದುವರಿದು, <em>''ತಂದೆಯೇ, ನಿನ್ನ ದಿವ್ಯ ಸಾನ್ನಿಧ್ಯದಲ್ಲಿ ನನ್ನನ್ನು ಭವ್ಯಗೊಳಿಸು'</em>''<sup><a epub:type="noteref" href="999-aside.xhtml#id-31.2">೨</a></sup> ಎಂದಾಗಲೂ ಆ ಸ್ವರ್ಗದ ಸಾನ್ನಿಧ್ಯವನ್ನೇ ಹೇಳುತ್ತಿರುವುದು. ಸ್ವರ್ಗದ ಪ್ರಸ್ತಾಪ ಇಲ್ಲಿ ಇಷ್ಟೇ.</p>
		<p>ಯೇಸು ಶಿಷ್ಯರಿಗೆ ಪ್ರವಚನ ಮಾಡುವಾಗ <em>'ಹೆವೆನ್'</em> ಎಂಬುದನ್ನು ಎರಡು ಅರ್ಥಗಳಲ್ಲಿ ಬಳಸುತ್ತಾನೆ. ಸಾಮಾನ್ಯ ಅರ್ಥದಲ್ಲಿ ಅದು ಪುಣ್ಯವಂತರು ಕೊನೆಗೆ ಹೋಗಿ ತಲುಪುವ ದೇವರಿರುವ, ಶಾಂತಿ ನೆಮ್ಮದಿ, ಸೌಖ್ಯ ತುಂಬಿದ ಪರಲೋಕ, ಸ್ವರ್ಗ. ಉದಾಹರಣೆಗೆ ನೋಡಿ: ಪರಲೋಕದಲ್ಲಿರುವ ನನ್ನ ತಂದೆಯೇ<sup><a epub:type="noteref" href="999-aside.xhtml#id-31.3">೩</a></sup> ಎನ್ನುವ ಒಕ್ಕಣೆ. ಇದಲ್ಲದೆ, ಮ್ಯಾಥ್ಯೂ ಲ್ಯೂಕ್ ಮತ್ತು ಮಾರ್ಕ್ ಸುವಾರ್ತೆಗಳಲ್ಲಿ, ಯೇಸು ತನ್ನ ಘೋಷಣೆಗಳಲ್ಲಿ ಹಲವಾರು ಬಾರಿ, <em>ಸ್ವರ್ಗದ ರಾಜ್ಯ</em> ಎಂಬ ವಿಶಿಷ್ಟ ಪದಪುಂಜದ ಪ್ರಯೋಗಮಾಡುತ್ತಾನೆ. ಜಾನ್ ಸುವಾರ್ತೆಯಲ್ಲಿ ಮೂರೇ ಬಾರಿ ಈ <em>ಸ್ವರ್ಗದ ರಾಜ್ಯ</em>ದ ಪ್ರಸ್ತಾಪ ಬರುತ್ತದೆ. ಪುರೋಹಿತಪ್ರಮುಖ ನಿಕೊಡೆಮಸ್‍ನಿಗೆ ಯೇಸು ಹೇಳುತ್ತಾನೆ: <em>ನಿಜ ಹೇಳುತ್ತೇನೆ, ಕೇಳಿ. ತಾನು ಮಗುವಾಗುವವರೆಗೂ ಯಾರೂ ಸ್ವರ್ಗದ ರಾಜ್ಯ ವನ್ನು ನೋಡಲಾರರು.</em><sup><a epub:type="noteref" href="999-aside.xhtml#id-31.4">೪</a></sup></p>
		<p>ಇದನ್ನೇ ಮತ್ತೆ ಯೇಸು ಪುನರುಚ್ಚರಿಸುತ್ತಾನೆ: <em>ಈ ಮರುಹುಟ್ಟಿಗೆ ದೀಕ್ಷಾಸ್ನಾನ ಮತ್ತು ಪವಿತ್ರಾತ್ಮನ ಅನುಗ್ರಹ ಬೇಕು, ಅಮೇಲೆಯೇ ದೇವರ ರಾಜ್ಯ ಪ್ರವೇಶದ ಪ್ರಶ್ನೆ ಎನ್ನುತ್ತಾನೆ.</em> ಅಂಕದ ಪರದೆ ಬೀಳುವ ಕೊನೆಯ ಘಳಿಗೆಗಳಲ್ಲಿ ಸಮಯದಲ್ಲಿ ಇನ್ನೊಮ್ಮೆ ಈ ದೇವರ ರಾಜ್ಯದ ಪ್ರಸ್ತಾಪ ಸುತ್ತಿ ಬಳಸಿ ಬರುತ್ತದೆ. <em>ತನ್ನ ಸಾಮ್ರಾಜ್ಯ ಪ್ರಾಪಂಚಿಕವಲ್ಲ; ಸೀಮಾತೀತ ಆಧ್ಯಾತ್ಮಿಕ ರಾಜ್ಯ</em> ಎಂಬುದನ್ನ ಸೂಚ್ಯವಾಗಿ ಹೇಳಿದಾಗ ಪೈಲೇಟ್‍ನಿಗೆ ಖಂಡಿತಾ ಅರ್ಥವಾಗಿರಲಾರದು!</p>
		<p>ಇಲ್ಲಿ <em>ಸ್ವರ್ಗ</em> ಎಂದಾಗ ಭಗವಂತ ಎಂದೇ ಭಾವ. <em>''ಸ್ವರ್ಗಕ್ಕೆ ಗೊತ್ತಿಲ್ಲದ್ದು ಇಲ್ಲಿ ಭೂಮಿಯ ಮೇಲೆ ಏನಿದೆ?; ಸ್ವರ್ಗ ಪರಿಹರಿಸದ ಕಷ್ಟ ಭೂಮಿಯಮೇಲೆ ಏನಿದೆ?''</em> ಎಂಬ ಒಕ್ಕಣೆಗಳು ನೆನಪಿಗೆ ಥಟ್ಟನೆ ಬರುತ್ತವೆ. <em>'ಫ಼ರ್ ಹೆವನ್ಸ್ ಸೇಕ್', ಹೀಗೆ ಮಾಡು, ಹಾಗೆ ಮಾಡ ಬೇಡ</em> ಎಂದಾಗಲೆಲ್ಲ, ಮಾಡಿದರೆ/ ಮಾಡದಿದ್ದರೆ ದೇವರಾಣೆ'' ಎಂದೇ ನಮ್ಮ ಅನಿಸಿಕೆ. ಒಟ್ಟಾರೆ ಹೀಗೆ, ಇಲ್ಲಿ <em>ಹೆವನ್, ಸ್ವರ್ಗ</em> ಎಂದಾಗ ದೇವರು.<sup><a epub:type="noteref" href="999-aside.xhtml#id-31.5">೫</a></sup></p>
		<p>ಈಗಾಗಲೇ ನಾವು ಗುರುತಿಸಿರುವಂತೆ, ಸುವಾರ್ತೆಕಾರ ಜಾನ್‍ನ ಉದ್ದೇಶ ಯೇಸುವಿನ ಸಂದೇಶವನ್ನು ಪುನರವಲೋಕಿಸಿ, ವಿಶಿಷ್ಟ ರೀತಿಯಲ್ಲಿ ನಿರೂಪಿಸುವುದು. ಉಳಿದ ಮೂರು ಸುವಾರ್ತೆಗಳಲ್ಲಿ ಯೇಸು ಪ್ರಸ್ತಾಪಿಸುವ <em>'ದೇವರ ರಾಜ್ಯ'</em> ಇಲ್ಲಿ ಜಾನ್‍ನಲ್ಲಿ ಹೆಚ್ಚೂಕಡಿಮೆ ಮಾಯವಾಗಿ ಬಿಟ್ಟಿದೆ. ಕಾರಣಗಳು ಮೂರು:<sup><a epub:type="noteref" href="999-aside.xhtml#id-31.6">೬</a></sup></p>
		<p>ಒಂದು: ಕ್ರಿಸ್ತ (ಕ್ರಿಸ್ಟ್) ಹಿಂತಿರುಗಿ ಬರುವ ವಿಚಾರ: ಇಲ್ಲಿ ಕ್ರಿಸ್ಟ್ ಎಂಬುದು ಒಂದು ಗ್ರೀಕ್ ಪದ, ಅಭಿಷಿಕ್ತ ಎಂದರ್ಥ. ಮೆಸಾಯ ಎಂಬ ಹಿಬ್ರೂ ಪದಕ್ಕೆ ಇದು ಜ್ಞಾತಿ ಪದ. ಮೆಸಾಯ (ಅಥವಾ ಕ್ರಿಸ್ಟ್) ಎಂದರೆ, ದೇವರು ಆಯ್ಕೆ ಮಾಡಿ, ರಕ್ಷಕ (ಸೇವಿಯರ್) ಮತ್ತು ಪ್ರಭು (ಲಾರ್ಡ್)ವಿನ ರೂಪದಲ್ಲಿ ಯಾರನ್ನು ಕಳಿಸುತ್ತಾನೋ ಅವನು. ಬೇರೆ ಸುವಾರ್ತೆಗಳಲ್ಲಿ ಆ ಮೆಸಾಯ (ಇನ್ನೊಮ್ಮೆ, ಹಿಂತಿರುಗಿ ಇತ್ಯಾದಿ) ಬರುವನು, ಸಕಾಲದಲ್ಲಿ ಅವತರಿಸುತ್ತಾನೆ-ಎಂದೆಲ್ಲ ಅಲ್ಲಲ್ಲಿ ಸೂಚಿತವಾಗಿದ್ದರೆ, ಇಲ್ಲಿ ಜಾನ್‍ನಲ್ಲಿ ಮೊದಲಿಂದ ಕೊನೆಯವರೆಗೂ, ಅವನು ಈಗಾಗಲೇ ಮೂರ್ತ ರೂಪದಲ್ಲಿ ಬಂದಿದ್ದಾನೆ; ನಮ್ಮೆದುರಿಗಿದ್ದಾನೆ.</p>
		<p>ಎರಡು: ಸತ್ತವರ ಉತ್ಥಾನದ ವಿಚಾರ: ಉಳಿದ ಸುವಾರ್ತೆಗಳಲ್ಲಿ ಸತ್ತಮೇಲೆ ಸಿಗುವ ಮುಕ್ತಿಯ ಸೂಚನೆಗಳಿದ್ದರೆ, ಜಾನ್‍ನಲ್ಲಿ ಚಿರಜೀವನ ಇಲ್ಲೇ ಈಗಲೇ ಸಿಗುತ್ತದೆ. ಈ ಅಮೃತತ್ವ ಬೇಕೆ? ಯೇಸುವನ್ನ ನೀವು ದೃಢವಾಗಿ ನಂಬಿ, ಒಪ್ಪಿಕೊಳ್ಳಿ; ಅನುಸರಿಸಿ ಎಂದು ಸೂಚ್ಯವಾಗಿಯೂ, ವಾಚ್ಯವಾಗಿಯೂ ಹೇಳುತ್ತಾನೆ, ಹೇಳಿಸುತ್ತಾನೆ ಜಾನ್.</p>
		<p>ನಿದರ್ಶನಕ್ಕೆ, ಬೇರೆ ಸುವಾರ್ತೆಗಳಲ್ಲಿಲ್ಲದ ಬೆಥನಿಯ ಲಜಾ಼ರಸ್‍ನ ಕತೆಯನ್ನೇ ತೆಗೆದುಕೊಳ್ಳಿ.<sup><a epub:type="noteref" href="999-aside.xhtml#id-31.7">೭</a></sup> ರೋಗಗ್ರಸ್ತನಾಗಿ, ಕೊನೆಯುಸಿರೆಳೆದ ಮೇಲೆ, ಅವನನ್ನು (ಗುಹೆಯಲ್ಲಿ) ಹೂಳಿ ನಾಲ್ಕು ದಿನಗಳಾಗಿವೆ. ಮೊದಲೇ ಹತ್ತಿರವೇ ಇದ್ದಿದ್ದರೆ, ರೋಗಗುಣಪಡಿಸಿ ಸಾವನ್ನು ಯೇಸು ತಪ್ಪಿಸುತ್ತಿದ್ದನೋ ಏನೋ. ಒಳ್ಳೆಯ ನಡತೆಯವನಾಗಿದ್ದುದರಿಂದ ಸತ್ತ ಇವನನ್ನು<sup><a epub:type="noteref" href="999-aside.xhtml#id-31.8">೮</a></sup> ಯೇಸು ಉದ್ಧರಿಸುತ್ತಾನೋ ಏನೋ ಪ್ರಾರ್ಥಿಸಿಕೊಂಡು ಬಿಡೋಣ ಅನ್ನಿಸಿದೆ, ಅವನ ಬಂಧುಗಳಿಗೆ, ಮುಖ್ಯವಾಗಿ ಲಜಾ಼ರಸ್‍ನ ತಂಗಿ ಮಾರ್ಥಾಳಿಗೆ. ಯೇಸು  ಪ್ರತಿಕ್ರಿಯಿಸುತ್ತಾನೆ: ''ಯಾರು ನನ್ನನ್ನು ಸಂಪೂರ್ಣವಾಗಿ ನಂಬುತ್ತಾರೋ ಅವರಿಗೆ ಸಾವಿಲ್ಲ. ಲಜಾ಼ರಸ್ ನಂಬಿದ್ದ; ನೀನೂ ನಂಬಿದ್ದೀಯ ತಾನೇ? ನೋಡೀಗ, ಭಗವಂತನ ದಿವ್ಯ ಪ್ರಭಾವವನ್ನ. ಲಜಾ಼ರಸ್, ಎದ್ದು ಬಾ!''<sup><a epub:type="noteref" href="999-aside.xhtml#id-31.9">೯</a></sup></p>
		<p class="vertical-delimtier" />
		<p>ಬೇರೆಯವರ ಪ್ರಕಾರ, <em>'ದೇವರ ರಾಜ್ಯ'</em> ಎಂದಾಗ ಏನು ಸೂಚನೆ ದೊರಕುತ್ತೆ? ಸಾಯುವವರೆಗೂ ಹಲವು ಸದವಕಾಶಗಳನ್ನು ದೇವರು ನೀಡುತ್ತಾನೆ; ಸತ್ತ ಮೇಲೆ ಪಾಪ-ಪುಣ್ಯಗಳ ತಾಳೆ ನೋಡಲಾಗುತ್ತದೆ, ಕೊನೆಯ ತೀರ್ಮಾನ (ಫೈನಲ್ ಜಡ್ಜ್‍ಮೆಂಟ್) ನಡೆಸಿ, ಪುಣ್ಯವಂತರನ್ನು ದೇವರು ತನ್ನ ಬಳಿ ಕರೆದುಕೊಳ್ಳುತ್ತಾನೆ ಅಂತ ತಾನೆ? ಜಾನ್ ಪ್ರಕಾರ ಹಾಗಲ್ಲ; ಅಲ್ಲಿಯವರೆಗೆ ಕಾಯುವುದಲ್ಲ, ಯೇಸುವನ್ನ ನಂಬಿ; ಈಗಲೇ, ಇಲ್ಲೇ, ಅಮರರಾಗಿ!</p>
		<p>ಮೂರನೆಯ ಕಾರಣ: ದೇವರ ರಾಜ್ಯಕ್ಕೆ ಯಾರು ಸಲ್ಲುವರು? ಇಲ್ಲಿ ಸಲ್ಲುವರು ಅಲ್ಲಿಯೂ ಸಲ್ಲುವರಯ್ಯ ತಾನೆ? ಹಾಗೆ, ಇಲ್ಲಿ ಸಲ್ಲ ಬೇಕಾದರೆ ಏನು ಮಾಡಬೇಕು, ಏನು ಮಾಡಬಾರದು? ಮ್ಯಾಥ್ಯೂವಿನಲ್ಲಿ<sup><a epub:type="noteref" href="999-aside.xhtml#id-31.10">೧೦</a></sup> ಈ ಅಂತಿಮ ನಿರ್ಣಯದ ಬಗ್ಗೆ ಒಂದು ಸ್ಪಷ್ಟ ಚಿತ್ರಣವಿದೆಯಲ್ಲ, ಅಲ್ಲಿ ಈ ಸಚ್ಚಾರಿತ್ರ್ಯದ ರೂಪರೇಷೆಗಳಿವೆ. ವಿಧಿ ನಿಷೇಧಗಳ ಬಣ್ಣನೆಯಿದೆ. ಅರ್ಹತೆಯ ಅನರ್ಹತೆಯ ಪೂರ್ವಪ್ರಮೇಯಗಳಿವೆ.<sup><a epub:type="noteref" href="999-aside.xhtml#id-31.11">೧೧</a></sup></p>
		<p>ಇಲ್ಲಿ ಜಾನ್‍ನಲ್ಲಿ ಹಾಗಲ್ಲ; ಲೋಕದ ಅಂಕು-ಡೊಂಕುಗಳ, ಸರಿ-ತಪ್ಪುಗಳ ಬಗ್ಗೆ ತೀರ್ಪುಕೊಡಲು ಬಂದವ ನಾನಲ್ಲ ಎನ್ನುತ್ತಾನೆ ಯೇಸು.<sup><a epub:type="noteref" href="999-aside.xhtml#id-31.12">೧೨</a></sup> ಇದರ ಅರ್ಥ, ಯೇಸುವನ್ನು ಒಪ್ಪಿಕೊಳ್ಳುತ್ತೀರೋ ಇಲ್ಲವೋ ಎಂಬುದು ನಿಮ್ಮನ್ನು ಅಳೆಯಲು ಒಂದು ಸಾಧನವೇನೋ ಆದೀತು; ಆದರೆ, ಅದನ್ನು ಬಿಟ್ಟು ಹೀಗೆ ಮಾಡಿ, ಹಾಗೆ ಮಾಡಬೇಡಿ ಎಂಬ ಪಟ್ಟಿಯನ್ನ ಜಾನ್ ಕೊಡಲೊಲ್ಲ. ಯೇಸುವನ್ನು ನಂಬಿ ನಡೆದರೆ, ಅವನನ್ನು ಪ್ರೀತಿಸಿದರೆ, ಅವನ ಆದೇಶಗಳನ್ನು ಪಾಲಿಸುತ್ತೀರಿ, ತನ್ನಷ್ಟಕ್ಕೆ ತಾನೇ ನೀವು ಸರಿದಾರಿಯಲ್ಲಿದ್ದೀರಿ. ಆಗ ಅಲ್ಲಿ ಸಲ್ಲುವೆವೋ ಇಲ್ಲವೋ ಎಂಬ ಪ್ರಶ್ನೆಯೇ ಉದ್ಬವಿಸದು; ಅಷ್ಟೇಕೆ, <em>'ಅಲ್ಲಿ'</em>ಯ ಮಾತೇ ಬೇಕಾಗಿಲ್ಲ!</p>
	</section>
</body>
</html>

