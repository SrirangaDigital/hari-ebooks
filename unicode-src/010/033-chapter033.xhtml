<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-033">
		<h1 class="level1-title" epub:type="title"><span class="num">೩೩ ::</span> ಯೇಸು ಕಲಿಸಿದ ದೇವರ ಪ್ರಾರ್ಥನೆ</h1>
		<p>ಬೇರೆ ಬೇರೆ ಕಾರಣಗಳಿಗಾಗಿ, ಉಳಿದ ಮೂರು ಸುವಾರ್ತೆಗಳಲ್ಲಿರುವ, ಆದರೆ, ಜಾನ್ ತನ್ನ ಸುವಾರ್ತೆಯಲ್ಲಿ ಕೈಬಿಟ್ಟಿರುವ ವಿಚಾರಗಳಲ್ಲಿ ಅವನು ತನ್ನ ಶಿಷ್ಯರಿಗೆ ಕಲಿಸಿದ ದೇವರ ಪ್ರಾರ್ಥನೆ ಬಹಳ ಮುಖ್ಯವಾದದ್ದು.</p>
		<section class="level2 numbered" id="id-033.1">
			<h2 class="level2-title" epub:type="title">ದೇವರ ಪ್ರಾರ್ಥನೆ:</h2>
			<p>ಈಗಾಗಲೇ ಬಹಳ ಮಂದಿ ಯೇಸುವಿನ ಅನುಯಾಯಿಗಳಾಗಿದ್ದಾರೆ. ಅವರೆಲ್ಲ ಅವನ ಪ್ರವಚನಗಳಿಂದ ಪ್ರಭಾವಿತರಾಗಿದ್ದಾರೆ. ಈ ಮಾಂತ್ರಿಕನ ಮಾತಿನ ಮೋಡಿ, ಅವನ ಹಿಂಬಾಲಕರನ್ನೆಲ್ಲ ಒಂದುಗೂಡಿಸುತ್ತಿದೆ. ಇಷ್ಟು ದಿನವೂ ತಾವು ಹಗಲಲ್ಲೂ ಕತ್ತಲನ್ನೇ ಅನುಭವಿಸುತ್ತಿದ್ದೆವೇನೋ ಎಂದವರಿಗೆ ಅನ್ನಿಸಿಬಿಟ್ಟಿದೆ. ದೂರದಲ್ಲೆಲ್ಲೋ ಬೆಳಕು ಕಾಣುತ್ತಿದೆ. ಎಲ್ಲರಿಗೂ ಅದರ ಹತ್ತಿರ ಬೇಗ ಬೇಗ ಹೋಗುವ ಬಯಕೆ, ಮನದ ತುಡಿತ ತೀವ್ರವಾಗುತ್ತಿದೆ. ಚಿಕ್ಕಂದಿನಲ್ಲಿ ಅಭ್ಯಾಸ ಮಾಡಿದ ಮತ್ತು ಪ್ರಾರ್ಥನಾಮಂದಿರಗಳಲ್ಲಿ ಧರ್ಮಗುರುಗಳು ಬೋಧಿಸುತ್ತಿದ್ದ ಸ್ತುತಿಪದ್ಯಗಳು ನೆನಪಾಗುತ್ತವೆ; ಆದರೆ ಅವು ಅಷ್ಟು ಸಮರ್ಪಕ ಅನ್ನಿಸುತ್ತಿಲ್ಲ. ತಮ್ಮ ಮನದಾಳದ ಆಶಯಗಳನ್ನೆಲ್ಲ ಕೇಂದ್ರೀಕರಿಸಿ, ದೇವರನ್ನು ನೇರವಾಗಿ ಆಡುನುಡಿಯಲ್ಲೇ ಹಾರ್ದಿಕವಾಗಿ ಬೇಡಿಕೊಳ್ಳುವ ಒಂದು ಸರಳ ಪಾರ್ಥನೆ ಇದ್ದರೆ ಎಷ್ಟು ಸೊಗಸು. ಒಟ್ಟಿಗಿದ್ದೇವೆ, ಒಟ್ಟಾಗಿಯೇ ಹಾಡಿ, ದೇವರನ್ನು ಬೇಡಿ ಕೊಂಡಾಡೋಣ. ಹೇಗೆ ಬೇಡಿಕೊಳ್ಳಬೇಕು ಹೇಳಿಕೊಡು, ಗುರುವೇ ಎಂದು ಯೇಸುವಿನ ಅನುಯಾಯಿಗಳು ಅವನನ್ನು ಕೇಳಿಕೊಳ್ಳುತ್ತಾರೆ. ಅವಾಗ ಮ್ಯಾಥ್ಯೂವಿನ ಯೇಸು ಹೀಗೆ ಉಪದೇಶಿಸಿದನಂತೆ; ಅದೇ ಈಗ ಪ್ರತಿಯೊಬ್ಬ ಕ್ರಿಸ್ತಮತಾವಲಂಬಿಯ ಅನುದಿನದ ಪ್ರಾರ್ಥನೆಯಾಗಿದೆ:<sup><a epub:type="noteref" href="999-aside.xhtml#id-33.1">೧</a></sup></p>
			<p class="verse">ಸ್ವರ್ಗದಲ್ಲಿಹ ನಮ್ಮ ತಂದೆಯೆ, ಪ್ರಭುವೆ,<br />ನಿನ್ನ ಹೆಸರದು ಬೆಳಬೆಳಗಿ ಪೂಜೆಗೊಳಲಿ!<br />ನಿನ್ನ ಆಳ್ವಿಕೆ ಬರಲಿ, ನಿನ್ನ ಆಣತಿಯ ದನಿ<br />ಬುವಿಯಲೂ ಫಲಿಸಲಿ ಮೊಳಗಿ ಸಗ್ಗದಂತೆ!<br />ಇಂದೆಮಗೆ ಅನುದಿನದ ಅನ್ನಾಹಾರವ ನೀಡು;<br />ತಪ್ಪನೆಸಗಿದವರನ್ನ ನಾವು ಕ್ಷಮಿಸುವ ಪರಿಯೇ<br />ನಮ್ಮ ಅಪರಾಧಗಳನೆಲ್ಲ ಮನ್ನಿಸೋ ನೀನು.<br />ನಮ್ಮನೊಯ್ಯಲು ಬೇಡ ಕಡು ಸೆಳೆತ ದರಿಯತ್ತ<br />ಕಳಚಲಿ ಕೆಡುಕಿನ ಹಿಡಿತ, ಬಿಡುಗಡೆಯ ತೋರು!</p>
		</section>
	</section>
</body>
</html>

