<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-028">
		<h1 class="level1-title" epub:type="title"><span class="num">೨೮ ::</span> ಶಿಷ್ಯೋತ್ತಮರ ಪಾದಪೂಜೆ</h1>
		<p>ಬೇಡಬೇಡವೆಂದು ಅವರು ನಿರಾಕರಿಸಿದರೂ ಮಣಿಯದೆ, ಗುರುವಾದ ಯೇಸುವು ಅನುಯಾಯಿಗಳಾದ ತನ್ನ ಶಿಷ್ಯರ ಪಾದಗಳನ್ನು ತೊಳೆದು, ತನ್ನ ಬಳಿ ಇದ್ದ ಬಟ್ಟೆಯಿಂದ ಒರಸುತ್ತಾನೆ.<sup><a epub:type="noteref" href="999-aside.xhtml#id-028-01">೧</a></sup> ಈ ಪ್ರಸಂಗ ಬೇರೆ ಇನ್ನಾವ ಸುವಾರ್ತೆಯಲ್ಲೂ ಕಾಣದು. ನಾನು ನಿಮ್ಮನ್ನು ಇಲ್ಲಿಯವರೆಗೆ ಕೈಹಿಡಿದು ನಡೆಸಿದ್ದಾಯಿತು; ಇನ್ನು ಮುಂದೆ ನಾನು ಹಾಕಿಕೊಟ್ಟ ಹಾದಿಯಲ್ಲಿ ನಡೆದು, ನಿಮ್ಮೊಂದಿಗೆ ಎಲ್ಲ ಜನರನ್ನು ಸನ್ಮಾರ್ಗದಲ್ಲಿ ಕರೆದುಕೊಂಡು ಹೋಗಲು ನಿಮ್ಮನ್ನೇ ನಾನು ನಂಬಿದ್ದೇನೆ; ಆ ಮಹತ್ಕಾರ್ಯಕ್ಕೆ ನೀವೇ ಅರ್ಹರು; ನೀವೇ ಬಾಧ್ಯರು; ನೀವೇ ಪೂಜ್ಯರು. ಅದಕ್ಕಾಗಿ ಗೌರವಸಮರ್ಪಣೆಯನ್ನು ನಾನೀ ರೀತಿ ಮಾಡುತ್ತಿದ್ದೇನೆ ಎನ್ನುವ ಭಾವ ಯೇಸುವಿನದು. ಸಮಾನತೆಯ ಸುಳಿವನ್ನೂ ಯೇಸು ಇಲ್ಲಿ ಕೊಡುತ್ತಿದ್ದಾನೆ. ಅರಸಾಗಬಲ್ಲವನು ಆಳಾಗಲೂ ಬೇಕು ಎಂದು ಮಾಡಿ ತೋರಿಸುತ್ತಿದ್ದಾನೆ.</p>
		<p>ಯಾರೂ ಕೀಳಲ್ಲ, ಹಾಗೆಯೇ ಯಾರೂ ಮೇಲಲ್ಲ. ''ತನ್ನಂತೆ ಪರರ ಬಗೆದೊಡೆ ಕೈಲಾಸ ಬಿನ್ನಾಣವಕ್ಕು'' ಎಂದಿಲ್ಲವೇ ಸರ್ವಜ್ಞ? ಆ ಆತ್ಮವನ್ನೇ ತಿಂದು ತೇಗುವ ಮನ್ನಣೆಯ ದಾಹ ಯಾವ ಶಿಷ್ಯರಲ್ಲಾಗಲೀ ಅಲ್ಪಸ್ವಲ್ಪವಾದರೂ ಇದ್ದುದಾದರೆ, ಅದನ ತಣಿಸಲೂ ಸಹ ಈ ಸಾಂಕೇತಿಕ ಪ್ರಕ್ರಿಯೆ ಸಹಕಾರಿ. ಅದಕ್ಕೆಂದೇ ಯೇಸು, ತಾನು ಎಲ್ಲ ಶಿಷ್ಯರ ಪಾದ ತೊಳೆದು ಒರೆಸಿದ ನಂತರ ಹೇಳುತ್ತಾನೆ:</p>
		<p>''ಈಗ ನಿಮ್ಮ ಸರದಿ. ಒಬ್ಬೊಬ್ಬರೂ ಇನ್ನೊಬ್ಬ ಒಡನಾಡಿಯ ಸಮಾನಧರ್ಮಿಯ ಪಾದಗಳನ್ನು ತೊಳೆಯಿರಿ; ನಾನು ತೋರಿಸಿಕೊಟ್ಟುದನ್ನ ಅನುಸರಿಸಿ. ಈಗ ನಿಮಗೆ ಇದರ ಒಳತಿರುಳು ಗೊತ್ತಾಗದೇ ಹೋಗ ಬಹುದು, ಮುಂದೆ ಒಂದಲ ಒಂದು ದಿನ ಇದರ ಮಹತ್ವವನ್ನು ಅರಿತೇ ಅರಿಯುವಿರಿ. ಇದು ನಿಜ: ಯಜಮಾನನಗಿಂತ ಆಳು ದೊಡ್ಡವನೇನಲ್ಲ, ದೂತನೂ ಕಳಿಸಿದ ಧಣಿಗಿಂತ ಮೇಲೇನಲ್ಲ; ಆದರೂ ಈ ಸಮಭಾವ ನಿಮ್ಮನ್ನು ಒಂದುಗೂಡಿಸಿ ಅನುಗ್ರಹಿಸುತ್ತೆ!''</p>
		<p>ನವವಿಧ ಭಕ್ತಿಯಲ್ಲಿ ಪಾದಸೇವನವೂ ಒಂದು ಅಂಗ. ಎಲ್ಲರಲ್ಲೂ ಎಲ್ಲೆಡೆಯಲ್ಲೂ ಪರಮಾತ್ಮನನ್ನೇ ಕಾಣುವ ಗುಣಮಣಿಗೆ, ಕಾಣಬೇಕೆಂದು ಬೋಧಿಸುವ, ನುಡಿದಂತೆ ನಡೆಯಲು ಮಾರ್ಗದರ್ಶಿಸುವ ಗುರುವಿಗೆ ತನ್ನ ಶಿಷ್ಯರಲ್ಲೂ ಅವ ಕಾಣನೇ?</p>
	</section>
</body>
</html>

