<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ - ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000g.1">
		<h1 class="level1-title" epub:type="title">ಕೃತಜ್ಞತಾ ಸಮರ್ಪಣೆ</h1>
		<p>ಇಂದು ಲೋಕಾರ್ಪಣೆಗೊಳ್ಳುವ 'ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ -ಒಂದು ಅಧ್ಯಯನ' ಎಂಬೀ ಕೃತಿ ಹರಿ ಅವರ ಹಲವು ವತ್ಸರಗಳ ಅವಿರತ ತಪಸ್ಸಿನ ಫಲವಾಗಿದೆ. ಇನ್ನು ಕೆಲವಾರು ಟಿಪ್ಪಣಿಗಳನ್ನು ಬಳಸಿ ಕೆಲಸ ಮುಗಿಸಬೇಕೆನ್ನುವಷ್ಟರಲ್ಲಿ ಹರಿ ಲೆಕ್ಕಣಿ ಕೆಳಗಿರಿಸಿ ಕಣ್ಮುಚ್ಚಿದರು; ವಿಧಿವಿಲಾಸ. ಈ ಕೃತಿ ಅವರಿಗೆ ಅತ್ಯಂತ ಮೆಚ್ಚಿನದಾಗಿತ್ತು. ಅವರ ಆಸೆಯನ್ನು ಪೂರೈಸುವ ಕರ್ತವ್ಯ ಸತಿಯಾದ ನನ್ನ ಪಾಲಿಗೆ ಒದಗಿದೆ. ಅವರ ಆಶೀರ್ವಾದದಿಂದಲೇ ಅದೀಗ ಸಾಧ್ಯವೂ ಆಗಿದೆ ಎಂದೇ ನೆಮ್ಮದಿ.</p>
		<p>ಕೃತಿಯ ಆಂಗ್ಲಾನುವಾದವನ್ನು ಮಾಡಿದವರು ಹರಿ ಅವರ ಗುರು ರಸಾಯನ ವಿಜ್ಞಾನದ ಪ್ರೊ। ಎಚ್.ಜಿ. ಸುಬ್ಬರಾಯರು. ಶಿಷ್ಯನ ಜ್ಞಾನತೃಷೆಯನ್ನು ತಣಿಸಿದ ಕೃತಿಯನ್ನು ಅಚ್ಚುಕಟ್ಟಾಗಿ ಅನುವಾದಿಸಿದ ಮಹನೀಯರು ಇಂದು ನಮ್ಮೊಂದಿಗಿಲ್ಲ ಎಂಬುದೇ ಬೇಸರ ತಂದಿದೆ. ಅವರಿಗೆ ಮನ ತುಂಬಿದ ಹೃತ್ಪೂರ್ವಕ ನಮನಗಳು. ಅವರ ಕುಟುಂಬ ವರ್ಗದವರಿಗೂ ಅನನ್ಯ ವಂದನೆಗಳು.</p>
		<p>ಇವೆರಡೂ ಕೃತಿಗಳನ್ನು ಹರಿ ಅವರ ಮೂರನೇ ವರ್ಷದ ಪುಣ್ಯ ತಿಥಿಯಂದು ೨೧ ಜುಲೈ ೨೦೧೩ ಲೋಕಾರ್ಪಣಗೈವ ಈ ಸಂದರ್ಭದಲ್ಲಿ ಇಂಥ ಪವಿತ್ರ ಕಾರ್ಯದಲ್ಲಿ ಒದಗಿ ಬಂದು ನೆರವಾದ ಎಲ್ಲರಿಗೂ ಹರಿ ಅವರ ಅಭಿಮಾನಪೂರ್ವಕ ಆಶೀರ್ವಾದವಿದೆ ಎಂದು ನಂಬಿದ್ದೇನೆ. ತುಂಬು ಕೃತಜ್ಞತೆಗಳು.</p>
		<p>ಅನಿಮಿತ್ತ ಬಂಧುವಾಗಿ ಒದಗಿಬಂದ ಡಾ। ಬಿ.ಎಸ್. ತಲ್ವಾಡಿ ಅವರು ಹರಿಯವರ ಅಚ್ಚುಮೆಚ್ಚಿನ ಅಭಿಮಾನಿಗಳು. ಅವರೇ ತಮ್ಮ ಕೃತಿಗೆ ಮುನ್ನುಡಿಯ ತಿಲಕವಿಡಬೇಕೆಂದು ಹರಿ ಹಂಬಲಿಸಿದ್ದರು. ಆ ಕುರಿತು ನನ್ನ ಮನವಿಗೆ ಓಗೊಟ್ಟದ್ದು ಮಾತ್ರವಲ್ಲದೆ ಅಪೂರ್ಣವೆನಿಸಿದ ಭಾಗವನ್ನೂ ತಾವೇ ತುಂಬಿ ಹರಿ ಅವರ ಕೃತಿಯು ಸರ್ವಾಂಗ ಸುಂದರವೆನಿಸಲು ಕಾರಣರಾದ ಡಾ। ಬಿ.ಎಸ್. ತಲ್ವಾಡಿ ಅವರು ನಮ್ಮಲ್ಲಿಗೆ ಬಂದು ಡಿ.ಟಿ.ಪಿ. ಸಜ್ಜಾದಂತೆಲ್ಲ ಕೊಂಡೊಯ್ದು ತಪಸ್ಸಿನಂತೆ ಕಣ್ಣಾಡಿಸಿ ಕೃತಿಯ ಸಾರವನ್ನು ಹೀರಿ ಅತ್ಯಂತ ಸುಂದರವಾದ ಮುನ್ನುಡಿಯನ್ನು ಸಕಾಲದಲ್ಲಿ ದೊರಕಿಸಿದ್ದಾರೆ. ಈ ಪುಣ್ಯ ಕಾರ್ಯದಲ್ಲಿ ಅವರು ತೋರಿದ ಶ್ರದ್ಧೆ, ಕಾರ್ಯತತ್ಪರತೆ, ಸಹೃದಯತೆಗಳಿಗೆ ತಲೆಬಾಗಿ ವಂದಿಸುತ್ತೇನೆ.</p>
		<p>ಇನ್ನು ನಮ್ಮ ಮನೆ ಹುಡುಗ ಚಿ। ಮಲ್ಲಿಕಾರ್ಜುನ. ನಾವು ಅಮೆರಿಕದಿಂದ ಬಂದ ದಿನದಿಂದಲೂ ಹರಿ ಅವರ ಜೊತೆಗೇ ಇದ್ದು ಅವರ ಎಲ್ಲ ಕೃತಿಗಳ ಲಿಪಿವಿನ್ಯಾಸವನ್ನು ಗಣಕಯಂತ್ರದಲ್ಲಿ ಸಂಗ್ರಹಿಸಿದ ನಮ್ಮ ನೆಚ್ಚಿನ ಭಂಟನಿಗೆ ನಾನೇನು ಹೇಳಬಲ್ಲೆ? 'ಸಾಸಿರ್ಮಡಿ ಅಭಿನಂದನೆ' ಎನ್ನಲೆ?</p>
		<p>ಈ ಕೃತಿಯ ಲೋಕಾರ್ಪಣೆ ಕುರಿತಾದ ಎಲ್ಲ ರೂಪರೇಷೆಗಳನ್ನು ಯೋಜಿಸಿ ಸಲಹೆ ನೀಡಿದ ನಮ್ಮ ಕುಟುಂಬದ ಹಿತೈಷಿ ಪ್ರೊ। ಎಂ. ಕೃಷ್ಣೇಗೌಡರನ್ನು ತುಂಬು ಹೃದಯದಿಂದ ವಂದಿಸುತ್ತೇನೆ.</p>
		<p>ಮೈಸೂರಿನ ಹೆಸರಾಂತ ಪ್ರಕಾಶಕರೂ, ಭಾರತೀ ಪ್ರಕಾಶನದ ಮಾಲೀಕರೂ ಆದ ಶ್ರೀ ಶ್ರೀನಿವಾಸರು ಎಂದಿನಂತೆ ಇದನ್ನು ಪ್ರಕಟಿಸಲು ಮುಂದೆ ಬಂದಿದ್ದಾರೆ. ಅವರಿಗೂ ವಂದನೆಗಳು. ಹೆಸರಾಂತ ಮುದ್ರಣಕಾರರಾದ ಸದ್ಗುರು ಪ್ರಿಂಟರ್ಸ್‍ನ ಎಲ್ಲ ಕಾಯಕ ಬಂಧುಗಳನ್ನು ಮನಸಾರೆ ನೆನೆಯುತ್ತೇನೆ.</p>
		<p>ಆಂಗ್ಲಾನುವಾದವು ಬರಿಯ ಭಾಷಾಂತರವೆನಿಸದೆ ಸುಂದರ ಅನುಸೃಷ್ಟಿ ಎಂಬಂತಿದ್ದು ಅದರ ಅಚ್ಚಿನಲ್ಲಿ ಕಂಡು ಬಂದ ಕೆಲವಾರು ಓರೆಕೋರೆಗಳನ್ನು ನನ್ನ ಅಳಿಯ ಚಿ। ಲೆನಾರ್ಡ್ ಶ್ರದ್ಧೆಯಿಂದ ಗಮನಿಸಿ ತಿದ್ದಿಕೊಟ್ಟಿದ್ದಾರೆ. ಜೊತೆಗೆ, ನನ್ನ ಹಿತೈಷಿ ಶ್ರೀಮತಿ ಜಯಂತಿ ಅಮೃತೇಶ್ ಅವರು ಸಹ ಅಚ್ಚಿನ ದೋಷಗಳನ್ನು ತಾಳೆ ನೋಡಿ ಸರಿಮಾಡಿಕೊಟ್ಟಿದ್ದಾರೆ. ಇವರಿಗೆ ನಾನು ಚಿರಋಣಿ.</p>
		<p>ಹರಿ ಅವರ ಸತ್ಯಾನ್ವೇಷಣೆಯಲ್ಲಿನ ಗಂಭೀರತೆಯನ್ನು ಅರ್ಥವಾಗುವ ರೀತಿಯಲ್ಲಿ ಗುರುತಿಸಿ ನಾಲ್ಕು ನಲ್ನುಡಿಯನ್ನು ಬರೆದು ನನ್ನ ಹಿರಿಮಗಳು ನಂದಿನಿ ಕೃತಿಯ ಸ್ವಾರಸ್ಯವನ್ನು ವಿಸ್ತರಿಸಿದ್ದಾಳೆ; ನಮ್ಮ ಕುಟುಂಬದ ಪರಮ ವಿಶ್ವಾಸಿಗಳಲ್ಲೊಬ್ಬರಾದ ಡಾ। ಮೈ.ಶ್ರೀ. ನಟರಾಜ್ ಅವರು ಅವನ್ನು ಇನ್ನಷ್ಟು ಕನ್ನಡಿಗರ ಆಂತರ್ಯಕ್ಕೆ ತಟ್ಟುವಂತೆ ಕನ್ನಡಿಸಿ ಉಪಕರಿಸಿದ್ದಾರೆ. ಇವರಿಗೂ ತುಂಬು ಹೃದಯದ ವಂದನೆಗಳು. ಸದಾ ಪ್ರೋತ್ಸಾಹಿಸಿ ಬೆನ್ನುತಟ್ಟುತ್ತಿರುವ ಶ್ರೀ ರಾಘವೇಂದ್ರಭಟ್ಟರಿಗೆ ನಾನು ಚಿರಋಣಿ.</p>
		<p>ಇದೀಗ ನೀವು- ಹರಿ ಅವರ ಎಲ್ಲ ಬಗೆಯ ಜ್ಞಾನಕ್ಷೇತ್ರದ ಮೂಲೆ ಮೊಡಕನ್ನು ಎಡೆಬಿಡದೆ ತೋಡುವ ಅಗೆವ ಅದಿರನ್ನು ಹೊರತಂದು ಸೋಸಿ ಶುದ್ಧ ಅಪರಂಜಿಯನ್ನು ಒಡವೆಮಾಡಿ ಬಗೆಬಗೆಯಿಂದ ರಂಜಿಸುವಂತೆ ಲೋಕದ ಗಮನಕ್ಕೆ ತಂದು ತೃಪ್ತಿಗೊಳ್ಳುವ ಕ್ರಿಯಾಶೀಲತೆಯನ್ನು ಮೆಚ್ಚಿದವರು, ಒಪ್ಪಿದವರು, ಮೇಲಿಂದ ಮೇಲೆ ಬೆನ್ನುತಟ್ಟಿ ಶುಭಹಾರೈಸಿದವರು. ಈ ಕೃತಿಯನ್ನೂ ಅದೇ ಪ್ರೀತಿ ಅಭಿಮಾನದಿಂದ ಆದರಿಸಿ ಓದಿ ನಿಮ್ಮ ಅಮೂಲ್ಯ ಪ್ರತಿಸ್ಪಂದನವನ್ನು ನನಗೆ ಒದಗಿಸಿದರೆ ಮುಂದಿನ ನಮ್ಮ ಕಾರ್ಯಚಟುವಟಿಕೆಗಳು ಇನ್ನಷ್ಟು ಮತ್ತಷ್ಟು ಚುರುಕುಗೊಂಡು ನಾಡು ನುಡಿಯ ಸೇವೆಯಲ್ಲಿ ಸಾರ್ಥಕತೆ ಕಾಣಲು ಸಹಾಯವಾಗುತ್ತದೆಂದು ದೃಢವಾಗಿ ನಂಬಿದ್ದೇನೆ.</p>
		<p>ಇಂಥ ನಿಮ್ಮ ಪ್ರೋತ್ಸಾಹದ ನೀರೆರೆವ ಉಪಕಾರವನ್ನು ಎದಿರು ನೋಡುವ,</p>
		<p>ಮೈಸೂರು<br />೨೧ ಜುಲೈ, ೨೦೧೩</p>
		<p class="quote-author">ವಿಶ್ವಾಸದಲ್ಲಿ ನಿಮ್ಮ<br /><strong>-ನಾಗಲಕ್ಷ್ಮೀ ಹರಿಹರೇಶ್ವರ</strong><br />ಮೈಸೂರು</p>
	</section>
</body>
</html>
