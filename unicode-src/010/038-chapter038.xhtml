<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-038">
		<h1 class="level1-title" epub:type="title"><span class="num">೩೮ ::</span> ಯೇಸು ತೋರಿದ ಪವಾಡಗಳು</h1>
		<section class="level2 numbered" id="id-038.1">
			<h2 class="level2-title" epub:type="title">ಸಬ್ಬತ್‍ನಲ್ಲಿ ನಡೆಸಿದ ಪವಾಡಗಳು:</h2>
			<p>ಇಲ್ಲಿ ಇನ್ನೂ ಒಂದು ಮಾತು: ಕುರುಡನಿಗೆ ಕಣ್ಣು ಬರಿಸಿದ್ದು ಒಂದು ಸಬ್ಬತ್‍ನ ದಿನ. <em>''ಸಾಧನೆ ಮಾಡಿ, ಏನೇನೋ ಸಿದ್ಧಿಗಳನ್ನು ವಶೀಕರಿಸಿ ಕೊಂಡಿದ್ದಾನೆ, ಎಂದಿಟ್ಟುಕೊಳ್ಳೋಣ. ಅದನ್ನೆಲ್ಲಾ ತೋರಿಸಿ, ಜನರನ್ನು ಮರುಳು ಮಾಡಲು ಆ ನಿಷ್ಕರ್ಮಕ ದಿವಸವೇ ಬೇಕಾಗಿತ್ತೇ? ಒಂದು ದಿನ ತಡೆದಿದ್ದರೆ ಆಗುತ್ತಿರಲಿಲ್ಲವೆ?''-</em> ಎಂದು ಕೇಳಿದ ಫ಼ರಿಸಾಯ ಧರ್ಮಾಧಿಕಾರಿಗಳೂ ಇದ್ದರು. ಅವರನ್ನೆಲ್ಲಾ ಕೆಣಕಲೆಂದೇ ಇರಬೇಕು, ಒಂದಲ್ಲ, ಎರಡಲ್ಲ- ಏಳು ಬಾರಿ ಸಬ್ಬತ್‍ನ ದಿನವೇ ನೊಂದ ಜನರ ತೊಂದರೆಗಳನ್ನ ಯೇಸು ಪರಿಹರಿಸಿದ್ದಾನೆ:</p>
			<p>ಬೆಥೆಸ್ದಾದ ಕಲ್ಯಾಣಿಯ<sup><a epub:type="noteref" href="999-aside.xhtml#id-38.1">೧</a></sup> ಬಳಿ ಅಂಗವಿಕಲನಿಗೆ, ಸಿಲೋಮಿನ ಕೊಳದ ಬಳಿ ಹುಟ್ಟುಕುರುಡನಿಗೆ, ಕೇಪರ್‍ನೌಮ್‍ನಲ್ಲಿ ದುಷ್ಟಶಕ್ತಿ ಮೈಯುಂಡವನಿಗೆ, ಕೇಪರ್‍ನೌಮ್‍ನಲ್ಲಿಯೇ ಸೈಮನ್ ಪೀಟರ್‍ನ ಮನೆಯಲ್ಲಿ ಜ್ವರದಿಂದ ನರಳುತ್ತ ಹಾಸಿಗೆ ಹಿಡಿದ ಪೀಟರ್‍ನ ಅತ್ತೆಗೆ, ಗೆಲಿಲೀ ಊರಲ್ಲಿದ್ದ ಸಿನಗಾಗ್ ದೇವಾಲಯದ ಬಳಿ ಊನ ಕೈಯಿನ ಹೆಳವನಿಗೆ, ಸಿನಗಾಗ್‍ನಲ್ಲಿ ಪ್ರವಚನ ಮಾಡುತ್ತಿದ್ದಾಗ ಅಲ್ಲಿಗೆ ಬಂದ, ಹದಿನೆಂಟು ವರ್ಷದಿಂದ ಬಳಲುತ್ತಿದ್ದ ಕಾಹಿಲೆ ಹೆಂಗಸಿಗೆ, ಜೆರೂಸಲೆಮ್‍ನಲ್ಲಿ ಫ಼ರಿಸಾಯರೊಬ್ಬರ ಮನೆಗೆ ಆಹ್ವಾನಿತನಾಗಿ ಹೋದಾಗ ಕೈಕಾಲುಗಳು ಬಾವಿನಿಂದ ಊದುಕೊಂಡಿದ್ದ ರೋಗಿಗೆ ಹೀಗೆ ರೋಗದ ಕ್ಲೇಶಕೂಪಕ್ಕೆ ಬಿದ್ದು ಒದ್ದಾಡುತ್ತಿದ್ದವರನ್ನ ಹೊರಗೆಳೆದು ಜೀಸಸ್ ಉಳಿಸಿದುದೆಲ್ಲಾ ಅ ಸಬ್ಬತ್ ದಿನಗಳಲ್ಲೇ!<sup><a epub:type="noteref" href="999-aside.xhtml#id-38.2">೨</a></sup></p>
			<p>ಅಂದಿನ ಫ಼ರಿಸಾಯರಿಗೆ ಆ ನಿಷ್ಕರ್ಮಕ ಸಬ್ಬತ್ ದಿನಾಚರಣೆಯಲ್ಲಿ ಏನೋ ಬೆಂಬಿಡದ ನಂಬಿಕೆ.<sup><a epub:type="noteref" href="999-aside.xhtml#id-38.3">೩</a></sup> ದಯೆಯೇ ಧರ್ಮದ ಮೂಲವೆಂದು ನಂಬಿದ್ದ ಯೇಸುವಿಗೆ, ತೊಂದರೆಗೊಳಗಾದವರ ನೆರವಿಗೆ ಧಾವಿಸುವ ಪ್ರಶ್ನೆ ಬಂದಾಗ ಉಹ್ಞು, ಸಬ್ಬತ್‍ನಲ್ಲಿ ಅಷ್ಟು ನಂಬಿಕೆಯಿರಲಿಲ್ಲ! ಇದನ್ನು ಮನಸ್ಸಿನಲ್ಲಿಟ್ಟುಕೊಂಡೇ, ಆ ಬುದ್ಧಿಜೀವೀ ಧರ್ಮಗುರುಗಳ ಆಷಾಡಭೂತಿತನವನ್ನ ಅಮಾನವೀಯತೆ ಯನ್ನ ಹಂಗಿಸುತ್ತ ಒಂದು ಕಡೆ ಹೇಳಿ ಯೇಸು ಅವರನ್ನು ಕೆಣಕುತ್ತಾನೆ:<sup><a epub:type="noteref" href="999-aside.xhtml#id-38.4">೪</a></sup></p>
			<p class="verse">ತುಟಿಯ ಮೇಲಣ ಮಾತು ಇವರ ಹೊಗಳಿಕೆ, ಮೆಚ್ಚು;<br />ಒಳಮನಸು ವಿಹರಿಸುತ ಅದು ಇರುವುದೆಲ್ಲೋ!<br />ಇವರ ಆರಾಧನೆಯೆಲ್ಲ ಬರಿ ವ್ಯರ್ಥ, ಬೋಧನೆಯೋ<br />ಅರ್ಥವಿಲ್ಲದ ಕುರುಡು ಆಚರಣೆಗಳ ಕಂತೆಯಲ್ಲೋ!</p>
		</section>
	</section>
</body>
</html>

