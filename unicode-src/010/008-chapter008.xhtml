<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-008">
		<h1 class="level1-title" epub:type="title"><span class="num">೮ ::</span> ಯೇಸು ಯಾರು ಯಾರೊಂದಿಗೆ ಮಾತನಾಡಿದ?</h1>
		<p>ಸುವಾರ್ತೆಗಳಲ್ಲಿ ಚಿತ್ರಿತನಾಗಿರುವ ಯೇಸು ತನ್ನ ಜೀವಿತಾವಧಿಯಲ್ಲಿ ಹಲವಾರು ಜನರನ್ನು ಭೇಟಿಯಾಗುತ್ತಾನೆ. ಬಡವರಿರಬಹುದು, ಬಲ್ಲಿದ ರಿರಬಹುದು; ಮಕ್ಕಳೋ ವಯಸ್ಸಾದವರೋ, ಯುವಕನೋ ಯುವತಿಯೋ, ರೋಗಿಯೋ ಆರೋಗ್ಯವಂತರೋ, ವಿದ್ಯಾವಂತರೋ ನಿರಕ್ಷರಕುಕ್ಷಿಗಳೋ, ಪಾಪಿಗಳೋ ಪುಣ್ಯಶಾಲಿಗಳೋ, ಅಧಿಕಾರಿಗಳೋ ಸಾಮಾನ್ಯ ಪ್ರಜೆಯೋ, ನಾಸ್ತಿಕನೋ ಧಾರ್ಮಿಕಗುರುವೋ ಎಲ್ಲ ಬಗೆಯ ಜನರನ್ನ ಯೇಸು ಸಂಪರ್ಕಿದ್ದಾನೆ. ಅವರಲ್ಲಿ ಬಹಳ ಮಂದಿಯನ್ನು ಔಚಿತ್ಯವರಿತು ಮೈದಡವಿಯೋ, ನೇವರಿಸಿ, ಬೆನ್ನು ತಟ್ಟಿ, ಕೈ ಹಿಡಿದು, ತಲೆಯಮೇಲೆ ಕೈಯಾಡಿಸಿ, ಕೈಕುಲುಕಿ, ಅಪ್ಪಿಕೊಂಡು ಇಲ್ಲವೇ ಕೆನ್ನೆ ಮುಟ್ಟಿಯೋ ಸ್ಪರ್ಶಿಸಿದ್ದಾನೆ.</p>
		<p>''ನಾನು ಪುಣ್ಯವಂತರನ್ನು ಮಾತ್ರ ನೋಡಲು ಬಂದವನಲ್ಲ; ಕೆಳಗೆ ಬಿದ್ದವರನ್ನ, ಆರ್ತರನ್ನ ಕಂಡು ಸಂತೈಸಲು, ಅವರಲ್ಲಿ ಜೀವನೋತ್ಸಾಹ ತುಂಬಲು ಬಂದವನು'' ಎಂಬರ್ಥ ಬರುವಂತೆ ಆಡಿ ಮಾಡಿ ತೋರಿಸಿದ ಮಹಾತ್ಮನೀತ. ''ಕರೆದಲ್ಲಿಗೆ ಹೋಗುವ, ಬೇಡಿದವರಿಗೆ ನೀಡುವ, ನೊಂದವರಿಗೆ ಸಾಂತ್ವನ ಹೇಳಿ ಅವರ ಕುಗ್ಗಿದೆದೆಯಲ್ಲಿ ಆತ್ಮವಿಶ್ವಾಸವನ್ನು ತುಂಬುವ ಪರಿಪಾಠ ಯೇಸುವಿನದು. ಸಹಸ್ರಾರು ಜನ ಮಾನಸಿಕವಾಗಿ ಯೇಸುವಿನ ಸಾನ್ನಿಧ್ಯವನ್ನು ಪಡೆದರು ನಿಜ; ಎಂಥೆಂಥವರು ಯೇಸುವನ್ನು ನೇರವಾಗಿ ದರ್ಶಿಸಿದರು ಮತ್ತು ಸ್ಪರ್ಶಿಸಿದರು'' ಎಂಬ ವಿವರವನ್ನು ಸುವಾರ್ತೆಕಾರರು ದಾಖಲಿಸಿದ್ದಾರೆ.</p>
		<p>ಈ ಯೇಸುವಿನ ಸಂಪರ್ಕಕ್ಕೆ ಬಂದವರಲ್ಲಿ ಕೆಲವರ ಉಲ್ಲೇಖಗಳು ಹೀಗಿವೆ: ಲ್ಯೂಕ್‍ನಲ್ಲಿ ಹಾಗೆ ಹೆಸರಿಸಿರುವವರ ಸಂಖ್ಯೆ ಜಾಸ್ತಿ (೪೨), ಅತಿ ಕಡಿಮೆಯೆಂದರೆ, ಜಾನ್‍ನಲ್ಲಿ (೯). ಮ್ಯಾಥ್ಯೂವಿನ ಯೇಸುವನ್ನು ೩೬ ಜನರು ಸಂಪರ್ಕಿಸುತ್ತಾರೆ. ಮಾರ್ಕ್ ಬೊಟ್ಟು ಮಾಡಿ ತೋರಿಸುವುದು ೩೨ ಜನರನ್ನ. ನಾಲ್ಕನೆಯ ಸುವಾರ್ತೆಕಾರ ಜಾನ್ ಆಯ್ದು ಆಯ್ದು ಆ ಒಂಬತ್ತು ಜನರನ್ನ ಮಾತ್ರ ಯೇಸುವಿಗೆ ಪ್ರತ್ಯೇಕವಾಗಿ ಭೇಟಿ ಮಾಡಿಸುತ್ತಾನೆ.</p>
		<p>ಸುವಾರ್ತೆಕಾರ ಲ್ಯೂಕ್ ಮೂಲತಃ ಒಬ್ಬ ಯಹೂದ್ಯೇತರ ಜನಾಂಗದವನು. ಕಥಾನಾಯಕ ಯೇಸುವಿನ ಜನಸಂಪರ್ಕದ ವಿಚಾರದಲ್ಲಿ 'ಪರಕೀಯರ' ಬಗ್ಗೆ ಅವನು ತೋರುವ ವಿಶೇಷ ಕಾಳಜಿ ಅರ್ಥಪೂರ್ಣವಾಗಿದೆ. ಅದರಲ್ಲೂ, ಹೆಂಗಸರೊಡನೆ ಯೇಸು ಮಾತನಾಡಿದ ಆರು ಪ್ರಸಂಗಗಳನ್ನು ಸುವಾರ್ತೆಕಾರ ಲ್ಯೂಕ್ ಉಲ್ಲೇಖಿ ಸಿದ್ದಾನೆ. ಇಂತಹ ವಿಶಿಷ್ಟ ಪ್ರಸಂಗಗಳು ಮ್ಯಾಥ್ಯೂವಿನಲ್ಲಿ ಒಂದು ಬಾರಿ, ಮಾರ್ಕ್‍ನಲ್ಲಿ ಎರಡು ಬಾರಿ, ಜಾನ್‍ನಲ್ಲಿ ಮೂರು ಬಾರಿ ಬರುತ್ತವೆ. ಕ್ರಿಸ್ತಶಕ ಮೊದಲ ಶತಮಾನದ ಕಾಲದಲ್ಲಿ ಹೆಂಗಸರನ್ನು ಎರಡನೆಯ ದರ್ಜೆಯ ನಾಗರಿಕರಂತೆ ಜನರು ಕಾಣುತ್ತಿದ್ದರು ಹಾಗೂ ಅವರಿಗಿತ್ತ ಸವಲತ್ತುಗಳು ಬೆರಳೆಣಿಕೆಯಷ್ಟವು ಮಾತ್ರ. ಈ ಹಿನ್ನೆಲೆಯಲ್ಲಿ ನೋಡುತ್ತಾ ಹೋದರೆ, ಸಾಂಪ್ರದಾಯಿಕ ಕಟ್ಟುಪಾಡುಗಳಿಗೆ ಕಿಂಚಿತ್ತೂ ಬೆಲೆಗೊಡದೆ, ಯೇಸುವಿನ ಮಾನವೀಯತೆಯ ಮತ್ತು ಸಮಾನತೆಯ ಪ್ರಜ್ಞೆಯನ್ನು ತೋರಿಸಲು, ಬೇರೆ ಯಾವ ಸುವಾರ್ತೆಗಳಲಿಯೂ ಇಲ್ಲದ ಈ ಪ್ರಸಂಗಗಳನ್ನು ಲ್ಯೂಕ್ ಹೆಣೆದಿದ್ದಾನೆ ಎನಿಸಿತ್ತದೆ.</p>
		<p class="vertical-delimiter" />
		<p><strong>ಜಾನ್ ಸುವಾರ್ತೆಯಲ್ಲಿ ಮಾತ್ರ ಬರುವ ಯೇಸುವನ್ನು ಸಂಪರ್ಕಿಸಿದ ವ್ಯಕ್ತಿಗಳು:</strong></p>
		<p>ಮೊದಲು ಯೇಸುವನ್ನು ಸಂಪರ್ಕಿಸಿದ, ಜಾನ್‍ನ ಸುವಾರ್ತೆಯಲ್ಲಿ ಮಾತ್ರ ಬರುವ, ಬೇರೆ ಯಾವ ಸುವಾರ್ತೆಯಲ್ಲೂ ಉಲ್ಲೇಖಿತರಾಗದ ಐದು ವ್ಯಕ್ತಿಗಳನ್ನು ಮೊದಲು ನೋಡೊಣ:</p>
		<ul>
			<li>ಫಾ಼ರಿಸೀಗಳಲ್ಲಿ ಒಬ್ಬ ಪ್ರಮುಖ ಧಾರ್ಮಿಕ ಜಿಜ್ಞಾಸು.<sup><a epub:type="noteref" href="999-aside.xhtml#id-8.1">೧</a></sup></li>
			<li>ಬಾವಿಯ ಬಳಿ ಒಬ್ಬಳು ಸಮೇರಿಯಾದ ಹೆಂಗಸು.<sup><a epub:type="noteref" href="999-aside.xhtml#id-8.2">೨</a></sup></li>
			<li>ಒಬ್ಬ ರಾಜಕೀಯ ಅಧಿಕಾರಿ.<sup><a epub:type="noteref" href="999-aside.xhtml#id-8.3">೩</a></sup></li>
			<li>ಒಬ್ಬಳು ಪತಿತೆ, ಕಲ್ಲು ಹೊಡೆದು ಅವಳನ್ನು ಕೊಂದುಹಾಕಿ ಬಿಡಬೇಕೆಂದು ಜನರು ಯೋಚಿಸಿದ್ದರು.<sup><a epub:type="noteref" href="999-aside.xhtml#id-8.4">೪</a></sup></li>
			<li>ಸಂಶಯಪಡುವ ತನ್ನ ಒಬ್ಬ ಶಿಷ್ಯ, ಥಾಮಸ್.<sup><a epub:type="noteref" href="999-aside.xhtml#id-8.5">೫</a></sup></li>
		</ul>
		<p>ಇವರಲ್ಲದೆ, ಜಾನ್‍ನಲ್ಲಿ ಬಂದು, ಬೇರೆ ಸುವಾರ್ತೆಗಳಲ್ಲೂ ಬರುವ ಪ್ರಸಂಗಗಳು ನಾಲ್ಕು:</p>
		<ul>
			<li>ನಂಬಿಕೆ ದ್ರೋಹವನ್ನೆಸಗುವ ವಿಶ್ವಾಸಘಾತುಕ ಶಿಷ್ಯನಾದ ಜುದಾಸ್‍ನ ಪ್ರಸ್ತಾಪ ಮುಖ್ಯ ಘಟನೆಯಾದ್ದರಿಂದ ಇದು ನಾಲ್ಕೂ ಸುವಾರ್ತೆಗಳಲ್ಲಿ ಬಂದಿರುವುದು ಸ್ವಾಭಾವಿಕ.<sup><a epub:type="noteref" href="999-aside.xhtml#id-8.6">೬</a></sup></li>
			<li>ದೇವಸ್ಥಾನದಲ್ಲಿ ಯಾಜಕರು ಯೇಸುವನ್ನು ಪ್ರಶ್ನಿಸುವ ಪ್ರಸಂಗ ಜಾನ್‍ನಲ್ಲಿ ಬಹಳ ಮೊದಲೇ ಬರುತ್ತದೆ. ಬೇರೆ ಬೇರೆ ಪರಿಸರದ ಪ್ರಸಂಗಗಳು ಇನ್ನಿತರ ಸುವಾರ್ತೆಗಳಲ್ಲಿ ಬರುತ್ತದೆ. ಆದರೆ ವ್ಯಕ್ತಿಗಳು ಆ ಜನಗಳೇ.<sup><a epub:type="noteref" href="999-aside.xhtml#id-8.7">೭</a></sup></li>
			<li>ಹಾಗೆಯೇ, ಕೋಪಾವಿಷ್ಟ ಸೈನಿಕರ ಮತ್ತು ರಕ್ಷಣಾ ಪಡೆಯ ಒಂದು ತುಕಡಿಸಹ ಜಾನ್‍ನ ಸುವಾರ್ತೆಯಲ್ಲಿ ಯೇಸುವನ್ನು ಬಹಳ ಹತ್ತಿರದಿಂದಲೇ ನೋಡುತ್ತಾರೆ. ಏಕೆಂದರೆ, ಅವರೇ ಅವನನ್ನು ಹಿಡಿಯಹೊರಟವರು.<sup><a epub:type="noteref" href="999-aside.xhtml#id-8.8">೮</a></sup></li>
			<li>ಕೈಯಫಾ಼ಸ್ ಎಂಬ ಒಬ್ಬ ಪ್ರಧಾನ ಪುರೋಹಿತನೊಂದಿಗೆ ಯೇಸುವಿನ ನಿರ್ಣಾಯಕ ಭೇಟಿ ಜಾನ್‍ನಲ್ಲಿ ಕಾಣುತ್ತೇವೆ.<sup><a epub:type="noteref" href="999-aside.xhtml#id-8.9">೯</a></sup></li>
		</ul>
		<p class="vertical-delimiter" />
		<p>ಇವರಲ್ಲಿ ಕೆಲವು ಪ್ರಸಂಗಗಳನ್ನು ಮಾದರಿಗಾಗಿ ವಿವರವಾಗಿ ನೋಡೋಣ:</p>
		<ul>
			<li>ತನಗಿಂತ ಮೊದಲು ಬಂದಿದ್ದ ಒಬ್ಬ ಪ್ರವಾದಿಯ ಬಗ್ಗೆ ಯೇಸು ಕರ್ಣಾಕರ್ಣಿಯಾಗಿ ತಿಳಿದಿದ್ದ. ನೋಡುವ ಕುತೂಹಲವೂ ಇತ್ತೆನ್ನ ಬಹುದು.<sup><a epub:type="noteref" href="999-aside.xhtml#id-8.10">೧೦</a></sup> ನಿಮ್ಮ ತಪ್ಪುಗಳನ್ನು ನೆನೆಸಿಕೊಂಡು ಪಶ್ಚಾತ್ತಾಪ ಪಡಿ; ಒಳ್ಳೆಯ ಬಾಳನ್ನು ಬಾಳಿ ಎಂದು ಉಪದೇಶಿಸುತ್ತ, ದೀಕ್ಷೆಯನ್ನು ಕೊಡುತ್ತಿದ್ದ ಈ ಸ್ನಾನಿಕ ಜಾನ್, ತನ್ನ ಬಳಿ ಯೇಸು ಬಂದಾಗ, ''ನೀನೊಬ್ಬ ಮಹಾತ್ಮ; ನಿನಗೇಕೆ ಈ ಸಾಮಾನ್ಯಜನರಿಗೆ ಬೇಕಾದ ದೀಕ್ಷೆ, ವ್ರತ, ಕಟ್ಟುಪಾಡುಗಳು! ಅವಶ್ಯಕತೆಯಿಲ್ಲ'' ಎನ್ನುವ ಅರ್ಥದಲ್ಲಿ ಆ ಸಂಸ್ಕಾರವನ್ನು ನಿರಾಕರಿಸುತ್ತಾನೆ. ಆದರೂ ''ಎಲ್ಲರಿಗೆ ಕೊಟ್ಟಂತೆ ನನಗೂ ದೀಕ್ಷೆ ಕೊಟ್ಟು ಪವಿತ್ರೀಕರಿಸು'' ಎನ್ನುತ್ತ ಯೇಸು ಉಳಿದವರಿಗೆ ಮಾದರಿಯಾಗಿ ನಡೆದುಕೊಳ್ಳುತ್ತಾನೆ; ವಿನಮ್ರತೆಯನ್ನು ತೋರುತ್ತಾನೆ.<sup><a epub:type="noteref" href="999-aside.xhtml#id-8.11">೧೧</a></sup> ಮಂದೆ ಅವರು ಎಷ್ಟೇ ಹೊಸ ಹೊಸ ಬೆಳಕನ್ನು ಚೆಲ್ಲುವ, ಲೋಕದ ಧಾರ್ಮಿಕ ನಡೆವಳಿಕೆಗಳ ದಿಕ್ಕನ್ನೇ ಬದಲಾಯಿಸುವಷ್ಟು ಪ್ರಭಾವೀ ಚಿಂತಕರಾಗಿ ಎತ್ತರಕ್ಕೆ ಬೆಳೆದು ಮಾನ್ಯತೆ ಪಡೆಯಬಹುದು, ಆದರೆ ಅವರೆಲ್ಲರೂ ನಂಬಿ ಸದಾ ನೆನೆಯುವುದು, ತಮ್ಮ ಪ್ರತಿಭೆ ಅಂಕುರಿಸಿದ್ದು ಬಾಲ್ಯದ ದಿನಗಳ ಗುರುವಿನ ಪದತಳದಲ್ಲಿ- ಎನ್ನುವುದನ್ನು.<sup><a epub:type="noteref" href="999-aside.xhtml#id-8.12">೧೨</a></sup></li>
			<li><p><strong>ನಾಲ್ವರು ಬೆಸ್ತರು:</strong></p>
				<p>ಮುಂದೆ ಮತಪ್ರಚಾರದಲ್ಲಿ ಪ್ರಧಾನ ಪಾತ್ರವನ್ನು ವಹಿಸಲಿರುವ ಸೈಮನ್ ಪೀಟರ್‍ನನ್ನು ಯೇಸು ಕಂಡು ಹಿಡಿಯುವುದು, ತನ್ನೊಂದಿಗೆ ಕರೆದುಕೊಳ್ಳುವುದು ಇಲ್ಲಿಯೇ. ಜೊತೆಗೆ, ಅವನ ಸೋದರ ಆ್ಯಂಡ್ರ್ಯೂ, ಅನಂತರ ಜೆ಼ಬೆದೀ ಎಂಬ ಇನ್ನೊಬ್ಬ ಬೆಸ್ತನ ಇಬ್ಬರು ಮಕ್ಕಳು ಜೇಮ್ಸ್ ಮತ್ತು ಅವನ ತಮ್ಮ ಜಾನ್(ನಮ್ಮ ನಾಲ್ಕನೆಯ ಸುವಾರ್ತೆಕಾರ) ಹೀಗೆ ನಾಲ್ವರನ್ನೂ ಮಾತನಾಡಿಸಿ, ಬಲೆ ಬೀಸಿ, ಅವರು ತನ್ನನ್ನು ಹಿಂಬಾಲಿಸುವಂತೆ ಮಾಡಿ ಕೊಳ್ಳುವುದು ಯೇಸುವಿನ ಈ ದೋಣಿಯ ಪಯಣದಲ್ಲೇ.<sup><a epub:type="noteref" href="999-aside.xhtml#id-8.13">೧೩</a></sup></p></li>
			<li><p><strong>ತೆರಿಗೆ ವಸೂಲು ಮಾಡುತ್ತಿದ್ದ ಒಬ್ಬ ಅಧಿಕಾರಿ.</strong></p>
				<p>ಇವನ ಹೆಸರೂ ಮ್ಯಾಥ್ಯೂ ಎಂದೇ. ಏಕಿದಕ್ಕೆ ಮಹತ್ವವೆಂದರೆ, ರೋಮನ್ ಆಡಳಿತದ ಇಂತಹ ಅಧಿಕಾರಿಗಳನ್ನು ಯಹೂದೀಯರು ''ತಮ್ಮ ಪ್ರಾಣ ಹಿಂಡುವ ಜನ'' ಎಂದು ಕೊಳ್ಳುತ್ತ, ಸ್ವಾಭಾವಿಕವಾಗಿಯೇ ತುಚ್ಛೀಕರಿಸುತ್ತಿದ್ದರು; ಜೊತೆಗೆ ಸೇರುತ್ತಿರಲಿಲ್ಲ. ಇಂಥವರ ಮನೆಗೆ ಹೋಗುವುದೆಂದರೇನು? ಅಲ್ಲಿ ಅವನ ಆತಿಥ್ಯ ಸ್ವೀಕರಿಸುವುದೆಂದರೇನು? ಅಲ್ಲಿಗೆ ಬಂದಿದ್ದ ಅವರ ಸಹೋದ್ಯೋಗಿ ಗಳೊಡನೆ ಕುಳಿತು ಅದೂ ಇದೂ ಹರಟೆ ಹೊಡೆಯುವುದೆಂದರೇನು? ಇವೆಲ್ಲ ಯಹೂದಿ ಫರಿಸಾಯರಿಗೆ ಸಹಿಸಲಾರದ ವರ್ತನೆ ನುಂಗಲಾರದ ತುಪ್ಪ. ಈ ಬಗ್ಗೆ ಯಾರೋ ಕೇಳಿದುದಕ್ಕೆ ಯೇಸು ಹೇಳುತ್ತಾನೆ, ಬಾಯಿ ಮುಚ್ಚಿಸುತ್ತಾನೆ: ''ಹೌದು, ಅವರು ಕೆಟ್ಟಜನ. ಕರುಣೆಯೇ ಬತ್ತಿಹೋದ ಸುಟ್ಟೆದೆಯ ಜನ. ಒಂದು ಬಗೆಯ ರೋಗಿಷ್ಠರು ಅವರು. ಆದರೆ, ವೈದ್ಯರಿರುವುದು ಯಾಕೆ? ಆರೋಗ್ಯವಂತರ ಬಳಿ ವೈದ್ಯರಿಗೇನು ಕೆಲಸ? ರೋಗಿಗಳ ಬಳಿ ತಾನೆ ವೈದ್ಯರು ಹೋಗಬೇಕು, ಹೋಗೆ ಗುಣಪಡಿಸಬೇಕು?''<sup><a epub:type="noteref" href="999-aside.xhtml#id-8.14">೧೪</a></sup></p></li>
			<li><p><strong>ಕಾನೂನು ಶಾಸ್ತ್ರದಲ್ಲಿ ಪರಿಣತ :</strong></p>
				<p>ಕಾನೂನು ಶಾಸ್ತ್ರದಲ್ಲಿ ಪರಿಣಿತನೊಬ್ಬ ಯೇಸುವನ್ನ ಭೇಟಿ ಮಾಡುತ್ತಾನೆ. ಯೇಸುವನ್ನು ಪ್ರಶ್ನಿಸಿ, ಅವನು ಆಡಳಿತದ ವಿರುದ್ಧವಾಗಿ ಕರನಿರಾಕರಣೆ ಯಂಥ ರಾಜದ್ರೋಹದ ಚಳುವಳಿಯನ್ನು ಪ್ರಚೋದಿಸುತ್ತಿದ್ದನೆಂಬ ಅರೋಪಮಾಡಿ, ಅವನನ್ನು ಶಿಕ್ಷೆಗೆ ಗುರಿಪಡಿಸಿ ತಮ್ಮ ದಾರಿಯ ಮುಳ್ಳನ್ನು ಬೇರೊಬ್ಬರಿಂದ ತೆಗೆಸಿಹಾಕಲು ಪುರೋಹಿತವರ್ಗದ ಫಾ಼ರಿಸೀಗಳು ಸಂಚುಹೂಡಿದ್ದಾರೆ; ಯೇಸುವೊಂದಿಗೆ ಮಾತನಾಡಿ ಅವನನ್ನು ಸಿಕ್ಕಿಹಾಕಿಸಲು ಕೆಲವು ಮಂದಿ ಆಡಳಿತಪಕ್ಷದ ಅಭಿಮಾನಿಗಳೊಂದಿಗೆ ಒಬ್ಬ ಕಾನೂನುಪಂಡಿತನನ್ನು ಯೇಸುವಿನ ಬಳಿ ಕಳಿಸಿದ್ದಾರೆ. ಅದೂ ಇದೂ ಪುಸಲಾಯಿಸಿ ಮಾತನಾಡುತ್ತ, ''ನೀನೇ ಹೇಳು, ನಮ್ಮ ಹಿತಾಸಕ್ತಿಗಳಿಗೆ ವಿರೋಧಿಯಾಗಿದ್ದರೂ ಆಳುತ್ತಿರುವ ಈ ರಾಜನಿಗೆ ತೆರಿಗೆ ಕೊಡಬೇಕು ಎಂದು ನಮ್ಮ ಶಾಸ್ತ್ರದಲ್ಲಿ ಬರೆದಿದೆಯಾ? ನಿಜ, ಹೇಳು ಕೊಡಬೇಕಾ? ಬೇಡವಾ?'' ಎಂದು ಆ ಪಂಡಿತ ಪ್ರಶ್ನೆ ಕೇಳುತ್ತಾನೆ. ಒಳಮರ್ಮವರಿತ ಯೇಸು ಉತ್ತರಿಸುತ್ತಾನೆ: ''ತೆರಿಗೆ ಕೊಡಬೇಕಾದದ್ದು ಯಾವದರಿಂದ? ಹಣದಿಂದ, ನಾಣ್ಯಗಳಿಂದ. ಒಂದು ನಾಣ್ಯ ತೆಗೆದುಕೊಂಡು ನೋಡಿ, ಯಾರ ಮುದ್ರೆ ಅದರ ಮೇಲೆ ಇದೆ? ರಾಜನದ್ದು ತಾನೆ? ರಾಜನಿಗೆ ಕೊಡಬೇಕಾದ್ದನ್ನ ಅವನಿಗೇ ಹಿಂತಿರುಗಿಸಿ; ಆದರೆ, ಮಾತ್ರ ದೇವರಿಗೆ ಕೊಡಬೇಕಾದ್ದನ್ನ ದೇವರಿಗೆ ಕೊಡುವದನ್ನ ಮರೆಯಬೇಡಿ.''<sup><a epub:type="noteref" href="999-aside.xhtml#id-8.15">೧೫</a></sup></p></li>
			<li><p><strong>ಕೈಯಫಾ಼ಸ್ ಎಂಬ ಒಬ್ಬ ಪ್ರಧಾನಪುರೋಹಿತ:</strong></p>
				<p>ಯೇಸುವನ್ನು ಹಿಡಿದು, ಫಾ಼ರಿಸೀಗಳ ಪರಿಷತ್ತಿನ ಅಧ್ಯಕ್ಷನಂತಿದ್ದ ಮುಖ್ಯ ಪುರೋಹಿತ ಕೈಯಫಾ಼ಸ್‍ನ ಮನೆಗೆ ಕರೆದೊಯ್ದಿದ್ದಾರೆ; ಅಲ್ಲೇ ತರಾತುರಿಯಲ್ಲಿ ಸೇರಿದ ಧರ್ಮಸಭೆಯಲ್ಲಿ ಯೇಸುವನ್ನು ವಿಚಾರಣೆಗೆ ಗುರಿಪಡಿಸಿದ್ದಾರೆ. ಆರೋಪಗಳ ಪಟ್ಟಿಯನ್ನು ಓದಿ, ''ಇವನು ತಪ್ಪಿತಸ್ಥ, ಘೋರ ಅಪರಾಧ ಮಾಡಿದ್ದಾನೆ'' ಎಂದು ಹಿಡಿದುಕೊಂಡು ಬಂದವರಲ್ಲಿ ಪ್ರಮುಖನೊಬ್ಬ ದೂಷಿಸಿದರೂ, ಯೇಸು ಬಾಯಿ ಬಿಡದೆ ಮೌನ ವಾಗಿದ್ದಾನೆ. ಒಪ್ಪಿಗೆಯೂ ಇಲ್ಲ; ನಿರಾಕರಣೆಯೂ ಇಲ್ಲ. ಈಗೇನು ಮಾಡುವುದು?</p>
				<p>ಧರ್ಮಮಂಡಳಿಯಲ್ಲಿ ಒಬ್ಬಿಬ್ಬರು ''ತಪ್ಪು ರುಜುವಾತಾಗುವರೆಗೂ ನಿರಪರಾಧಿಗೆ ಶಿಕ್ಷಿಸುವುದು ಧರ್ಮಸಮ್ಮತವಲ್ಲ'' ಎಂಬ ದೃಢ ಅಭಿಪ್ರಾಯದವರು. ಇನ್ನು ಕೆಲವರು ಏನೋ ಬಡಬಡಿಸುತ್ತಿದ್ದಾನೆ. ಹಿಂದಿನವರ ಧರ್ಮಶಾಸ್ತ್ರಗಳನ್ನು ಚೆನ್ನಾಗಿ ಓದಿದವನಂತೆಯೂ ಕಾಣುತ್ತಾನೆ. ಅವುಗಳನ್ನೇನೂ ಈತ ಅವಗಣಿಸುವುದಿಲ್ಲ; ತನ್ನ ಮಾತುಗಳಿಗೆ ಅದರಲ್ಲಿರುವ ಸೂಕ್ತಿಗಳನ್ನೇ ಆಧರಿಸಿ ಗೌರವವನ್ನೂ ತೋರಿಸುತ್ತಾನೆ. ''ಅಲ್ಲಿ ಹೇಳಿದಂತೆ ನೀವು ನಡೆಯುತ್ತಿಲ್ಲ'' ಎಂದೆಲ್ಲ ಏನೋ ತನ್ನದೇ ಆದ ಟೀಕೆ ಟಿಪ್ಪಣಿ ಮಾಡಿ, ವ್ಯಂಗ್ಯವಾಗಿ ಅಪಹಾಸ್ಯಮಾಡುತ್ತಿರುವುದು ನಿಜ. ಆದರೆ, ಕೆಟ್ಟದು ಮಾಡಿರೆಂದು ಜನರನ್ನೇನೂ ಪ್ರಚೋದಿಸುತ್ತಿಲ್ಲ. ಇಂಥ ಹುಚ್ಚರು ಎಷ್ಟೋ ಜನ ಬಂದು ಹೋಗಿದ್ದಾರೆ 'ತಾನೇ ದೈವಾಂಶ ಸಂಭೂತ' ಎಂದು ಅನುಯಾಯಿಗಳಿಗೆ ಮಂಕುಬೂದಿ ಚೆಲ್ಲಿ ಹೋದ, ಕಾಲಗರ್ಭದಲ್ಲಿ ಕರಗಿ ಹೋದ ಸುಳ್ಳುಪ್ರವಾದಿಗಳು ಏಷ್ಟೋ ಮಂದಿ ಇದ್ದಾರೆ. ಅಂಥವರಲ್ಲಿ ಇವನೂ ಒಬ್ಬನಾಗಿರಬೇಕು. ನಮ್ಮದು ಹೇಳಿ ಕೇಳಿ ಸನಾತನ ಧರ್ಮ; ಭದ್ರವಾದ ಬುನಾದಿಯಮೇಲೆ ಪೂರ್ವಜರು ಬಲವಾಗಿ ಕಟ್ಟಿ, ಗಟ್ಟಿಯಾಗಿ ಉಳಿದು ಬಂದಿರುವ ಧರ್ಮ. ಅವನಿಗೆ ನೂರಾರು ಜನ ಅಭಿಮಾನಿಗಳು ಇರಬಹುದು, ಇಂಥವರಿಂದ ನಮ್ಮ ಧರ್ಮಕ್ಕೆ ಅಪಾಯವೇನೂ ಇಲ್ಲ. ನಾಲ್ಕು ಛಡಿಯೇಟು ಕೊಟ್ಟು, ಬುದ್ಧಿ ಹೇಳಿ, ಕಳಿಸಿ ಬಿಡೋಣ. ಅಲ್ಲಿಗೆ ಸದ್ಯಕ್ಕೆ ತಲೆನೋವು ಬಗೆಹರಿದಂತಾಗುತ್ತದೆ" ಎಂಬ ತಾತ್ಕಾಲಿಕ ಪರಿಹಾರ ಸಾಕೆನ್ನುವ, ಸ್ವಲ್ಪ ಸಮತೂಕದ ನಿಲುವಿನ, ಮಾನವೀಯ ಭಾವನೆಯುಳ್ಳ ಫಾ಼ರಸೀಗಳೂ ಆ ಧರ್ಮಮಂಡಳಿಯಲ್ಲಿ ಇದ್ದರು.</p>
				<p>ಹೀಗೆ, ''ಆರೋಪಿಗೆ ಶಿಕ್ಷೆ ಬೇಕೇ ಬೇಕು'' ಎನ್ನುವ ಕೆಲವರು, ''ಅವನು ತಪ್ಪೊಪ್ಪಿಕೊಂಡರೆ ಬಿಟ್ಟುಬಿಡೋಣ''ವೆಂಬ ಕೆಲವರು, ''ಪ್ರಶ್ನೆ ಕೇಳಿ ಅವನನ್ನು ಸಿಕ್ಕುಹಾಕಿಸಿ, <em>'ತಾನು ಮಾತಾಡುತ್ತಿರುವುದು ಮಾಡುತ್ತಿರುವು ತಪ್ಪು'</em> ಎಂದು ಅವನ ಬಾಯಲ್ಲಿಯೇ ಬರಿಸಿ, 'ತನ್ನ ಅಪರಾಧಕ್ಕೆ ತಕ್ಕ ಶಿಕ್ಷೆಯಾಯಿತು' ಎಂದು ಅವನಿಗೂ ಅನ್ನಿಸಿ ಬಿಡಬೇಕು, ನಿಷ್ಪಕ್ಷಪಾತ ವಿಚಾರಣೆಯಾಯಿತೆಂದು ಲೋಕ ಮೆಚ್ಚುವಂತೆಯೂ ಇರಬೇಕು'' ಎಂಬ ಅಭಿಪ್ರಾಯದವರೂ ಕೆಲವರು ಅಲ್ಲಿದ್ದರು. ಹೀಗೆ, ಸಾಮಾನ್ಯರಿಗಿಂತ ಭಿನ್ನವೆಂದು ಹೆಸರು ಮಾಡಿದ್ದ ಆ ಧರ್ಮಮಂಡಳಿ ಈಗ ಭಿನ್ನತೆಯೇ ಸಾಮಾನ್ಯವಾಗಿ ಹೋಗಿರುವ ಬುದ್ಧಿಜೀವಿಗಳ ಗುಂಪಾಗಿ ('ಎ ಬಾಡಿ ವಿಥ್ ಎ ಡಿಫ಼ರೆನ್ಸ್ ಹ್ಯಾಸ್ ಬೀನ್ ರೆಡ್ಯೂಸ್‍ಡ್ ಟು ಎ ಬಾಡಿ ಆಫ್ ದಿಫ಼ರೆನ್ಸಸ್') ಹೋಗಿತ್ತು.</p>
				<p>ಏನೂ ಮಾಡಲು ತೋಚದೆ, ಪ್ರಧಾನ ಪುರೋಹಿತ ಕೈಯಫಾ಼ಸ್ ಎದ್ದು ನಿಂತು ಯೇಸುವಿಗೆ ಒಂದು ನೇರ ಪ್ರಶ್ನೆಯ ಚೂಪುಬಾಣವನ್ನು ಬಿಡುತ್ತಾನೆ: ''ಸುತ್ತು ಬಳಸಿ ಮಾತನಾಡಬೇಡ, ನೇರವಾಗಿ ಉತ್ತರಕೊಡು. ನಾವು ನಂಬುವ, ನೀನೂ ನಂಬುವ ಆ ಸರ್ವಾಂತರ್ಯಾಮೀ ಸದಾ ಇರುವ ಭಗವಂತನ ಮೇಲೆಯೆ ಪ್ರಮಾಣ ಮಾಡಿ ಹೇಳು: 'ನೀನು ದೇವರಾ?'' ಕ್ಷಣಕಾಲ ವಾತಾವರಣವನ್ನು ನಿಶ್ಶಬ್ದತೆ, ನೀರವತೆ ಆವರಿಸಿಕೊಂಡು ಬಿಡುತ್ತದೆ. ಆ ಮೌನವನ್ನು ಛೇದಿಸಿಕೊಂಡು ಯೇಸುವಿನ ವಾಣಿ ಮೊಳಗುತ್ತದೆ: ''ಹಾಗೆ ನೀನೇ ಹೇಳುತ್ತಿದ್ದೀಯಲ್ಲ!'' ಕೈಯಫಾ಼ಸ್‍ನ ಮೈಯೆಲ್ಲಾ ಉರಿದುಹೋಗುತ್ತದೆ; ಕೆಂಡಾಮಂಡಲ ನಾಗುತ್ತಾನೆ. ತನ್ನ ಎದೆಯ ಮೇಲೆ ಕೂಗಿ ಅರಚುತ್ತಾನೆ.<sup><a epub:type="noteref" href="999-aside.xhtml#id-8.16">೧೬</a></sup></p></li>
			<li><p>ಬೇರೆ ದೇಶದಿಂದ ಬಂದ ಒಬ್ಬ ಹೆಂಗಸು ತನ್ನ ಮಗಳಿಗಾಗಿ ಪ್ರಾರ್ಥಿಸಿಕೊಳ್ಳುವ ಪ್ರಸಂಗ ಉಲ್ಲೇಖಿತವಾಗಿದೆ.<sup><a epub:type="noteref" href="999-aside.xhtml#id-8.17">೧೭</a></sup>ಟೈರ್ ಮತ್ತು ಸಿಡಾನ್ ನಗರಗಳ ಬಳಿ ಪ್ರವಚನಕ್ಕಾಗಿ ಯೇಸು ಹೋಗಿರುವ ಸಂದರ್ಭ. ಆಗ ಆ ಪ್ರದೇಶವಾಸಿಯಾದ ಕ್ಯನಾನ್ ಜನಾಂಗದ ಹೆಂಗಸು ಒಬ್ಬಳು ಬಂದು ಯೇಸುವನ್ನು ಹೀಗೆ ಕೇಳಿಕೊಳ್ಳುತ್ತಾಳೆ:</p>
				<p class="verse">''ಡೇವಿಡನ ಸತ್ಕುಲಪ್ರಸೂತನೇ, ಸಂತನೇ, ಯೇಸು ಪ್ರಭುವೇ,<br />ನೊಂದವರ ಕಷ್ಟಗಳ ಕಳೆಯುವ ಶಕ್ತ ನೀನೆಂದು ಕೇಳಿಬಲ್ಲೆವು ಇಲ್ಲಿ;<br />ನನ್ನ ಮಗಳಿಗೆ ಹಿಡಿದಿದೆ ಏನೊ ಭೂತ, ಹುಚ್ಚು ಹುಚ್ಚಾಡುವಳು,<br />ಅವಳ ತೊಳಲಾಟ, ಪಡುವ ಕರುಳು ನುಲಿವ ಹಿಂಡುವ ಕಡು ನೋವ<br />ನಾ ನೋಡಲಾರೆ, ಗುಣಪಡಿಸೆ ಮಾಡಿದ ಮದ್ದೋ ಹುಸಿಯಾಯ್ತೆಲ್ಲ,<br />ನನ್ನ ಕೋರಿಕೆ ಕೇಳು, ಕರುಣೆಯ ತೋರು ಉಪಕರಿಸು ಪರಿಹರಿಸು''</p>
				<p>ಆಗ ಯೇಸುವಿನ ಶಿಷ್ಯರು ''ಸುಮ್ಮನೆ ತೊಂದರೆ ಕೊಡುತ್ತಿರುವ ಯಾರೋ ಒಬ್ಬಳು ಪರಕೀಯಳು; ಅವಳಿಗಾಗಿ ಗುರು ತನ್ನ ಕಾಲ ಅಪವ್ಯಯ ಮಾಡಿಕೊಳ್ಳಬೇಕಿಲ್ಲ'' ಎಂಬ ಭಾವನೆಯಿಂದ ಅವಳನ್ನು ದೂರ ಕಳಿಸುವ ಪ್ರಯತ್ನ ಮಾಡುತ್ತರೆ. ಆದರೆ, ಶಿಷ್ಯರಿಗೆ ಬುದ್ಧಿ ಹೇಳಿ, ಪಕ್ಷಪಾತ ಭೇದವಿಲ್ಲದೆ ಎಲ್ಲರಿಗೂ ಸಹಾಯಮಾಡಬೇಕೆಂದು ತಿಳಿಸುತ್ತ, ಅವಳ ನಂಬಿಕೆಗೆ ಬೆಲೆಕೊಟ್ಟು, ಅವಳ ಮಗಳ ರೋಗವನ್ನು ಪರಿಹರಿಸುತ್ತಾನೆ.</p>
			</li>
			<li><p><strong>ಜೈರಾಸನ ಮಗಳನ್ನು ಗುಣಪಡಿಸಿದ ಪ್ರಸಂಗ:</strong></p>
				<p>ಯೇಸುಕ್ರಿಸ್ತನ ಪವಾಡದ ಈ ಪ್ರಸಂಗ ಸಂಕ್ಷಿಪ್ತವಾಗಿ ಸುವಾರ್ತೆಗಳಲ್ಲಿ ಬರುತ್ತದೆ.<sup><a epub:type="noteref" href="999-aside.xhtml#id-8.18">೧೮</a></sup> ಆದರೆ, ಜಾನ್‍ನ ಸುವಾರ್ತೆಯಲ್ಲಿ ಇದು ಬರುವುದಿಲ್ಲ. ತೀರಿಕೊಂಡ ಮಗಳ ತಂದೆ ಜೈರಾಸನ ಮನೆಗೆ ಅವನ ಕೋರಿಕೆಯ ಮೇಲೆ ಹೋಗಿ ಯೇಸು, ಅರಾಮಿಕ್ ಭಾಷೆಯಲ್ಲಿ ಆ ಮಗುವನ್ನು ಉದ್ದೇಶಿಸಿ <em>'ಟಲ್ಲಿಥ ಕೌಮ್'</em> ಅಂದರೆ, ''ಮಗುವೇ, ಹೇಳುವೆ ಕೇಳು, ಎದ್ದೇಳು!'' ಎನ್ನುತ್ತಾನೆ; ಮಗು ಬದುಕಿ ಬರುತ್ತಾಳೆ ಎಂದಿದೆ. ಆ ನಾಲ್ಕಾರು ಸಾಲಿನ ಬೈಬಲ್ ಗದ್ಯಕತೆಗೆ ಬಣ್ಣ ಹಚ್ಚಿ, ಅದು ಹೀಗೇ ನಡೆದಿರಬಹುದೆಂಬ ಕವಿ ಕಲ್ಪನೆ ಇನ್ನೊಂದು ಅಧ್ಯಾಯದ ವಸ್ತುವಾಗಿದೆ.</p>
			</li>
		</ul>
		<p><strong>ಮಾರ್ಕ್‍ನಲ್ಲಿ:</strong></p>
		<ul>
			<li>ಒಬ್ಬ ಅಸಹಾಯಕ ಪಾಶ್ರ್ವವಾಯು ಪೀಡಿತ ಮನುಷ್ಯ.<sup><a epub:type="noteref" href="999-aside.xhtml#id-8.19">೧೯</a></sup></li>
			<li>ಹುಚ್ಚು ಹಿಡಿದಿದ್ದ ಒಬ್ಬ ಜೋಗಿ ವಿರಕ್ತ.<sup><a epub:type="noteref" href="999-aside.xhtml#id-8.20">೨೦</a></sup></li>
			<li>ಸಿನೆಗಾಗ್‍ನ (ಯಹೂದೀ ದೇವಮಂದಿರದ) ಒಬ್ಬ ಅಧಿಕಾರಿ.<sup><a epub:type="noteref" href="999-aside.xhtml#id-8.21">೨೧</a></sup></li>
			<li>ಒಬ್ಬಳು ರೋಗಿಷ್ಠೆ.<sup><a epub:type="noteref" href="999-aside.xhtml#id-8.22">೨೨</a></sup></li>
			<li>ಒಬ್ಬಳು ಯುವತಿ/ಹುಡುಗಿ.<sup><a epub:type="noteref" href="999-aside.xhtml#id-8.23">೨೩</a></sup></li>
			<li>ಬೇರೆ ದೇಶದಿಂದ ಬಂದ ಯಾವಳೋ ಒಬ್ಬ ಹೆಂಗಸು.<sup><a epub:type="noteref" href="999-aside.xhtml#id-8.24">೨೪</a></sup></li>
			<li>ಒಬ್ಬ ಯುವಕ.<sup><a epub:type="noteref" href="999-aside.xhtml#id-8.25">೨೫</a></sup></li>
			<li>ಒಂದು ಮಕ್ಕಳ ಗುಂಪು.<sup><a epub:type="noteref" href="999-aside.xhtml#id-8.26">೨೬</a></sup></li>
			<li>ಒಬ್ಬ ಶ್ರೀಮಂತ.<sup><a epub:type="noteref" href="999-aside.xhtml#id-8.27">೨೭</a></sup></li>
			<li>ಒಬ್ಬ ಕುರುಡ ಭಿಕ್ಷುಕ.<sup><a epub:type="noteref" href="999-aside.xhtml#id-8.28">೨೮</a></sup></li>
			<li>ಯಹೂದೀ ರಾಜಕಾರಣಿ ತೆರಿಗೆ ಕಾನೂನು ಪಂಡಿತ ಮುಂದಾಳು.<sup><a epub:type="noteref" href="999-aside.xhtml#id-8.29">೨೯</a></sup></li>
			<li>ರೋಮನ್ ಆಡಳಿತಾಧಿಕಾರಿ (ರಾಜ್ಯಪಾಲ, ಗವರ್ನರ್).<sup><a epub:type="noteref" href="999-aside.xhtml#id-8.30">೩೦</a></sup></li>
		</ul>
		<p><strong>ಲ್ಯೂಕ್‍ನಲ್ಲಿ:</strong></p>
		<ul>
			<li>ಒಬ್ಬ ರೋಮನ್ ಸೈನಿಕ (ಸೆಂಚುರಿಯನ್)<sup><a epub:type="noteref" href="999-aside.xhtml#id-8.31">೩೧</a></sup></li>
			<li>ಒಬ್ಬಳು ಬಡ ವಿಧವೆ.<sup><a epub:type="noteref" href="999-aside.xhtml#id-8.32">೩೨</a></sup></li>
			<li>ಒಂದು ಹೆಂಗಸರ ಗುಂಪು.<sup><a epub:type="noteref" href="999-aside.xhtml#id-8.33">೩೩</a></sup></li>
			<li>ಒಬ್ಬ ಗೃಹಸ್ಥ.<sup><a epub:type="noteref" href="999-aside.xhtml#id-8.34">೩೪</a></sup></li>
			<li>ಯಹೂದೀ ಪ್ರತಿನಿಧಿ ಸಭೆ (ಜ್ಯೂಯಿಷ್ ಕೌನ್ಸಿಲ್)<sup><a epub:type="noteref" href="999-aside.xhtml#id-8.35">೩೫</a></sup></li>
			<li>ಒಬ್ಬ ರಾಜ.<sup><a epub:type="noteref" href="999-aside.xhtml#id-8.36">೩೬</a></sup></li>
			<li>ಒಬ್ಬ ಕೊಲೆಪಾತಕ.<sup><a epub:type="noteref" href="999-aside.xhtml#id-8.37">೩೭</a></sup></li>
			<li>ಒಬ್ಬ ಬಹಿಷ್ಕೃತ ಕುಷ್ಟರೋಗಿ.<sup><a epub:type="noteref" href="999-aside.xhtml#id-8.38">೩೮</a></sup></li>
		</ul>
	</section>
</body>
</html>

