<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-012">
		<h1 class="level1-title" epub:type="title"><span class="num">೧೨ ::</span> ಫರಿಸಾಯರ ವಿಚಾರಧಾರೆಯಲ್ಲಿ ಪುನರುತ್ಥಾನ</h1>
		<p>ಯಹೂದಿ ಜನಾಂಗದ ಧಾರ್ಮಿಕ ವ್ಯಕ್ತಿಗಳ ವಿಚಾರಧಾರೆಗಳು ಹೇಗೆ ಕಾಲಾನು ಕಾಲಕ್ಕೆ ಬದಲಾಗುತ್ತ ರೂಪುಗೊಂಡವು, ಸುವಾರ್ತೆಗಳ ಕಾಲದ ಪುರೋಹಿತಶಾಹಿ ವರ್ಗದವರ ನಡೆವಳಿಕೆಗಳಲ್ಲಿ ಇವು ಹೇಗೆ ಪ್ರತಿಬಿಂಬಿಸುತ್ತಿವೆ ಎಂಬುದನ್ನು ತಿಳಿದುಕೊಳ್ಳಲು ನಾವು ಹಳೆಯ ಒಡಂಬಡಿಕೆಗಳಿಂದ ನಮ್ಮ ಅಧ್ಯಯನವನ್ನು ಪ್ರಾರಂಭಿಸಬೇಕು. ಮೊದಲು ದೇವರ ಅವತಾರ ಮತ್ತು ಪುನರುತ್ಥಾನ-ಗಳ ಬಗ್ಗೆ ಯಹೂದಿಯರಲ್ಲಿ ಧಾರ್ಮಿಕ ಚಿಂತನೆ ಹೇಗೆ ಬೆಳೆದು ಬಂದಿತು ಎಂಬುದನ್ನು ನೋಡೋಣ:</p>
		<p>ಮೋಸೆಸ್‍ನ ಮತ್ತು ಇತರ ಪ್ರವಾದಿಗಳ ಹೆಸರಿನಲ್ಲಿರುವ ಹಳೆಯ ಒಡಂಬಡಿಕೆಗಳ ಪುಸ್ತಕಗಳನ್ನು ಸಾವಧಾನದಿಂದ ಓದಿದಾಗ ಅವತಾರಗಳ ಬಗ್ಗೆ ನಮಗೆ ಒಂದು ಸೋಜಿಗ ಕಾದಿದೆ: ಆಮೇಲೆ ಹಲವು ಶತಮಾನಗಳ ಬಳಿಕ ಮನ್ನಣೆ ಪಡೆದ ಕ್ರೈಸ್ತ ಮತೀಯ ಪರಿಕಲ್ಪನೆಯ ಸ್ವರ್ಗ-ನರಕಗಳನ್ನು ಪ್ರಾಚೀನ ಇಸ್ರೇಲೀ ಜನಾಂಗದವರು ನಂಬುತ್ತಿರಲಿಲ್ಲ; ಸಾವಿನ ಬಳಿಕ ವ್ಯಕ್ತಿಗೆ ಸಂಬಂಧಪಟ್ಟ ವಿಚಾರಣೆ ಮತ್ತು ಶಿಕ್ಷೆಯ ವಿಚಾರವನ್ನೂ ಸಹ ನಂಬುತ್ತಿರಲಿಲ್ಲ, ಭೌತಿಕ ಶರೀರದ ಅವಸಾನದ ನಂತರ 'ಆತ್ಮ' ಅಸ್ತಿತ್ವದ ಬಗ್ಗೆ ಅವರಿಗೆ ಏನಾದರೂ ಸ್ಪಷ್ಟ ತಿಳಿವಳಿಕೆ ಇತ್ತೇ ಎಂಬುದೂ ಸಂದೇಹಾಸ್ಪದವೇ! ಒಟ್ಟಾರೆ, ಅವರಿಗೆ 'ಇಹ'ದ ನಂತರದ 'ಪರ'ದ ಬಗ್ಗೆ ಖಚಿತ ಅಭಿಪ್ರಾಯ ಇರಲಿಲ್ಲ; ಆತ್ಮದ ಅಥವಾ ದೇಹದ ಪುನರುತ್ಥಾನವನ್ನು ಅವರು ನಂಬುತ್ತಿರಲಿಲ್ಲ.</p>
		<p>ಹಳೆಯ ಒಡಂಬಡಿಕೆಯ ಕಾಲದಲ್ಲಿ ಪುನರುತ್ಥಾನದ ಭಾವನೆ ಅಷ್ಟಾಗಿ ಪ್ರಚಲಿತದಲ್ಲಿ ಇರಲಿಲ್ಲ ಎಂಬುದು ವೇದ್ಯವಾದರೂ, ಬೈಬಲ್‍ನ ಆ ಭಾಗದ ಪುಸ್ತಕಗಳ ಮುಂದಿನ ಕೆಲವು ಉಲ್ಲೇಖಗಳಿಂದ ಯಹೂದ್ಯರಿಗೆ ಈ ಮರಣೋತ್ತರ ನಿಗೂಢತೆಯ ಬಗ್ಗೆ ಜಿಜ್ಞಾಸೆ ಸ್ವಲ್ಪ ಮಟ್ಟಿಗಾದರೂ ಇತ್ತು ಎಂದು ಭಾಸವಾಗುತ್ತದೆ.</p>
		<section class="level2 numbered" id="id-012.1">
			<h2 class="level2-title" epub:type="title">ಜೋಬ್:</h2>
			<p>ಊಚ್ ದೇಶದಲ್ಲಿ ದೇವರಲ್ಲಿ ಭಯಭಕ್ತಿಯಿಂದ ನಡೆದುಕೊಳ್ಳುತ್ತಿದ್ದ, ಕೆಟ್ಟದ್ದನ್ನು ನಿರಾಕರಿಸುತ್ತಿದ್ದ, ನಿರ್ದೋಷಿಯೂ, ಯಥಾರ್ಥ ಚಿತ್ತನೂ ಆಗಿದ್ದ ಜೋಬ್ (ಯೂಬ) ಎಂಬುವವನೊಬ್ಬನಿದ್ದ. ಕೆಲವು ವಿದ್ವಾಂಸರ ಪ್ರಕಾರ, ಪುನರುತ್ಥಾನದ ಕಲ್ಪನೆ ನಮಗೆ ಮೊಟ್ಟ ಮೊದಲು ಕಾಣಸಿಗುವುದು ಜೋಬ್‍ನ ಬರಹಗಳಲ್ಲಿ. ತನಗೆ ದೇವರು ಅನ್ಯಾಯವಾಗಿ ತೊಂದರೆ ಕೊಟ್ಟಿದ್ದಾನೆಂಬ ಭಾವನೆಯಿಂದ ಬಹಳ ನೊಂದಿದ್ದ ವ್ಯಕ್ತಿ ಈತ. ಆದರೂ, ಕೊನೆಗೊಂದು ದಿನ ದೇವರು ತನ್ನ ಪರವಾಗಿ ನಿರ್ಣಯತೆಗೆದು ಕೊಳ್ಳುತ್ತಾನೆ ಎಂಬ ದೃಢ ಭರವಸೆಯನ್ನು ಜೋಬ್ ಇಟ್ಟುಕೊಂಡಿದ್ದ. ಇದು ಅವನ ಪುನರುತ್ಥಾನದ ನಂಬಿಕೆಗೆ ಪೂರಕವಾಗಿ ಒದಗಿ ಬಂದಿರಬೇಕು.<sup><a epub:type="noteref" href="999-aside.xhtml#id-012-01">೧</a></sup></p>
			<p>ಮೊದಲು ಜೋಬ್ (ಯೂಬ) ನ ಈ ಹೇಳಿಕೆಯನ್ನು ನೋಡಿ:</p>
			<p class="verse">ನಾ ಬಲ್ಲೆ, ಇನಿತಿಲ್ಲ ಸಂದೇಹ, ಎನ್ನ ವಿಮೋಚಕನಂತು<br />ಜೀವಸ್ವರೂಪನು ಆತ, ಸಾಕ್ಷಾತ್ ಜೀವಂತ ಮೂರ್ತ ರೂಪ.<br />ಕೊನೆಗವನು ಇಳೆಗಿಳಿಯುವನು, ನಿಲ್ಲುವನಿಲ್ಲಿ ಈ ನೆಲದಲ್ಲಿ,<br />ರಕ್ತಮಾಂಸಮಜ್ಜೆಗಳೆಲ್ಲ ನಶಿಸಿ, ನನ್ನ ಚರ್ಮವು ಬಿರಿದು,<br />ಹಾಳಾದ ಬಳಿಕವೂ ನಿರ್ದೇಹಿ ನಾ ನೋಡುವೆನು ಅವನ.<br />ಕಣ್ಣಾರೆ ಕಾಣುವೆನು, ಮತ್ತೊಬ್ಬನಾಗೇನಲ್ಲ, ಖಂಡಿತ ಅಲ್ಲ-<br />ಏನು ಕಾತರ ನನದು, ಎಂದು ಬರುವನೋ, ಕಾದಿರುವೆನು!<sup><a epub:type="noteref" href="999-aside.xhtml#id-012-02">೨</a></sup></p>
			<p>ಅವನು ತನ್ನ ಮಾನಸಿಕ ತೊಳಲಾಟಕ್ಕೆ ಕೊನೆಯಾದೀತೆಂಬ ಭಾವನೆಯಿಂದ ಸಾವನ್ನು ಬಯಸಿದಾತ. ಸಾಮ್ಸ್‍ನ ಕೀರ್ತನೆಗಳಲ್ಲಿ ಈ ಮಾತುಗಳು ಬರುತ್ತವೆ:<sup><a epub:type="noteref" href="999-aside.xhtml#id-012-03">೩</a></sup></p>
			<p class="verse">ಸತ್ತವರಿಗೇಕೆ ಬೇಕು ನೀನು ತೋರಬಯಸುವ ಆಶ್ಚರ್ಯ?''<br />ಸತ್ತವರೇನು ಎದ್ದು ಬಂದು ನಿನ್ನ ಹಾಡಿ ಹೊಗಳುವರೇನು?''<br />ನಿನ್ನ ನೆನಪೆಲ್ಲಿ ಅದು ತಾನೆ ಉಳಿದೀತು ಸತ್ತ ಬಳಿಕ:<br />ಸಮಾಧಿಯಲ್ಲಿದ್ದೂ ನಿನಗೆ ಅಭಿವಂದಿಸುವರಾರು?''<br />ಅವನು ಕೊನೆಯುಸಿರೆಳೆಯುವನು, ಮತ್ತೆ ಬುವಿಗೆ ಮರಳಿದರೂನು<br />ಅಂದು, ಅಂದಿನ ದಿನವೇ ಅವನ ನೆನಪೆಲ್ಲ ಹಾರಿ ಹೋಗಿರುವುದು!</p>
		</section>
		<section class="level2 numbered" id="id-012.2">
			<h2 class="level2-title" epub:type="title">ಪ್ರವಾದಿ ಈಶಾ:</h2>
			<p>ಗತಿಸಿದವರು ಮತ್ತೆ ಬಾರರು; ಸತ್ತ ಮೇಲೆ ಜೀವನವಿಲ್ಲ ಎಂದು ಕೆಲವರ ಅಭಿಪ್ರಾಯವಾದರೆ, ಇನ್ನು ಕೆಲವರು ಇದೆ ಎಂಬ ನಂಬಿಕೆಯುಳ್ಳವರು. ಜೊತೆಗೆ, ಮತ್ತೆ ಅವರು ಭೌತಿಕ ಶರೀರವನ್ನೇನೂ ತಳೆಯುವದಿಲ್ಲ ಎಂಬುದು ಇವರ ನಿಲುವು. ಆದರೆ, ಪ್ರವಾದಿ ಈಶಾ ಪ್ರಕಾರ, ಪ್ರಾಣ ನೀಗಿದ ಶರೀರಗಳು ಮತ್ತೆ ಏಳುತ್ತವೆ. ಅವನು ಹೇಳುತ್ತಾನೆ:</p>
			<p class="verse">ಮಲಗಿದವರೇಳುವರು, ಚಿರನಿದ್ದೆಯಿಂದೆದ್ದು ಬದುಕುವರು;<br />ಮಣ್ಣ ಧೂಳಿನಲಿ ಮುಚ್ಚಿ ಹೋದವರು, ಮತ್ತೆ ಸತ್ತವರು;<br />ಎದ್ದು ಕುಣಿದಾಡುವರು, ನಲಿದಾಡುವರು, ಹರ್ಷದಲಿ ತೇಲಿ;<br />ಇಬ್ಬನಿಯ ಸಿಂಚನವಿರಲು ಮುಂಜಾನೆ ಹೊಂಗಿರಣದೊಲು,<br />ದೇವದೇವನೆ, ಇಳೆ ತನ್ನೊಡಲಲಿಹ ಮೃತರ ಎಬ್ಬಿಸುವುದು!<sup><a epub:type="noteref" href="999-aside.xhtml#id-012-04">೪</a></sup></p>
		</section>
		<section class="level2 numbered" id="id-012.3">
			<h2 class="level2-title" epub:type="title">ಕೀರ್ತನೆಗಳಲ್ಲಿ:</h2>
			<p>ಹಳೆಯ ಒಡಂಬಡಿಕೆಯ ಭಾಗವಾದ ಡೇವಿಡ್‍ನ ಕೀರ್ತನೆಯೊಂದರ ಕೊನೆಯಲ್ಲಿ<sup><a epub:type="noteref" href="999-aside.xhtml#id-012-05">೫</a></sup></p>
			<p class="verse">ನಾನೆಂಥ ಪುಣ್ಯಶಾಲಿ ಗೊತ್ತೆ? <em>ಎಚ್ಚೆತ್ತಾಗ,</em>ಸುಕೃತದ ಫಲದಿ<br />ನಿನ್ನ ಮುಖ ನೋಡಲಾಗುವುದೆಂಬ ಭರವಸೆಯೂ ಇಹುದು;<br />ನಿನ್ನ ಸ್ವರೂಪದರ್ಶನವಷ್ಟೇ ಸಾಕು, ಕೇಳೆ ಇನ್ನೇನು, ತೃಪ್ತನಿಹೆನು!</p>
			<p>ಎಂದು ಬರುತ್ತದೆ. ಅಲ್ಲಿ <em>ಎಚ್ಚೆತ್ತಾಗ</em>ಎಂದು ಡೇವಿಡ್ ಹೇಳುವಾಗ ಅವನು ಮರಣೋತ್ತರ ಜೀವನದ ಬಗ್ಗೆಯೇ ಮಾತನಾಡುತ್ತಿದ್ದಾನೆಂದು ವಿದ್ವಾಂಸರ ಮತ.</p>
			<p>ಭಗವಂತನ ಸರ್ವಜ್ಞತೆಯನ್ನೂ ಸರ್ವವ್ಯಾಪಕತೆಯನ್ನೂ ಪ್ರಶಂಸಿಸುವ, ಡೇವಿಡ್ ಮಹಾಶಯನ, ಇನ್ನೊಂದು ಕೀರ್ತನೆಯಲ್ಲೂ<sup><a epub:type="noteref" href="999-aside.xhtml#id-012-06">೬</a></sup>, ಶಿಶು ಗರ್ಭಸ್ಥವಾದ ಕಾಲದಿಂದಲೂ ದೇವರ ಪರಿವೀಕ್ಷಣೆಯಲ್ಲೇ ಇರುವ ಸಕಲ ಜೀವರಾಶಿಗಳಿಗೂ ಅನ್ವಯಿಸುವಂತೆ, <em>''ನಾನು ಎಚ್ಚರವಾಗಲು ಮುಂಚಿನಂತೆಯೇ ನಿನ್ನ ಬಳಿ ಇರುವೆ''</em> ಎನ್ನುತ್ತಾ, ಮತ್ತೆ ದೀರ್ಘನಿದ್ರೆಯಿಂದ 'ಎಚ್ಚರ'ಗೊಳ್ಳುವ ಮಾತನ್ನು ಡೇವಿಡ್ ಆಡುತ್ತಾನೆ. ಅವನ ಇನ್ನೊಂದು ಕೀರ್ತನೆಯನ್ನು ಗಮನಿಸಿ:</p>
			<p class="verse">ಸದಾ ಎನ್ನ ಕಣ್ಣ ಮುಂದೆ ನೀನು ನೀನೇ ಯಹೋವನೇ,<br />ನಿನ್ನ ಸನ್ನಿಧಿಯಲ್ಲಿ ನಾನು, ಎನ್ನ ಬಲಬದಿಯಲ್ಲೇ ನೀನು<br />ಕದಲದಿರುವೆ; ಎನ್ನ ಮನದಿ ಹರ್ಷ ಉಕ್ಕಿ ಹರಿಸುವೆ;<br />ಉಲ್ಲಾಸಕೆಲ್ಲಿ ಎಣೆಯ ಜೋಡಿ, ಹೃದಯ ತುಂಬಿ ತುಳುಕಿದೆ;<br />ನೀನೇ ಇರಲು ನನ್ನ ಬಳಿಯೇ ಬೇರೆ ಬೇಕೆ ಕಾವಲು?<br />ನೀನೆ ಒಲ್ಲೆ ಕೆಳಗೆ ತಳ್ಳಿ ಬಿಡಲು ಎನ್ನ ಜೀವದಾತ್ಮವ,<br />ನಂಬಿ ನಿಂದ ಜನರ ನೀನು ಬೀಳ ಬಿಡೆ ಪಾತಾಳಕೆ;<br />ನೀನೆ ಎನಗೆ ಜೀವಮಾರ್ಗ ತೋರಿ ಮುಂದೆ ನಡೆಸುವೆ;<br />ನಿನ್ನ ಸನ್ನಿಧಿಯಲ್ಲಿ ನಲಿದು ಮುದದಿ ನಾನು ಸುಖಿಸುವೆ<br />ನಿನ್ನ ಬಲಬದಿಯಲ್ಲಿ ನಿಂದು ಅಮರಭಾಗ್ಯ ಗಳಿಸುವೆ!<sup><a epub:type="noteref" href="999-aside.xhtml#id-012-07">೭</a></sup></p>
			<p>ಯಹೋವನ ಸೇವೆ ಪೂರ್ಣಾನಂದಕರವಾದದ್ದು ಎಂದು ಸೂಚಿಸುವ ಡೇವಿಡ್‍ನ ಈ ಕೀರ್ತನೆಯಲ್ಲಿ ಜೀವಾತ್ಮ, ಮರಣೋತ್ತರ ಪಾಪ-ಪುಣ್ಯಾನುಸಾರ ಸ್ವರ್ಗ ನರಕಗಳ ಕಲ್ಪನೆ, ಪುನರುತ್ಥಾನದ ಬೀಜವಂತೂ ಇದೆ.</p>
			<p>ಸಂಪತ್ತು ಎಷ್ಟಿದ್ದರೂ ಅದು ವ್ಯರ್ಥ, ಮರಣ ನಿಶ್ಚಿತ, ಕಟ್ಟಿಟ್ಟ ಬುತ್ತಿ; ಹೋಗುವಾಗ ಏನನ್ನೂ <em>ಅತ್ತ</em> ಕೊಂಡೊಯ್ಯಲಾಗುವುದಿಲ್ಲ. ಆದರೆ, ಭಯ ಪಡಬೇಕಿಲ್ಲ, ಸದ್ಭಕ್ತರಿಗೆ ಗತಿಯುಂಟು ಎನ್ನುವ ಸಮಾಧಾನ ಹೇಳುವ, ಕೋರಹೀಯರ ಇನ್ನೊಂದು ಕೀರ್ತನೆಯಲ್ಲೂ,<sup><a epub:type="noteref" href="999-aside.xhtml#id-012-08">೮</a></sup>  <em>ದೇವರು, ಭಕ್ತನ ಪ್ರಾಣವನ್ನು ಮೃತ್ಯುಹಸ್ತದಿಂದ ತಪ್ಪಿಸಿ 'ಸ್ವೀಕಾರ' ಮಾಡುವ</em> ಪ್ರಸ್ತಾಪವಿದೆ.</p>
			<p>ಹೊಸ ಒಡಂಬಡಿಕೆಯಲ್ಲಿ ಬರುವ ಪುನರುತ್ಥಾನದ ವಿಚಾರವಾಗಿ ಚರ್ಚೆಯನ್ನು ಇನ್ನೊಂದು ಅಧ್ಯಾಯದಲ್ಲಿ ನೋಡೋಣ:<sup><a epub:type="noteref" href="999-aside.xhtml#id-012-09">೯</a></sup></p>
			<p>ಎಲ್ಲರಿಗೂ ಒಂದೇ ಸಾಮಾನ್ಯ ಅಂತಿಮ ಗುರಿ'ಎನ್ನುವ ಸಾಲೋಮನ್ ಮಾತಂತೂ ಇನ್ನೂ ಸ್ಪಷ್ಟ:</p>
			<p class="verse">ಬಹು ವಿಧದಿ ಚಿಂತಿಸುತ ಕೊನೆಗೆ ನಾನೀ ನಿರ್ಧಾರಕೆ ಬಂದೆ:<br />ಎಲ್ಲರೂ ಬರಿ ನಿಮಿತ್ತಮಾತ್ರರು, ಅವನೊಬ್ಬನೇ ಸೂತ್ರಧಾರ;<br />ಧಾರ್ಮಿಕನೋ, ಜ್ಞಾನಿಯೋ ಅಂಥವರ ನಡೆನುಡಿಯೆಲ್ಲ<br />ಅವನು ಆಡಿಸಿದಂತೆ, ಅವನಿಚ್ಛೆ ಎಲ್ಲದಕೂ ಒಂದೇ ಆಧಾರ;</p>
			<p class="verse">ಪ್ರೀತಿಯೋ ದ್ವೇಷವೋ ಬರಲಿಹುದೆಲ್ಲ ಆತನೇ ಬಲ್ಲ;<br />ಉದಾರಿಯೋ ಜಿಪುಣನೋ, ಎಲ್ಲರಿಗಾಗುವುದೊಂದೇ<br />ಪುಣ್ಯವಂತನೋ ಕಡುಪಾಪಿಯೋ, ಶಿಷ್ಟನೋ ದುಷ್ಟನೋ,<br />ಕೊಟ್ಟ ಮಾತಿಗೆ ತಪ್ಪಿ ನಡೆವವನೋ, ಎಡವದಿಹನೋ,<br />ಆಸ್ತಿಕನೋ ನಾಸ್ತಿಕನೋ ಕಟ್ಟಕಡೆ ನಿಲುದಾಣ ಇರುವುದೊಂದೇ!<br />ಒಳ್ಳೆಯವನೋ ಕೆಟ್ಟವನೋ, ಎಲ್ಲರಿಗೆ ಆ ಗುರಿಯೂ ಒಂದೇ<sup><a epub:type="noteref" href="999-aside.xhtml#id-012-10">೧೦</a></sup></p>
			<p>ಅಲ್ಲಿಯೇ ಇನ್ನೊಂದು ಕಡೆ, ಮಾತು ತುಂಬಾ ಲೌಕಿಕವ್ಯವಹಾರದ್ದಂತೆ ತೋರುವ ಹಾಗೆ, ಚಾರ್ವಾಕ ದರ್ಶನದ ಸಿದ್ಧಾಂತದಂತೆ,</p>
			<p class="verse">ಬಾಳು ಕಳೆದುದು ಸಿಗದು! ಸಂತಸದಿ ಓಲಾಡು!<br />ಸುಖವ ಅನುಭವಿಸುತ್ತ ಕೊನೆಯುಸಿರ ಹಾಡು!<br />ಸಾಲವಾದರೂ ಮಾಡಿ, ತಿಂದುಂಡು ನಲಿದಾಡು,<br />ಮತ್ತೆ ಬಂದೀತೆಲ್ಲಿಂದ ಸುಟ್ಟ ಮೇಲೀ ಗೂಡು!<sup><a epub:type="noteref" href="999-aside.xhtml#id-012-11">೧೧</a></sup></p>
			<p>ಎಂಬಂತೆ, ಇಲ್ಲಿಯೂ ಆ ಬಗೆಯ ಮಾತುಗಳೇ ಅನುರಣನ ಗೊಳ್ಳುತ್ತವೆ:<sup><a epub:type="noteref" href="999-aside.xhtml#id-012-12">೧೨</a></sup></p>
			<p class="verse">ತಿಂದುಂಡು ನಲಿದಾಡಿ, ಸಂತಸದಿ ಕುಡಿದು ಕುಣಿದಾಡಿ,<br />ದೇವರಿತ್ತ ಪ್ರಸಾದ ಎನುತದನನುಭವಿಸಿ, ಚಪ್ಪರಿಸಿರಿ;<br />ತೊಟ್ಟು ಅಂದ ಚೆಂದದ ಉಡುಪು, ಸಿಂಗರಿಸಿಕೊಳ್ಳುತಿರಿ;<br />ಬಾಳ ಸಂಗಾತಿಯ ಜೊತೆ ಜೊತೆಗೆ ಹರುಷದಲಿ ಸುಖಿಸಿ;<br />ಅನುದಿನದ ಜೀವನಕೆ ಹೊಸ ಅರ್ಥವಿರದಿರಬಹುದು,<br />ಇರಲಿ ಬಿಡಿ, ನಿಮಗೆ ತೋಚಿದ ರೀತಿ ಈಗ ಬಾಳಿ ಬದುಕಿ;<br />ಮುಂದೆ ಕೊನೆಗೊಂದು ದಿನ ಎಲ್ಲಿಗೋ ಹೋಗುವಿರಲ್ಲ-<br />ಅಲ್ಲಿ ಕೆಲಸವೂ ಇಲ್ಲ, ಸುಖದುಃಖ ಅರಿವಿನ ಸೊಲ್ಲೇನಿಲ್ಲ,<br />ಸತ್ತು ಸಮಾಧಿಯಲಿರೆ ನಿಮಗೆ ಯಾವುದರ ಗೊಡವೆಯೂ ಇಲ್ಲ!</p>
			<p>ಇದಕ್ಕೆ ಪುಷ್ಟಿ ಕೊಡುವ ರೀತಿಯಲ್ಲಿರುವ, ಅಲ್ಲೇ ಬರುವ ಈ ಒಕ್ಕಣೆಗಳನ್ನೂ ನೋಡಿ:<sup><a epub:type="noteref" href="999-aside.xhtml#id-012-13">೧೩</a></sup></p>
			<p class="verse">ಹುಟ್ಟಿ ಬದುಕುತಿರುವವಗೆ ಸಾವ ಸೂಚನೆಯುಂಟು, ನಂಟು;<br />ಒಮ್ಮೆ ಸತ್ತಾಯ್ತೆಂದ ಮೇಲೇನಿಹುದು ಗೊತ್ತುಗುರಿ ಅರಿವು?<br />ಇನ್ನಿಲ್ಲ ಪಾಪ-ಪುಣ್ಯದ ನಡೆ ನುಡಿ ವರ್ತನೆಗೆ ತಕ್ಕ ಫಲ,<br />ಅವೆಲ್ಲದರ ನೆನಪೇ ಹಾರಿ ಹೋಗಿರಲು ಇನ್ನು ಹೇಳಲೇನು?</p>
			<p>ಬಹು ಮೇಧಾವಿ ಎನಿಸಿಕೊಂಡಿದ್ದ ಮಹಾರಾಜ ಸಾಲೋಮನ್ ಸಹ ದನಿ ಗೂಡಿಸುತ್ತಾನೆ:<sup><a epub:type="noteref" href="999-aside.xhtml#id-012-14">೧೪</a></sup></p>
			<p class="verse"><em>ಅವನ</em> ಕಣ್ಣಲಿ ಭೇದಭಾವವೇ ಇಲ್ಲ, ಎಲ್ಲರೊಂದೇ<br />ಮನುಜ ಮೃಗಗಳಿಗಿಂತ ಬೇರಲ್ಲ, ಸಹಜ, ಭಿನ್ನವೇನಲ್ಲ;<br />ಆಗುವುದೆಲ್ಲ ಒಂದೆ ಬಗೆ, ಇವರಿಗೂ ಅವುಗಳಿಗೂ ಕೊನೆಗೆ;<br />ಸಾವಂತೂ ತಪ್ಪಿದ್ದಲ್ಲ ಇಬ್ಬರಿಗೂ, ಕಟ್ಟ ಕಡೆಗೊಂದು ದಿನ;<br />ಹೆಚ್ಚಿಲ್ಲ, ಕಡಿಮೆಯೂ ಇಲ್ಲ, ಮನುಷ್ಯ ತಾ ಮೇಲಲ್ಲ!</p>
			<p class="vertical-delimiter" />
			<p>ಹಳೆಯ ಒಡಂಬಡಿಕೆಗಳಲ್ಲಿ ಹಲವೆಡೆ ಕಾಣಬರುವ ಈ ರೀತಿಯ ಉಲ್ಲೇಖಗಳಿಂದ ಸಾಬೀತಾಗುವ ಒಂದು ವಿಷಯವೇನೆಂದರೆ, ಬೇಬಿಲೋನಿಯನ್ನರ ದಾಸ್ಯಕ್ಕೆ ಒಳಗಾಗುವ ಮುನ್ನ ಈ ಇಸ್ರೇಯನ್ನರಿಗೆ ಮರಣಾನಂತರದ ವಿಚಾರಣೆ, ಜೀವಿತಾವಧಿಯ ಕರ್ಮಗಳಿಗನುಸಾರವಾಗಿ 'ಬಹುಮಾನ' ಇಲ್ಲವೇ 'ಶಿಕ್ಷೆ', ಸ್ವರ್ಗ ಯಾ ನರಕ, ಅಥವಾ ಆತ್ಮದ ಪುನರುತ್ಥಾನ- ಇವುಗಳಲ್ಲಿ ನಂಬಿಕೆ ಇರಲಿಲ್ಲ, ಎಂಬುದು.</p>
			<p>ಸುಮಾರು ಕ್ರಿ.ಪೂ. ೫೩೦ರಲ್ಲಿ ಪರ್ಶಿಯನ್ನರು ಈ ಪ್ರಾಚೀನ ಇಸ್ರೇಲಿಯನ್ ಯಹೂದಿಗಳನ್ನು ಗೆದ್ದು ವಶಪಡಿಸಿಕೊಂಡ ನಂತರ, ಪರ್ಶಿಯನ್ನರ ಪ್ರಭಾವ ಇವರ ಹಲವು ವಿಚಾರಧಾರೆಗಳ ಮೇಲೆ ಬೀಳಲಾರಂಭಿಸಿತು. ಪರ್ಶಿಯನ್ನರು ಏಕದೇವತಾ ವಾದಿಗಳಾಗಿದ್ದುದು ಮಾತ್ರವಲ್ಲದೆ, ಸ್ವರ್ಗ-ನರಕ, ಮೃತರ ಪುನರುತ್ಥಾನ, ಮರಣದ ಅನಂತರ, ಕರ್ಮಫಲಕ್ಕನುಗುಣವಾಗಿ ಅನುಗ್ರಹ ಇಲ್ಲವೇ ಶಿಕ್ಷೆ, ಮತ್ತು ನ್ಯಾಯ ವಿಚಾರಣೆಯ ಕೊನೆಯ ದಿನ ಇವುಗಳ ಪ್ರತಿಪಾದಕರೂ ಆಗಿದ್ದವರು. ಪರ್ಶಿಯಾದ ಆಡಾಳಿತಾವಧಿಯಲ್ಲಿ ಬೇಬಿಲಾನ್ ವಶ ಪಡಿಸಿಕೊಂಡನಂತರ, ಕ್ರಿ.ಪೂ. ೫೩೬ ರಿಂದ ಕ್ರಿ.ಪೂ. ೩೩೩ರವರೆಗೆ ಯಹೂದಿಯರ ಧಾರ್ಮಿಕ ಚಿಂತನೆಗಳ ಮೇಲೆ ಪರ್ಶಿಯನ್ನರ ಪ್ರಭಾವ ದಟ್ಟವಾಗಿ ಕವಿದಿತ್ತು. ಈ ಕಾಲದಲ್ಲೇ, ಅವರ ಪೂರ್ವಜರ ವಿಗ್ರಹಾರಾಧನೆಗೆ ಸಂಚುಕಾರ ಬಿತ್ತು, ಸಾಂಘಿಕ ಸಮುದಾಯ ಕೂಟಗಳಿಗೆ ಮಹತ್ವ ಬಂತು, ಸ್ವತಂತ್ರ ಚಿಂತನೆಗಳಿಗೆ ಅನುವು ದೊರಕಲಾರಂಬಿಸಿತು.</p>
			<p>ಈ ಕಾಲಾವಧಿಯಲ್ಲೇ ಎರಡು ಪ್ರಮುಖ ಯಹೂದೀ ಧಾರ್ಮಿಕ ಪಂಗಡಗಳು ತಲೆಯೆತ್ತಿದವು: ಫಾರಿಸೀಯರು (ಅಥವಾ ಫರಿಸಾಯರು) ಮತ್ತು ಸಡ್ಯೂಸಿಗಳು. ಪಾರ್ಸೀಗಳ ಧಾರ್ಮಿಕ ಅಭಿಪ್ರಾಯಗಳಿಗೆ ಮನ್ನಣೆಯಿತ್ತು, ಅವನ್ನು ಅಳವಡಿಸಿಕೊಂಡ ಯಹೂದಿಗಳ ತಂಡ ಫಾರಸೀಯರಾದರು (ಕೆಲವು ವಿದ್ವಾಂಸರ ಪ್ರಕಾರ ಹಿಬ್ರೂವಿನಲ್ಲಿ ಪಾರ್ಸೀಗಳು ಎನ್ನುವುದಕ್ಕೆ ಫಾರಸೀ ಎಂದೇ). ಸಂಪ್ರದಾಯಸ್ಥ ಯಹೂದಿಗಳು ಯಾರು ತಮ್ಮ ಪೂರ್ವಜರ ರೀತಿ ನೀತಿ ಪದ್ಧತಿ ವ್ರತ ನಂಬಿಕೆ ಆಚಾರ ವಿಚಾರ ವ್ಯವಹಾರಗಳನ್ನು ಕಟ್ಟುನಿಟ್ಟಾಗಿ ಪಾಲಿಸ ತೊಡಗಿದರೋ ಅವರು ಸಡ್ಯೂಸಿಗಳೆನೆಸಿಕೊಂಡರು.</p>
			<p>ಫ಼ರಿಸಾಯರಿಗೂ ಸಡ್ಯೂಸಿಗಳಿಗೂ ತೀವ್ರ ಭಿನ್ನಾಭಿಪ್ರಾಯಗಳಿದ್ದವು. ಫ಼ರಿಸಾಯರು ದೇವದೂತರನ್ನು, ಭೂತ ಪ್ರೇತಾದಿಗಳನ್ನು ನಂಬಿದವರು; ಸತ್ತವರ ಪುನರುತ್ಥಾನದಲ್ಲಿ ನಂಬಿಕೆಯಿದ್ದವರು; ಕೊನೆಯ ತೀರ್ಮಾನ ಕಾಲದಲ್ಲಿ ದೇವರ ಅನುಗ್ರಹ ಮತ್ತು ಶಿಕ್ಷೆ ಪ್ರತಿಯೊಬ್ಬರಿಗೂ ಆಗುತ್ತದೆಯೆಂಬ ನಿರೀಕ್ಷೆಯೂ ಇವರಿಗಿತ್ತು; ದೈವ ನಿರ್ಣಯಕ್ಕೆ ಎಲ್ಲರೂ ತಲೆಬಾಗಲೇಬೇಕೆಂದೂ ಅವರ ಅಭಿಪ್ರಾಯವಾಗಿತ್ತು.</p>
			<p>ಆದರೆ, ಸಡ್ಯೂಸಿಗಳು ಹಾಗಲ್ಲ; ಅವರು ತಮ್ಮ ಪೂರ್ವಜರ ಸಾಂಪ್ರದಾಯಿಕ ಧಾರ್ಮಿಕ ಚೌಕಟ್ಟುಗಳನ್ನು ಮೀರಿ ನಡೆಯಲ್ಲು ಸಿದ್ಧರಿದ್ದಿಲ್ಲ. ದೇವದೂತರನ್ನಾಗಲೀ, ದೆವ್ವಗಳನ್ನಾಗಲೀ ನಂಬುವವರಲ್ಲ. ಸತ್ತವರ ಪುನರುತ್ಥಾನದಲ್ಲೂ, ಅಂತಿಮ ತೀರ್ಮಾನದಲ್ಲೂ, ಸುಕೃತ ದುಷ್ಕೃತಗಳ ಪರಿಣಾಮದ ಬಗ್ಗೆಯೂ ನಂಬಿಕೆಯಿರಲಿಲ್ಲ. ಸುವಾರ್ತೆಯಲ್ಲೇ ಇದರ ಸುಳಿವು ಸ್ಪಷ್ಟವಾಗಿದೆ.<sup><a epub:type="noteref" href="999-aside.xhtml#id-012-15">೧೫</a></sup></p>
			<p class="verse">ಅಂದೇ ಬಂದರವನ ಬಳಿ ಸಾಂಪ್ರದಾಯಿಕರು ದೂರುಗಳ ಹೊತ್ತು,<br />ಸತ್ತವರು ಎದ್ದುಬರುವುದನವರು ನಂಬದಂಥವರು, ಧಾರ್ಮಿಕರು;<br />ಏನು ಗುರುವೇ, ನೀನು ಹೀಗೆ ಹೇಳಬಹುದೇ ಓದಿಕೊಂಡವನಾಗಿ,<br />ಧರ್ಮಗ್ರಂಥಗಳ ತಿರುಚಿ ಇಲ್ಲದುದುದ ಬಣ್ಣಿಸುವೆ, ನಂಬಿಸುವೆ:<br />ಮೋಸೆಸನೇ ಹೇಳಿರುವ:<br />ಮತ್ತೆ ಬಾರರು ಒಮ್ಮೆ ಸತ್ತವರು; ಮರೆತೆಯಾ?<br />ಮಕ್ಕಳಿಲ್ಲದ ಮಡದಿಯ ಗಂಡ ತೀರಿದರೆ, ಬಯಸಿದರೆ, ತಪ್ಪಿಲ್ಲ-<br />ಅವನ ಸೋದರ ಅವಳ ಮತ್ತೆ ಮದುವೆಯಾಗಬಹುದೆಂದು;<br />ಅವರ ಮಕ್ಕಳೆ ಸತ್ತ ಸೋದರನ ಸಂತತಿಗೆ ಸಮಾನರಿಹರೆಂದು?'''<br />ಅವರು ಹೇಳಿದ ಕತೆಯನ್ನೆಲ್ಲ ಕೇಳಿ, ಯೇಸು ಮರುನುಡಿದ:<br />ನಿಮ್ಮ ತಪ್ಪು ಅರಿವಿನಲಿ ಏನೂ ಹುರುಳಿಲ್ಲ, ಅದಕಂತೂ ಎಣೆಯಿಲ್ಲ;<br />ಶಾಸ್ತ್ರಗಳ ಮಾತುಗಳ ಒಳತಿರುಳ ನಿಮಗೋ ಗ್ರಹಿಸಲಳವಲ್ಲ,<br />ಅವನ'ಪಾರ ಶಕ್ತಿ ಸಾಮಥ್ರ್ಯಗಳ ಕಲ್ಪನೆಯೂ ನಿಮಗೆ ಎಟುಕುತ್ತಿಲ್ಲ.<br />ಭಗವದನುಗ್ರಹದಿಂದ ಸತ್ತವರು ಎದ್ದಾಗ, ಸೂಕ್ಷ್ಮಶರೀರಿಗಳವರು<br />ಸಮ್ಮನಸ್ಸಿಗರಾಗುವರು, ದೇವದೂತರ ರೂಪದಲಿ ಸ್ವರ್ಗವಾಸಿಗಳು;<br />ಇಹದ ಈ ಬೇಟ, ಈ ಕೂಟ, ಈ ಮದುವೆ ಸಂಸಾರ ಅಲ್ಲಿ ಇಲ್ಲ;<br />ಇಲ್ಲಿ ಕಾಣುವುದನ್ನೇ, ನಾವಿಲ್ಲಿ ಆಡಿ ಮಾಡುವುದೆಲ್ಲವನ್ನೇ<br />ಅಲ್ಲಿಯೂ ಮಾಡುತಿರಬಹುದೆಂಬ ತಿಳಿವಳಿಕೆ, ಅಜ್ಞಾನ ಹೊಲ್ಲ!<br />ಇನ್ನು ಮತ್ತೆ ಜೀವ ಪಡೆವ ವಿಚಾರ; ಹಿಂದೆ ದೇವರೇ ಹೇಳಿರುವ:<br />ನಾನೇ ಅಬ್ರಹಾಮನ ದೇವ, ಇಸಾಕ ಜಾಕೋಬನಿಗೂ ಕೂಡ,'<br />ಅವನ ಪಾಲಿಗೆ ಇವರೆಲ್ಲ ಈಗಲೂ ಇರುವವರು, ಗತಿಸಿದವರಲ್ಲ;<br />ಅವನೋ ದೇವರ ದೇವ, ಇರುವವರಿಗೇನೆ, ಇಲ್ಲದವರಿಗಲ್ಲ!''</p>
			<p>ಪುನರುತ್ಥಾನದ ಕಲ್ಪನೆಯ ಬೀಜ ಮೊದಲು ಮೊಳೆತದ್ದು ಫಲವತ್ತಾದ ಪರ್ಶಿಯಾದ ಚಿಂತಕರ ತಲೆಗಳಲ್ಲಿ. ಆಮೇಲೆ, ಹೊಸ ಒಡಂಬಡಿಕೆಯ ಸುವಾರ್ತೆಕಾರರ ಹೃದಯವನ್ನು ಅದು ಗೆದ್ದು, ಮೆಲ್ಲ ಮೆಲ್ಲನೆ ಕ್ರೈಸ್ತಮತಾವಲಂಬಿಗಳ ನಂಬಿಕೆಯ ಮಹಾವೃಕ್ಷವಾಗಿ ವಿಶ್ವಾದ್ಯಂತ ಪಸರಿಸಿತು.</p>
			<p>ಪರ್ಶಿಯಾದ ಜಾ಼ರತುಷ್ಟ್ರ ಧರ್ಮೀಯರು ನಂಬಿದ್ದ ಬಗೆ ಹೀಗೆ: ಮೃತರಾದವರ ಆತ್ಮ ಮೂರು ರಾತ್ರಿಗಳವರೆಗೆ ಅಲ್ಲೇ ದೇಹದ ಬಳಿಯೇ ಸೂಕ್ಷ್ಮಶರೀರಿಯಾಗಿ ಸುತ್ತಾಡುತ್ತಾ ಇದ್ದು, ಮೂರನೆಯ ರಾತ್ರೆಯ ಬಳಿಕ ಮುಂಜಾನೆ ಪರಲೋಕಕ್ಕೆ ಪಯಣ ಬೆಳಸುತ್ತದೆ. ಪುಣ್ಯವಂತರ ಆತ್ಮ ಸ್ವರ್ಗಕ್ಕೂ, ಪಾಪಿಗಳ ಆತ್ಮ ನರಕಕ್ಕೂ ಹೋಗುತ್ತದೆ; ಜಗತ್ತು ಆಗುವವರೆಗೂ ಈ ಪಾಪಿಗಳ ಆತ್ಮಗಳು ನರಕದಲ್ಲೇ ಇರುತ್ತವೆ. ಪುನರ್‍ನಿರ್ಮಾಣ ವೇಳೆಯಲ್ಲಿ ಅಹಿರ್ಮನ್ ಅಥವಾ ಸೈತಾನನ ವಧೆ ಆಗುತ್ತದೆ; ಈ ಆತ್ಮಗಳು ಶುದ್ಧೀಕರಣಗೊಂಡು, ಮುಕ್ತಿಯನ್ನು ಪಡೆಯುತ್ತವೆ. ತದನಂತರ ಶಾಶ್ವತ ಪ್ರಗತಿಯನ್ನು ಹೊಂದುತ್ತವೆ.<sup><a epub:type="noteref" href="999-aside.xhtml#id-012-16">೧೬</a></sup></p>
			<p>ಹಾಗಾದರೆ, ಅವು ಹೇಗೆ ಪುನರುತ್ಥಾನಗೊಳ್ಳುತ್ತವೆ?"ಈ ಪ್ರಶ್ನೆಗೆ ಅಹುರಮಜಾ಼್ದನೇ ಉತ್ತರಿಸುತ್ತಾನೆ:<sup><a epub:type="noteref" href="999-aside.xhtml#id-012-17">೧೭</a></sup>ಈ ಪುನರುತ್ಥಾನದ ಪೂರ್ವಸಿದ್ಧತೆ ಮತ್ತು ಕ್ರಿಯೆ ಎಂಬುದು ಪರಮಶಕ್ತಿ (ಸಬ್ಲಿಮಿಟಿ)ಯ ಒಂದು ದೈವೀ ಪವಾಡ. ಆಮೇಲೂ ಸಹ ತಿಳಿಯದ ಜನರ ಕಣ್ಣಮುಂದೆ ಗೋಚರಿಸುವ ವಿಸ್ಮಯಕಾರೀ ನೋಟ. ಸದಾ ಕಾರ್ಯನಿರತ ಸೃಷ್ಟಿಕರ್ತನ ಅವ್ಯಾಹತ ಸೋಜಿಗಗಳಲ್ಲಿ ನಿಗೂಢ ರಹಸ್ಯಗಳಲ್ಲಿ ಇದೂ ಒಂದು.</p>
			<p>ಜಾ಼ರತುಷ್ಟ್ರೀಯರು ಹೀಗೆ ಪುನರುತ್ಥಾನದಲ್ಲಿ ನಂಬಿಕೆಯಿಟ್ಟುಕೊಂಡಿದ್ದರು- ಆದರೆ, ಭೌತಿಕ ಶರೀರದ ಪುನರುತ್ಥಾನವನ್ನಲ್ಲ; ಆತ್ಮದ್ದು. ಅದೊಂದು ಭಗವಂತನ ಪವಾಡವೆಂದೂ ತಿಳಿದಿದ್ದರು. ಅದೇ ರೀತಿ, ಯೇಸುವಿನ ಪುನರುತ್ಥಾನವೂ ಒಂದು ಪವಾಡವೇ ಆಗಿತ್ತು.</p>
			<p>ಇಲ್ಲೊಂದು ಮಾತು: ತಾನು ಯಾವ ಬಗೆಯ ಶಾರೀರಕವೋ, ಆತ್ಮಕ್ಕೆ ಸಂಬಂಧಿಸಿಯೋ ಪುನರುತ್ಥಾನಗೊಳ್ಳುವನೆಂದು ಹೇಳಿದನೆಂದು, ಸೂಚಿಸಿ ದನೆಂದು, ಅಥವಾ ಭಾವಿಸಿದ್ದನೆಂದು ಸುವಾರ್ತೆಕರರು ದಾಖಲಿಸುವುದಿಲ್ಲ. ಆದರೆ, ಸುವಾರ್ತೆಗಳ ಭಾಷ್ಯ ಕಾರಿಕೆ ದೀಪಿಕೆಗಳ ಲೇಖಕರು ನಮಗೆ ತಿಳಿಸುವುದೇನೆಂದರೆ, ಯೇಸುವಿನ ಶಿಷ್ಯರು ಮಾತ್ರ ತಮ್ಮ ಗುರು ಯೇಸು ದೈಹಿಕವಾಗಿ ಪುನರುತ್ಥಾನಗೊಳ್ಳುತ್ತಾನೆ ಎಂದು ಭಾವಿಸಿದ್ದರು; ಅದಕ್ಕಾಗಿಯೇ ಅವನು ಸ-ಶರೀರನಾಗಿ ಪುನರುತ್ಥಾನಗೊಂಡು ತಮಗೆ ದರ್ಶನವಿತ್ತ ಎಂದು. ಮೂರು ದಿನಗಳ ಅವಧಿಯೂ ಆ ಜಾ಼ರತುಷ್ಟ್ರೀಯ ನಂಬಿಕೆಯ ಪ್ರಕ್ಷೇಪಣೆಯೇ ಆಗಿದೆ.<sup><a epub:type="noteref" href="999-aside.xhtml#id-012-18">೧೮</a></sup></p>
			<p>ಪರ್ಶಿಯನ್ನರೂ ಮತ್ತು ಅವರ ಪ್ರಭಾವಕ್ಕೆ ಒಳಗಾಗಿದ್ದ ಫರಿಸಾಯರೂ ಪುನರುತ್ಥಾನವನ್ನು ಒಂದು ಸಾರ್ವತ್ರಿಕ ಸಾರ್ವಕಾಲಿಕ ಸರ್ವ ದೇಶ-ಕಾಲಕ್ಕೆ ಅನ್ವಯಿಸುವ ವೈಜ್ಞಾನಿಕ ಸೂತ್ರವೆಂದು ಪರಿಗಣಿಸಿರಲಿಲ್ಲ; ಅವರ ದೃಷ್ಟಿಯಲ್ಲಿ ಅದೊಂದು ಅಮಾನುಷಿಕ ದೈವೀ ಶಕ್ತಿಪ್ರದರ್ಶನದ ಪವಾಡ ಅಷ್ಟೇ.<sup><a epub:type="noteref" href="999-aside.xhtml#id-012-19">೧೯</a></sup></p>
		</section>
	</section>
</body>
</html>

