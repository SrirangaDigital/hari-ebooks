<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-021">
		<h1 class="level1-title" epub:type="title"><span class="num">೨೧ ::</span>  ಜಾನ್ ಮತ್ತು ಇತರ ಸುವಾರ್ತೆಗಳಲ್ಲಿನ 'ಮೇರಿ'ಯರು</h1>
		<p>ಸುವಾರ್ತೆಗಳಲ್ಲಿ ನಾವು ಹಲವಾರು ಜನ 'ಮೇರಿ'ಯರನ್ನು ಭೇಟಿ ಮಾಡುತ್ತೇವೆ. ಗ್ರೀಕ್‍ನಲ್ಲಿ 'ಮರಿಯಾ' ಎಂಬುದೇ ಇಂಗ್ಲೀಷಿನಲ್ಲಿ ಮತ್ತು ಇನ್ನಿತರ ಯೂರೋಪಿಯನ್ ಭಾಷೆಗಳಲ್ಲಿ 'ಮೇರಿ'ಯಾಗಿದೆ. ಕನ್ನಡದಲ್ಲಿ ಮರಿಯಮ್ಮ. ಅವರವರ ಊರಿನ ಹೆಸರು ಮತ್ತು ಹತ್ತಿರದ ಸಂಬಂಧಿಕರ ಹೆಸರುಗಳಿಂದ ಇವರನ್ನು ಗುರುತಿಸಲು ಅನುಕೂಲವಾದರೂ, ಸುವಾರ್ತೆಕಾರರು ಹಾಗೆ ಸೂಚನೆಯನ್ನು ಒದಗಿಸದ ಕಡೆಯೆಲ್ಲ ಸಾಮಾನ್ಯ ಓದುಗರು ಗೊಂದಲದಲ್ಲಿ ಬೀಳುವುದು ಸಹಜ. ಯೇಸುವಿನ ತಾಯಿ ಮೇರಿ, ಅದೇ ಹೆಸರಿನ ಅವಳ ಸೋದರಿ, ಮಾರ್ಥಾ ಮತ್ತು ಲಜ಼ರಸ್ ಅವರ ಸೋದರಿ ಮೇರಿ, ಜಾನ್ ಮಾರ್ಕ್‍ನ ತಾಯಿ ಮೇರಿ, ಜೇಮ್ಸ್ ಮತ್ತು ಜೋಸಸ್ ಇವರ ತಾಯಿಯಾದ (ಕ್ಲೋಪಸ್‍ನ ಹೆಂಡತಿಯಾದ) ಇನ್ನೊಬ್ಬಳು ಮೇರಿ, ಖಲೀಲ್ ಗಿಬ್ರಾನ್‍ರ ಪ್ರಕಾರ ಯೇಸುವಿನ ಇನ್ನೊಬ್ಬಳು ಅನುಯಾಯಿ ಮೇರಿ ಮತ್ತು ಮಗ್ದಲಿನಾದ ಮೇರಿ ಹೀಗೆ ಸುವಾರ್ತೆಗಳಲ್ಲಿ ಬರುವ ಏಳು ಜನ 'ಮೇರಿ'ಯರನ್ನೆಲ್ಲ ಈಗ ಹೋಗಿ ಸಂದರ್ಶಿಸೋಣ:</p>
		<section class="level2 numbered" id="id-021.1">
			<h2 class="level2-title" epub:type="title">ಯೇಸುವಿನ ತಾಯಿ ಮೇರಿ:</h2>
			<p>ಜಾನ್‍ನ ಸುವಾರ್ತೆಯೂ ಸೇರಿದಂತೆ ನಾಲ್ಕೂ ಸುವಾರ್ತೆಗಳಲ್ಲಿ ಬರುವ ಯೇಸುವಿನ ಜೀವನ ಚಿತ್ರಣದಲ್ಲಿ ಅವನ ತಾಯಿ ಮೇರಿಯ ಪಾತ್ರವೂ ಮಹತ್ವದ್ದಾಗಿದೆ. ಇದನ್ನು ಮುಂದಿನ ಅಧ್ಯಾಯದಲ್ಲಿ ವಿವರವಾಗಿ ಪರಿಶೀಲಿಸೋಣ.</p>
		</section>
		<section class="level2 numbered" id="id-021.2">
			<h2 class="level2-title" epub:type="title">ಮಾರ್ಥಾಳ ಸೋದರಿ ಮೇರಿ:</h2>
			<p>ಬೆಥನಿಯಲ್ಲಿ ಇದ್ದ ಲಜಾ಼ರಸ್ ಮತ್ತು ಕುಟುಂಬದವರೊಂದಿಗೆ ಯೇಸುವಿನ ಒಡನಾಟವಿತ್ತು. ಲಜಾ಼ರಸ್‍ನಿಗೆ ಇಬ್ಬರು ಸೋದರಿಯರು: ಅಕ್ಕನೆಂದು ಊಹಿಸಬಹುದಾದ ಮಾರ್ಥಾ, ಮತ್ತು ತಂಗಿಯೆಂದು ಊಹಿಸಿಕೊಳ್ಳ ಬಹುದಾದ ಮೇರಿ. ಈ ಮೇರಿ ನೀಳಕೇಶರಾಶಿಯ ಸುಂದರ ತರುಣಿ. ಸಾಕಷ್ಟು ವಿದ್ಯಾವಂತಳು. ಮನೆಯಲ್ಲಿ ಸ್ವಾತಂತ್ರ್ಯವಹಿಸಿ ಏನನ್ನಾದರೂ ಮಾಡಲು ತಡಬಡಾಯಿಸದ ದಿಟ್ಟ ಹುಡುಗಿ. ಯೇಸುವಿನ ಮಾತುಕತೆಗಳಿಂದ, ಪ್ರವಚನಗಳಿಂದ ಪ್ರಭಾವಿತಳಾಗಿದ್ದವಳು. ಮನೆಗೆಲಸವನ್ನೆಲ್ಲ ಕಡೆಗಣಿಸಿ, ಅವನ ಪದತಳದಲ್ಲಿ ಕುಳಿತು ಅವನಾಡುವುದನ್ನೆಲ್ಲ ತದೇಕಚಿತ್ತಳಾಗಿ ಕೇಳಿತ್ತಿದ್ದಳು.<sup><a epub:type="noteref" href="999-aside.xhtml#id-21.1">೧</a></sup></p>
			<p>ಲಜಾ಼ರಸ್‍ನ ಮನೆಯಲ್ಲಿ ಸಂಜೆಯ ಭೋಜನಕೂಟದಲ್ಲಿ ಕುಳಿತಿದ್ದಾಗ,<sup><a epub:type="noteref" href="999-aside.xhtml#id-21.2">೨</a></sup> ಪರಿಮಳ ದ್ರವ್ಯದ ಭರಣಿಯೊಂದನ್ನು ಒಳಮನೆಯಿಂದ ಕೊಠಡಿಯೊಳಕ್ಕೆ ತೆಗೆದು ಕೊಂಡು ಬಂದು, ಅರಗಿನ ಮುದ್ರೆಯ ಬಿಗಿ ಮುಚ್ಚಳವನ್ನು ಒಡೆದು, ಅಲ್ಲಿದ್ದವರೆಲ್ಲ ನೋಡು ನೋಡುತ್ತಿದ್ದಂತೆ, ಯೇಸುವಿನ ಪಾದಕ್ಕೆ ಮುತ್ತನ್ನಿಕ್ಕಿ, ಭರಣಿಯೊಳಗಿದ್ದುದನೆಲ್ಲ ಅವನ ಪಾದಕ್ಕೆ ಸುರಿದು, ಹರಿದು ಹೋಗುತ್ತಿರುವ ಅತ್ತರನ್ನು ತಡೆಗಟ್ಟುತ್ತ, ಅವನ ಪಾದಗಳನ್ನು ತನ್ನ ನೀಳ ಕೇಶರಾಶಿಯಿಂದ ಪೂಸಿ ಒರಸುತ್ತಾಳೆ. ಎಲ್ಲರೂ ಬೆಬ್ಬೆರಗಾಗುತ್ತಾರೆ. ಬೆಲೆಬಾಳುವ ಪರಿಮಳದ್ರವ್ಯ ಈ ಬಗೆಯಲ್ಲಿ ವ್ಯರ್ಥವಾಯಿತು, ತಮಗೆ ದೇಣಿಗೆಯಾಗಿ ಕೊಟ್ಟಿದ್ದರೆ, ಅದನ್ನು ಮಾರಿ ಬಂದ ಹಣವನ್ನು ಸದುಪಯೋಗಪಡಿಸಬಹುದಿತ್ತು ಎಂದು ಶಿಷ್ಯ ಜುಡಾಸನು ಗೊಣಗುತ್ತಾನೆ. ಯೇಸು ಅವನನ್ನು ಸಮಾಧಾನ ಪಡಿಸುತ್ತಾನೆ. ಹಾಗೆ ನೋಡಿದರೆ, ನಾವು ದೇವರ ಪೂಜೆಗೆಂದು ಬಳಸುವ ಪೂಜಾ ಸಾಮಗ್ರಿಗಳೆಲ್ಲ ಹೀಗೆಯೇ ಬೇರೆ ನಾಲ್ಕಾರು ಅವಶ್ಯಕತೆಗಳನ್ನು ಪೂರೈಸಬಲ್ಲ ವಸ್ತುಗಳೇ ತಾನೇ? ಸಗುಣೋಪಾಸನೆ ಯಲ್ಲಿ ಇವೆಲ್ಲ ಸಹ್ಯ ಅವಶ್ಯಕ ದೋಷಗಳು!<sup><a epub:type="noteref" href="999-aside.xhtml#id-21.3">೩</a></sup></p>
			<p>ಲಜಾ಼ರಸನು ಎದ್ದು ಬಂದ ಪ್ರಸಂಗ ನಡೆದ ಮೇಲೆ, ಹಲವು ಜನ ಯಹೂದಿಗಳು ಈ ಮೇರಿಯನ್ನು ನೋಡಲು ಬರುತ್ತಾರೆ.<sup><a epub:type="noteref" href="999-aside.xhtml#id-21.4">೪</a></sup></p>
		</section>
		<section class="level2 numbered" id="id-021.3">
			<h2 class="level2-title" epub:type="title">ಮೇರಿ ಮಗ್ದಲಿನಾ:</h2>
			<p>ಈ ಮೊದಲೇ ನಡೆದಿರುವ, ಮೇಲಿನ ತರಹದೇ ಆದ ಸುಗಂಧದ್ರವ್ಯ ಅಭಿಷೇಕದ ಪ್ರಸಂಗವೊಂದನ್ನು ಮ್ಯಾಥ್ಯೂ ಉಲ್ಲೇಖಿಸುತ್ತಾನೆ. ಅದರಲ್ಲಿ, ಒಬ್ಬಳು ಹೆಂಗಸು ಹೊರಗಿನಿಂದ ಒಳಬಂದು, ತಾನು ತಂದಿದ್ದ ಸುಗಂಧದ್ರವ್ಯವನ್ನು ಭೋಜನಕೂಟದಲ್ಲಿ ಕುಳಿತಿದ್ದ ಯೇಸುವಿನ ತಲೆಗೆ ಹಠಾತ್ತನೆ ಸುರಿದುಬಿಡುತ್ತಾಳೆ. ಅದು ಕೆಳಗಿನವರೆಗೂ ಹರಿದು, ಯೇಸುವಿನ ದೇಹವೆಲ್ಲ ಸುಗಂಧಮಯವಾಗಿ ಬಿಡುತ್ತದೆ. ಎಲ್ಲರೂ ಸೋಜಿಗ ಪಡುತ್ತಾರೆ.</p>
			<p>ಆಮೇಲೆ ತಿಳಿಯುತ್ತದೆ, ಅವಳೊಬ್ಬಳು ಪತಿತೆ ಅಂತ; ಈ ಮೊದಲೇ ಯೇಸುವಿನ ಪತಿತೋದ್ಧಾರಕ ಮಾತುಗಳನ್ನ ಅವನ ಪ್ರವಚನಗಳನ್ನು ಕೇಳಿಬಂದವರ ಮೂಲಕ, ತಿಳಿದು ಪ್ರಭಾವಿತಳಾಗಿದ್ದಾಳೆ. ಮಾಡಿದ ತಪ್ಪುಗಳು ಎಷ್ಟೇ ಘನ ಘೋರವಾಗಿರಲಿ, ಹೃದಯಪೂರ್ವಕವಾಗಿ ಅವನ್ನು ಒಪ್ಪಿಕೊಂಡು, ಪಶ್ಚಾತ್ತಾಪ ಪಟ್ಟು, ಇನ್ನು ಆ ಹೊಲಸು ದಾರಿಯಲ್ಲಿ ನಡೆಯುವುದಿಲ್ಲ ಎಂದು ದೃಢನಿಶ್ಚಯ ಮಾಡಿದವರ ಆತ್ಮಸಾಕ್ಷಿಗೂ ದೇವರು ಮನ್ನಣೆಯೀಯುತ್ತಾನೆ, ಕ್ಷಮಿಸುತ್ತಾನೆ, ಬೀಳದಂತೆ ತಡೆಯುತ್ತಾನೆ, ಕೈಹಿಡಿದು ಮುನ್ನಡೆಸುತ್ತಾನೆ, ಉದ್ಧರಿಸುತ್ತಾನೆ ಎಂಬ ಸಾಂತ್ವನವನ್ನು ಯೇಸುವಿನ ಬೋಧನೆಗಳಲ್ಲಿ ಕಂಡವಳು ಈಕೆ. ಆ ಊರಿಗೆ ಯೇಸು ಬಂದ ಸುದ್ದಿ ತಿಳಿದು, ದರ್ಶನ ಪಡೆದು ಹೋಗಲು ಬಂದವಳು. ಅವನು ಭೇಟಿಯೀಯುತ್ತಿರುವ ಮನೆಯ ಯಜಮಾನ ಫ಼ರಿಸಾಯ ಸೈಮನ್ ಅವಳಿಗೆ ಅಪರಿಚಿತನೇನೂ ಆಗಿರಲಿಲ್ಲ ಎಂಬ ಸಾಧ್ಯತೆಯೂ ಇದೆ. ಪುರೋಹಿತರಾಗಿದ್ದರೇನಂತೆ, ಅವರೂ ಸ್ವಲ್ಪ ಜಾಸ್ತಿ ಉಪ್ಪು ಹುಳಿ ಖಾರ ಸಿಹಿ ತಿಂದು ಚಪ್ಪರಿಸಿದ ರಸಿಕರಾಗಿರಬಾರದೇನು? ಹಾಗೆ ಬರಿಗೈಯಲ್ಲಿ ಹೋಗುವುದರ ಬದಲು, ತನ್ನ ಶ್ರೀಮಂತಿಕೆಗೆ ತಕ್ಕಂತೆ, ಅಷ್ಟೊಂದು ಬೆಲೆಬಾಳುವ, ತನ್ನ ವೃತ್ತಿಗೆ ಅತ್ಯವಶ್ಯಕವಾದ ಆ ಪ್ರಸಾಧನ ಸಾಮಗ್ರಿಯನ್ನು ಕೊಂಡೊಯ್ದಿದ್ದಾಳೆ. ತನ್ನ ಮೆಚ್ಚಿನ ಪೂಜ್ಯ ವ್ಯಕ್ತಿಗೆ ಮೂಧ್ರ್ನಾಭಿಷೇಕ ಮಾಡಿ ಬಿಟ್ಟಿದ್ದಾಳೆ.</p>
			<p>ಇವಳೇ ಮಗ್ದಲೀನಾದ ಮೇರಿಯೆಂದು ಯಾವ ಸುವಾರ್ತೆಕಾರನೂ ನೇರವಾಗಿ ಹೇಳುವುದಿಲ್ಲ. ಆದರೂ ಆ ಊಹೆಗೆ ಇಲ್ಲಿ ಸಾಕಷ್ಟು ಪರಿಮಳ ಸಾಮಗ್ರಿಗಳಿವೆ.</p>
			<p>ಕಳಚಿದ ಕುಣಿಕೆಗಳನ್ನು ಜೋಡಿಸುತ್ತ, ಪೋಣಿಸುತ್ತ ಹೋದಂತೆಲ್ಲ, ಮೇರಿ ಮಗ್ದಲಿನಾ ನಂತರದ ದಿನಗಳಲ್ಲಿ ಯೇಸುವಿನ ಆಪ್ತ ಶಿಷ್ಯವರ್ಗದ ವಲಯದಲ್ಲಿದ್ದು, ಅವನು ಹೋದೆಡೆಯೆಲ್ಲ ಹಿಂಬಾಲಿಸುತ್ತಿದುದನ್ನ ನಾವು ಊಹಿಸಬಹುದು. ಯೇಸುವನ್ನು ಹಿಂಬಾಲಿಸಿ ಹತ್ತು ಜನ ಹೆಂಗಸರ ಪಟ್ಟಿಯಲ್ಲಿ ಮೇರಿ ಮಗ್ದಲೀನಾ ಹೆಸರನ್ನು ದಾಖಲಿಸಲು ಸುವಾರ್ತೆಕಾರ ಮರೆಯುವುದಿಲ್ಲ.</p>
			<p>ಮಹಾಪ್ರಸ್ಥಾನದ ಸಮಯದಲ್ಲಿ, ಶಿಲುಬೆಗೇರಿಸಿದ ಯೇಸುವಿನ ಮಹಾ ನಿರ್ವಾಣಕ್ಕೆ ಪ್ರತ್ಯಕ್ಷದರ್ಶಿಯಾಗಿದ್ದ ಅವನ ಮೂವರು ಆಪ್ತರಲ್ಲಿ ಇವಳೊಬ್ಬಳು. ಆ ಮೂವರು ಯಾರೆಂಬುದರಲ್ಲಿ ಸುವಾರ್ತೆಕಾರರಲ್ಲಿ ಭಿನ್ನಾಭಿಪ್ರಾಯಗಳಿವೆ: ಮ್ಯಾಥ್ಯೂವಿನ ಪ್ರಕಾರ, ಹಲವರು ಹೆಂಗಸರು ಹಿಂಬಾಲಿಸಿ ಹೋಗಿ, ದೂರದಲ್ಲಿ ನಿಂತಿದ್ದರು: ಅವರಲ್ಲಿ, ಮಗ್ದಲಿನಾದ ಮೇರಿ, ಜೇಮ್ಸ್ ಮತ್ತು ಜೋಸೆಫ್‍ನ ತಾಯಿ ಮೇರಿ, ಮತ್ತು ಜೆ಼ಬೆದೀಯ ಹೆಂಡತಿಯೂ ಅಲ್ಲಿದ್ದರು;<sup><a epub:type="noteref" href="999-aside.xhtml#id-21.5">೫</a></sup> ಮಾರ್ಕ್‍ನ ಪ್ರಕಾರ, ಅಲ್ಲಿದ್ದವರು: ಮಗ್ದಲಿನಾದ ಮೇರಿ, ಜೇಮ್ಸ್ ಮತ್ತು ಜೋಸೆಸ್‍ನ ತಾಯಿ ಮೇರಿ, ಮತ್ತು ಸಲೋಮೆ (ಜೆ಼ಬೆದೀಯ ಹೆಂಡತಿ?);<sup><a epub:type="noteref" href="999-aside.xhtml#id-21.6">೬</a></sup> ಲ್ಯೂಕ್‍ನ ಪ್ರಕಾರ, ಅಲ್ಲಿದ್ದವರು: ಗೆಲಿಲೀಯಿಂದ ಬಂದ ಯೇಸುವನ್ನ ಬಲ್ಲ ಹೆಂಗಸರು.<sup><a epub:type="noteref" href="999-aside.xhtml#id-21.7">೭</a></sup> ಜಾನ್‍ನ ಪ್ರಕಾರ, ಮೂರೂ ಮಂದಿ ಮೇರಿಯರು ಮಗ್ದಲಿನಾದ ಮೇರಿ, ಯೇಸುವಿನ ತಾಯಿ ಮೇರಿ, ಅವಳ ಸೋದರಿ (ಕ್ಲೋಫ಼ಸ್‍ನ ಹೆಂಡತಿ) ಮೇರಿ, ಮತ್ತು ಯೇಸುವಿನ ಅಚ್ಚುಮೆಚ್ಚಿನ ಶಿಷ್ಯ (ಜೆ಼ಬೆದೀಯ ಮಗ ಜಾನ್).<sup><a epub:type="noteref" href="999-aside.xhtml#id-21.8">೮</a></sup></p>
			<p>ಯೇಸುವಿನ ತಾಯಿ ಮೇರಿಯೊಂದಿಗೆ ಅಲ್ಲಿ ಯೇಸುವಿಗೆ ಅಚ್ಚು ಮೆಚ್ಚಾಗಿದ್ದ ವ್ಯಕ್ತಿಯೊಬ್ಬರು ಎಂದು ನಾಲ್ಕನೆಯ ಸುವಾರ್ತೆಕಾರ ಹೇಳುತ್ತಾನೆ ತಾನೆ. ಅವನೇ ಈ ಸುವಾರ್ತೆಕಾರ ಜಾನ್ ಏನು? ಎಂಬುದರ ಬಗ್ಗೆ ವಿಪುಲ ಚರ್ಚೆ ನಡೆದಿದೆ.</p>
			<p>ಯೇಸುವಿನ ಶಿಷ್ಯ ತಾನೆಂದು ಗುರುತಿಸಿಕೊಳ್ಳಲು ಪ್ರಾಣಭಯವಿದ್ದವರು ಯಾರೂ ಹತ್ತಿರ ಸುಳಿಯಲಿಲ್ಲ; ತನಗವನಾರೋ ಗೊತ್ತಿಲ್ಲ ಎಂದು ಸುಳ್ಳುಹೇಳಿ ಜೀವ ಉಳಿಸಿಕೂಂಡವನ ಕತೆಯೂ ಗೊತ್ತು;<sup><a epub:type="noteref" href="999-aside.xhtml#id-21.9">೯</a></sup> ತನ್ನ ಪೂರ್ವಾಶ್ರಮದ ವೃತ್ತಿಯಿಂದ ಪರಿಚಿತರಾದ ಒಬ್ಬಿಬ್ಬರು ಪ್ರಭಾವೀ ಫ಼ರಿಸಾಯರೋ, ರೋಮನ್ ಅಧಿಕಾರಿಗಳೋ, ಸೈನಿಕರೋ ಪರೋಕ್ಷವಾಗಿ ಸಹಾಯ ಮಾಡಿರಲಿಕ್ಕೂ ಸಾಕು; ಪಾಪ, ವಯಸ್ಸಾದ ತಾಯಿ, ಎಳೆ ನಿಂಬೆ ಕಾಯಿಯಂತಿರುವ ನಿಸ್ಶಸ್ತ್ರ ತರುಣ ಮತ್ತು ಇವರ ಜೊತೆಯಾಗಿ ಮುಂದಾಳತ್ವ ವಹಿಸಿರುವ ಮಧ್ಯವಯಸ್ಸಿನ ಇನ್ನೊಬ್ಬ ಹೆಂಗಸು ಕಾಡಿ ಬೇಡುತ್ತಿರುವ ಇಂಥವರಿಂದೇನೂ ಅಪಾಯ ವಿಲ್ಲವೆಂದು ಗೊಲ್ಗೋಥಾಕ್ಕೆ ಶಿಲುಬೆ ಹೊತ್ತವರೊಂದಿಗೆ ಹೋಗಲು ಈ ಮೂವರಿಗೆ ಪರವಾನಿಗೆ ಕೊಟ್ಟಿರಬೇಕು. ಹಾಗಾಗಿ, ಯೇಸುವಿನ ಭೂಮಿಯ ಮೇಲಿನ ಕೊನೆಯ ಕ್ಷಣದವರೆಗೂ ಮೇರಿ ಮಗ್ದಲೀನಾ ಅವನ ಸಮ್ಮುಖದಲ್ಲಿದ್ದ ಭಾಗ್ಯವಂತಳು.</p>
			<p>ತೀರಿಹೋದವರಿಗೆ ಕೂಡಲೇ ಅಂತ್ಯಕ್ರಿಯೆ ಮಾಡಲು ನಿಷ್ಕರ್ಮಕ ಸಬ್ಬತ್ ದಿನ ಅಡ್ಡ ಬಂತು; ಸಬ್ಬತ್‍ನ ಮರುದಿನ ದೇಹವನ್ನು ಒಪ್ಪ ಮಾಡೋಣವೆಂದು ಗುಹೆಯೊಂದರಲ್ಲಿ ಯೇಸುವಿನ ದೇಹವನ್ನಿರಿಸಿದರಷ್ಟೆ. ಆ ಗುಹೆಯ ಬಾಗಿಲಿಗೆ ಭದ್ರವಾದ ಕಲ್ಲೊಂದನ್ನು ಅಡ್ಡವಾಗಿರಿಸಿ ಸಿಪಾಯಿಗಳು ಹೊರಡಲಣಿಯಾದರು. ತನ್ನ ಸಮಾಧಿಗೆಂದು ಇರಿಸಿಕೊಂಡಿದ್ದ ಜಾಗವನ್ನು ಗುರು ಯೇಸುವಿಗೆ ಕೊಟ್ಟು ಕೃತಾರ್ಥನಾದ ಅರಿಮಥೆಯಾದ ಜೋಸೆಫ್, ಹತ್ತಿರದ ಬಂಧುಗಳೂ ಒಬ್ಬೊಬ್ಬರಾಗಿ ಅಳುತ್ತ ಹೋಗತೊಡಗಿದರು. ಎಷ್ಟೇ ಪ್ರಯತ್ನ ಪಟ್ಟರೂ ತನ್ನ ಸಹ ಫ಼ರಿಸಾಯರ ಮನಃಪರಿವರ್ತನೆ ಮಾಡಿ, ಆಗಿಹೋದ ಘೋರ ದುರಂತ ತಪ್ಪಿಸಲು ವಿಫಲನಾದೆನೆಂಬ ಭಾರವಾದ ಮನಸ್ಸಿನ ನಿಕೊಡೆಮಸ್ ಮೆಲ್ಲಮೆಲ್ಲಗೆ ತಲೆ ಬಗ್ಗಿಸಿಕೊಂಡು ಹೊರಟಿದ್ದಾನೆ; ಎಲ್ಲರೂ ಮನೆಗೆ ತೆರಳಿದರು; ಆದರೆ. ಆ ಗುಹೆಯ ಮುಂದೆ ನೆಲಕಚ್ಚಿ ಕುಳಿತಿದ್ದ ಒಬ್ಬಳು ಮಾತ್ರ ಯಾರೆಷ್ಟು ಸಮಾಧಾನ ಮಾಡಿದರೂ, ಕರೆದರೂ ಓಗೊಡದೆ, ಕುಳಿತಲ್ಲಿಂದ ಕದಲದೆ ಬಿಕ್ಕಿ ಬಿಕ್ಕಿ ಅಳುತ್ತ ಹೃದಯವಿದ್ರಾವಕವಾಗಿ ಆಕ್ರಂದಿಸುತ್ತಿದ್ದಾಳೆ. ಕ್ಷಣಕಾಲ ಅಳು ನಿಲ್ಲಿಸಿದಾಗ ಅನ್ಯಮನಸ್ಕಳಾಗಿ ನೆಲದ ಮೇಲೆ ಕೈಬೆರಳುಗಳಿಂದ ಏನೇನೋ ಗೆರೆಗಳನ್ನು ಗೀಚುತ್ತಿದ್ದಾಳೆ. ಕೆಲ ದಿನಗಳ ಹಿಂದೆ, ಹೀಗೆಯೇ ತಲೆ ತಗ್ಗಿಸಿ ಕುಳಿತ ಅವಳ ಬಳಿ ಒಬ್ಬ ನೆಲದ ಮೇಲೆ ಗೆರೆಗಳನೆಳೆಯುತ್ತ ಕುಳಿತಿದ್ದ ಒಂದೇ ವ್ಯತ್ಯಾಸ ಅವನೆಳೆದ ಗೆರೆಗಳು ಕೂಡಿಕೊಳ್ಳುತ್ತಿದ್ದವು. ವಿನ್ಯಾಸವಾಗಿ ಜೀವ ಗೊಳ್ಳುತ್ತಿದ್ದವು. ಇವಳವೋ ಚೆಲ್ಲಾಪಿಲ್ಲಿಯಾಗಿ ಹರಿದು ಹಂಚಿ ಹೋಗುತ್ತಿದ್ದವು; ನಿರರ್ಥಕವಾಗಿದ್ದವು. ಅವಳೇ ಮೇರಿ ಮಗ್ದಲಿನಾ.<sup><a epub:type="noteref" href="999-aside.xhtml#id-21.10">೧೦</a></sup></p>
		</section>
	</section>
</body>
</html>

