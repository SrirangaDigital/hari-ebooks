<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000f.1">
		<h1 class="level1-title" epub:type="title">ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ</h1>
		<p>ನಂದಿನಿ ಹರಿಹರೇಶ್ವರ ಬರೆದ ಆಂಗ್ಲ ಮುನ್ನುಡಿಯ ಕನ್ನಡ ಅನುವಾದ</p>
		<p class="text-center"><strong>-ಮೈ.ಶ್ರೀ. ನಟರಾಜ, ಅಮೆರಿಕ</strong></p>
		<p>ನನ್ನ ತಂದೆ, ಶ್ರೀ ಹರಿಹರೇಶ್ವರ ಅವರು ಬರೆದ ಕೊನೆಯ ಪುಸ್ತಕ "ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ- ಒಂದು ಅಧ್ಯಯನ" ಮೊದಲ ನೋಟದಲ್ಲೇ ಇದು 'ಹೊಸ ಒಡಂಬಡಿಕೆಯ, ಅದರಲ್ಲೂ ಜಾನನು ಬರೆದ 'ಸುವಾರ್ತೆ'ಯ ಗಂಭೀರ ವಿಶ್ಲೇಷಣೆ ಎಂಬುದು ವಿಶದವಾಗುತ್ತದೆ. ಜಾನ್ ಬಿಟ್ಟುಹೋದ ಸಂದೇಶವನ್ನು ಜಗತ್ತಿನ ಇತರ ಧರ್ಮದ ಅನುಯಾಯಿಗಳೊಂದಿಗೆ, ಅದರಲ್ಲೂ ಹಿಂದು ಜನಾಂಗದೊಂದಿಗೆ ಹಂಚಿಕೊಳ್ಳುವ ಕಾತರವನ್ನು ಇಲ್ಲಿ ಕಾಣಬಹುದು. ತಂದೆಯವರಿಗೆ ಜಾನನ ಮಾರ್ಗ ಪ್ರಿಯವಾಗಿತ್ತೆಂಬುದೂ ಸ್ಪಷ್ಟವಾಗುತ್ತದೆ.</p>
		<p>"ಮ್ಯಾಥ್ಯೂ ಆದರೋ, ಆತನೊಬ್ಬ ಬೋಧಕ, ಅಧ್ಯಾಪಕನಂತೆ ಪಾಠಮಾಡುತ್ತಾನೆ. ಮಾರ್ಕನು ಉಪಾಖ್ಯಾನಗಳ ಸಹಿತ ಉಪದೇಶಿಸುತ್ತಾನೆ. ಲೂಕನು ಐತಿಹಾಸಿಕ ವಿವರಗಳನ್ನು ದಾಖಲಿಸುತ್ತಾನೆ. ಆದರೆ, ಜಾನ್ ಮಾತ್ರ, ತತ್ವಜ್ಞನಾಗಿ, ಯೇಸು ಹರಡ ಹೊರಟ ಸಂದೇಶಗಳಿಗೆ ತನ್ನನ್ನು ಮಿತಗೊಳಿಸಿ ಕೊಳ್ಳುವುದರಲ್ಲೇ ತೃಪ್ತನಾಗುತ್ತಾನೆ" ಜಾನನ ಸುವಾರ್ತೆಯನ್ನು ಇಡೀ ಜಗತ್ತಿನಲ್ಲೆಲ್ಲ ಅಧ್ಯಯನ ಮಾಡುತ್ತಾರೆ; ಹೀಗೆ ಅಧ್ಯಯನ ಮಾಡುವವರಲ್ಲಿ ಹಲವರು ಯೇಸುವಿನ ಪರಮ ಭಕ್ತರಾಗಿರಬಹುದು, ಆಸ್ತಿಕರಾಗಿರಬಹುದು ಅಥವಾ ಭಿನ್ನಮಾರ್ಗಿಗಳಾಗಿರಲೂಬಹುದು. ಕೆಲವು ಪಂಡಿತರ ಪ್ರಕಾರ, ಕ್ರೈಸ್ತಧರ್ಮ ಪ್ರತಿಪಾದಕರಾಗಿ ಜಗತ್ತಿನ ಮೂಲೆ ಮೂಲೆಗಳಿಗೆ ಹೋಗುವ ಪ್ರಚಾರಕರು ಜಾನನ ಸುವಾರ್ತೆಯೊಂದಿಗೇ ಹೋಗುತ್ತಾರೆ, ಏಕೆಂದರೆ ಅದಕ್ಕೆ ಸಾರ್ವದೇಶಿಕ ಸ್ವೀಕೃತಿ ಇದೆ. ಭಾರತೀಯರಿಗಂತೂ, ಅದು ವೇದೋಪನಿಷತ್ತುಗಳ ಹಾಗೂ ಭಗವದ್ಗೀತೆಯ ಸಾರದಂತೆಯೇ ಗೋಚರವಾದರೆ ಅಚ್ಚರಿಯೇನಿಲ್ಲ."</p>
		<p>ನನ್ನ ತಂದೆಯವರ ಜೀವನದ ಧ್ಯೇಯಗಳಲ್ಲಿ ಮುಖ್ಯವಾಗಿ, ತಮ್ಮ ಬರವಣಿಗೆಯ, ಉಪನ್ಯಾಸಗಳ ಮತ್ತು ಸ್ವಂತ ಕಾರ್ಯಾಚರಣೆಯ ಮೂಲಕ ಜಗತ್ತಿನ ವಿವಿಧ ಧರ್ಮಗಳ ನಡುವೆ ಭಿನ್ನತೆಗಿಂತ ಸಾಮ್ಯತೆಯೇ ಹೆಚ್ಚು ಎಂದು ತೋರಿಸಿಕೊಡುವುದಾಗಿತ್ತು. ಪರಸ್ಪರ ತಾತ್ವಿಕ ನಿಲವುಗಳ ವಿಶ್ಲೇಷಣೆ ಮತ್ತು ಧರ್ಮಗಳ ನಡುವೆ ಸಹಕಾರ ಮತ್ತು ಒಟ್ಟುಗೂಡಿ ದುಡಿಯುವುದರ ಮೂಲಕ ಇಡೀ ಜಗತ್ತನ್ನೇ ಬದಲಾಯಿಸಿಬಿಡಬಹುದೆಂದು ಅವರ ಅಚಲ ವಿಶ್ವಾಸವಾಗಿತ್ತು. ಮತ್ತೊಂದು ವಿಷಯ ಈ ಪುಸ್ತಕದಿಂದ ಸ್ಪಷ್ಟವಾಗುವುದೆಂದರೆ, ನನ್ನ ತಂದೆ ಸ್ತ್ರೀವಾದಿಗಳಾಗಿದ್ದರೆಂಬುದು! ಆದರೆ, ಅವರು ತಮ್ಮನ್ನು ತಾವು ಆ ರೀತಿ ಗುರುತಿಸಿಕೊಳ್ಳುತ್ತಿದ್ದರೋ ಇಲ್ಲವೋ ಹೇಳಲಾರೆ. ಅವರು ಜಾನನ ಬಗ್ಗೆ ಬರೆದ ತಮ್ಮ ಪುಸ್ತಕದಲ್ಲಿ ಅನೇಕ ಸ್ತ್ರೀಪಾತ್ರಗಳನ್ನು ಒತ್ತುಕೊಟ್ಟು ಗುರುತಿಸಿರುವುದಲ್ಲದೇ ಸ್ತ್ರೀಯರು ಜಾನನ ಮೇಲೆ ಹಾಗೂ ಇತರ ಪುರುಷರ ಮೇಲೆ ಬೀರಿದ ಪ್ರಭಾವವನ್ನೂ ಗುರುತಿಸಿದ್ದಾರೆ. ಬೈಬಲ್ಲಿನ ಎಲ್ಲ 'ಮೇರಿ'ಗಳನ್ನೂ ದೀರ್ಘವಾಗಿ ಚರ್ಚಿಸುತ್ತಾ ಅವರೆಲ್ಲ ಯೇಸುವಿನ ಮೇಲೆ ಬೀರಿದ ಪ್ರಭಾವವನ್ನೂ ಚಿತ್ರಿಸಿದ್ದಾರೆ. ಹೊಸ ಒಡಂಬಡಿಕೆಯಾಗಲೀ ಜಾನನ ಸುವಾರ್ತೆಯಾಗಲೀ ಸ್ತ್ರೀಯರ ಮಹತ್ವವನ್ನು ಚರ್ಚಿಸುವುದು ಅಲ್ಲಿಯ ಧ್ಯೇಯವಲ್ಲ, ಆದರೆ, ತಂದೆಯವರು ತಮ್ಮ ಪುಸ್ತಕದಲ್ಲಿ ಸ್ತ್ರೀಯರಿಗೆ ಸಾಕಷ್ಟು ಮಹತ್ವ ಕೊಟ್ಟಿರುವುದನ್ನಂತೂ ಗಮನಿಸಬಹುದು.</p>
		<p>ಪುಸ್ತಕವನ್ನು ಸಾವಧಾನವಾಗಿ ಓದಿದರೆ (ನಾನು ಪ್ರಾಧ್ಯಾಪಕ ಸುಬ್ಬರಾಯರ ಉತ್ತಮವಾದ ಆಂಗ್ಲ ಅನುವಾದದ ಮೂಲಕ ಓದಿದೆ) 'ಇದು ಕೇವಲ ಜಾನನು ಬರೆದ ಸುವಾರ್ತೆಯ ಬಗ್ಗೆ ತಾರ್ಕಣೆಯಲ್ಲ, ಅಥವಾ ಹಿಂದು ಧರ್ಮದ ತಾತ್ವಿಕ ನಿಲವುಗಳ ಮತ್ತು ಕ್ರೈಸ್ತ ಮತದ ತಾತ್ವಿಕ ನಿಲವುಗಳ ನಡುವಿನ ಸಮಾನಾಂತರತೆಯನ್ನು ಗುರುತಿಸುವ ಯತ್ನ ಮಾತ್ರವೂ ಅಲ್ಲ, ಇದೊಂದು ಧ್ಯಾನ, ಮಾನವ ಮತ್ತು ಭಗವಂತನ ನಡುವಿನ ಸಂಬಂಧಗಳ ಬಗ್ಗೆ ಒಂದು ಚಿಂತನೆ' ಎಂಬುದು ಮನದಟ್ಟಾಗುತ್ತದೆ.</p>
		<p>"ಜಾನ್ ಸುಮಾರು ಮೂರು ವರ್ಷಗಳ ಕಾಲ ಯೇಸುವಿನ ಹತ್ತಿರದ ಒಡನಾಡಿಯಾಗಿದ್ದ, ಯೇಸುವಿನ ಸರಳ ಜೀವನಶೈಲಿ, ಆತನ ಪವಾಡಗಳು, ನೋವು, ನಗುತ್ತ ಕಷ್ಟಗಳನ್ನೆದುರಿಸುವ ಸೈರಣೆ, ಶಿಲುಬೆಯ ಮೇಲೆ ಅವನು ಎದುರಿಸುವ ಮೃತ್ಯು, ಮೂರನೆಯ ದಿನ ಮತ್ತೆ ಹಿಂದಿರುಗಿದ ಜೀವ, ಇವನ್ನೆಲ್ಲ ಕಣ್ಣಾರೆ ಕಂಡವನು. ಬೈಬಲ್ಲಿನಲ್ಲಿ ಬರುವ 'ಮಾನವನು ದೇವನಾಗಲು, ದೇವನು ಮಾನವನಾದ' ಮುಂತಾದ ವಾಕ್ಯಗಳು ಜಾನನ ಪಾಲಿಗೆ ಶಾಂತಿ-ಸಮಾಧಾನಗಳ ನೆಲೆಯಾಗಿತ್ತು."</p>
		<p>"ಮಾನವ ಸ್ವಭಾವ ಮೂಲತಃ ದೈವಿಕವಾದದ್ದು, ಅದರ ಏಕೈಕ ಉದ್ದೇಶವೇ ದೈವಿಕತೆಯನ್ನು ಪಡೆಯುವುದು. ಆದ್ದರಿಂದ ದೈವಸಾಕ್ಷಾತ್ಕಾರವೇ ವೇದಾಂತದ (ಉಪನಿಷತ್ತುಗಳ) ಪರಮೋದ್ದೇಶ."</p>
		<p>ತಂದೆಯವರೊಡನೆ ನಾನು ಅವರ ಜೀವನದ ಕೊನೆಕೊನೆಯಲ್ಲಿ ನಡೆಸಿದ ಒಂದು ಸಂಭಾಷಣೆ ನನಗಿನ್ನೂ ನೆನಪಿದೆ; ಅದು 'ನಾವು ಸ್ಮಾರ್ತರು' ಎಂಬ ವಿಷಯ. ಹಿಂದು ಧರ್ಮದ ಅನುಯಾಯಿಗಳಲ್ಲಿ ಗಣನೆಗೆ ಬರುವ ಬಹು ಮುಖ್ಯ ಅಂಶಗಳಲ್ಲಿ, ಸ್ಮಾರ್ತರು ಮತ್ತು ವೈಷ್ಣವರ ನಡುವಣ ಆತ್ಮ-ಪರಮಾತ್ಮಗಳ ಏಕತೆ/ಭಿನ್ನತೆಗಳ ತಾತ್ವಿಕ ಭೇದವೂ ಒಂದು. ಮಾನವ ಮತ್ತು ಭಗವಂತನ ನಡುವೆ ಇರುವ ಸಂಬಂಧವನ್ನು ಗ್ರಹಿಸುವ ತಾತ್ವಿಕ ವಿಷಯ ಇದು. ವೈಷ್ಣವರು ಭಗವಂತ ಮಾನವನಿಗಿಂತ ಭಿನ್ನವೆಂದು ನಂಬುವವರು, ಭಗವಂತನನ್ನು ದೂರದಿಂದ ಪೂಜಿಸಿ ಆದರಿಸುವವರು; ಸ್ಮಾರ್ತರ ದೃಷ್ಟಿಯಲ್ಲಾದರೋ ಮನುಷ್ಯ ಭಗವಂತನೊಂದಿಗೆ ಒಂದಾಗಿ ಇರುವವವನು. ಈ ವಿಷಯದಲ್ಲಿ ತಂದೆಯವರು ತುಂಬಾ ಗಾಢವಾದ ನಂಬಿಕೆಯುಳ್ಳವರಾಗಿದ್ದರು. ಇದನ್ನೇ "ಅಹಂ ಬ್ರಹ್ಮಾಸ್ಮಿ" ಎಂಬ ಮಹಾವಾಕ್ಯದ ಸಹಾಯದಿಂದ ಸ್ಮಾರ್ತರು ತರ್ಕಿಸುವುದು. ತಂದೆಯವರು ಯಾವಾಗಲೂ ಪೂಜೆ ಪುನಸ್ಕಾರಗಳನ್ನು ಸರಳವಾಗಿ, ವೃಥಾ ದುಂದು ವೆಚ್ಚಮಾಡದೇ ನಡೆಸಬೇಕೆಂದು ಹೇಳುತ್ತಿದ್ದರು, ಒಂದಿಷ್ಟು, ಹೂವು, ಹಣ್ಣು, ಹೃತ್ಪೂರ್ವಕ ಪ್ರಾರ್ಥನೆ, ಧ್ಯಾನ ಮತ್ತು ಭಗವಂತನೊಂದಿಗೆ ಆತ್ಮೀಯ ಸಂಭಾಷಣೆ ನಡೆದಾಗಲೇ ಅದು ಪೂಜೆ ಎನ್ನಿಸಿಕೊಳ್ಳುವುದು.</p>
		<p>ಈ ಪುಸ್ತಕ ಹಲವಾರು ವಿಷಯಗಳನ್ನು ಒಳಗೊಂಡಿದೆ, ಯೆಹೂದ್ಯ ಪಂಥಗಳೊಂದಿಗೆ ನಡೆಯುವ ವಾಗ್ವಾದಗಳು, ಬೆಟ್ಟದ ಮೇಲಿನ ಉಪನ್ಯಾಸ, ಯೇಸುವಿನ ಪವಾಡಗಳು, ಮುಂತಾದವು. ಆದರೆ, ಈ ಮುನ್ನುಡಿಯನ್ನು ಬರೆಯ ಹೊರಟ ನಂತರವೇ ನನಗೆ ಮನದಟ್ಟಾಗುತ್ತಿರುವ ವಿಷಯವೆಂದರೆ, ಈ ಪುಸ್ತಕ ತಂದೆಯವರ ಸತ್ಯದ ಹುಡುಕಾಟವೇ ಆಗಿದೆ. ಆದು ಅವರ ಜೀವನದ ಅತಿ ದೊಡ್ಡ ಪಾಲಾಗಿತ್ತು; ನಮ್ಮ ಇಡೀ ಕುಟುಂಬದ ಬಗ್ಗೆಯೂ ಹೇಳಬಹುದಾದ ಮಾತು ಅದು. ನಾನಾಗಲೀ ನನ್ನ ತಂಗಿಯಾಗಲೀ ನಿಜವನ್ನಾಡದೇ ಸುಳ್ಳಾಡಿದ್ದನ್ನು ಅತ್ಯಂತ ಘೊರ ಅಪರಾಧವೆಂಬಂತೆ ಪರಿಗಣಿಸಲಾಗುತ್ತಿತ್ತು. ಅಮೆರಿಕದಲ್ಲಿದ್ದಾಗ, ನಮ್ಮ ತಂದೆತಾಯಿಗಳು ಪ್ರತಿ ವರ್ಷ ಸತ್ಯನಾರಾಯಣ ಪೂಜೆಯನ್ನು ಮಾಡುತ್ತಿದ್ದರು. ಈ ಪೂಜೆ ಹಿಂದುಗಳಲ್ಲಿ 'ದೇವರು ಎಂದರೆ ಸತ್ಯ, ಸತ್ಯವೆಂದರೆ ದೇವರು' ಎಂಬ ನಂಬಿಕೆಯನ್ನು ದೃಢಪಡಿಸುವ ಪೂಜೆ. ಈ ಪುಸ್ತಕದಲ್ಲೂ ಜಾನನ ಸುವಾರ್ತೆಯಲ್ಲೂ ತಂದೆಯವರು ಇದೇ ಸಂದೇಶವನ್ನೇ ಕಂಡಿದ್ದಾರೆ. "ಸತ್ಯವೇ ದೇವರು, ದೇವರೇ ಸತ್ಯ". ಹಾಗಿದ್ದರೆ ಈ ತರ್ಕ ನಮ್ಮನ್ನು ಎಲ್ಲಿಗೆ ತಂದು ನಿಲ್ಲಿಸುತ್ತದೆ ಎಂದು ನಾನು ಕೇಳಬಯಸುತ್ತೇನೆ. ಮನುಷ್ಯನೇ ದೇವರು, ದೇವರೇ ಮನುಷ್ಯ, ದೇವರೇ ಸತ್ಯ, ಸತ್ಯವೇ ದೇವರು; ಹಾಗೆಂದಮೇಲೆ, ಮನುಷ್ಯನೇ ಸತ್ಯವಲ್ಲವೇ?</p>
		<p>ಖೇದದ ವಿಷಯವೆಂದರೆ, ಈ ಪ್ರಶ್ನೆಯನ್ನು ನಾನು ತಂದೆಯವರನ್ನು ಕೇಳಲಾರೆ. ಪ್ರಾಯಶಃ, ಈ ಪ್ರಶ್ನೆಯನ್ನು ನಮಗೆ ನಾವೇ ಕೇಳಿಕೊಂಡು ಜವಾಬನ್ನು ಹುಡುಕಬೇಕು.</p>
		<p>ಡಿಸೆಂಬರ್ ೧, ೨೦೧೨</p>
		<p class="quote-author"><strong>-ನಂದಿನಿ ಹರಿಹರೇಶ್ವರ</strong><br />ವಾಷಿಂಗ್‍ಟನ್ ಡಿಸಿ, ಯುಎಸ್‍ಎ</p>
	</section>
</body>
</html>
