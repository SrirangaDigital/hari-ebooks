<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-029">
		<h1 class="level1-title" epub:type="title"><span class="num">೨೯ ::</span> ಅಭಿವ್ಯಕ್ತಿಯ ತೊಡಕು</h1>
		<p>ಜಾನ್ ಬಳಸುವ ಪ್ರಶ್ನೋತ್ತರ ಬ್ರಹ್ಮೋದ್ಯದಲ್ಲಿ<sup><a epub:type="noteref" href="999-aside.xhtml#id-029-01">೧</a></sup> ಒಂದು ತೊಡಕು ಎದುರಾಗುವುದು ಸಾಮಾನ್ಯ: ಈ ಬಗೆಯ ಸಂವಾದದಲ್ಲಿ ಹೇಳುವವರ ಮತ್ತು ಕೇಳುವವರ ಬುದ್ಧಿಮಟ್ಟ ಬೇರೆ ಬೇರೆ ಸ್ತರಗಳಲ್ಲಿ ಇರುವ ಸಂಭವವೇ ಹೆಚ್ಚು. ವಿಶೇಷವಾದ ಒಂದು ವಿಚಾರವನ್ನ ವಿಶಿಷ್ಟ ಪದಗಳನ್ನು ಬಳಸಿ ಬೋಧಕ ಹೇಳಬಹುದು. ಆ ಪದಗಳ ಅದೇ ಅರ್ಥವನ್ನ ಕೇಳುಗನು ಗ್ರಹಿಸದೆ ಹೋದರೆ ಗೊಂದಲ ಕಟ್ಟಿಟ್ಟ ಕಗ್ಗಂಟು.</p>
		<p>ಶ್ರೋತೃಗಳು ದಡ್ದರೆಂದು ಯಾರೂ ಹೇಳುತ್ತಿಲ್ಲ. ಕೆಲವರು ವೈಚಾರಿಕ ಮಾತುಕತೆಗೆ ಸರಿಯಾಗಿ ಸ್ಪಂದಿಸದವರು, ವಾಚ್ಯಾರ್ಥದ ಪರಿಮಿತಿಯಿಂದ ಹೊರಬರಲಾಗದವರು, ಎಂದಷ್ಟೇ ಅವರ ಬಗ್ಗೆ ಅನುಕಂಪ. ತತ್ತ್ವಪದಗಳನ್ನು ಕೇಳಿದಾಗ ಜನರು ತಲೆತುರಿಸಿಕೊಳ್ಳುವುದಿಲ್ಲವೇ, ಹಾಗೆ. ಜಾನ್‍ನ ಸುವಾರ್ತೆಯಲ್ಲಿ ಈ ಬಗೆಯ ಸಮಾನಾರ್ಥಕ ಸೂಕ್ಷ್ಮವ್ಯತ್ಯಾಸದ ಹಲವು ಜಟಿಲ ಪದಗಳನ್ನ ಬೇಕೆಂದೇ ಜಾನ್ ಮೂಲದಲ್ಲಿ ನಡೆದಾಡಿಸಿರುವುದನ್ನ ನಾವು ಕಾಣುತ್ತೇವೆ.</p>
		<p>ಗ್ರೀಕ್ ಭಾಷೆಯಿಂದ ಬೇರೆ ಬೇರೆ ಭಾಷೆಗಳಿಗೆ (ಇಂಗ್ಲಿಷ್‍ಗೂ ಸಹ) ಸುವಾರ್ತೆ ಅನುವಾದಿಸುವಾಗ ಎಚ್ಚರವಹಿಸದಿದ್ದರೆ ಈ ಜಟಿಲತೆ ಇನ್ನೂ ಉಲ್ಬಣಿಸುತ್ತೆ.<sup><a epub:type="noteref" href="999-aside.xhtml#id-029-02">೨</a></sup> ಸಂವಾದ ನಡೆದಾಗ ಕೇಳುಗರು ಸಹಜವಾಗಿಯೇ ತಪ್ಪಾಗಿ ಅರ್ಥಮಾಡಿಕೊಂಡ, ಈ ಬಗೆಯ ಸಂದಿಗ್ಧಾರ್ಥದ (ಅ್ಯಂಬಿಗ್ಯುಯಸ್) ನಲವತ್ತಾರು ಪದಗಳನ್ನು ಬೈಬಲ್‍ನ ವಿದ್ವಾಂಸರುಗಳು ಪತ್ತೆಹಚ್ಚಿದ್ದಾರೆ.<sup><a epub:type="noteref" href="999-aside.xhtml#id-029-03">೩</a></sup></p>
		<p>ಒಂದೆರಡು ಉದಾಹರಣೆಗಳು: ಯೇಸು ಅತ್ತನೇ: ಕೆಲವರು ಅಳುತ್ತಾರೆ, ಕೆಲವರು ರೋದಿಸುತ್ತಾರೆ, ಇನ್ನೂ ಕೆಲವರು ವಿಲಾಪ ಮಾಡುತ್ತಾರೆ (ಗ್ರೀಕ್‍ನಲ್ಲಿ <em>ಕ್ಲೈವೋ</em>), ಇಲ್ಲಿ<sup><a epub:type="noteref" href="999-aside.xhtml#id-029-04">೪</a></sup> ಯೇಸುದೇವರು ದುಃಖತಪ್ತನಾಗಿ ಕಣ್ಣೀರಿಡುತ್ತಾನೆ ಅಷ್ಟೇ (ಗ್ರೀಕ್‍ನಲ್ಲಿ ಇದು <em>ದಕೃವೋ</em>). ಲಜ಼ರಸ್‍ನ ಪ್ರಸಂಗದಲ್ಲೂ ಮತ್ತು ಬೇರೆಡೆಗಳಲ್ಲೂ ಕೋಪಗೊಂಡಾಗಲೂ ಅಷ್ಟೆ ಉಸಿರೆಳೆದುಕೊಂಡು ಬಿಟ್ಟು ಬುಸುಗುಟ್ಟುತ್ತಾನೆ, (ಗ್ರೀಕ್‍ನಲ್ಲಿ <em>ಎಂಬ್ರಿಮಾಓಮೈನ್</em>ಎಂದಾಗ ಕುದುರೆ ಉಸಿರಾಡುವಾಗ ಬುಸು ಗುಟ್ಟುವುದು ಅಂತ). ಸಾಮಾನ್ಯರಾದರೆ ಕೋಪದಿಂದ ಕಿರುಚಾಡುತ್ತಾರೆ (ಗ್ರೀಕ್‍ನಲ್ಲಿ <em>ಚೊಲಾವೊ</em>); ಆದರೆ ಯೇಸು ಕೋಪಗೊಂಡಾಗಲೂ ನುಂಗಿಕೊಳ್ಳುತ್ತಾನೆಯೇ ಹೊರತು,<sup><a epub:type="noteref" href="999-aside.xhtml#id-029-05">೫</a></sup> ಗಾಂಭೀರ್ಯವನ್ನು ಕಳೆದುಕೊಳ್ಳುವುದಿಲ್ಲ. ವೈದಿಕ ವಾಙ್ಮಯದಲ್ಲಿ 'ರುದ್ರ'ಪದವಿಲ್ಲವೇ,<sup><a epub:type="noteref" href="999-aside.xhtml#id-029-06">೬</a></sup> ಹಾಗೆ. ಹಳೆಯ ಒಡಂಬಡಿಕೆ ಯಲ್ಲಿ<sup><a epub:type="noteref" href="999-aside.xhtml#id-029-07">೭</a></sup> ದೇವರಿಗೆ ಕೋಪ ಬಂದಾಗ ಬಣ್ಣಿಸುವ ಪದ ಇದು. ಯೇಸುವಿನ ಸಿಟ್ಟನ್ನು ಚಿತ್ರಿಸಲು ಪ್ರಜ್ಞಾಪೂರ್ವಕವಾಗಿ ಜಾನ್ ಈ ಪದವನ್ನ ದುಡಿಸಿಕೊಳ್ಳುತ್ತಾನೆ.</p>
	</section>
</body>
</html>

