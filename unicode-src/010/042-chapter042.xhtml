<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-042">
		<h1 class="level1-title" epub:type="title"><span class="num">೪೨ ::</span>  ಮನುಕುಲೋದ್ಧಾರಕ</h1>
		<p>ಈ ಭೂಮಿಯ ಮೆಲೆ ಬೇರೆ ಬೇರೆ ಮೂಲೆಗಳಲ್ಲಿ, ಬೇರೆ ಬೇರೆ ಕಾಲಗಳಲ್ಲಿ ಅವತರಿಸಿ, ಜನರನ್ನು ಉದ್ಧರಿಸಿದ ಪುರುಷೋತ್ತಮರ ಕತೆಗಳನ್ನ ನಾವು ಕೇಳಿಬಲ್ಲೆವು. ಈ ಜಗದೋದ್ಧಾರಕರು ಕಲ್ಪನೆಯ ಕೂಸಾಗಿರಬಹುದು, ಜನರ ನಂಬಿಕೆಯ ಪೌರಾಣಿಕ ಮಹಾಪುರುಷರಾಗಿರಬಹುದು, ಇಲ್ಲವೇ ಐತಿಹಾಸಿಕ ವ್ಯಕ್ತಿಗಳೂ<sup><a epub:type="noteref" href="999-aside.xhtml#id-042-01">೧</a></sup> ಆಗಿರಬಹುದು. ಐತಿಹಾಸಿಕ ವ್ಯಕ್ತಿಗಳಾಗಿದ್ದರೂ ಅವರ ಸುತ್ತ ಮುತ್ತ ಏನೋ ಒಂದು ಅಮಾನುಷ ಅಪೌರುಷೇಯ ಪ್ರತಿಭೆಯ ಪ್ರಭಾವಳಿಯನ್ನ ಅನುಯಾಯಿಗಳು ಹೆಣೆದು, ಉತ್ಪ್ರೇಕ್ಷಿಸಿ, ಸಿಂಗರಿಸಿರಲೂ ಬಹುದು. ಕಾಲಕಾಲಕ್ಕೆ ಸಂಶೋಧಕರ ಅವಿರತ ಶ್ರಮದ ಫಲವಾಗಿ ಹೊಸಬೆಳಕು ಕಗ್ಗತ್ತಲೆಯ ಗವಿಗಳ ಮೇಲೆ ಬಿದ್ದು, ಒಂದು ಅಂದಾಜಿನ ನಿಜಸ್ವರೂಪ ಗೋಚರಿಸಲೂ ಬಹುದು.</p>
		<p>ಇವು ಏನೇ ಇರಲಿ, ಜನ ಒಪ್ಪಿದ ಆ ಮಹಾಪುರುಷರ ಹೆಸರಿನಲ್ಲಿ ತಲೆತಲಾಂತರದಿಂದ ಚಲಾವಣೆಯಲ್ಲಿರುವ ದೃಷ್ಟಾಂತಗಳು, ಪವಾಡಗಳು, ಸಂದೇಶಗಳು, ಹಿತವಚನಗಳು, ಜಾಣ್ಣುಡಿಗಳು ಕೆಳಗೆ ಬೀಳುತ್ತಿರುವ ಹಲವರನ್ನು ಕೈಹಿಡಿದು ಮೇಲಕ್ಕೆ ಎತ್ತಿರುವುದು ಸತ್ಯ; ಸರಿದಾರಿಯಲ್ಲಿ ಕೈ ಹಿಡಿದು ನಡೆಸಿಕೊಂಡು ಹೋಗಿರುವುದೂ ಸತ್ಯ; ಮತ್ತು ನೆಮ್ಮದಿಯ ಬಾಳಿಗೆ ದಾರಿದೀವಿಗೆ ಆಗಿರುವುದೂ ಸತ್ಯ. ಈ ಕಾರಣಕ್ಕಾಗಿಯೇ ಇವರೆಲ್ಲರನ್ನು ಮನುಕುಲೋದ್ಧಾರಕ ರೆಂದು ನಾವು ಗುರುತಿಸುವುದು, ಕೊಂಡಾಡಿ ಗೌರವಿಸುವುದು, ಆದಷ್ಟು ಅನುಕರಿಸುವುದು.</p>
		<p>ಈ ಬೆರಗಿನ ವೇದಿಕೆಯ ಮೇಲೆ ರಾರಾಜಿಸುತ್ತಿರುವ ಪುಣ್ಯಜೀವಿಗಳಲ್ಲಿ ರಾಮ<sup><a epub:type="noteref" href="999-aside.xhtml#id-042-02">೨</a></sup>, ಕೃಷ್ಣ, ಬುದ್ಧ, ಸಾಕ್ರಟಿಸ್, ಜಾ಼ರತುಷ್ಟ್ರ, ಬಸವಣ್ಣ, ಗುರುನಾನಕ್, ಮಹಮದ್ ಪೈಗಂಬರ್, ಗಾಂಧಿ ಮುಂತಾದವರು ಮುಖ್ಯರು. ಇವರೆಲ್ಲರ ಮಧ್ಯೆ ವಿರಾಜಮಾನವಾಗಿರುವ ಇನ್ನೊಂದು ಬೆಳಕೆಂದರೆ ಅದೇ ಯೇಸು.</p>
		<p>ಈ ಮಹಾತ್ಮರುಗಳ ಜೀವನ ಪ್ರಗಾಥೆಯ ಮೇಲೆ ಕಣ್ಣಾಡಿಸಿದಾಗ, ಪ್ರವಾದಿಗಳ ಚಿಂತನೆಗಳನ್ನು ಅಧ್ಯಯನ ಮಾಡಿದಾಗ ನಮಗೆ ಹಲವಾರು ಸಾಮ್ಯ, ವೈಷಮ್ಯಗಳು ಎದುರಾಗುತ್ತವೆ; ಸಾಮ್ಯಗಳು ಸೋಜಿಗವನ್ನು ಉಂಟುಮಾಡುತ್ತದೆ. ವೈರುಧ್ಯಗಳು ದೇಶ-ಕಾಲದ ಹಿಡಿತಕ್ಕೆ ಒಳಪಟ್ಟವು. ಮೊದಲು ಕೃಷ್ಣ ಮತ್ತು ಯೇಸು ಅವರಿಬ್ಬರನ್ನು ಬಳಿಗೆ ಬರಮಾಡಿಕೊಳ್ಳೋಣ.<sup><a epub:type="noteref" href="999-aside.xhtml#id-042-03">೩</a></sup></p>
		<section class="level2 numbered" id="id-042.1">
			<h2 class="level2-title" epub:type="title">ಯೇಸು ಮತ್ತು ಕೃಷ್ಣ:</h2>
			<p>ಇಬ್ಬರೂ ಮಾನವ ಜನ್ಮವನ್ನೆತ್ತಿದಾಗ, ಅವರಾಡಿದ ಲೀಲಾ ನಾಟಕದ ಅಂಕಗಳಲ್ಲಿ ಲೋಕದ ಜನರಿಗಾಗಿ ಬಳಲಿದರು, ನೋವುಂಡರು. ಸಾಮಾನ್ಯರಂತೆ ಹುಟ್ಟಿ, ಸಾಮಾನ್ಯರಂತೆ ಬೆಳೆದು, ನುಡಿದಂತೆ ನಡೆದು, ಒಳ್ಳಿತನ್ನೇ ಹೊಳೆದು, ಎತ್ತರಕ್ಕೆ ಏರಿದರು. ಅವರಿಬ್ಬರದೂ ಅವತರಣಕ್ಕಿಂತ ಉತ್ಥಾನವೇ ನಮಗೆ ಮುಖ್ಯವಾದದ್ದು.<sup><a epub:type="noteref" href="999-aside.xhtml#id-042-04">೪</a></sup> ಶುಭಜನನಕ್ಕೆ ಒಬ್ಬರಿಗೆ ಕಡುಗತ್ತಲೆಯ ಸೆರೆಮನೆಯ ಕೋಣೆಯ ಮೂಲೆಯೇ ಸುಖತಾಣವೆನಿಸಿದರೆ, ಕಸ ಕಡ್ಡಿಗಳ ನಡುವಣ ಕುರಿ ಮಂದೆಯ ಗೋದಲೆಯೇ ಇನ್ನೊಬ್ಬರಿಗೆ ಹಿತವಾಯ್ತು<sup><a epub:type="noteref" href="999-aside.xhtml#id-042-05">೫</a></sup></p>
			<p>ಈಗತಾನೇ ಹುಟ್ಟಿದ ಹತ್ತುದಿನದ್ದಾದರೂ ಆ ಹಸುಗೂಸುಗಳನ್ನೆಲ್ಲ ಕೊಂದುಬಿಡುವ ರಾಜಾಜ್ಞೆಗೆ ತಳಮಳಗೊಳ್ಳುತ್ತಾನೆ ಒಬ್ಬನ ತಂದೆ; ಎರಡು ವರ್ಷದೊಳಗಿನ ಮಕ್ಕಳೆಲ್ಲರನ್ನು ಹಿಡಿದೊಯ್ದು ಕೊಂದು ಬಿಡಲು ಘೋಷಿಸಿದ್ದ ರಾಜಾಜ್ಞೆಯಿಂದ ತಪ್ಪಿಸಿಕೊಳ್ಳಲು ಇನ್ನೊಬ್ಬನ ತಂದೆ ಯೋಜಿಸುತ್ತಾನೆ.<sup><a epub:type="noteref" href="999-aside.xhtml#id-042-06">೬</a></sup></p>
			<p>ಆಳುವ ರಕ್ಕಸನ ಕ್ರೌರ್ಯಕ್ಕೆ ಬೆದರಿ, ಶಿಶುವಾಗಿದ್ದ ಇವನನ್ನ ಕೊಂಡೊಯ್ದು, ಯಮುನೆಯನ್ನ ಈಸಿ ದಾಟಿ, ಆ ದಡಕ್ಕೆ ಸುರಕ್ಷಿತ ಜಾಗವೊಂದಕ್ಕೆ ತಲುಪಿಸುವ ಸಾಹಸವನ್ನ ಒಬ್ಬನ ತಂದೆ ಮಾಡಿದ; ಆಳುವ ಅರಸನೇ ಕೊಂದು ಹಾಕಿಯಾನೆಂಬ ಭಯಕ್ಕೆ ಮಣಿದು, ಶಿಶುವಿನ ತಲೆ ಕಾಯಲು ದೂರದ ಈಜಿಪ್ಟಿನತ್ತ ಅವನನ್ನು ಕೊಂಡೊಯ್ಯುವ ಪ್ರಮೇಯ ಇನ್ನೊಬ್ಬನ ತಂದೆಗಾಯ್ತು.<sup><a epub:type="noteref" href="999-aside.xhtml#id-042-07">೭</a></sup></p>
			<p>ಕೊಳಲ ನುಡಿಸಿ, ಪಶುಗಳನ್ನೂ ಹಸುವಿನ ಮನಸ್ಸಿನ ಮುಗುದೆಯರನ್ನೂ ಹಳ್ಳಿಗರನ್ನೂ ಹುಲ್ಲುಗಾವಲುಗಳಲ್ಲಿ ಒಬ್ಬ ತಣಿಸಿದ, ಕುಣಿಸಿದ; ತಂದೆಯೊಡನೆ ಬಡಗಿಯ ಹಿಡಿ ಹಿಡಿದು, ಶ್ರದ್ಧೆಯಿಂದ ದುಡಿದು, ನೆರೆಹೊರೆಯ ಜೊತೆ ಹಿಡಿದು, ಸಹಾಯ ನೀಡುವ ನಡೆ ನಡೆದು ಇನ್ನೊಬ್ಬನು ಕಾಯಕದಲ್ಲಿ ಕೈಲಾಸ ತೋರಿದ. ಜರಾಸಂಧನಂಥ ದುರುಳನ ಬಾಧೆ ತಾಳಲಾರದೆ ಹುಟ್ಟೂರು ಮಥುರೆಯನ್ನು ಬಿಟ್ಟು, ದೂರದ ದ್ವಾರಕೆಯನ್ನು ವಾಸಕ್ಕಾಗಿ ಆರಿಸಿಕೊಂಡವ ಒಬ್ಬನಾದರೆ, ತೌರಿಗೆ ಹಿಂತಿರುಗಲಾರದೆ ಈಜಿಪ್ಟ್‍ನಲ್ಲೇ ಶೈಶವವನ್ನ ಕಳೆಯುವಂತಾಯ್ತು ಇನ್ನೊಬ್ಬನಿಗೆ.<sup><a epub:type="noteref" href="999-aside.xhtml#id-042-08">೮</a></sup> ಅವನೇ ಹೇಳುತ್ತಾನೆ:</p>
			<p class="verse">ನರಿಗಳಿಗೆ ಬಿಲಗಳಿವೆ, ಕುರಿಗಳಿಗೆ ರೊಪ್ಪವಿದೆ,<br />ದನಗಳಿಗೆ ದೊಡ್ಡಿ ಹಟ್ಟಿ ಕೊಟ್ಟಿಗೆಗಳಿವೆಯೋ;<br />ಗೂಡು ಪೊಟರೆಗಳಿವೆ ಹಕ್ಕಿಪಕ್ಕಿಯ ಮರಿಗೆ,<br />ದೇವಪುತ್ರನಿಗೆಲ್ಲೂ ತಂಗಲೆನೆ ತಾಣ ಕಾಣುತ್ತಿಲ್ಲ;<br />ಉಳಿಯಲೆನೆ ಸೂರು ಮಾಡೊಂದಿಲ್ಲ, ಇಲ್ಲವಲ್ಲ!<sup><a epub:type="noteref" href="999-aside.xhtml#id-042-09">೯</a></sup></p>
			<p>ಗೋಪಿಕೆಯರ ನಿವ್ರ್ಯಾಜ ಪ್ರೇಮದ ಉತ್ಕಟತೆಯ ಬಿಗಿಪಟ್ಟಿನ ತೋಳ್‍ಬಂಧದ ಬಂದಿಯಾಗಿದ್ದ ಒಬ್ಬ; ಪರಿಮಳದ್ರವ್ಯಗಳಿಂದ ಪೂಜಿಸಿ, ತನ್ನ ಕೇಶರಾಶಿಯಿಂದ ಒರೆಸಿದ ಚರಣಕಮಲಗಳಿಗೆ ಮುತ್ತಿಟ್ಟ ಮೇರಿ ಮಗ್ದಲಿನಾಳ ಲಾಲನೆಯ ಪ್ರೇಮದ ಮುತ್ತುಗಳು ಇನ್ನೊಬ್ಬನನ್ನು ಅಷ್ಟೇ ಬಿಗಿಯಾಗಿ ಕಟ್ಟಿಹಾಕಿದ್ದವು.<sup><a epub:type="noteref" href="999-aside.xhtml#id-042-10">೧೦</a></sup></p>
			<p>ಮಹಾಸಮರ ಸೆಣೆಯುವ ಮುನ್ನ, ಸಂಧಾನಕ್ಕೆ ಹೋದ ಸಂದರ್ಭದಲ್ಲಿ, ಒಲಿದವರನುಜ್ಜೀವಿಸುವ ಸ್ವಭಾವದ ಮುರವೈರಿಗೆ, ಕುರುರಾಯ ಇತ್ತ ಬಳುವಳಿಯೆಂದರೆ ಹೆಡೆಮುರಿಯ ಕಟ್ಟುಗಳ ಕೇಯೂರ; ನಿಷ್ಪಕ್ಷಪಾತದ ವಿಚಾರಣೆ ನಡೆಸಬೇಕಾಗಿದ್ದ ಆಳುವ ಅರಸನ ಕಡೆಯಿಂದ ಯೇಸುವಿಗೆ ದೊರೆತ ಬಳುವಳಿ ಏನು? ಒಂದು ಮುಳ್ಳಿನ ಕಿರೀಟ ಧಾರಣೆ!<sup><a epub:type="noteref" href="999-aside.xhtml#id-042-11">೧೧</a></sup> ಅತ್ತ, ಬಿಲ್ಲಿನ ಹಬ್ಬದಲ್ಲಿ ಪಾಲ್ಗೊಳ್ಳಲು, ಸೋದರ ಮಾವನ ಅರಮನೆಗೆ ಕರೆದೊಯ್ಯಲು ರಥವೇನೋ ಬಂದಿತ್ತು, ಆದರೆ, ಗೋಪಾಲ ಹತ್ತಿ ಹೋದದ್ದು ಅದನ್ನು ಹಿಂಬಾಲಿಸಿದ, ಹಾಲು ಮೊಸರಿನ ತುಪ್ಪದ ಗಡಿಗೆಗಳು ತುಂಬಿದ ಎತ್ತಿನ ಬಂಡಿಯಲ್ಲಿ ಗೆಳೆಯ ಗೊಲ್ಲರ ತಂಡದೊಡನೆ; ಇತ್ತ ಮರಿಗತ್ತೆಯ ಮೇಲೆ ನಡೆದಿತ್ತು ದೇವಪುತ್ರನ ಮೆರವಣಿಗೆ.<sup><a epub:type="noteref" href="999-aside.xhtml#id-042-12">೧೨</a></sup></p>
			<p>ಹಿಂದೆ ತನ್ನ ಸಹಾಯವನ್ನು ಪಡೆದು ನಿರಾಳವಾಗಿ ಉಸಿರಾಡು ವಂತಾಗಿದ್ದರೂ ಅದನೆಲ್ಲ ಮರೆತು ಕೃಷ್ಣನಿಗೆ ಎರಡು ಬಗೆದವರಿಗೇನು ಕಡಿಮೆಯಿರಲಿಲ್ಲ, ಬೇಕಾದರೆ ಸ್ಯಮಂತಕ ಮಣಿಯ ಉಪಾಖ್ಯಾನವನ್ನು ನೆನಪಿಸಿಕೊಳ್ಳಿ; ಕೊನೆಯ ದಿನಗಳ ಸನಿಹದಲ್ಲಿ, ಯೇಸುವಿಗೆ ಮುತ್ತಿಟ್ಟು ಹಂತಕರಿಗೆ ಪರಿಚಯಿಸಿದವನು ಬೇರೆ ಯಾರಲ್ಲ, ಯೇಸುವಿನ ಆಪ್ತ ಶಿಷ್ಯನೊಬ್ಬನೇ.<sup><a epub:type="noteref" href="999-aside.xhtml#id-042-13">೧೩</a></sup></p>
			<p>ಕಡುಬಡವನಾದರೇನಂತೆ ಕುಚೇಲ ನೆಚ್ಚಿನ ಗೆಳೆಯ ತಾನೆ. ಆ ಸುದಾಮನಿತ್ತ ಅವಲಕ್ಕಿಯ ಪಾರಣೆಯೇ ಇವನಿಗೆ ಮೃಷ್ಟಾನ್ನ ಭೋಜನ; ರಾಜವೈಭೋಗಗಳ ಅರಮನೆಯನ್ನು ಧಿಕ್ಕರಿಸಿ ರಾಜದೂತ ಹೋಗುವುದು ತನ್ನನ್ನು ಗೌರವದಿಂದ ಕಾಣುವ ದಾಸೀಪುತ್ರನ ವಿದುರನ ಮನೆಗೆ; ಅಲ್ಲಿ ಅವನಿಂದ ಪಡೆದು ನೀರು ಕುಡಿದು ತೇಗಿದಂತೆಯೇ, ಇಲ್ಲಿ ನೀರಡಿಕೆಯಾದಾಗ ಬೇಡಿ ಕಾಡಿಕೊಂಡು ಕುಡಿದು ತಣಿಯುವುದು ಅಸ್ಪೃಶ್ಯ ಸಮೇರಿಯಾದ ಹೆಂಗಸು ಕೊಟ್ಟ ಬಾವಿನೀರಿನಿಂದ.<sup><a epub:type="noteref" href="999-aside.xhtml#id-042-14">೧೪</a></sup></p>
			<p>ಅಲ್ಲಿ ದ್ರೌಪದಿಯ ಆರ್ತದನಿಯ ಕೂಗಿಗೆ ಕರಗಿದ ಎದೆಯವನೇ, ಇಲ್ಲಿ ಲಜಾ಼ರಸ್‍ನಿಗಾಗಿ ಮಾರ್ಥಳ ಕರೆಗೆ ಓಗೊಟ್ಟು ತ್ವರೆಯಿಂದ ಬಂದವ. ಧರ್ಮಜನ ರಾಜಸೂಯ ಯಾಗಾರ್ಥವಾಗಿ ಬಂದ ಋತ್ವಿಕರ ಪಾದಪ್ರಕ್ಷಾಳನ ವನ್ನೇನೂ ಮಾಡಿದ ಆದರೆ ಸಮರದಲ್ಲಿ ಸಖ ಅರ್ಜುನ ಬಿಟ್ಟ ಕೂರಂಬುಗಳ ಪೆಟ್ಟಿಯಿಂದ ಭೀಷ್ಮನ ಎದೆಯಿಂದ ಚಿಮ್ಮುತ್ತಿದ್ದ ರಕ್ತವನ್ನ ಒರೆಸದೆ ಬಿಟ್ಟ ತಪ್ಪಿಗೇ ಇರಬೇಕು, ಇಲ್ಲಿ ತನ್ನ ಹನ್ನೆರಡು ಶಿಷ್ಯರ ಕಾಲ್ತೊಳೆದು ತನ್ನ ಮೇಲುವಸ್ತ್ರದಿಂದ ಒರೆಸಿದನೆ ನಮ್ಮ ಸದ್ಗುರು?<sup><a epub:type="noteref" href="999-aside.xhtml#id-042-15">೧೫</a></sup></p>
			<p>ಭಕ್ತಜನಾಶ್ರಯ, ಶಿಷ್ಟಜನ ಪರಿಪಾಲಕ, ಕಷ್ಟತಂದೊಡ್ಡುವವರನ್ನ ತಡೆಯುವವ, ಹಿತದ ಮಾತು ಕೇಳದಿದ್ದರೆ ಮುಗಿಸಿಯೂ ಬಿಡುವಾತ ಒಬ್ಬ; ನಂಬಿದವರನ್ನ ಕೈಹಿಡಿದೆತ್ತಿದವ, ನೊಂದವರ ಕಣ್ಣೀರನೊರಸಿದವ, ದಾರಿ ತಪ್ಪಿದವರ ತಪ್ಪನ್ನ ಮನಗಾಣಿಸಿ ಕೈಹಿಡಿದು ನಡೆಸಿದವ ಇನ್ನೊಬ್ಬ.</p>
			<p>ಕಾಡಿನಲ್ಲಿ ಬೇಡನೊಬ್ಬ ಬಿಟ್ಟ ಬಾಣದ ನೆಪವೇ ತನ್ನ ಅವತಾರದ ಕೊನೆಯ ಅಂಕಕ್ಕೆ ಪರದೆಯೆಳೆಯುವ ಸಂದರ್ಭದಲ್ಲಿ, ತನ್ನನ್ನು ಕೊಲ್ಲುವ ಉದ್ದೇಶವಿಲ್ಲದೇ ಬೇಟೆಯಾಟದ ಬಾಣ ಬಿಟ್ಟ ಆ ಬೇಡನನ್ನು ಹುಡುಕಿ, ಕರೆದು, ಕ್ಷಮಿಸಿದವ ಒಬ್ಬ; ''ತಾವೇನು ಮಾಡುತ್ತಿದ್ದೇವೆಂಬ ಅರಿವಿಲ್ಲದ ಮುಗ್ಧರು ಇವರು; ಪ್ರಭುವೇ ಇವರನ್ನು ಕ್ಷಮಿಸು'' ಎಂದು ತನ್ನನ್ನು ಕೊಲ್ಲ ಬಂದವರನ್ನೂ ಕ್ಷಮಿಸ ಹೊರಟ ದಯಾಸಿಂಧು ಇನ್ನೊಬ್ಬ.<sup><a epub:type="noteref" href="999-aside.xhtml#id-042-16">೧೬</a></sup></p>
			<p>ಅಲ್ಲಿ ಅವ ಯದುನಾಥ; ಇಲ್ಲಿ ಇವ ಯೂದನಾಥ! ಆ ದಿನಗಳೆರಡಿರಬಹುದು; ಆದರೆ, ಮೂಡಿದ ಭಾಸ್ಕರನೊಬ್ಬನೆ!!<sup><a epub:type="noteref" href="999-aside.xhtml#id-042-17">೧೭</a></sup></p>
		</section>
		<section class="level2 numbered" id="id-042.2">
			<h2 class="level2-title" epub:type="title">ಸಾಕ್ರಟಿಸ್, ಯೇಸು ಮತ್ತು ಗಾಂಧಿ:</h2>
			<p>''ಶರಣರ ಗುಣವನ್ನು ಮರಣದಲ್ಲಿ ನೋಡು'' ಎಂಬ ಒಂದು ಅರ್ಥವತ್ತಾದ ಗಾದೆಯಿದೆ. ಸಾಕ್ರಟಿಸ್, ಯೇಸು ಮತ್ತು ಗಾಂಧಿ ಇವರುಗಳ ಬಾಳನ್ನು ತೌಲನಿಕವಾಗಿ ಅಧ್ಯಯನ ಮಾಡುವಾಗ, ಕೊನೆಗೆ ಈ ಗಾದೆಗೆ ಮೊರೆ ಹೋಗುವುದರಲ್ಲಿ ಒಂದು ಔಚಿತ್ಯವಿದೆ.</p>
			<p>ಸುಮಾರು ಎರಡೂವರೆ ಸಾವಿರ ವರ್ಷಕ್ಕೂ ಮುಂಚೆ ಇದ್ದ ಸಾಕ್ರಟೀಸ್ ಸದಾ ಸತ್ಯದ ಶೋಧನೆಯಲ್ಲಿ ತೊಡಗಿದ್ದವ;ಚಿಕ್ಕಂದಿನಿಂದಲೂ ತಾನು ಗುರುಹಿರಿಯರ ಬಳಿ ಓದಿ ಕಲಿತ ತಿಳಿದ ಧರ್ಮಗ್ರಂಥಗಳ ಸಾರಸರ್ವಸ್ವವೇ ಸತ್ಯ ಎಂದು ಬಗೆದವನು ಯೇಸು. ಜೊತೆಗೆ, ತನ್ನ ಅನುಯಾಯಿಗಳಿಗೆ ಅದರ ಒಳತಿರುಳಿನ ದರ್ಶನ ಮಾಡಿಸಲು ಉಪದೇಶಿಸುತ್ತಿದ್ದವನು ಈ ಸತ್ಯಾಶ್ರಯ ಯೇಸು. ಈ ಬಗೆಯ ಸತ್ಯಶೋಧನೆಯ ಕಾರ್ಯದಲ್ಲಿ ತಿಳಿದವರ ಸ್ನೇಹವನ್ನೂ, ತಿಳಿಯದವರ ದ್ವೇಷವನ್ನೂ ಗಳಿಸಿಕೊಂಡು' ಮುಂದುವರೆದವನು ಸಾಕ್ರಟಿಸ್; ಯೇಸುವೂ ಅದೇ ಹಾದಿಯ ಪಯಣಿಗ.</p>
			<p class="verse">ಬರಲಿರುವ ಮರಣವನು ಅತಿಥಿಯೊಲು ಕಾಯುವರು<br />ಮಾಡಬೇಕಾದುದನೆಲ್ಲ ಮಾಡಿ ಮುಗಿಸಿದವರು;<br />ಹಾಗೆ ಕೃತಕೃತ್ಯರಲ್ಲದಿರೆ ಜವದೊರೆಯ ನೆನೆ ನೆನೆದು<br />ಹೆದರಿ ಕಡು ನಡುಗುತಲಿಹರು ತಳಮಳದಿ ಜನರು!<sup><a epub:type="noteref" href="999-aside.xhtml#id-042-18">೧೮</a></sup></p>
			<p>ಸಾಕ್ರಟಿಸ್ ಮತ್ತು ಯೇಸು ಇಬ್ಬರಿಗೂ ಬರಲಿರುವ ಮರಣದ ಬಗ್ಗೆ ನಿಶ್ಚಿತ ಮುನ್ಸೂಚನೆಯಿತ್ತು. ಅವರಿಬ್ಬರೂ ಅವಿಚಲರಾಗಿ, ನಿಶ್ಚಿಂತರಾಗಿ ಸಾವನ್ನು ಎದುರುಗೊಂಡರು.</p>
			<p>ಬುದ್ಧನ ಧರ್ಮಸೇನಾಧಿಪತಿ ಎನಿಸಿಕೊಂಡಿದ್ದ ಸಾರಿಪುತ್ರನೂ ಹೀಗೇ ಹೇಳುತ್ತಿದ್ದನಂತೆ:</p>
			<p class="verse">ಈ ಬಾಳಿಗೇನು ನಾನು ಹೆಚ್ಚು ಸಂತುಷಿಸುವುದು ಇಲ್ಲ;<br />ಸಾವಿಗೇನೂ ನಾನು ವ್ಯಥೆ ಪಡುವುದೂ ಇಲ್ಲ;<br />ಹಾಗೆ ಅದು ಬರಲೆಂದು ಅಭಿನಂದಿಸುವುದೇನಿಲ್ಲಿಲ್ಲ-<br />ಎಚ್ಚರದಲಿದ್ದು, ಬರಲದರ ಮಡಿಲಿಗೊಡಲನೊಪ್ಪಿಸುವೆನು.<sup><a epub:type="noteref" href="999-aside.xhtml#id-042-19">೧೯</a></sup></p>
			<p>ಯೇಸುವನ್ನು ಅವನ ಜನಾಂಗದ ಬಂಧುಗಳೇ ಶಿಲುಬೆಗೆ ಏರಿಸಿ ಕೊನೆಗಾಣಿಸಲು ಷಡ್ಯಂತ್ರ ಮಾಡಿದಂತೆ, ಸಾಕ್ರಟಿಸಿನಿಗೂ ಅವನ ಪ್ರಿಯ ಅಥೆನ್ಸ್‍ನ ಜನರೇ ವಿಷವಿಕ್ಕಿ ಸೆರೆಮನೆಯಲ್ಲೇ ಕೊಂದರು. ವಿಷಪಾತ್ರೆಯನ್ನ ಸಿದ್ಧಪಡಿಸಿದ ಯೋಧ ಅದನ್ನು ತಂದು ಸಾಕ್ರಟಿಸ್‍ಗೆ ಕೊಟ್ಟಾಗ, ಅದನ್ನು ಕುಡಿಯುವ ವಿಧಾನ ಹೇಗೆಂಬುದನ್ನ ಅವನಿಂದಲೇ ಕೇಳಿ ಸಾಕ್ರಟಿಸ್ ತಿಳಿದುಕೊಂಡನಂತೆ. ಶಾಂತಚಿತ್ತನಾಗಿ ಬಟ್ಟಲನ್ನೆತ್ತಿ ಕುಡಿಯತೊಡಗಿದಾಗ, ಸಾಕ್ರಟಿಸ್‍ನ ಸುತ್ತಮುತ್ತ ಇದ್ದವರು ಅಳಲು ತೊಡಗಿದರಂತೆ.</p>
			<p>''ಅತ್ತಾರೆಂದು ಹೆಂಗಸರನ್ನೆಲ್ಲಾ ಹೊರಗೆ ಕಳುಹಿಸಿ ಬಿಟ್ಟಿದ್ದೆ, ನೀವೇಕೆ ಅವರಂತೆ ಅಳುತ್ತಿದ್ದೀರಿ. ಸಮಾಧಾನ ಮಾಡಿಕೊಳ್ಳಿ'' ಅಂತ ಅವರನ್ನು ಸಂತೈಸಿದ ಸೋಜಿಗದ ವರ್ತನೆ ಸಾಕ್ರಟಿಸ್‍ನದು. ಯೇಸುವಂತೆ ಅವನೂ ತನ್ನ ಮರಣಕ್ಕೆ ಯಾರನ್ನೂ ದೂಷಿಸಲಿಲ್ಲ. ಯೇಸುವಂತೂ ''ತನ್ನನ್ನು ಜನ ಅರ್ಥಮಾಡಿ ಕೊಳ್ಳಲಿಲ್ಲವಲ್ಲ; ಅವರೇನು ಮಾಡುತ್ತಿದ್ದಾರೆಂದು ಅವರಿಗೇ ಗೊತ್ತಾಗುತ್ತಿಲ್ಲ''<sup><a epub:type="noteref" href="999-aside.xhtml#id-042-20">೨೦</a></sup> ಎಂದು ತಪ್ಪು ಮಾಡಿದ ಹಗೆಗಳ ಬಗ್ಗೆ ಆಗಲೂ ಅನುಕಂಪದ ಮಾತುಗಳನ್ನಡುತ್ತಾನೆ.</p>
			<p>ಗೀತೆಯಲ್ಲಿ ಶ್ರೀಕೃಷ್ಣ ಸ್ಥಿತಪ್ರಜ್ಞನೊಬ್ಬನ ಲಕ್ಷಣಗಳನ್ನು ಪಟ್ಟಿಪಡುತ್ತಾನೆ. ಆ ಬಗೆಯ ಸಮಚಿತ್ತನಾದವನು ಜೀವನವನ್ನೂ ಮರಣವನ್ನೂ ಹೇಗೆ ಅವಲೋಕಿಸುತ್ತಾನೆ ಎಂಬುದರ ಬಣ್ಣನೆ ಅಲ್ಲಿದೆ. ಆ ಮಾತುಗಳಿಗೆ ಬೆಲೆಕೊಟ್ಟವರು, ಸಾವಿನ ಬಗ್ಗೆ ತಮ್ಮ ನಿರ್ದಿಷ್ಟ ಅಭಿಪ್ರಾಯಗಳನ್ನು ಬರೆದಿಟ್ಟವರು, ''ಸಾವು ಒಂದು ವರ. ಸತ್ಯಕ್ಕಾಗಿ ಹೋರಾಟ ಮಾಡುತ್ತಿರುವಾಗ ಅದು ಬಂದರಂತೂ ಆ ವೀರನಿಗೆ ಅದು ಎರಡರಷ್ಟು ವರ'' ಎಂದು ಹೇಳಿದವರು ಮಹಾತ್ಮಾ ಗಾಂಧಿ.<sup><a epub:type="noteref" href="999-aside.xhtml#id-042-21">೨೧</a></sup></p>
			<p>ಬಹಳ ಹಿಂದೆಯೇ, ಆ ಮಾತಿನಂತೆ ನಡೆದು ತೋರಿಸಿಕೊಟ್ಟವನು ಗಾಂಧಿ ಮೆಚ್ಚಿದ ಯೇಸು. ಯೇಸು ಕಿರಿಚಿಕೊಂಡು ಕೂಗಿ ಕೊನೆಯುಸಿರೆಳೆದನು. ಅವನು ಗತಿಸಿದೊಡನೆ ಕತ್ತಲು ಕವಿಯಿತು, ಭೂಮಿ ನಡುಗಿತು, ಬಂಡೆಗಳು ಬಿರಿದವು, ಮೇಘಗಳು ಗುಡುಗಿದವು, ಸಿಡಿಲುಗಳು ಕಿಡಿಕಾರಿದವು, ಮುಗಿಲು ಮಳೆಗರೆಯಿತು, ಕಡಲು ಉಕ್ಕಿತು, ಚಂಡಮಾರುತ ಸೊಕ್ಕಿತು, ಮರಗಿಡಗಳು ತತ್ತರಿಸಿದವು, ಅವು ಉರುಳುರುಳಿ ಬುಡಮೇಲಾದವು, ಸಮಾಧಿಗಳು ಬಾಯ್ದೆರೆದವು, ಲೋಕದಲ್ಲೆಲ್ಲಾ ಅಲ್ಲೋಲ ಕಲ್ಲೋಲವಾಯಿತು ಎಂದು ಸುವಾರ್ತೆಕಾರರು ಬಣ್ಣಿಸುತ್ತಾರೆ.<sup><a epub:type="noteref" href="999-aside.xhtml#id-042-22">೨೨</a></sup></p>
			<p>ವಿಚಾರವಾದಿಗಳಿಗೆ ಹಾಗಾಯಿತೇ? ಎಂದು ಪ್ರಶ್ನಿಸುವಂತಾಗುತ್ತದೆ. ಅಂಥವರಿಗೆ ಎರಡು ಸಮಾಧಾನಕರ ಉತ್ತರಗಳಿಲ್ಲಿವೆ: ಒಂದು, ಗೌತಮ ಬುದ್ಧನಿಗೆ ಸಂಬಂಧಿಸಿದ್ದು. ಬುದ್ಧನ ಕಡೆಯದಿನಗಳ ಚಿತ್ರಣಕ್ಕೆ ನಾವು ಪಾಳೀ ಭಾಷೆಯ 'ಮಹಾ ಪರಿನಿಬ್ಬಾಣ ಸೂತ್ತಾಂತ(ಮಹಾ ಪರಿನಿರ್ವಾಣ ಸೂತ್ರಾಂತ)' ವನ್ನು ಗಮನಿಸಬಹುದು.</p>
			<p>ಅಲ್ಲಿ, ''ಸರ್ವಶ್ರೇಷ್ಠ ರೂಪ ಹೊಂದಿದ್ದ ಸುಸಂಬುದ್ಧನು ಮಹಾನಿರ್ವಾಣ ಪಡೆದ ಸಮಯದಲ್ಲಿ ಯಾವುದು ಯಾವುದು ಅತಿ ಭಯಾನಕ ಪರಿಣಾಮವನ್ನ ಸುತ್ತಮುತ್ತಲೂ ಉಂಟುಮಾಡಬಲ್ಲುದೋ ಅದೆಲ್ಲವೂ ಆಗಿ ಹೋಯಿತು; [ಹಾಗಾಗಿ, ಭೂಮಿಯ ಮೇಲಣ] ಎಲ್ಲ ಜೀವಿಗಳ ಮೈಯಲ್ಲಿ ರೋಮಾಂಚನವಾಯಿತು''- ಎನ್ನುತ್ತಾನೆ.<sup><a epub:type="noteref" href="999-aside.xhtml#id-042-23">೨೩</a></sup></p>
			<p>ಎರಡು, ಇದೇ ರೀತಿ, ಮೊನ್ನೆ ಮೊನ್ನೆ, ಮಹಾತ್ಮಾ ಗಾಂಧಿಯವರು ಗುಂಡೇಟಿಗೆ ಬಲಿಯಾದರೆಂಬ ಸುದ್ದಿ ಕಾಳ್ಗಿಚ್ಚಿನಂತೆ ಪ್ರಪಂಚಾದ್ಯಂತ ಹರಡಿದಾಗ, ಒಡನೆಯೇ ಎಲ್ಲೆಡೆ ಆದ ಅಲ್ಲೋಲ ಕಲ್ಲೋಲ ಮತ್ತು ಜನಕ್ಷೋಭೆ ಎಲ್ಲರಿಗೂ ನೆನಪಿರುವ ವಿಚಾರ.<sup><a epub:type="noteref" href="999-aside.xhtml#id-042-24">೨೪</a></sup></p>
			<p>ಸಾಮಾನ್ಯವಾಗಿ ಎಲ್ಲ ಧರ್ಮಪ್ರವರ್ತಕರು ಮತ್ತು ಪ್ರವಾದಿಗಳು ಜೀವನದ ಆದರ್ಶ ಮೌಲ್ಯಗಳನ್ನು ಪ್ರಸ್ತಾಪಿಸಿದಾಗ ಸತ್ಯ ಮತ್ತು ದಯೆ ಇವೆರಡಕ್ಕೇ ಒಜ್ಜೆ ಹಾಕಿರುವುದು ಗೊತ್ತಾಗುತ್ತದೆ. ಉಪನಿಷತ್ತಿನ ಅಂತಿಮ ಘೋಷಣೆಯೂ ಶಾಂತಿಯೇ. ಸತ್ಯದಿಂದ ಸಾಮಾಜಿಕನ್ಯಾಯ ನೀತಿ, ಶಾಂತಿ; ಭೂತ ದಯೆಯಿಂದ ಸಹಬಾಳ್ವೆ ನೆಮ್ಮದಿ, ಶಾಂತಿ. ಒಟ್ಟಾರೆ ಶಾಂತಿಯೇ ಪರಮೋಚ್ಚ ಗುರಿ. ''ದಯೆಯೆ ಧರ್ಮದ ಮೂಲವಯ್ಯ'' ಎನ್ನುತ್ತಾರೆ ಬಸವಣ್ಣನವರು. ಬುದ್ಧನೂ ಕಾರುಣ್ಯಮೂರ್ತಿ. ಇಂಥವನೊಬ್ಬ ನಮ್ಮೊಡನಿದ್ದು, ನಡೆದಾಡಿದನೇ ಎನ್ನುವಷ್ಟು ಯಾರ ಬಗ್ಗೆ ಸೋಜಿಗಪಟ್ಟುಕೊಳ್ಳುತ್ತೇವೆಯೋ ಆ ಮಹಾತ್ಮ ಗಾಂಧೀಜಿಯವರ ಜೀವನ ಆದರ್ಶಗಳು ಸತ್ಯ ಅಹಿಂಸೆ ದಯೆಗಳೇ ಆಗಿದ್ದವು. ಯೇಸುವಿನ ಜೀವನದಲ್ಲಿ ಅವನು ದಯೆತೋರಿ, ತಪ್ಪಿತಸ್ಥರನ್ನು ಮನ್ನಿಸಿದ ಪ್ರಸಂಗಗಳು ಹೇರಳವಾಗಿವೆ. ಹಾಗಾಗಿ ಅವನೊಬ್ಬ ದಯಾಮೂರ್ತಿ.</p>
			<p>ಸತ್ಯ ಮತ್ತು ದಯೆಯ ಮೂರ್ತರೂಪವಲ್ಲದೆ, ದೇವರೆಂದರೆ ಇನ್ನೇನು? ನಂಬಿದವರ ಮನಃಪೂರ್ವಕವಾದ ಮಿಡಿತದ ಎದೆಯಾಳದ ದನಿಯ ಕರೆಗೆ ಓಗೊಡುವ, ಕನಿಕರಿಸುವ, ಬಾಳಿನ ಮಸುಕಿದ ಮಬ್ಬಿನಲ್ಲಿ ಕೈಹಿಡಿದು, ಹೇಳಿ ಅಡಿಯಿಡಿಸುತ್ತ ಸದಾ ನಡೆಸುವ, ದೂರದ ಮನೆಗೆ ಕೊಂಡೊಯ್ಯುವ, ಕರುಣಾಳು <em>ಬೆಳಕು</em> ಅದು.<sup><a epub:type="noteref" href="999-aside.xhtml#id-042-25">೨೫</a></sup></p>
			<p>ಸಾವನ್ನು ಎದುರಿಸುವ ಆ ದುರ್ಭರ ಸಂದರ್ಭದಲ್ಲೂ ಸ್ಥಿತಪ್ರಜ್ಞನಾಗಿ ಇರುವ ವಿಶೇಷ ಗುಣ, ಆ ಸಮಯದಲ್ಲೂ ನೋವು ಅಸೂಯೆ ಹಗೆಗಳಿಂದ ಕಲುಷಿತಗೊಳ್ಳದ ಮನಸ್ಸು, ದಯೆಯ ಪ್ರವೃತ್ತಿ, ನಂಬಿದ ದೈವತತ್ವಕ್ಕೇ ಶರಣುಹೋಗುವ ಸಂಪೂರ್ಣ ಸಮರ್ಪಣ ಭಾವ ಇವೇನೇ ಪುರುಷೋತ್ತಮ ಯೇಸುವನ್ನು ಮನುಕುಲೋದ್ಧಾರಕ ನೆಂದು ದೈವತ್ವಕ್ಕೇರಿಸುವ ಮಾನದಂಡಗಳು.</p>
			<p>ಉಳಿದ ಸುವಾರ್ತೆಗಳ ಪೂರಕ ಸಾಮಗ್ರಿಯೊಂದಿಗೆ ಈ ಕೊನೆಯ ಸುವಾರ್ತೆಯನ್ನು ಅಧ್ಯಯನ ಮಾಡುವ ನಮಗೆ, ಜಾನ್‍ನು ಮನಗಾಣಿಸ ಹೊರಟನೆಂದು ಅನ್ನಿಸುವ ಅಭಿಪ್ರಾಯವೇ ಇದು.</p>
		</section>
	</section>
</body>
</html>

