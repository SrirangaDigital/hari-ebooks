<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-025">
		<h1 class="level1-title" epub:type="title"><span class="num">೨೫ ::</span> ವಿಶ್ವಾಸಘಾತುಕತನ</h1>
		<p>ಚರಿತ್ರೆಯಲ್ಲಿ ವಿಶ್ವಾಸಘಾತುಕ ವ್ಯಕ್ತಿಗಳಿಗೆ ಕೊರತೆಯೇನಿಲ್ಲ. ಸಮಯ ಸಾಧಕರು ನಂಬಿಕೆದ್ರೋಹ ಮಾಡಿದ ಘಟನೆಗಳೂ ಪ್ರಸ್ತಾಪಗಳು ಇತಿಹಾಸದಲ್ಲಿ ಹಲವೆಡೆ ಉಲ್ಲೇಖಗೊಂಡಿವೆ; ಸಾಧಕರ ಮಹಾಯಾನಗಳ ದಿಕ್ಕನ್ನೇ ತಿರುಗಿಸಿ, ಬದಲಾಯಿಸಿದ, ಕೆಲವೊಮ್ಮೆ ಮರಮರಗಳನ್ನೇ ಬುಡಮೇಲಾಗಿಸಿದ ಸಂಗತಿಗಳಿಗೆ ಸಾಕ್ಷ್ಯಾಧಾರಗಳಿವೆ. ಸಂಶೋಧಕರು, ಚಿಂತಕರು ಮತ್ತು ಆಸಕ್ತ ಸಾಮಾನ್ಯ ಓದುಗರು ಅವುಗಳನ್ನು ಪುನರವಲೋಕಿಸಿ, ವಿಮರ್ಶಿಸಿದಾಗ ಆ ಹತ್ತಿರದ ವ್ಯಕ್ತಿಗಳು ಕಾಣದ ಕೈರೂಪದ ವಿಧಿಯ ಕೈವಾಡ, ಮಾನವಸಹಜ ಸ್ವಾರ್ಥ, ಸಣ್ಣತನ, ಅದೂರದೃಷ್ಟಿ, ಇಲ್ಲವೇ ಅಸಮಂಜಸ ತೀರ್ಮಾನಗಳಿಂದ ಹಿತಶತ್ರುಗಳಾಗಿ ಬದಲಾವಣೆಗೊಂಡು ಎಸಗಿದ ಈ ಘೋರ ದ್ರೋಹಗಳ ಬಗ್ಗೆ ಬಿಸುಸುಯ್ಯುತ್ತಾರೆ. ಇತಿಹಾಸ ಮತ್ತೆ ಮತ್ತೆ ಮರುಕಳಿಸುತ್ತಲೇ ಇರುತ್ತದೆ; ಗುರಿಯೊಂದನ್ನು ನಿರ್ಧರಿಸಿಕೊಂಡು, ನಡೆವ ಮಾರ್ಗದಲ್ಲಿ ಬದ್ಧತೆಯನ್ನು ಕಾಪಾಡಿಕೊಳ್ಳುವದರ ಬಗ್ಗೆ ಈ ಪ್ರಸ್ತಾಪಗಳು ನಮ್ಮನ್ನು ಎಚ್ಚರಗೊಳಿಸುತ್ತವೆ. ಬೈಬಲ್‍ನಲ್ಲಿ, 'ಹಳೆಯ' ಮತ್ತು 'ಹೊಸ ಒಡಂಬಡಿಕೆ'ಗಳಲ್ಲಿ ಉಲ್ಲೇಖಿತವಾದ ಕೆಲವು ನಂಬಿಕೆದ್ರೋಹದ ಪ್ರಸ್ತಾಪಗಳಿವೆ. ಮೊದಲು 'ಹಳೆಯ ಒಡಂಬಡಿಕೆ' ಯಲ್ಲಿನ ಉಲ್ಲೇಖಗಳನ್ನು, ಆಯಾಯ ಕಥೆಗಳ ಸಂಕ್ಷಿಪ್ತ ವಿವರ ಮತ್ತು ಪೂರ್ವಕತೆಗಳೊಂದಿಗೆ ನೋಡೋಣ; ಕೊನೆಯಲ್ಲಿ ಸುವಾರ್ತೆಗಳಿಗೆ ಸಂಬಂಧಿಸಿದಂತೆ ಜುಡಾಸನ ವರ್ತನೆಯನ್ನು ಸಮೀಕ್ಷಿಸೋಣ:</p>
		<section class="level2 numbered" id="id-025.1">
			<h2 class="level2-title" epub:type="title">ಹಳೆಯ ಒಡಂಬಡಿಕೆಯಲ್ಲಿ:</h2>
			<p>ಪ್ರೇಯಸಿ ಡಿಲೈಲಾಳು ಸ್ಯಾಮ್‍ಸನ್‍ಗೆ ದ್ರೋಹ ಬಗೆದು ಫಿಲಿಸ್ಟೈನ್‍ರವರಿಗೆ ಅವನನ್ನು ಹಿಡಿದು ಕೊಟ್ಟದ್ದು ಒಂದು ಪ್ರೇಮಕತೆ.<sup><a epub:type="noteref" href="999-aside.xhtml#id-025-01">೧</a></sup> ಡಿಲೈಲಾ ರಾಜವಂಶದ ಲೋಕೋತ್ತರ ಸುಂದರಿ. ಅವಳ ಕೈಹಿಡಿಯಲು ಬಯಸಿ ಸೆಣಸಾಡಿದ ತರುಣಯೋಧರಿಗೆ ಲೆಕ್ಕವಿರಲಿಲ್ಲ. ಅವಳನ್ನ ಇವನು, ಇವನನ್ನು ಅವಳು ಪರಸ್ಪರ ಮೆಚ್ಚಿ ಒಲಿದಿದ್ದ ಅಪ್ರತಿಮ ಯೋಧನೊಬ್ಬನಿದ್ದ, ಅವನೇ ಸ್ಯಾಮ್‍ಸನ್. ಸ್ಯಾಮ್‍ಸನ್‍ನ ಸಾಮಥ್ರ್ಯದ ಗುಟ್ಟೊಂದಿತ್ತು. ಅವನ ತಲೆಗೂದಿಲಿನಲ್ಲಿಯೇ ದೈವದತ್ತವಾದ ಅವನ ಸಾಹಸ ಅಡಗಿತ್ತು; ಯಾವ ಕತ್ತಿಯೂ ತನ್ನ ತಲೆಗೆ, ತಲೆಗೂದಲಿಗೆ ತಗಲದಂತೆ ಎಚ್ಚರಿಕೆ ವಹಿಸಿರುತ್ತಿದ್ದ. ವಿಶ್ವಾಸವಿಟ್ಟು ತನ್ನ ಬಳಿ ಬಂದು ಶೃಂಗಾರಕೇಳಿಯಲ್ಲಿ ರಮಿಸುತ್ತಿದ್ದಾಗ ಒತ್ತಾಯ ಮಾಡಿ, ಅವನ ಬಾಯಿಂದಲೇ ಈ ರಹಸ್ಯವನ್ನು ಕೇಳಿ ತಿಳಿದುಕೊಂಡ ಡಿಲೈಲಾ ಗುಟ್ಟನ್ನು ರಟ್ಟುಮಾಡಿಬಿಡುತ್ತಾಳೆ. ಅವನ ಶತ್ರುಗಳಾದ ಫಿಲಿಸ್ಟೈನರಿಗೆ ಸ್ಯಾಮ್‍ಸನ್‍ನನ್ನು ಹಿಡಿದುಕೊಟ್ಟು ಬಿಡುತ್ತಾಳೆ.</p>
			<p>ಈ ಸಂದರ್ಭದಲ್ಲಿ ಒಂದು ಯಹೂದೀ ಪುರಾಣೋಕ್ತಿ ನೆನಪಾಗುತ್ತದೆ:</p>
			<p class="verse">ನೆರೆಯ ನಂಬಲು ಬೇಡ, ಪರೀಕ್ಷಿಸದೆ ಗೆಳೆಯರಲಿ ಮನವಿಡಬೇಡ;<br />ಅಪ್ಪಿಕೊಂಡವರ ಬಳಿ ಕೂಡ ಎಚ್ಚರ ತಪ್ಪಿ ಗುಟ್ಟು ರಟ್ಟು ಮಾಡಬೇಡ;<br />ಮಗನೇ ಕಡೆಗಣಿಸಿ, ಕಾದಾಡಿ, ತನ್ನ ತಂದೆಗವಮಾನಿಸ ಬಹುದು,<br />ಹೆತ್ತ ತಾಯಿಗೆದುರಾಗಿ ಮುದ್ದು ಮಗಳೇ ಎದ್ದು ನಿಲ್ಲಲೂ ಬಹುದು;<br />ಸೊಸೆ ಸೆಡ್ಡು ಹೊಡೆಯುತ್ತ ಸೆಣೆಸಿ ಮಣಿಸುತಿರೆ ಅತ್ತೆಯನು ಮತ್ತೆ-<br />ಬೇರೆಯವರೇನಲ್ಲ, ಮನೆಯ ಜನಗಳೇ ತನ್ನ ಶತ್ರುಗಳಾಗಬಹುದು!<sup><a epub:type="noteref" href="999-aside.xhtml#id-025-02">೨</a></sup></p>
			<p class="vertical-delimiter" />
			<p>ಅಬ್‍ಸಲೋಮ್ ಎಂಬುವನು ತನ್ನ ತಂದೆಯಾದ ಡೇವಿಡ್‍ನಿಗೇ ದ್ರೋಹ ಬಗೆದು ನಡೆದುಕೊಂಡದ್ದು, ಹಿಂದಿನ ಕಾಲದ ಕೆಲವು ರಾಜರಲ್ಲಿ ಕಂಡುಬರುವ ಅಧಿಕಾರ ಲಾಲಸೆಯ ಫಲಶ್ರುತಿ.<sup><a epub:type="noteref" href="999-aside.xhtml#id-025-03">೩</a></sup> ದೇವರ ಮಾನಸಪುತ್ರ<sup><a epub:type="noteref" href="999-aside.xhtml#id-025-04">೪</a></sup> ಎನಿಸಿಕೊಂಡಿದ್ದ ಡೇವಿಡ್ ಚಕ್ರವರ್ತಿಯು ತನ್ನ ಒಳ್ಳೆಯ ಹಾಗೂ ತಪ್ಪು ಕೆಲಸಗಳಿಗಾಗಿ ಏಳುಬೀಳುಗಳನ್ನು ಕಂಡವನು. ಸುಂದರ ರಾಜಕುಮಾರ, ಅಬ್‍ಸಲೋಮ್ ಅವನ ಮಗ.<sup><a epub:type="noteref" href="999-aside.xhtml#id-025-05">೫</a></sup> ಪೂರ್ವನಿಯೋಜಿತ ಸಂಚಿನಂತೆ, ಕಹಳೆಗಳು ಮೊಳಗಿದೊಡನೆ, ''ಇಂದಿನಿಂದ ಅಬ್‍ಸಲೋಮ್‍ನೇ ನಮ್ಮ ಹೆಬ್ರಾನ್ ರಾಜ್ಯದ ದೊರೆ'' ಎಂದು ಡಂಗುರ ಸಾರುತ್ತ, ಘೋಷಿಸಿ ಬಿಡಿ ಎಂದು ತನ್ನ ಗುಪ್ತಚರರಿಗೆ ಹೇಳಿ ಕಳಿಸಿ, ಇಸ್ರೇಲಿನ ವಿವಿಧ ಭಾಗದ ಜನಪದ ಪಾಳೆಯಗಾರರಿಗೆಲ್ಲ ಈ ಘೋಷಣೆ ತಲುಪುವ ವ್ಯವಸ್ಥೆ ಮಾಡಿದ್ದ. ಅಧಿಕಾರ ವಹಿಸಿಕೊಂಡು, ವಿರೋಧಿಸುವವರನ್ನೆಲ್ಲ ಸದೆ ಬಡಿಯುವ ಸನ್ನಾಹ ಮಾಡಿದ್ದ. ಇದರ ಸುಳಿವು ತಿಳಿದ ಡೇವಿಡ್ ಮಹಾರಾಜ, ಜೀವಭಯದಿಂದ ತನ್ನ ಆಪ್ತೇಷ್ಟ ಜನರೊಡನೆ ಜೆರೂಸಲೆಮ್‍ನಿಂದ ಪಲಾಯನಗೈಯ ಬೇಕಾಯಿತು.</p>
			<p>ಜೇಹೂ ಎಂಬುವನು ತನ್ನ ರಾಜ ಜೋರಮ್ ಎಂಬುವನಿಗೆ ದ್ರೋಹ ಬಗೆದು, ಅವನನ್ನು ಕೊಂದದ್ದು:<sup><a epub:type="noteref" href="999-aside.xhtml#id-025-06">೬</a></sup> ಇಸ್ರೇಲ್‍ನ ಜೋರಮ್ ರಾಜನ ಸೈನ್ಯದ ದಂಡನಾಯಕ ಜೇಹೂ, ಜೇಹೋಷಾಫ಼ಟ್ ಎಂಬುವನ ಮಗ. ತನ್ನ ರಾಜ ಜೋರಮ್‍ನ ವಿರುದ್ಧವೇ ಸಂಚು ಹೂಡಿದ; ರಾಜನನ್ನು ಬರ್ಬರವಾಗಿ ಕೊಂದ. ವಿವರಗಳು ಉಲ್ಲೇಖಿತ ಭಾಗದಲ್ಲಿ ಮತ್ತು ಮುಂದಿನ ವಚನಗಳಲ್ಲಿ ಇವೆ.</p>
			<p>ನಂಬಿಕಸ್ಥ ಅಧಿಕಾರಿಗಳು ತಮ್ಮೊಡೆಯ ಜೋಷ್ ಎಂಬುವನಿಗೆ ದ್ರೋಹ ಬಗೆದು, ಅವನನ್ನು ಕೊಂದದ್ದು;<sup><a epub:type="noteref" href="999-aside.xhtml#id-025-07">೭</a></sup> ಇದು ಹೇಳಿ ಕೇಳಿ 'ಬಲಾ ಚ ಪೃಥ್ವೀ' (ಸಬಲನಿಗೇ ನೆಲದೊಡೆತನ!)- ಎಂಬ ಸಾಮಾನ್ಯ ರಾಜಕೀಯ ಚದುರಂಗದಾಟ. ಅಪ್ರಾಪ್ತವಯಸ್ಕತೆ, ಅಸಾಮಥ್ರ್ಯತೆ, ಅಸ್ವಸ್ಥತೆ, ಮಿತಿಮೀರಿದ ಜವಾಬ್ದಾರಿಯನ್ನು ಕೆಳಗಿನ ಅಧಿಕಾರಿಗಳಿಗೆ ವಹಿಸಿ ಉತ್ಸವಮೂರ್ತಿಯಾಗಿ ಉಳಿದು ಬಿಡುವುದು- ಇವು ಸಿಂಹಾಸನಾಧೀಶರ ಪದಚ್ಯುತಿಗೆ ಕಟ್ಟಿಟ್ಟ ಬುತ್ತಿ!</p>
			<p>ಹಿಂದೆ ಒಂದಾನೊಂದು ಕಾಲದಲ್ಲಿ, ಜೋಷ್ ಎಂಬ ರಾಜ ಜುಡಾಹ್ ಎಂಬ ಪ್ರದೇಶವನ್ನು ಆಳುತ್ತಿದ್ದ. ಷಿಮೀಥ್ ಎಂಬುವನ ಮಗ ಜೋಜಾ಼ಬಾದ್, ಮತ್ತು ಷೋಮೇರ್ ಎಂಬುವನ ಮಗ ಜೆಹೋಜಾ಼ಬಾದ್ ಎಂಬಿಬ್ಬರು ರಾಜ್ಯಾಡಳಿತದ ಮುಖ್ಯಸ್ಥರ ನೇತೃತ್ವದಲ್ಲಿ, ರಾಜನ ಅಧಿಕಾರಿಗಳು ದಂಗೆಯೆದ್ದರು. ಸಿಲ್ಲಾ ನಗರಕ್ಕೆ ಹೋಗುವ ಮಾರ್ಗಮಧ್ಯೆ ಬೆಥ್‍ಮಿಲ್ಲಾ ಎಂಬಲ್ಲಿ, ಹಾಸಿಗೆಹಿಡಿದು ಮಲಗಿದ್ದ ರೋಗಿಷ್ಠ ರಾಜನನ್ನು ಕೊಲೆಮಾಡಿದರು. 'ಡೇವಿಡ್ ನಗರ'ದಲ್ಲಿಯೇ, ಆದರೆ ರಾಜಸ್ಮಶಾನದಿಂದ ದೂರದಲ್ಲಿ, ಇವನ ದೇಹವನ್ನು ಒಪ್ಪ ಮಾಡಿದರು.</p>
			<p>ಅವನ ನಂತರ, ರಾಜಾ ಜೋಷ್ ಮತ್ತು ರಾಣಿ ಜೆಹೋವಾದ್ದೀನ್‍ರ ಇಪ್ಪತ್ತೊಂಬತ್ತು ವರ್ಷ ವಯಸ್ಸಿನ ಮಗ, ಅಮಾಜಿ಼ಯಾ ಪಟ್ಟಕ್ಕೆ ಬಂದ. ತನ್ನ ತಂದೆಯವರನ್ನ ಕೊಂದವರನ್ನು ಗಲ್ಲಿಗೇರಿಸಿದ.<sup><a epub:type="noteref" href="999-aside.xhtml#id-025-08">೮</a></sup></p>
			<p>ಈಗ ಹೊಸ ಒಡಂಬಡಿಕೆಯಲ್ಲಿ, ಮತ್ತು ಮುಖ್ಯವಾಗಿ ಜಾನ್‍ನ ಸುವಾರ್ತೆಯಲ್ಲಿ ಯೇಸುವಿಗೆ ನಡೆದ ವಿಶ್ವಾಸಘಾತುಕತನದ ಬಗ್ಗೆ ವಿವೇಚಿಸೋಣ:</p>
		</section>
		<section class="level2 numbered" id="id-025.2">
			<h2 class="level2-title" epub:type="title">ಹೊಸ ಒಡಂಬಡಿಕೆಯಲ್ಲಿ:</h2>
			<ul>
				<li>ಜುದಾಸ್ ಇಸ್ಕಾರಿಯಟ್ ತನ್ನ ಗುರುವಾದ ಯೇಸುವಿಗೆ ವಿಶ್ವಾಸ ಘಾತುಕತನ ಎಸಗಿದ್ದು, ಅವನನ್ನು ಫ಼ರಿಸಾಯರಿಗೆ ಹಿಡಿದು ಕೊಟ್ಟದ್ದು, ಕೊನೆಗೆ ಅವನ ಮರಣಕ್ಕೆ ಕಾರಣನಾಗಿದ್ದು ಒಂದು ಮಹಾದುರಂತ. 'ಸತ್ಯ'ಕ್ಕೆ ಹತ್ತಿರವಿದ್ದಮಾತ್ರಕ್ಕೆ ಅದಕ್ಕೆ ಎಲ್ಲರೂ 'ಬದ್ಧ'ರಾಗಿರುತ್ತಾರೆಂದೇನಲ್ಲ ಎಂಬ ಮಾತನ್ನು ಮನಸ್ಸಿನಲ್ಲಿಟ್ಟುಕೊಂಡು ಜುಡಾಸ್‍ನಂತಹ ನಂಬಿಕೆ ದ್ರೋಹಿಗಳ ಬಗ್ಗೆ ವಿಶ್ಲೇಷಣೆ ಮಾಡಬೇಕಾಗುತ್ತದೆ. ಹಾಗೆ ಆ ಸನ್ನಿವೇಶಗಳ ಹಲವು ಮಗ್ಗುಲುಗಳನ್ನು ವಿಶ್ಲೇಷಿಸುವಾಗ, ದ್ರೋಹಿಯನ್ನು ವೈಭವೀಕರಿಸುವ ವಿಚಾರ ಕಿಂಚಿತ್ತೂ ವಿಮರ್ಶಕನಿಗೆ ಇರುವುದಿಲ್ಲ.</li>
			</ul>
			<p>ನಯವಂಚನೆಯ ಈ ಘಟನೆಯ ಕೇಂದ್ರಬಿಂದು ಖಳನಾಯಕ ಜುಡಾಸ್ ಇಸ್ಕಾರಿಯಟ್‍ನ ಪೂರ್ವೋತ್ತರಗಳ ಬಗ್ಗೆ ನಾಲ್ಕೂ ಸುವಾರ್ತೆಗಳಲ್ಲಿ ಪ್ರಸ್ತಾಪಗಳಿವೆ. ಕೆಲವದರಲ್ಲಿ ಹೆಚ್ಚು, ಕೆಲವದರಲ್ಲಿ ಸ್ವಲ್ಪ ಮಾತ್ರ.<sup><a epub:type="noteref" href="999-aside.xhtml#id-025-09">೯</a></sup></p>
			<p>ಕೆರಿಯೋಟ್ ನಗರದಿಂದ ಬಂದ, ಸೈಮನ್‍ನ ಮಗ ಜುಡಾಸ್ ಇಸ್ಕಾರಿಯಟ್ ಯೇಸುವಿನ ಹನ್ನೆರಡು ಆಪ್ತಶಿಷ್ಯರಲ್ಲಿ ಒಬ್ಬ; ಇವನೊಬ್ಬ ಗೆಲಿಲಿಯನ್ ಪ್ರದೇಶದವನಾಗಿರಲಿಲ್ಲ. ಸುವಾರ್ತೆಗಳ ಪ್ರಕಾರ, ಜುಡಾಸನ ಬಗ್ಗೆ ವಾಸ್ತವಾಂಶಗಳು ಇವು ಕೆಲವು:</p>
			<ul>
				<li>ತನ್ನ ಗುರು ಯೇಸುವಿಗೆ ಹತ್ತಿರದವನಾಗಿದ್ದ, ನಿಜ. ಆದರೆ, ಕೆಲವೊಮ್ಮೆ ಅವನ ಮಾತನ್ನು ಯೇಸು ಕೇಳದೆ, ನಿರಾಕರಿಸುತ್ತಿದುದುಂಟು.<sup><a epub:type="noteref" href="999-aside.xhtml#id-025-10">೧೦</a></sup></li>
				<li>ಸ್ವ-ಇಚ್ಛೆಯಿಂದಲೇ ಜುಡಾಸ್ ಯೇಸುವಿಗೆ ದ್ರೋಹ ಬಗೆದು ಅವನನ್ನು ವಿರೋಧಿಗಳ ಕೈಗೆ ಒಪ್ಪಿಸಿದ.<sup><a epub:type="noteref" href="999-aside.xhtml#id-025-11">೧೧</a></sup></li>
				<li>ಅವನೊಬ್ಬ ಕಳ್ಳ.<sup><a epub:type="noteref" href="999-aside.xhtml#id-025-12">೧೨</a></sup> ಜೊತೆಯ ಶಿಷ್ಯರಲ್ಲಿ ಅವರಿವರ ಹಣವನ್ನು ಉಪಯೋಗಿಸುತ್ತಿದ್ದ.</li>
				<li>ಕೆಟ್ಟಬುದ್ಧಿಯ ಜುಡಾಸನನ್ನು ಪರಿವರ್ತಿಸುವುದು ಅಷ್ಟು ಸುಲಭವಲ್ಲ ಎಂಬುದು ಯೇಸುವಿಗೆ ಅರಿವಾಗಿತ್ತು.<sup><a epub:type="noteref" href="999-aside.xhtml#id-025-13">೧೩</a></sup></li>
				<li>ಜುಡಾಸನು ಹೀಗೆ ಯೇಸುವಿಗೆ ಹೀಗೆ ದ್ರೋಹ ಬಗೆಯಬೇಕೆಂಬುದು ದೈವ ನಿಯಾಮಕವಾಗಿತ್ತು.<sup><a epub:type="noteref" href="999-aside.xhtml#id-025-14">೧೪</a></sup></li>
				<li>ನಿರಪರಾಧಿ ಮತ್ತು ಮುಗ್ಧ ಸಂತನೊಬ್ಬನ ಸಾವಿಗೆ ತಾನೇ ಕಾರಣನಾಗಿ ಮಹಾಪಾಪವೆಸಗಿದೆ ಎಂದು ಪುರೋಹಿತವರ್ಗದವರ ಮುಂದೆ ಅವರ ಸೈನಿಕರೆದುರು ತಪ್ಪೊಪ್ಪಿಕೊಳ್ಳುತ್ತಾನೆ. ಮಿಂಚಿ ಹೋದ ಕೆಲಸಕ್ಕೆ ಈಗ ಚಿಂತಿಸಿದರೆ ಏನು ಪ್ರಯೋಜನ?<sup><a epub:type="noteref" href="999-aside.xhtml#id-025-15">೧೫</a></sup></li>
			</ul>
			<p>ಕೆಲವು ಶಿಷ್ಯರು ಯೇಸುವಿನ ಲೋಕೋದ್ಧಾರಕ ಕಾರ್ಯಗಳ ಉದ್ದೇಶವನ್ನು ತಪ್ಪಾಗಿ ಗ್ರಹಿಸಿದ್ದರು; ಅವರಲ್ಲಿ ಜುಡಾಸನೂ ಒಬ್ಬ. ಅವರೆಲ್ಲ ಊಹಿಸಿ ಬಯಸಿದ್ದು: ಸರಿಯಾದ ಸಮಯ ನೋಡಿ ಯೇಸು ರಾಜಕೀಯ ರಂಗದಲ್ಲಿ ಪದಾರ್ಪಣೆ ಮಾಡುತ್ತಾನೆ ಎಂದು. ಅಡಿಗಡಿಗೆ ಯೇಸು 'ಸ್ವರ್ಗದ ರಾಜ್ಯ' ಎಂದಾಗ 'ಸ್ವರ್ಗ ಸಮಾನ ಸಾಮ್ರಾಜ್ಯ', ದಬ್ಬಾಳಿಕೆಯಿಂದ ಮುಕ್ತವಾದ ತಮ್ಮವರದೇ ಆದ ಆಧಿಪತ್ಯ ಎಂಬ ಭಾವನೆ ಅವರಲ್ಲಿ ಮೂಡಿರಲಿಕ್ಕೂ ಸಾಕು. ಅಭಿಮಾನಿಗಳು ಅನುಯಾಯಿಗಳು ಹೆಚ್ಚಾದಂತೆಲ್ಲ, ಯೇಸುವಿನ ಬೋಧನೆ ಕೇಳಲು ಸಾಗರೋಪಾದಿಯಲ್ಲಿ ದೂರದೂರದಿಂದ ಜನ ಬಂದು ಸೇರತೊಡಗಿದುದನ್ನ ಕಂಡಾಗ, ಕೆಲವರಲ್ಲಾದರೂ ಯೇಸುವೇ ರಾಜಕೀಯಕ್ಕೂ ಧುಮುಕಿ ತಮ್ಮನ್ನು ಬಿಡುಗಡೆಗೊಳಿಸಿಯಾನು ಎಂಬ ಭಾವನೆ ಮೂಡಿರಬಹುದು.</p>
			<p>ಅದಕ್ಕೇನೇ ಯೇಸು ಯಾವಾಗಲಾದರೂ ತನ್ನ ಅಂತಿಮ ಕಾಲ, ಸಾವು, ಕೊನೆ-ಯ ಮಾತುಗಳನ್ನಾಡಿದಾಗ ಇವರೆಲ್ಲರಿಗೆ ಬೇರೆ ಬೇರೆ ಪ್ರಮಾಣಗಳಲ್ಲಿ ಭಯ, ನಿರುತ್ಸಾಹ, ನಿರಾಶೆ, ಕೋಪತಾಪಗಳು ಮೂಡುತ್ತಿದ್ದುದು.</p>
			<p>ಇಷ್ಟು ಜನಪ್ರಿಯನಾಗಿರುವ, ಇಷ್ಟೆಲ್ಲ ಪವಾಡಕೃತ್ಯಗಳನ್ನೆಸಗುತ್ತಿರುವ ತನ್ನ ಗುರುವಿಗೆ ಯಾರೂ ಏನೂ ಮಾಡಲಾರರು; ಹಿಡಿದೊಪ್ಪಿಸಿದರೂ ವಿರೋಧಿಗಳಿಗೆ ತನ್ನ ಸಾಮಥ್ರ್ಯ ತೋರಿ ಬಿಡಿಸಿಕೊಂಡು ಬರುವ ಚಾತುರ್ಯ ಮತ್ತು ಶಕ್ತಿ ಇದೆ; ಇನ್ನೇಕೆ ಅನವಶ್ಯಕ ವಿಳಂಬ? ತಡಮಾಡದೆ ಆದಷ್ಟು ಬೇಗ ಆಗಿ ಹೋಗಲಿ ಆ ಕೈಸೆರೆ, ಬೇಕಾದರೆ ವಿಚಾರಣೆ, ಚಮತ್ಕಾರ, ಬಿಡುಗಡೆ, ಕ್ರಾಂತಿ ಮತ್ತು ಯೇಸು ಯಾವಾಗಲೂ ಹೇಳುತ್ತಿರುವ 'ಸ್ವರ್ಗ (ಸಮಾನ) ರಾಜ್ಯ' ಸ್ಥಾಪನೆ ಎಂದೆಲ್ಲ ಜುಡಾಸನ ಕನಸಿನ ತೊಳಲಾಟವಾಗಿತ್ತು ಎಂದೂ ಊಹಿಸಿಕೊಳ್ಳಬಹುದು.</p>
			<p>ಈ ಊಹೆಗೆ ಇಲ್ಲೊಂದು ಚಿಕ್ಕ ಸಮರ್ಥನೆಯಿದೆ: ''ನಮಗೆ ನಿನ್ನ ಶಕ್ತಿ ಸಾಮಥ್ರ್ಯಗಳನ್ನು ತೋರಿದ ಹಾಗೆ, ಪ್ರಪಂಚಕ್ಕೆಲ್ಲ ಅದನ್ನೇಕೆ ಪ್ರದರ್ಶಿಸುತ್ತಿಲ್ಲ?'' ಎಂದು ಜುಡಾಸ್ ಯೇಸುವನ್ನು ಕೇಳಿದನೆಂದು ನಾಲ್ಕನೆಯ ಸುವಾರ್ತೆಕಾರ ಹೇಳುತ್ತಾನೆ.<sup><a epub:type="noteref" href="999-aside.xhtml#id-025-16">೧೬</a></sup> ಆಗ ಯೇಸು, ನನ್ನನ್ನು ಪ್ರೀತಿಸುವವರು ('ಗೌರವಿಸುವವರು' ಎಂದು ಓದಿಕೊಳ್ಳಿ) ನನ್ನ ಉಪದೇಶಗಳನ್ನು ಪಾಲಿಸುತ್ತಾರೆ. ದೇವರಿಗೂ ಅಂಥವರೇ ಪ್ರಿಯರು. ನನ್ನನ್ನು ಗೌರವಿಸದವರು ನನ್ನ ಬೋಧನೆಗಳನ್ನೂ ಗೌರವಿಸುವುದಿಲ್ಲ. ಇದು ನನ್ನ ಮಾತಲ್ಲ; ನನ್ನನ್ನು ಇಲ್ಲಿಗೆ ಕಳಿಸಿದ ಆ ನನ್ನ 'ತಂದೆ'ಯ ಮಾತು! ಎಂದು ಮಾರ್ಮಿಕವಾಗಿ ಉತ್ತರಿಸುತ್ತಾನೆ.</p>
			<p>ಅಂದರೆ, 'ನನ್ನ ಬಗ್ಗೆ ಪ್ರೀತಿ' (ಇಲ್ಲಿ 'ಗೌರವ'ದ ಜೊತೆ, 'ನಂಬಿಕೆ' ಎಂದು ಓದಿಕೊಳ್ಳಿ) ಇಲ್ಲದಿದ್ದರೆ, ನನ್ನನ್ನು ಅರ್ಥಮಾಡಿಕೊಳ್ಳಲು ಅವರಿಗೆ ಸಾಧ್ಯವಿಲ್ಲ; ಅವರಿಗೆ ನನ್ನ ಸಾಮಥ್ರ್ಯದ ಪ್ರದರ್ಸನವೂ ಬೇಕಿಲ್ಲ; ಅದಕ್ಕವರು ಅರ್ಹರಲ್ಲ; ಅದು ಅವರಿಗೆ ದಕ್ಕುವುದೂ ಇಲ್ಲ! ಎಂದಂತಿದೆ, ಯೇಸು. ಹೀಗಾಗಿ, ಯಾವ ಪವಾಡವೂ ನಂಬದವರ ಮುಂದೆ ನಡೆಯಲಿಲ್ಲ.</p>
			<p class="vertical-delimiter" />
			<p>ತನ್ನನ್ನು ಜುಡಾಸನು ವಂಚಿಸುತ್ತಾನೆ ಎಂಬುದು ದೇವಮಾನವ ಯೇಸುವಿಗೆ ತಿಳಿದಿತ್ತು ಎಂದಮಾತ್ರಕ್ಕೆ, ಜುಡಾಸನ ಈ ನೀಚ ಕೆಲಸ ಸಹ ದೈವೇಚ್ಛೆ, ಅದನ್ನೆಸಗಿದ ಪಾಪಿಯೂ ವಿಧಿರೂಪದ ಆ ಭಗವಂತನ ಕೈಗೊಂಬೆಯೇ ಎಂದು ಭಾವಿಸಿ, ಜುಡಾಸನನ್ನು ಮನ್ನಿಸಬೇಕಾಗಿಲ್ಲ ಎಂದು ಕೆಲವು ಬೈಬಲ್ ವಿದ್ವಾಂಸರ ಅಭಿಪ್ರಾಯ. ಏಕೆಂದರೆ, ಆ ಕೆಟ್ಟ ಕೆಲಸವನ್ನು ಆರಿಸಿಕೊಂಡದ್ದು ಜುಡಾಸನೇ; ಅದರ ಹೊಣೆಯನ್ನು ಅವನೇ ಹೊರಬೇಕು, ದೇವರಲ್ಲ!</p>
			<p>ಜುಡಾಸನ ಬಗ್ಗೆ ಸುವಾರ್ತೆಗಳ ಉಲ್ಲೇಖಗಳಲ್ಲಿ ಒಂದೆರಡು ಗಮನೀಯ ಅಂಶಗಳಿವೆ:</p>
		</section>
		<section class="level2 numbered" id="id-025.3">
			<h2 class="level2-title" epub:type="title">ಸುಗಂಧದ್ರವ್ಯವನ್ನೇಕೆ ಹೀಗೆ ವ್ಯರ್ಥಮಾಡುತ್ತೀರಿ?:</h2>
			<p>ಇದು ಜುಡಾಸ್ ಕೇಳಿದ ಪ್ರಶ್ನೆ. ಜಾನ್‍ನಲ್ಲಿ ಮಾತ್ರ ವಿವರಗಳಿವೆ: ಬೆಥನಿ ಎಂಬಲ್ಲಿ, ಲಜಾ಼ರಸ್‍ನ ಮನೆಯಲ್ಲಿ ಯೇಸುವಿನ ಗೌರವಾರ್ಥ ಒಂದು ಭೋಜನಕೂಟ ಏರ್ಪಾಟಾಗಿದೆ; ತನ್ನ ಶಿಷ್ಯರೊಂದಿಗೆ ಯೇಸು ಭೋಜನಕ್ಕಾಗಿ ಕುಳಿತಿದ್ದಾನೆ; ಲಜಾ಼ರಸ್‍ನ ಸೋದರಿ ಮಾರ್ಥಾ ಬಡಿಸುತ್ತಿದ್ದಾಳೆ, ಆಗ ನಡೆದ ಘಟನೆ ಇದು. ಮೇರಿ ಎಂಬುವಳು ಆ ಕೊಠಡಿಗೆ ಬಂದು, ಬಹಳ ಬೆಲೆಬಾಳುವ ತುಂಬಾ ಶ್ರೇಷ್ಠದರ್ಜೆಯ ಸುಗಂಧದ್ರವ್ಯವನ್ನು ಯೇಸುವಿನ ಪಾದಗಳ ಮೇಲೆ ಸುರಿದು, ತನ್ನ ನೀಳ ಕೇಶರಾಶಿಯ ತಲೆಗೂದಲಿಂದ ಒರೆಸುತ್ತಾಳೆ. ಆಗ, ಜಾನ್‍ನ ಪ್ರಕಾರ, ಅಲ್ಲಿದ್ದ ಜುಡಾಸ್ ''ಹೀಗೆ ಪಾದ ತೊಳೆಯಲು ಇಷ್ಟು ದುಬಾರಿಯ ಸುಗಂಧ ದ್ರವ್ಯವನ್ನೇಕೆ ವ್ಯರ್ಥಮಾಡುತ್ತಿದ್ದೀರಿ? ಇದನ್ನೇ ಮಾರಿದ್ದರೆ ಸುಮಾರಾಗಿ ಒಂದು ವರ್ಷದ ದಿನಗೂಲಿಯಷ್ಟು<sup><a epub:type="noteref" href="999-aside.xhtml#id-025-17">೧೭</a></sup> ಹಣ ಬರುತ್ತಿತ್ತು; ಅದನ್ನು ಬಡಬಗ್ಗರಿಗೆ ಹಂಚಬಹುದಿತ್ತು'' ಎಂದು ಜುಡಾಸ್‍ನೇ ಹೇಳಿದನೆಂದು ಇದೆ.<sup><a epub:type="noteref" href="999-aside.xhtml#id-025-18">೧೮</a></sup></p>
			<p>ಬೇರೆ ಸುವಾರ್ತೆಗಳಲ್ಲಿ ಈ ಘಟನೆ ನಡೆಯುವುದು ಬೇರೆ ಬೇರೆ ಕಡೆ. ಬೆಥನಿಯಲ್ಲಿಯೇ ಸೈಮನ್ ಎಂಬ ಒಬ್ಬ ಕುಷ್ಠರೋಗಿಯ ಮನೆಯಲ್ಲಿ ಎನ್ನುತ್ತಾರೆ ಮ್ಯಾಥ್ಯೂ<sup><a epub:type="noteref" href="999-aside.xhtml#id-025-19">೧೯</a></sup> ಮತ್ತು ಮಾರ್ಕ್.<sup><a epub:type="noteref" href="999-aside.xhtml#id-025-20">೨೦</a></sup> ಲ್ಯೂಕ್‍ನಲ್ಲಿ ಫ಼ರಿಸಾಯನೊಬ್ಬ ಯೇಸುವನ್ನು ಸಂಜೆಯೂಟಕ್ಕೆ ಕರೆದುಕೊಂಡು ಹೋದಾಗ ಈ ಘಟನೆ ನಡೆಯುತ್ತದೆ.<sup><a epub:type="noteref" href="999-aside.xhtml#id-025-21">೨೧</a></sup> ಅಲ್ಲಿ ಹೆಂಸೊಬ್ಬಳು ಯೇಸುವಿನ ತಲೆಗೆ ಸುಗಂಧ ಹಚ್ಚುತ್ತಾಳೆ; ಪಾದಗಳಿಗೆ ಅಲ್ಲ. ತಲೆಗೂದಲಿನಿಂದ ಒರೆಸುವ ಪ್ರಶ್ನೆಯೇ ಉದ್ಭವಿಸುವುದಿಲ್ಲ.ಮೈಯೆಲ್ಲ ಸುಗಂಧಪೂರಿತವಾಯಿತು ಎಂಬ ಸೂಚನೆ ಮೂರೂ ಸುವಾರ್ತೆಗಳಲ್ಲಿ ಯೇಸುವಿನ ಮಾತಿನಲ್ಲಿ ಆಮೇಲೆ ಬರುತ್ತದೆ.ತಕರಾರು ತೆಗೆಯುವವನು ಅಲ್ಲಿ ಜುಡಾಸನಲ್ಲ;'ಬಳಿಯಿದ್ದ ಯೇಸುವಿನ ಶಿಷ್ಯರು', 'ಅಲ್ಲಿದ್ದ ಜನಗಳು' ಹಾಗೆ ಗೊಣಗಿದರು ಎಂದಿದೆ.<sup><a epub:type="noteref" href="999-aside.xhtml#id-025-22">೨೨</a></sup> ಯೇಸುವಿನ ಶಿಷ್ಯರಲ್ಲಿ ಒಬ್ಬೊಬ್ಬರಿಗೆ ಒಂದೊಂದು ಕೆಲಸ ನಿರ್ವಹಿಸಲಾಗಿತ್ತು; ಒಂದು ಬಗೆಯಲ್ಲಿ ಜುಡಾಸ್ ಆ ಸಂಘಟನೆಯ ಕೋಶಾಧಿಕಾರಿಯಾಗಿದ್ದ. ಯೇಸುವಿನ ಅಭಿಮಾನಿಗಳೂ ಭಕ್ತರೂ ತಂದೊಪ್ಪಿಸುತ್ತಿದ್ದ ಹಣವನ್ನ, ಆಹಾರ ಸಾಮಗ್ರಿಗಳನ್ನ ಅನುದಿನದ ಶಿಷ್ಯವೃಂದದ ಊಟೋಪಚಾರಗಳಿಗಾಗಿ, ಬೆಳಗಿನ ವೇಳೆಯ ವಿಶೇಷ ಪ್ರವಚನ ಮಧ್ಯಾಹ್ನದ ವರೆಗೂ ಮುಂದುವರೆದ ಸಂದರ್ಭಗಳಲ್ಲಿ ಬಂದ ಭಕ್ತಾದಿಗಳ ಅಲ್ಪೋಪಹಾರದ ವ್ಯವಸ್ಥೆಗಾಗಿ, ನಿರ್ಗತಿಕರಿಗೆ ಬಟ್ಟೆಬರೆಗಳನ್ನು ದಾನ ಮಾಡುವುದಕ್ಕಾಗಿ ಖರ್ಚುಮಾಡುತ್ತಿದ್ದ; ಇದೆಲ್ಲದರ ಹೊಣೆ ಅವನದಿತ್ತೆಂದು ನಾವು ಭಾವಿಸಬಹುದು.</p>
			<p>ಯೇಸುವಿನ ಕೆನ್ನೆಗೆ ಮುತ್ತನ್ನಿತ್ತು ಅವನನ್ನು ಪರೋಕ್ಷವಾಗಿ ಗುರುತಿಸಿ, ಸೈನಿಕರಿಗೆ ಹಿಡಿದುಕೊಡುತ್ತಾನೆಂದು ಮೂರೂ ಸಮಾನ ನಿರೂಪಣೆಯ ಸುವಾರ್ತೆಗಳಲ್ಲಿದೆ;<sup><a epub:type="noteref" href="999-aside.xhtml#id-025-23">೨೩</a></sup> ಅದು ಜಾನ್ ಪ್ರಸ್ತಾಪಿಸುವುದಿಲ್ಲ. ಬದಲಿಗೆ, ಆ ಸೈನಿಕರೊಡನೆ ಜುಡಾಸ್‍ನೂ ಬಂದಿದ್ದ; ಅಲ್ಲಿಯೇ ನಿಂತಿದ್ದ ಎಂದಷ್ಟೇ ಹೇಳಿ ಮುಗಿಸುತ್ತಾನೆ.<sup><a epub:type="noteref" href="999-aside.xhtml#id-025-24">೨೪</a></sup></p>
			<p>ಮ್ಯಾಥ್ಯೂವಿನಲ್ಲಿ ಮಾತ್ರ ಜುಡಾಸ್‍ನ ಆತ್ಮಹತ್ಯೆಯ ವಿವರಗಳಿವೆ.<sup><a epub:type="noteref" href="999-aside.xhtml#id-025-25">೨೫</a></sup> ಜುಡಾಸ್ ಕೇವಲ ಬೆಳ್ಳಿಯ ಹತ್ತು ನಾಣ್ಯಗಳಿಗಾಗಿ ಯೇಸುವನ್ನು ಹಿಡಿದುಕೊಟ್ಟು ವಂಚಿಸಿದ; ಆತ್ಮಹತ್ಯೆ ಮಾಡಿಕೊಂಡ ನಂತರ ಆ ಜಾಗದಲ್ಲಿ ಬಿದ್ದಿದ್ದ ಆ ಹಣವನ್ನು 'ರಕ್ತಪಾತಕ್ಕಾಗಿ ತೆಗೆದುಕೊಂಡ ಶುಲ್ಕದ ಹಣ''('ಬ್ಲಡ್ ಮನಿ') ಎನ್ನುತ್ತ ಎಲ್ಲರೂ ಅದನ್ನು ತುಚ್ಛೀಕರಿಸಿದರು; ಕೊನೆಗೆ ಆ ಹಣದಲ್ಲಿ ವಿದೇಶೀ ಅಪರಿಚಿತರಿಗೆ ಮೀಸಲಾದ ಒಂದು ಸ್ಮಶಾನಕ್ಕಾಗಿ ಜಾಗವನ್ನು ಕೊಂಡು ಕೊಂಡರು; 'ಪಾಟರ್ಸ್ ಫೀಲ್ಡ್' ಎಂದು ಅದನ್ನು ಕರೆದರು. 'ರಕ್ತಪಾತದ ಹೊಲ'ವೆಂದೇ ಇಂದಿಗೂ ಅದು ಕುಪ್ರಸಿದ್ಧವಾಗಿ ಉಳಿದಿದೆ. ಹೀಗಾಗುವುದೆಂದು, ಹಿಂದಿನ ಗ್ರಂಥಗಳಲ್ಲಿ<sup><a epub:type="noteref" href="999-aside.xhtml#id-025-26">೨೬</a></sup> ದೇವರ ಆಣತಿಯೊಂದನ್ನು ಪ್ರವಾದಿ ಭವಿಷ್ಯ ನುಡಿದಿದ್ದರು:</p>
			<p class="verse">ನಲವತ್ತು ನಾಣ್ಯಗಳ ಕೊಟ್ಟು ಅವನ ನೆರವು<br />ಪಡೆದರಲ್ಲೋ ಇಸ್ರೇಲಿನ ಆ ದೌರ್ಭಾಗ್ಯ ಜನರು;<br />ಆ ಹಣವೇ ಸಾಕಾಯ್ತು ಮುಂದೊಂದು ದಿನ<br />ಹೆಣ ಹೂಳಲೊಂದು ತುಂಡುನೆಲವ ಕೊಂಡುಕೊಳಲು!<sup><a epub:type="noteref" href="999-aside.xhtml#id-025-27">೨೭</a></sup></p>
			<p>ಹೊಸ ಒಡಂಬಡಿಕೆಯಲ್ಲಿ ಇನ್ನೊಂದು ಕಡೆ ಜುಡಾಸ್‍ನ ಪ್ರಸ್ತಾಪ ಬರುತ್ತದೆ: ಅದು 'ಆ್ಯಕ್ಟ್ಸ್' ಎಂಬ ಸುವಾರ್ತೆಗಳ ನಂತರ ಕೂಡಲೇ ಬರುವ ಪುಸ್ತಕದಲ್ಲಿ.<sup><a epub:type="noteref" href="999-aside.xhtml#id-025-28">೨೮</a></sup></p>
			<p>ಇಲ್ಲಿ ಜುಡಾಸ್‍ನ ವಂಚನೆಯ ಪ್ರಸ್ತಾಪದ ಜೊತೆಗೆ, ಯೇಸುವನ್ನು ಅಗಲಿದ ನಂತರ, ಅವನ ಆಪ್ತ ಶಿಷ್ಯರನ್ನೆಲ್ಲ ಒಟ್ಟುಗೂಡಿಸಿಕೊಂಡು ಮುನ್ನಡೆಯುವ ಪೀಟರ್‍ನ ಯೋಜನೆ ರೂಪುಗುಳ್ಳುವುದನ್ನ ಕಾಣುತ್ತೇವೆ.<sup><a epub:type="noteref" href="999-aside.xhtml#id-025-29">೨೯</a></sup> ಜುಡಾಸ್‍ನ ಜಾಗದಲ್ಲಿ ಇನ್ನೊಬ್ಬ ಹೊಸ ಶಿಷ್ಯನನ್ನು ಕ್ರೈಸ್ತಮತ ಪ್ರಚಾರಕ್ಕಾಗಿ ಆಯ್ಕೆ ಮಾಡಿಕೊಳ್ಳುವ ಮಾತು ಚರ್ಚೆಗೆ ಬರುತ್ತದೆ. ಇಬ್ಬರ ಹೆಸರು ಸಂಭವನೀಯರ ಪಟ್ಟಿಯಲ್ಲಿ ತಲೆದೋರುತ್ತದೆ. ಕೊನೆಗೆ, ಚೀಟಿ ಎತ್ತಿ, ಒಬ್ಬನನ್ನು ಆರಿಸಿಕೊಳ್ಳುತ್ತಾರೆ; ಅವನೇ ಯೇಸುವನ್ನು ಬಹಳ ಹತ್ತಿರದಿಂದ ಸೇವಿಸಿದ ಮಥಿಯಾಸ್ ಎಂಬ ಯುವಕ.</p>
		</section>
		<section class="level2 numbered" id="id-025.4">
			<h2 class="level2-title" epub:type="title">ಯೇಸುವಿನ ನಿಗೂಢ ವರ್ತನೆ:</h2>
			<p>ಜುಡಾಸ್ ತನಗೆ ವಿಶ್ವಾಸ ದ್ರೋಹ ಮಾಡಲಿದ್ದಾನೆ ಎಂಬ ಮುನ್ಸೂಚನೆ ಯೇಸುವಿಗೆ ಇತ್ತು; ಚೆನ್ನಾಗಿ ಗೊತ್ತಿತ್ತು. ಹಾಗೆ 'ತನಗದು ಗೊತ್ತು' ಎಂಬುದನ್ನು ಜುಡಾಸ್ ಒಬ್ಬನಿಗೇ ತಿಳಿಯುವಂತೆ, ಉಳಿದವರಿಗೆ ಹೊಳೆಯದ ಹಾಗೆ, ಬೇರೆಲ್ಲರ ಮುಂದೆ ಯೇಸು ನಾಲ್ಕಾರು ಬಾರಿ ಜುಡಾಸನಿಗೆ ಹೇಳಿಯೂ ಇದ್ದ.</p>
			<p>ಆ ವಿಚಾರ ಗೊತ್ತಿದ್ದೂ ''ಹೋಗು, ದುಷ್ಟ ವಂಚಕ, ನಂಬಿಕೆ ದ್ರೋಹಿ, ನೀನು ಮಾಡಬೇಕೆಂದಿರುವ ಮೋಸದ ಕೆಲಸವನ್ನ ಬೇಗ ಮಾಡಿ ಮುಗಿಸು, ಹೋಗು'' ಎಂದು ಆಡಬಲ್ಲವರೆಂದರೆ, ಸಾಧುಸಂತರು ಮಾತ್ರ. ಅದು ಅವರು ಇಂತಹ ಸನ್ನಿವೇಶಗಳಲ್ಲಿ ಪ್ರತಿಕ್ರಿಯಿಸುವ ವಿಧಾನ, ಅದು ಅವರಾಡುವ ಮಾತಿನ ಧಾಟಿ; ಬೇರೆಯವರಿಗೆ ಅದು ಸಾಧ್ಯವಿಲ್ಲ. ಆದರೂ ಈ ವಿಚಾರವಾಗಿ, ಜುಡಾಸನ ಬಗ್ಗೆ ಸುವಾರ್ತೆಕಾರರು ದಾಖಲಿಸಿದಂತೆ, ಸೋಜಿಗವೆನಿಸುವ ವಿಚಿತ್ರರೀತಿಯಲ್ಲಿ ನಡೆದುಕೊಂಡ ಯೇಸುವಿನ ಮನೋಭಾವ ಏನಿದ್ದಿರಬಹುದು ಸ್ವಲ್ಪ ವಿವೇಚಿಸೋಣ:</p>
			<ul>
				<li>'ನನಗದು ಗೊತ್ತು' ಎಂದು ಹೇಳಿ, ಎದುರಾಳಿಯನ್ನು ಬೆಬ್ಬರಗಾಗಿಸಿದಾಗ, ಎದುರಾಳಿಯ ಮನಃಪರಿವರ್ತನೆಯಾಗಿ, ಆ ಕೆಟ್ಟ ಕೆಲಸ ಮಾಡುವದರಿಂದ ಆತ ವಿಮುಖನಾದಾನು, ತಪ್ಪುವ ಸಾಧ್ಯತೆಯಿದೆ, ಹಾಗಾಗಲಿ ಎಂಬ ಸಾಧುಗಳಿಗೆ ಮಾತ್ರ ಅನ್ವಯಿಸುವ ಆಶಾವಾದದ ಮನೋಭಾವ.</li>
				<li>'ಮಾಡಲೇ ಬೇಕು' ಎಂದು ನಿರ್ಧರಿಸಿದ ವಂಚಕ ಪೂರ್ವಸಿದ್ಧತೆಗಳನ್ನು ಬೇಕಾದರೆ ಇನ್ನಷ್ಟು ಬಿಗಿಗೊಳಿಸಿಕೊಳ್ಳಲಿ; ಅಥವಾ ಕೈಬಿಡಲಿ. ''ನಾನದನ್ನು ಎದುರಿಸಬಲ್ಲೆ. ಏನು ಬೇಕಾದರೂ ಮಾಡಿಕೋ, ಹೋಗಯ್ಯಾ'' ಎಂದು ಎದುರಾಳಿಗೆ ತಿಳಿಸುವ ತುಂಬು ಧೈರ್ಯದ ಮನೋಭಾವ.</li>
				<li>'ಎದುರಾಳಿ ತನ್ನನ್ನು ಕೊಂದು ಮುಗಿಸುವುದೇ ನಿಶ್ಚಿತ' ಎಂದು ಸ್ಪಷ್ಟವಾದಾಗ, ದ್ವಂದ್ವಯುದ್ಧದಲ್ಲಿ ನಿರಸ್ತ್ರ ಯೋಧನೊಬ್ಬ ತನ್ನ ವೈರಿಗೆ ''ಇನ್ನೇಕೆ ತಡಮಾಡುತ್ತೀಯ, ಕೊಲ್ಲುವುದಾದರೆ ಕೊಂದು ಬಿಡು'' ಎನ್ನುತ್ತ ಅವನಿಗೆ ಸಮರ್ಪಿಸಿಕೊಳ್ಳುವಂತಹ ಒಂದು ಬಗೆಯ ದಾಷ್ಟ್ರ್ಯ; ''ವಿಷದ ಬಟ್ಟಲನ್ನು ನಾಳೆಯೇಕೆ, ಇಂದೇ ತಂದು ಕೊಡು'' ಎಂದು ಹೇಳಿರಬಹುದಾದ ಸೆರೆಮನೆಯಲ್ಲಿದ್ದ ಸಾಕ್ರಟೀಸನ ಗೋತ್ರದವರ ವಿಶಿಷ್ಟ ಕ್ಷಾತ್ರ ಮನೋಭಾವ.</li>
				<li>ಬೇರೆಲ್ಲ ಲೋಕೋಪಕಾರಕ ಮಹತ್ಕಾರ್ಯಗಳ ಒಂದು ಭವ್ಯ ಪರಿಸರದಲ್ಲಿ ಬಿಡುವಿಲ್ಲದಷ್ಟು ಚಟುವಟಿಕೆಗಳಲ್ಲಿ ತನ್ನನ್ನು ತೊಡಗಿಸಿಕೊಂಡಿರುವ ವ್ಯಕ್ತಿಗೆ, ''ಯಾರೋ ತೊಂದರೆ ಕೊಡಲಿದ್ದಾರೆ'' ಎಂಬ ವಿಚಾರ ತಿಳಿದಾಗ, ಅದಕ್ಕೇ ಆದ್ಯತೆ ಕೊಡದೆ, ಅದರ ಬಗ್ಗೆಯೇ ಸದಾ ಚಿಂತೆ ಮಾಡದೆ, ತೊಂದರೆ ಕೊಡಲಿರುವವನನ್ನು ಕರೆದು, ''ಹೌದೇನಯ್ಯ, ಉಂಡಮನೆಗೆ ಎರಡು ಬಗೆಯಬೇಕು ಎಂದಿದ್ದೀಯಂತೆ ನಿಜವೇನಯ್ಯ, ನನಗೇ ದ್ರೋಹ ಬಗೆಯಬೇಕು ಅಂತ ಮಾಡಿದ್ದೀಯಂತೆ ದಿಟವೇನಯ್ಯ? ಹೋಗು, ಏನು ಬೇಕಾದರೂ ಮಾಡಿಕೋ ಹೋಗು, ನಿಭಾಯಿಸುವ ಶಕ್ತಿ ನನಗಿದೆ'' ಅಂತ ಹೇಳಿ, ಅವನ ಮುಖದಲ್ಲಿ ನೀರಿಳಿಸಿ, ತನ್ನ ಕೆಲಸದಲ್ಲಿ ಮತ್ತೆ ತೊಡಗಿಬಿಡುವ ಸ್ಥಿತಪ್ರಜ್ಞನ ಮನೋಭಾವ.</li>
				<li>ತಾನು ನಂಬಿದ ದೇವರ ಅನುಗ್ರಹವೊಂದಿದ್ದರೆ ಸಾಕು, ಎಂಥ ಅಪಾಯ ಆಘಾತ ಅವಘಡ ಆಪತ್ತು ಗಂಡಾಂತರಗಳಿಂದಲೂ ನಾನು ಪಾರಾಗಬಲ್ಲೆ ಎಂಬ ಆತ್ಮವಿಶ್ವಾಸ ಹೊಮ್ಮಿಸುವ, ಅಸಮಬಲದವನೇ ಆಗಿರಬಾರದೇಕೆ, ಎಂಥ ಎದುರಾಳಿಗೂ ಸೆಡ್ಡು ಹೊಡೆದು ನಿಲ್ಲುವ ಎದೆಗಾರಿಕೆಯ ಮನೋಭಾವ.</li>
				<li>'ಹೀಗೇ ಆಗಬೇಕೆಂದು ವಿಧಿ ನಿಶ್ಚಯಿಸಿದ್ದರೆ, ಪೂರ್ವೀಕರೂ ಹಿಂದೆ ಬಂದ ಪ್ರವಾದಿಗಳೂ ಹಾಗೇ ಆಗುವುದೆಂದು ಭವಿಷ್ಯನುಡಿದಿದ್ದರೆ ''ಯಾರೂ ಏನೂ ಮಾಡಲಾಗುವುದಿಲ್ಲ; ಆಗಬೇಕಾದದ್ದು ಆಗಿ ಹೋಗಲಿ; ಭಗವಂತನ ಈ ಲೀಲಾನಾಟಕದಲ್ಲಿ ಪಾಲ್ಗೊಳ್ಳುವ ನಾವೆಲ್ಲ ನಿಮಿತ್ತ ಮಾತ್ರರು ತಾನೆ?'' ಎಂಬ ಪ್ರಮುಖ ಪಾತ್ರಧಾರಿಯ ಹೆಮ್ಮೆಯಿಂದೊಡ ಗೂಡಿದ ಭಗವದ್ ಸಮರ್ಪಣ ಮನೋಭಾವ.</li>
				<li>''ತಂದೆ ಭಗವಂತ ಏನೋ ಒಂದು ವಿಶೇಷ ಕಾರ್ಯಸಾಧನೆಗಾಗಿ ನನ್ನನ್ನ ಇಲ್ಲಿಗೆ ಕಳುಹಿಸಿದ್ದಾನೆ. ಅದರ ಕುರುಹಾಗಿ, ಎಷ್ಟೋ ಜನ ನೊಂದ ಜೀವಿಗಳ ಕುಂದು ಕೊರತೆಗಳನ್ನ, ಅವರವರ ನಂಬಿಕೆಯ ದೃಢತೆಗನುಗುಣವಾಗಿ ಪರಿಹರಿಸಲು, ತಂದೆಯ ಪ್ರತಿನಿಧಿಯಾಗಿ ಬಂದಿರುವ ನನಗೆ ಸಾಧ್ಯವಾಗಿದೆ. ದ್ರೋಹ, ಕೈಸೆರೆ, ಆರೋಪ, ವಿಚಾರಣೆ, ಶಿಕ್ಷೆ ಇವೆಲ್ಲ ಜರುಗಿ, ತಂದೆಯ ಇಚ್ಛೆಯಂತೆಯೇ ನಡೆದು, ಲೋಕೋದ್ಧಾರಕ್ಕಾಗಿಯೇ ಮುಂಬರಲಿರುವ ಈ ಧರ್ಮಯುದ್ಧದಲ್ಲಿ ನಾನು ಗೆದ್ದೇ ಬರುವೆ'' ಎಂಬ ನಂಬಿಕೆಯ ಮನೋಭಾವ.</li>
			</ul>
			<p>ತಾನೇ ಆಯ್ದುಕೊಂಡು, ಅವನನ್ನು ಕತ್ತಲಿಂದ ಬೆಳಕಿನೆಡೆಗೆ ಕೊಂಡೊಯ್ಯುತ್ತ, ಪ್ರೀತಿ ವಾತ್ಸಲ್ಯಗಳನ್ನು ಧಾರೆಯೆರೆಯುತ್ತ ಬೆಳೆಸಿದ ತನ್ನ ಒಬ್ಬ ಆಪ್ತಶಿಷ್ಯ ನಂಬಲಸಾಧ್ಯ ರೀತಿಯಲ್ಲಿ ವಿಶ್ವಾಸಘಾತುಕನಾಗಿ ವರ್ತಿಸ ಹೊರಟಿದ್ದಾನೆ ಎಂದಾಗ, ಕ್ರಿಸ್ತನಾದ ಯೇಸುವಿನ ಅಪೂರ್ವ ನಡವಳಿಕೆ, ವಿಶ್ಲೇಷಣೆಯ ದಿಗಂತಗಳನ್ನು ಮೀರಿ, ಹೀಗೆ ಚಿಂತಿಸಿದಷ್ಟೂ ನಿಗೂಢವಾಗುತ್ತಾ ಹೋಗುತ್ತದೆ!</p>
		</section>
	</section>
</body>
</html>

