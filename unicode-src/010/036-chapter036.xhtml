<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬೈಬಲ್‍ನಲ್ಲಿ ಜಾನ್‍ನ ಸುವಾರ್ತೆ &#2014; ಒಂದು ಅಧ್ಯಯನ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-036">
		<h1 class="level1-title" epub:type="title"><span class="num">೩೬ ::</span> ದಶಾಜ್ಞೆಗಳು ಮತ್ತು ಅವುಗಳಿಗೆ ಯೇಸುವಿನ ತಿದ್ದುಪಡಿ</h1>
		<p>ಬೈಬಲ್‍ನ ಹಳೆಯ ಒಡಂಬಡಿಕೆಯಲ್ಲಿ ದೇವರು ಮೋಸೆಸ್‍ನಿಗೆ ದಶಾಜ್ಞೆಗಳನ್ನ ಇತ್ತು ಅವುಗಳನ್ನು ಪಾಲಿಸಲು ಆದೇಶವಿತ್ತ ಎಂಬುದು ಬೈಬಲ್ ಅಧ್ಯಯನದಲ್ಲಿ ಒಂದು ಮುಖ್ಯ ವಿಚಾರ.<sup><a epub:type="noteref" href="999-aside.xhtml#id-036-01">೧</a></sup> ಹತ್ತು ಎಂಬುದು ತಪ್ಪು; ಸರಿಯಾಗಿ ನೋಡಿದರೆ ಎಣಿಸಿದರೆ, ಅದರೊಳಗೆ ಇರುವುದು ಹದಿನಾಲ್ಕು ಆಜ್ಞೆಗಳು ಎಂಬುದು ಕೆಲವರ ವಾದ. ಇದರ ಬಗ್ಗೆ ಈಗಾಗಲೇ ಇನ್ನೊಂದು ಅಧ್ಯಾಯದಲ್ಲಿ ಚರ್ಚಿಸಿದ್ದೇನೆ.</p>
		<p>ಒಂದಲ್ಲ ಒಂದು ಸಂದರ್ಭದಲ್ಲಿ ಯೇಸುವು ಈ ಹತ್ತು ಪ್ರಮುಖ ಆದೇಶಗಳನ್ನು ಅನುಮೋದಿಸಿದಂತೆ 'ಉವಾಚ'ಗಳನ್ನು ಬೇರೆ ಸುವಾರ್ತೆಕಾರರು ನೆನಪಿಸಿದ್ದಾರೆ; ಆದರೆ, ಅವುಗಳ ಆಸರೆಯನ್ನು ಯೇಸು ಬಳಸಿಕೊಂಡದ್ದನ್ನ ಸುವಾರ್ತೆಕಾರ ಜಾನ್ ಮಾತ್ರ ನೇರವಾಗಿ ಪ್ರಸ್ತಾಪಿಸ ಹೋಗುವುದಿಲ್ಲ.</p>
		<p>ಅಷ್ಟೇ ಅಲ್ಲ; ಈ ದಶಾಜ್ಞೆಗಳನ್ನು ಪ್ರಸ್ತಾಪಿಸಲು, ವಿಶ್ಲೇಷಿಸಲು, ವಿವರಿಸಲು ಮತ್ತು ಅವಶ್ಯಕತೆ ಬಿದ್ದೆಡೆ ನಿಯಮಗಳಿಗೆ 'ತಿದ್ದುಪಡಿ' ಸೂಚಿಸಲು ಯೇಸು ಒಂದು ಸೊಗಸಾದ ಪ್ರವಚನ ಉಪನ್ಯಾಸ ಮಾಡುತ್ತಾನೆ. ಅದೇ 'ಬೆಟ್ಟದ ಮೇಲಣ ಪ್ರವಚನ', ಹಲವಾರು ಕಾರಣಗಳಿಗಾಗಿ ಪ್ರಖ್ಯಾತವಾಗಿರುವ 'ಪರ್ವತ ಪ್ರಸಂಗ' (ಸರ್ಮನ್ ಆನ್ ದ ಮೌಂಟ್). ಇದು ಮ್ಯಾಥ್ಯೂವಿನಲ್ಲಿದೆ<sup><a epub:type="noteref" href="999-aside.xhtml#id-036-02">೨</a></sup> ಮತ್ತು ಲ್ಯೂಕ್‍ನಲ್ಲಿಯೂ ಸಂಕ್ಷಿಪ್ತವಾಗಿ ಇದೆ.<sup><a epub:type="noteref" href="999-aside.xhtml#id-036-03">೩</a></sup> ಮಾರ್ಕ್‍ನಲ್ಲಿ ಇದರ ಪ್ರಸ್ತಾಪವಿಲ್ಲ. ದುರ್ದೈವವೆಂದರೆ ಇದನ್ನು ನಾಲ್ಕನೆಯ ಸುವಾರ್ತೆಕಾರ ಜಾನ್ ಏಕೆ ಕೈಬಿಟ್ಟನೋ ಗೊತ್ತಿಲ್ಲ!</p>
		<p>ಮೊದಲು ಹಳೆಯ ಒಡಂಬಡಿಕೆಯಲ್ಲಿ ಬರುವ ಯಹೂದ್ಯರೆಲ್ಲರಿಗೂ ಸರ್ವಮಾನ್ಯವಾಗಿದ್ದ ದಶಾಜ್ಞೆಗಳ ವಿವರ ನೋಡೋಣ:</p>
		<ul>
			<li>ನಾನಲ್ಲದೆ ನಿನಗೆ ಬೇರೆ ದೇವತೆಗಳು ಇರಬಾರದು.<sup><a epub:type="noteref" href="999-aside.xhtml#id-036-04">೪</a></sup></li>
			<li>ಪೂಜೆಗಾಗಿ ನೀನು ಯಾವ ಮೂರ್ತಿಯನ್ನೂ ಮಾಡಿಕೊಳ್ಳಬಾರದು; ಆರಾಧಿಸಬಾರದು.<sup><a epub:type="noteref" href="999-aside.xhtml#id-036-05">೫</a></sup></li>
			<li>ನಿನ್ನ ಪ್ರಭುವಾದ ನಿನ್ನ ದೇವರ ಹೆಸರನ್ನು ನೀನು ದುರುಪಯೋಗ ಮಾಡಿಕೊಳ್ಳಬಾರದು.<sup><a epub:type="noteref" href="999-aside.xhtml#id-036-06">೬</a></sup></li>
			<li>ವಾರದ ನಿಷ್ಕರ್ಮಕ ದಿನವಾದ ಸಬ್ಬತ್‍ನ್ನು ಪವಿತ್ರವಾಗಿ ಇಟ್ಟುಕೊಳ್ಳಬೇಕು.<sup><a epub:type="noteref" href="999-aside.xhtml#id-036-07">೭</a></sup></li>
			<li>ನಿಮ್ಮ ತಂದೆತಾಯಿಗಳನ್ನು ಗೌರವದಿಂದ ನೋಡಿಕೊಳ್ಳಬೇಕು.<sup><a epub:type="noteref" href="999-aside.xhtml#id-036-08">೮</a></sup></li>
			<li>ಕೊಲೆ ಮಾಡಬಾರದು.<sup><a epub:type="noteref" href="999-aside.xhtml#id-036-09">೯</a></sup></li>
			<li>ವ್ಯಭಿಚಾರ ಮಾಡಬಾರದು.<sup><a epub:type="noteref" href="999-aside.xhtml#id-036-10">೧೦</a></sup></li>
			<li>ಕದಿಯಬಾರದು.<sup><a epub:type="noteref" href="999-aside.xhtml#id-036-11">೧೧</a></sup></li>
			<li>ಸುಳ್ಳು ಸಾಕ್ಷಿ ಹೇಳಬಾರದು.<sup><a epub:type="noteref" href="999-aside.xhtml#id-036-12">೧೨</a></sup></li>
			<li>ಮತ್ತೊಬ್ಬರ ಮನೆಯನ್ನಾಗಲೀ, ಅವರ ಹೆಂಡತಿ/ಗಂಡನನ್ನಾಗಲೀ, ಅವರದ್ದಾದ ಯಾವುದೇ ವಸ್ತುವನ್ನಾಗಲೀ ಅಪೇಕ್ಷಿಸಬಾರದು.<sup><a epub:type="noteref" href="999-aside.xhtml#id-036-13">೧೩</a></sup></li>
		</ul>
		<p>ತನ್ನ ಪ್ರವಚನ ಸಂವಾದಗಳಲ್ಲಿ ಯೇಸು ಈ ದಶಾಜ್ಞೆಗಳನ್ನು ಹೇಗೆ ಹಲವೆಡೆ ಸೂಚ್ಯವಾಗಿ, ಕೆಲವೆಡೆ ನೇರವಾಗಿ ಉಲ್ಲೇಖಿಸುತ್ತಾನೆ, ನೋಡಿ:</p>
		<section class="level2 numbered" id="id-036.1">
			<h2 class="level2-title" epub:type="title">ಸಮರ್ಥನೆಗಳು:</h2>
			<p>''ಮೋಸೆಸನು ನಿಮಗಿತ್ತ ಧರ್ಮಶಾಸ್ತ್ರವನ್ನಾಗಲೀ, ಹಿಂದಿನ ಪ್ರವಾದಿಗಳ ಜ್ಞಾನೋಕ್ತಿ-ವಚನಗಳನ್ನಾಗಲೀ ಮರೆತುಬಿಡಿ, ಕಡೆಗಣಿಸಿರಿ'' ಎಂದು ಹೇಳಲು ಬಂದವ ನಾನಲ್ಲ, ಎಂಬ ಪೀಠಿಕೆಯೊಂದಿಗೆ ತನ್ನ ಉಪನ್ಯಾಸವನ್ನು ಪ್ರಾರಂಭಿಸುವ ಯೇಸು ಒಬ್ಬ ನುರಿತ ಮನಶ್ಶಾಸ್ತ್ರಜ್ಞನ ರೀತಿ ಜನರ ಹಳೆಯ ನಂಬಿಕೆಗಳ ತಳಪಾಯದ ಮೇಲೆಯೇ ತನ್ನ ಹೊಸ ಸೌಧವನ್ನು ನಿರ್ಮಾಣ ಮಾಡ ತೊಡಗುತ್ತಾನೆ.</p>
			<p>''ನಿಮ್ಮ ಒಡೆಯ ಒಬ್ಬನೇ, ಆ ನಿಮ್ಮ ದೇವರನ್ನು ಮಾತ್ರ ನೀವು ಸೇವಿಸುವುದು ಒಳಿತು.''<sup><a epub:type="noteref" href="999-aside.xhtml#id-036-14">೧೪</a></sup></p>
			<p>''ಯಾವ ಸೇವಕ ತಾನೇ ಇಬ್ಬಿಬ್ಬರು ಒಡೆಯರನ್ನು ಓಲೈಸಲು ಸಾಧ್ಯ?''<sup><a epub:type="noteref" href="999-aside.xhtml#id-036-15">೧೫</a></sup></p>
			<p>''ಸುಮ್ಮ ಸುಮ್ಮನೇ ಸ್ವರ್ಗದ ಮೇಲೆ ಆಣೆಯಿಡುತ್ತ ಮಾತನಾಡಬೇಡಿ; ಸ್ವರ್ಗವೆಂದರೆ ದೇವರ ಸಿಂಹಾಸನ ಇದ್ದಂತೆ.''<sup><a epub:type="noteref" href="999-aside.xhtml#id-036-16">೧೬</a></sup></p>
			<p>''ಅತಿ ಆಸೆ ಪಡಬೇಡ''<sup><a epub:type="noteref" href="999-aside.xhtml#id-036-17">೧೭</a></sup></p>
			<p><em>''ಹುಸಿಯ ನುಡಿಯಲು ಬೇಡ:</em> "ಸುಳ್ಳು ಸಾಕ್ಷಿ ಹೇಳಬೇಡ''<sup><a epub:type="noteref" href="999-aside.xhtml#id-036-18">೧೮</a></sup></p>
		</section>
		<section class="level2 numbered" id="id-036.2">
			<h2 class="level2-title" epub:type="title">ತಿದ್ದುಪಡಿಗಳು:</h2>
			<p>ನಿಯಮಗಳು ಮಾನವನಿಗೆಂದು ಇವೆಯೇ ಹೊರತು, ನಿಯಮಗಳಿ ಗಾಗಿಯೇ ಮಾನವ ಇರಬೇಕಿಲ್ಲ, ಬದುಕಬೇಕಿಲ್ಲ. ಮಾನವಕುಮಾರ ಎಲ್ಲದಕ್ಕೂ ಹೇಗೆ ಪ್ರಭುವೋ ಹಾಗೆ ಈ ನಿಷ್ಕರ್ಮಕ ದಿನ ಸಬ್ಬತ್‍ಗೂ ಸಹ ಅವನೇ ಒಡೆಯ. (ಅಂದರೆ, ನಿಯಮ ಮಾಡುವವನೂ ಅದನ್ನು ಬದಲಾಯಿಸುವ ಅಧಿಕಾರಿಯೂ <em>ಅವನೇ!</em>)<sup><a epub:type="noteref" href="999-aside.xhtml#id-036-19">೧೯</a></sup>"</p>
			<p>ಯಾರು ತಮ್ಮ ತಾಯಿಯನ್ನಾಗಲೀ ತಂದೆಯನ್ನಾಗಲೀ ನನ್ನನ್ನು ಪ್ರೀತಿಸುವುದಕ್ಕಿಂತ ಮಿಗಿಲಾಗಿ ಪ್ರೀತಿಸುತ್ತಾರೋ, ಮಮತೆ ಇಟ್ಟುಕೊಂಡಿದ್ದಾರೋ ಅಂಥವರು ನನಗೆ ಯೋಗ್ಯರಲ್ಲ." (ಅಂದರೆ, ದೇವರ ಮೇಲಿನ ಅಚಲಭಕ್ತಿಗಾಗಿ ತಮ್ಮ ಕುಟುಂಬವನ್ನೂ ಕಡೆಗಣಿಸಿ ನಡೆಯಬಲ್ಲವರೇ ಅವನಿಗೆ ಹತ್ತಿರ ವಾಗಬಲ್ಲವರು! ಯೇಸು ಈ ಮಾತನ್ನು ಪುನರಾವರ್ತಿಸಿ ಹೇಳುತ್ತಾನೆಂಬುದು ಗಮನಾರ್ಹ).<sup><a epub:type="noteref" href="999-aside.xhtml#id-036-20">೨೦</a></sup></p>
			<p><em>ಕೊಲಬೇಡ:</em>ನರಹತ್ಯೆ ಮಾಡಕೂಡದೆಂದು ಹೇಳಿದ್ದನ್ನ ಕೇಳಿದ್ದೀರಷ್ಟೆ? ಅದಕ್ಕಿಂತ ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ ನಾನು ಹೇಳುತ್ತಿದ್ದೇನೆ; ಕೊಲೆ ಸುಲಿಗೆ ಇಂತಹ ಅತ್ಯಾಚಾರವೆಲ್ಲ ನಡೆಯುವುದು ಮನುಷ್ಯ ತುಂಬಾ ಸಿಟ್ಟಾದಾಗ. ಆದ್ದರಿಂದ ಯಾರು ತಮ್ಮ ಸೋದರನ ಬಗ್ಗೆ ಕೋಪಗೊಳ್ಳುತ್ತಾನೋ ಅವನು ಆಮೇಲೆ ನ್ಯಾಯವಿಚಾರಣೆಗೆ ಒಳಗಾಗುತ್ತಾನೆ.<sup><a epub:type="noteref" href="999-aside.xhtml#id-036-21">೨೧</a></sup></p>
			<p><em>ಪರ 'ಧನ'ವ ಬಯಸ ಬೇಡ:</em> ವ್ಯಭಿಚಾರ ಮಾಡಕೂಡದೆಂದು ಹೇಳಿದ್ದನ್ನು ನೀವು ಕೇಳಿರುವಿರಷ್ಟೆ? ಅದಕ್ಕಿಂತ ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ ನಾನು ಹೇಳುತ್ತಿದ್ದೇನೆ: ಪರಸ್ತ್ರೀಯನ್ನು ನೋಡಿ ಮೋಹಿಸುವ ಪ್ರತಿಯೊಬ್ಬ ಮನುಷ್ಯನೂ ಆಗಲೇ ತನ್ನ ಮನಸ್ಸಿನಲ್ಲಿ ಆಕೆಯೊಂದಿಗೆ ವ್ಯಭಿಚಾರ ಮಾಡಿದವನೇ ಆದನು.<sup><a epub:type="noteref" href="999-aside.xhtml#id-036-22">೨೨</a></sup>"</p>
			<p class="verse">ದಾನಧರ್ಮ ಮಾಡಬೇಕಣ್ಣ- ಮನ ತುಂಬಿ ನೀವು<br />ದಾನಧರ್ಮ ಮಾಡಬೇಕಣ್ಣ |ಪ|</p>
			<p class="verse">ದಾನಧರ್ಮಗೈವೆನೆಂದು<br />ಕೊಂಬು ಕಹಳೆಯ ಊದಲೇಕೆ<br />ದೀನ ಮನದಲಿ ಜಾಣತನದಲಿ<br />ದಾನಧರ್ಮವ ಮಾಡಿರಣ್ಣ</p>
			<p class="verse">ಕೇರಿ ಕೇರಿಗಳಲ್ಲಿ ಕೂಗಿ<br />ಸಾರಿ ಹೇಳುವುದೇತಕಣ್ಣ<br />ಎಲ್ಲರೆದುರು ಕೊಡುವ ದಾನ<br />ಬೂಟಾಟಿಕೆಯ ದಾನವಣ್ಣ</p>
			<p class="verse">ಬಲಗೈಲಿ ಕೊಟ್ಟ ದಾನವ<br />ಎಡಗೈ ತಿಳಿಯದಿರಲಣ್ಣ<br />ಗೋಪ್ಯದಾನಿಯ ಅಂತರಂಗವ<br />ಅರಿತು ಪಿತ ಸಿರಿ ಈವನಣ್ಣ<sup><a epub:type="noteref" href="999-aside.xhtml#id-036-23">೨೩</a></sup></p>
		</section>
	</section>
</body>
</html>

