<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಅಮೆರಿಕನ್ನಡದ ಕತೆಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-025">
		<h1 class="level1-title" epub:type="title">ವಿಲ್ಲು</h1>
		<p><em>ಜೀವನ ಸರಳವಲ್ಲ ಆಲದ ಬಿಳಲುಗಳಂತೆ ಬೇರೇ ಮರವಾಗಿ ಬೇರೆಯಾಗಿ ಒಂದಾಗಿ ಕೆಳಗೂ ಮೇಲೂ ಹೆಣೆದುಕೊಂಡು ನಡುವೆ ಕಣ್ಣುಮುಚ್ಚಾಲೆಯಾಡುವಷ್ಟು ಜಾಗ ಯಾವಾಗಲೂ ಬಿಟ್ಟುಕೊಂಡು ಹದ್ದಿಗೂ ಅಳಿಲಿಗೂ ಆಶ್ರಯ ಕೊಡುವಂತಿದೆ</em></p>
		<p>ವಿಲ್ ಬೇಕೆ?</p>
		<p>ವಿಲ್ಲು ಬರೆಯದೆ ಸತ್ತರೆ</p>
		<p>ತುಂಬ ತೊಂದರೆಯಾಗಬಹುದು.</p>
		<p>ಬಲ್ಲವರ ಸಲಹೆ ಅತಿ ಮುಖ್ಯ.</p>
		<p>ಒಂದು ದಿನ ನಮ್ಮಜ್ಜಿ ಅಳುತ್ತಿದ್ದರು. ಮುಂದಿನ ರೂಂನಲ್ಲಿ ನಾಲ್ಕಾರು ಜನ ಅಜ್ಜನೊಂದಿಗೆ ಹರಟುತ್ತಿದ್ದರು. ಯಥಾಪ್ರಕಾರ ಕಾಫಿತಿಂಡಿ ಸೇವೆ ನಡೆದೇ ಇತ್ತು. ಜೊತೆಗೆ ದೇವರ ಮನೆಯಲ್ಲಿ ಅಖಂಡ ಪೂಜೆಯೂ ಸಾಗುತ್ತಿತ್ತು. ಇದ್ದಕ್ಕಿದ್ದಂತೆ ರೂಂನಿಂದ ಹುಕುಂ ಬಂತು: "ಮಂಗಳಾರತಿ ಮಾಡಿ" ಎಂಬ ಆಜ್ಞೆ ಬಂದ ತಕ್ಷಣ ದೇವರ ಮನೆ ತುಂಬ ಜಾಗಟೆ ಘಂಟೆಗಳ ಶಬ್ದ, ಮಂಗಳಾರತಿಯ ಬೆಳಕು, ಕರ್ಪೂರ-ಎಣ್ಣೆಗಳ ವಾಸನೆ, ಶ್ಲೋಕಗಳ ಹಾರಾವಳಿ, ಇತ್ಯಾದಿ. ನಂತರ ರೂಂನಿಂದ ಅಜ್ಜ ಹೊರಬಂದರು. ಹಿಂದೆಯೇ ನಾಲ್ಕಾರು ಜನ ಆಪ್ತರೊಂದಿಗೆ ಕರೀ ಕೋಟಿನ ಜರಿ ರುಮಾಲಿನ ಲಾಯರೊಬ್ಬರು ಬಂದರು. ನಾಲ್ಕಾರು ಕಾಗದಗಳನ್ನು ದೇವರ  ಮುಂದಿಟ್ಟರು. ಎಲ್ಲರೂ ಅಡ್ಡಬಿದ್ದರು. ಅಜ್ಜ ನಕ್ಕರು. ಅಜ್ಜಿ ಅತ್ತರು. ಅಮ್ಮ ರಾಜನನ್ನು ಬೈದರು. ರಾಜ ನನ್ನ ಬೆರಳು ತಿವಿದು ಕೇಳಿದ: "ಯಾಕೆ ಅಜ್ಜಿ ಅಳ್ತಿದಾರೆ?" ಅವನನ್ನೇ ನೋಡುತ್ತಾ ಇಡೀ ಅರ್ಧ ನಿಮಿಷ ಮೌನವಾಗಿದ್ದು ಬಳಿಕ ಹೇಳಿದೆ, "ಅಷ್ಟೂ ಗೊತ್ತಿಲ್ವೇನೋ? ಅಜ್ಜ ವಿಲ್ಲು ಬರೆದರು." "ವಿಲ್ಲು ಅಂದ್ರೇನೋ?" ಎಂದ ರಾಜ. "ನನಗೇನು ಗೊತ್ತು?" ಎಂದೆ.</p>
		<p>ಅದು ಕೆಲವು ದಶಕಗಳ ಹಿಂದಿನ ಮಾತು. ಆಗ ವಿಲ್ಲು ಕನ್ನಡದಲ್ಲಿ 'ಮರಣಶಾಸನ' ಆಗಿದ್ದ ಕಾಲ. ಆಸ್ಪತ್ರೆಗೆ ಸೇರಿಸುವ ಮುನ್ನ ರೋಗ ಪ್ರಾಣಾಂತಕವೇ ಎಂದು ತಿಳಿಯಬಯಸುವ ರೋಗಿ ಮನೆ ಡಾಕ್ಟರನ್ನು ಪ್ರತ್ಯೇಕವಾಗಿ ಕೇಳುವ ಪ್ರಶ್ನೆ ಯಾವುದಾಗಿತ್ತು? "ಡಾಕ್ಟರೇ, ವಿಲ್ಲು ಬರೆದುಬಿಡಲೇ?" ಅಲ್ಲವೇ?</p>
		<p>ಈಗ ಕಾಲ ಬದಲಾಗಿದೆ. ಕಳೆದ ತಿಂಗಳು ಬೆಳಿಗ್ಗೆ ಸುಂದರ್ Phone ಮಾಡಿದ. ವಿಲ್ಲು ಬರೆ ಎಂದ. ಅರ್ಜೆಂಟ್ ಎಂದ. ಎರಡೇ ದಿನದಲ್ಲಿ ತಯಾರಿಸಿದ ಹಾಳೆಗಳಿಗೆ (ಹೆಂಡತಿಯ ಕೆನ್ನೆ ಹಿಂಡುತ್ತಾ) ಸಹಿ ಹಾಕೇಬಿಟ್ಟ. ಅಜ್ಜ ನೆನಪಿಗೆ ಬಂದರು. ಅಜ್ಜಿಯನ್ನು ತಬ್ಬಿಕೊಂಡಾಗ ನನ್ನ ಹಣೆ ನೆನಸಿದ ಅವರ ಕಣ್ಣೀರಿನ ಬಿಸಿ ನೆನಪಾಯಿತು. ತಮ್ಮ ಬೆಳ್ಳಿಯ ಸಂಧ್ಯಾವಂದನೆ ಸಾಮಗ್ರಿಗಳನ್ನು ಎರಡು ಪ್ಯಾರ ಪೂರ್ತಿ ಇಬ್ಬರಿಗೆ ಹಂಚಿದ ಅಜ್ಜ. ಇಲ್ಲಿ ಸುಂದರ ಡೋನಟ್ ಕಡಿಯುತ್ತಾ "ನನ್ನ ಹೆಣವನ್ನು ಆಸ್ಪತ್ರೆಗೆ ದಾನ ಮಾಡಿದ್ದೇನೆ" ಎಂದು ಬರೆಸಿ ಸಹಿ ಹಾಕುವಾಗ ಅವನ ಹೆಂಡತಿಯಿಂದ "ಯಾವಾಗ್ಲೂ ನಿಮಗೆ ಬೆಂಕಿ ಭಯ" ಎಂದು ಚುಡಾಯಿಸಿಕೊಂಡ.</p>
		<p>ವಿಲ್ಲು ಬರೆಯುವವರಲ್ಲಿ ಅನೇಕ ವಿಧ. ನೆರಮನೆಯ ಟಿಮೋತಿ ಲಾರೆನ್ಸ್‍ಗೆ "ತನ್ನ ರಾತ್ರಿ ಉಡುಪನ್ನು ಯಾರಿಗೆ ಕೊಡಬೇಕು?" ಇತ್ಯಾದಿ ತೊಂದರೆಗಳಿದ್ದರೆ, "ಅಮ್ಮ ಕೊಟ್ಟ ಬೆಳ್ಳಿ ಕಾಲುಂಗುರ" ಮತ್ತು ಅದರ ವಿಲೇವಾರಿ ಬಗ್ಗೆ ಯುದ್ಧವಾಗಿ ಲಕ್ಷ್ಮೀಶ ಅವನ ಹೆಂಡತಿ ಮಾತು ಬಿಟ್ಟು ಮೂರು ದಿನವಾಗಿದೆ. (ಇವರಿಬ್ಬರ ಜಗಳ ಪರಿಹರಿಸಲು ನಡುವೆ ನುಗ್ಗಿ ಬಂದ ನರಸಿಂಹಯ್ಯ ಹೆಂಡತಿ ಬಿಟ್ಟು ಎರಡು ತಿಂಗಳು ವರ್ಷವಾಗಿದೆ: "ನೀತಿ ಹೇಳುಕ್ಕೆ ಆತನ್ನ ಕರೆಸಿದರೆ ಆತನ ಹೆಂಡ್ತಿ ಬಿಟ್ಟು ಆರು ತಿಂಗಳಾಯ್ತು" ಅಂತ ಗಾದೆ).</p>
		<p>ಕಳೆದ ಶುಕ್ರವಾರ ಗಂಡ-ಹೆಂಡ್ತಿ ನಗುನಗುತ್ತಾ ಬಂದರು. ಮನೆಮಠ ಚಿನ್ನಬೆಳ್ಳಿ ಗದ್ದೆತೋಟವೆಲ್ಲ ಯಾರ್ಯಾರಿಗೆ ಯಾವ್ಯಾವುದೆಂದು ನಿಶ್ಚಯವಾಯ್ತು. "ಸರಿ, ವಿಲ್ಲು ಬರೆದಾದ ಮೇಲೆ ಹೇಳಿ. ಬಂದು ಸಹಿ ಹಾಕ್ತೇವೆ" ಎಂದರು. ದುಡ್ಡು ಕೊಟ್ಟರು. ಹೊರಡುವುದರಲ್ಲಿದ್ದರು. "ಕೂತ್ಕೊಳ್ಳಿ" ಎಂದೆ. ಕೂತರು. "ಎಲ್ಲಾ ಆಸ್ತಿಯೂ ವಿತರಣೆಯಾಯ್ತು. ಆದರೆ ಇನ್ನೇನಾದರೂ ಮಿಕ್ಕಿದರೆ- ಮರೆತಿದ್ದರೆ ಅದು ಯಾರಿಗೆ?" ಎಂದೆ. "ಏನೂ ಮಿಕ್ಕಿಲ್ಲ, ಮರೆತಿಲ್ಲ" ಎಂದರು. "ಅಕಸ್ಮಾತ್ Car ಡಿಕ್ಕಿ ಹೊಡೆದು ಸತ್ತು ಒಂದು ಮಿಲಿಯನ್ ಬಂದರೆ ಯಾರಿಗೆ? ಹೀಗೆ Rest &amp; Residues Property ಅನ್ನು ಕೊನೆಗಾಣಿಸಬಾರದು ಯಾರಿಗೆ ಕೊಡುತ್ತೀರಿ?" ಎಂದೆ. ಆಗ ಶುರುವಾಯ್ತು ನಿಜವಾದ ಸಂಭಾಷಣೆ. ಇನ್ನೂ ಸಮಸ್ಯೆ ಬಗೆಹರಿದಿಲ್ಲ. ಇಬ್ಬರೂ ಬೇರೆಬೇರೆಯಾಗಿ ನನಗೆ Phone ಮಾಡುತ್ತಾರೆ.</p>
		<p>ಈ  "Rest &amp; Residue" ಬಗ್ಗೆ ಯಾಕಿಷ್ಟು ಗಲಾಟೆ ಎನ್ನುತ್ತೀರಾ? ಕೇಳಿ. ಇಲ್ಲೊಬ್ಬ ಒಂದು ವಿಲ್ ಬರೆದ. ಅವನ ಸಮಸ್ತ ಆಸ್ತಿಯೂ ಹೆಂಡತಿ-ಮಗನಿಗೆ ಕೊಟ್ಟ. "ಏನಾದರೂ ಮಿಕ್ಕಿದ್ದರೆ-ಮರೆತಿದ್ದರೆ, ಇದರ ಹೊರತಾದ ಆಸ್ತಿ ಇದ್ದರೆ ಅದನ್ನು ಯಾರು ನನ್ನ ಬೆಕ್ಕನ್ನೂ ಅದರ ಮಕ್ಕಳನ್ನೂ ನೋಡಿಕೊಳ್ಳುತ್ತಾರೋ ಅವರಿಗೆ ಕೊಡಿ" ಎಂತ ಬರೆದ. ಬರೆದು ಸತ್ತ. Autopsy ಮಾಡಿದರು. ಕುಡಿದ ಔಷಧಿ ಕಾರಣ ಎಂದರು. ತಪ್ಪು ಔಷಧಿ ಕೊಟ್ಟ ಕಂಪನಿ $635,000.00 ತಪ್ಪುಕಾಣಿಕೆ ಕೊಟ್ಟರು. ಈಗ ಬೆಕ್ಕು ರಾಜ. ತಾಯಿ-ಮಗ ಮಾರ್ಜಾಲ ದೇವರನ್ನು ಭಕ್ತಿಯಿಂದ ಸೇವಿಸುತ್ತಿದ್ದಾರೆ.</p>
		<p>ವಿಲ್ಲು ಬರೆಯುವುದೂ ಒಂದು ಕಲೆ. ಇಲ್ಲಿ ಸರಳವಾಗಿ ಬರೆಯಬಲ್ಲ ವ್ಯಕ್ತಿಗಳು ಮಾತ್ರ ವಿರಳ. ಆದರೆ ಕಾನೂನಿನಲ್ಲಿ ಸರಳ ಭಾಷೆ ತ್ಯಾಜ್ಯ. ಸಕಾರಣವಾಗಿ. ಜೀವನ ಸರಳವಲ್ಲ. ಆಲದ ಬಿಳಲುಗಳಂತೆ ಬೇರೆ ಮರವಾಗಿ ಬೇರೆಯಾಗಿ ಒಂದಾಗಿ ಕೆಳಗೂ ಮೇಲೂ ಹೆಣೆದುಕೊಂಡು ನಡುವೆ ಕಣ್ಣುಮುಚ್ಚಾಲೆಯಾಡುವಷ್ಟು ಜಾಗ ಯಾವಾಗಲೂ ಬಿಟ್ಟುಕೊಂಡು ಹದ್ದಿಗೂ ಅಳಿಲಿಗೂ ಆಶ್ರಯ ಕೊಡುವಂತಿದೆ. ಇದನ್ನು ಪ್ರತಿಬಿಂಬಿಸುವ ಕಾನೂನು ಸರಳತನ ಬಯಸಿದಷ್ಟೂ ಕೆಡುತ್ತದೆ. ವಿಲ್ಲುಗಳು ವಿವರವಾಗಿ ಖಂಡಿತವಾಗಿ ನಿಖರವಾಗಿರಬೇಕು. ಕೆಲವು ಜನ ಇಲ್ಲಿ ನಾಲ್ಕು ಪೇಜಿನ ವಿಲ್ಲು ಬರೆದು ಅರ್ಧ ಗಂಟೆ ಲೆಕ್ಕ ಹಾಕುತ್ತಾರೆ. ಮಿಕ್ಕವರು ನಾಲ್ಕು ಗಂಟೆ ಕೆಲಸ ಮಾಡಿ ದೊಡ್ಡ ವಿಲ್ಲು ಬರೆದಾರು. ಪುಟದ ಸಂಖ್ಯೆಗಿಂತ "ಏನನ್ನು ಹೇಗೆ ಬರೆದಿದೆ" ಎಂಬುದು ಮುಖ್ಯ.</p>
		<p>ವಿಲ್ಲು ಬರೆಸಬೇಕಾದರೆ ಮುಂಚೆ ನೀವೇ ಒಂದು ಪ್ರತಿ ತಯಾರು ಮಾಡಿ. ನಿಮ್ಮ ರಾಜ್ಯದ ಕಾನೂನು ಪ್ರಕಾರ ನಡೆಯಿರಿ. ಮುಖ್ಯವಾಗಿ ನಿಮ್ಮ ಹೆಸರು, ವಿಳಾಸ ಇತ್ಯಾದಿ ಬರೆಯಿರಿ. "ಇದು ನನ್ನ ಕಡೆಯ ವಿಲ್ಲು; ಮುಂಚೆ ಬರೆದಿರಬಹುದಾದ ಎಲ್ಲ ವಿಲ್ಲುಗಳನ್ನೂ ಈ ಮೂಲಕ ತಿರಸ್ಕರಿಸುತ್ತಿದ್ದೇನೆ. ಆರೋಗ್ಯವಾದ ಮನಸ್ಸು, ಸ್ವತಂತ್ರ ವಿವೇಚನೆಗಳಿಂದ (ಯಾರ ಬಲವಂತವೂ ಇಲ್ಲದೆ) ಈ ವಿಲ್ಲನ್ನು ಪ್ರಕಟಿಸುತ್ತಿದ್ದೇನೆ" ಎನ್ನಿ. ಮುಂಚೆ ಸರ್ಕಾರಕ್ಕೆ ಸಲ್ಲಬೇಕಾದ ಹಣ ಕೊಡಿ ಎಂದು ಆದೇಶ ನೀಡಿ. ಅಂತ್ಯಸಂಸ್ಕಾರಕ್ಕೆ ವ್ಯವಸ್ಥೆ ಸೂಚಿಸಿ. ಆಸ್ತಿ ಯಾರಿಗೆ ಹೇಗೆ ಎಲ್ಲಿ ವಿತರಣೆಯಾಗಬೇಕು ಎಂದು ವಿವರಿಸಿ. (ಆಸ್ತಿ Taxes ಪ್ರಕಾರ ವಿತರಣೆ ಮಾಡಿ:  Marital Deduction Clause ಬೇರೆ ಎಂದು ವಿಚಾರಿಸಿ). ಮೈನರ್ ಮಕ್ಕಳಿದ್ದರೆ, Trust ಮಾಡಿದರೆ ಒಳ್ಳೆಯದೇ? ನೋಡಿಕೊಳ್ಳುವವರು (Guardian) ಯಾರು? ವಿಲ್ಲಿನ (ಆಸ್ತಿ ವಿತರಣೆ ಮಾಡಿ) ವ್ಯವಸ್ಥೆ ನೋಡಿಕೊಳ್ಳುವವರು (Executor) ಯಾರು? ಇತ್ಯಾದಿ ಯೋಚನೆ ಮಾಡಿ.</p>
		<p>ವಿಲ್ಲಿಗೆ ಸಾಕ್ಷಿಗಳು ಬೇಕು. ನಿಮ್ಮ ಕಾನೂನು ಪ್ರಕಾರ ಇಬ್ಬರು ಸಾಕಿದ್ದರೆ, ಮೂರು ಜನರ ಸಹಿ (ನಿಮ್ಮ ಮುಂದೆ, ಸಾಕ್ಷಿಗಳೆಲ್ಲರ ಮುಂದೆ) ಹಾಕಿಸಿ. ಹಾಕುವ ಮುನ್ನ "ಇದು ನನ್ನ ಕಡೆಯ ವಿಲ್ಲು ದಯಮಾಡಿ ಸಾಕ್ಷಿ ಹಾಕಿ" ಎಂದು ಹೇಳಿ ಅವರ ಮುಂದೆ ಸಹಿ ಹಾಕಿ.</p>
		<p>ಅನೇಕ ರಾಜ್ಯಗಳಲ್ಲಿ Notarization ಬೇಕಾಗಿಲ್ಲ. ಆದರೆ ಮಾಡಿಸುವುದು ಒಳ್ಳೆಯದು. ಮುಂದೆ ಅನುಕೂಲ ಆಗುತ್ತೆ. ಸಾಕ್ಷಿ, Guardian, Executor ಗಳನ್ನು ಸರಿಯಾಗಿ ಆರಿಸಿ. ನಿಮ್ಮ ತಾತ, ಅಜ್ಜಿಯರು ಬೇಡ. ಯಾಕೆಂದರೆ ಸಾಮಾನ್ಯವಾಗಿ ವಿಲ್ಲು ಕೋರ್ಟಿಗೆ ಹೋಗುವ ಕಾಲಕ್ಕೆ ಅವರು ಇಲ್ಲಿರಲಾರರು. ಇದ್ದರೂ ಅವರ ನೆನಪು ಇತ್ಯಾದಿಗಳು ವಯೋಸಹಜವಾಗಿ ತೊಂದರೆ ಕೊಡಬಹುದು.</p>
		<p>ಲಾಯರು ಬೇಕೆ? ದಯವಿಟ್ಟು  $100-$400 ಉಳಿಸಲು ಲಾಯರನ್ನು ದೂರವಿಡಬೇಡಿ. ಅಕಸ್ಮಾತ್ ಲಾಯರು ಬೇಡ ಎಂದು ತೀರ್ಮಾನಿಸಿದರೆ, ನೀವೇ ಮಾಡಿದ ವಿಲ್ಲನ್ನು ತಿಳಿದ ಲಾಯರಿಂದ Scrutinize ಮಾಡಿಸಿ. ಇದು ಕಾನೂನು ಪ್ರಕಾರ ಇದೆಯೇ? ಇದರಲ್ಲಿ ಏನೂ ತೊಂದರೆಗಳಿವೆ? ಏನನ್ನು ರಿಪೇರಿಸಬೇಕು? ಎಂದು opinion ಕೇಳಿ. Charges ಕಮ್ಮಿಯಾಗುತ್ತೆ. ಆದರೆ ಮರೆಯದಿರಿ; ಬಲ್ಲವರ ಸಲಹೆ ಅತಿ ಮುಖ್ಯ.</p>
		<p>ವಿಲ್ಲು ಬರೆಯದೆ ಸತ್ತರೆ ತುಂಬ ತೊಂದರೆಯಾಗಬಹುದು. ಮಕ್ಕಳ ಪಾಲಕರ ನೇಮಕ, Executor ನೇಮಕ, Trustee ನೇಮಕ, ಅಂತಿಮ ಸಂಸ್ಕಾರದ ಖರ್ಚು, Spouceಗೆ ಕೊಡಬೇಕಾದ ಹಣ- ಎಲ್ಲಕ್ಕೂ ಕೋರ್ಟಿನ order ಬೇಕಾಗುತ್ತೆ. ೩ ರಿಂದ ೯ ತಿಂಗಳು ತೊಂದರೆ. ಕೆಲವು ವೇಳೆ ವರ್ಷಗಳೇ ಕೋರ್ಟು ತಿರುಗಬೇಕಾಗುತ್ತೆ. ದಯಮಾಡಿ ಒಂದು ವಿಲ್ ಬರೆಯಿರಿ.</p>
		<p>ಗಂಡ-ಹೆಂಡತಿ ಕೂತು ಈ ವಿಚಾರ ಮಾತಾಡಿ. Bank Accountಗಳು, Sharesಗಳು, ಆಸ್ತಿ, ಚಿನ್ನ-ಬೆಳ್ಳಿ, ಮನೆ ಸಾಮಾನುಗಳ ಪಟ್ಟಿ ತಯಾರಿಸಿ. ಈ List ಬೇಕೇಬೇಕು. Insuranceಗಳ, Death Benefitಗಳ, ಬೇರೆ ಆಸ್ತಿ (ಬರಬಹುದಾದ)ಗಳ List ಮಾಡಿ. ಗಂಡ-ಹೆಂಡತಿ ಪರಸ್ಪರ ಮಾತಾಡಿ. ಎಲ್ಲ ವಿವರವೂ ಎಲ್ಲ ವಿಚಾರವೂ ಇಬ್ಬರಿಗೂ ತಿಳಿದಿರಲಿ. Listಗಳನ್ನು ಪ್ರತಿಮಾಡಿ. ಹೊರಗಡೆಯೊಬ್ಬರಿಗೆ, (ಲಾಯರಿಗೆ, Accountantನಿಗೆ, ಮಿತ್ರರಿಗೆ) ಕೊಡಿ. Sealed envelopನಲ್ಲಿ ಹಾಕಿ ಕೊಡಿ. ಏನಾದರೂ ಆದರೆ ಅವರಿಗೆ ಸೂಕ್ತ ಸಲಹೆಯೊಂದಿಗೆ (ಎಲ್ಲಿ ಏನಿದೆ? ಹೇಗೆ ವಿತರಣೆಯಾಗಬೇಕು? ಯಾರಿಗೆ ತಿಳಿಸಬೇಕು?) ಅವರಿಗೆ ಸಹಾಯ ಮಾಡಿ.</p>
		<p>ಈ ವಿಚಾರದಲ್ಲಿ ಕನ್ನಡ ಬಂಧು-ಭಗಿನಿಯರನ್ನು ಒಂದು ಗುಂಪು ಸೇರಿಸಿ ಚರ್ಚೆ ನಡೆಸಿ. ಯಾರೂ ದಿಕ್ಕಿಲ್ಲದವರು 'Charity'ಗೆ ಆಸ್ತಿ ಬಿಡುತ್ತಾರೆ. ಅಥವಾ ೧% ನಿಂದ ೧೦% ವರೆಗೆ ಧರ್ಮಗಳಿಗೆ (ದಾನ) ಕೊಡುತ್ತಾರೆ. ಕನ್ನಡಿಗರು "ಕನ್ನಡ ಭಾಷೆ, ಸಂಸ್ಕೃತಿಗಳ ಬೆಳವಣಿಗೆಗಾಗಿ 'ಅಮೆರಿಕನ್ನಡ'ಕ್ಕೆ ಆಸ್ತಿ (ಅಥವಾ ಭಾಗ) ಕೊಡಬೇಕು" ಎಂದು ಬರೆಯಬಹುದು. ಮದುವೆ ಮುಂಜಿ ತಿಥಿ ನಡೆದಾಗ ದೇವರಿಗೆ ಕಾಣಿಕೆ ಕೊಡುವುದಿಲ್ಲವೇ? ಹಾಗೆ ಇಲ್ಲಿರುವ ಜನ ತಮ್ಮ ಕಷ್ಟ-ಸುಖದ ದಿನಗಳಲ್ಲಿ 'ಕನ್ನಡ ಕಾಣಿಕೆ' ಕೊಡಲಿ.</p>
		<p>ಮೊನ್ನೆ ಒಬ್ಬರು ವಿಲ್ ಬರೆದರು. ಆಸ್ತಿ ಹೆಂಡತಿ-ಮಕ್ಕಳಿಗೆ ಹಂಚಿದರು. ಕಡೆಯಲ್ಲಿ  "If I die in an accident or a disaster and if any compensation is received therefor, I give and bequeath half of the same to my wife and children as per clause 6 above and the rest of the compensation so received shall go to the UNICEF" ಎಂದು ಬರೆಸಿದರು.</p>
		<p>ವಿಲ್ಲು ಬರೆದು ಎರಡು-ಮೂರು ವರ್ಷವಾಗಿದ್ದರೆ recive ಮಾಡಿ. ಕಾನೂನು ಬದಲಾಗಿದೆಯೇ ತಿಳಿದುಕೊಳ್ಳಿ. ಸಾಕ್ಷಿಗಳು, Executor - Guardian - Trusteeಗಳು ದೂರ ಸರಿದರೆ? ಆಸ್ತಿ ಹಂಚಿಕೆ ಸರಿಯಾಗಿದೆಯೇ?</p>
		<p>ನಮ್ಮಜ್ಜ ವಿಲ್ಲು ಬರೆದು ಅಜ್ಜಿಯನ್ನು ಅಳಿಸಿದ್ದರು. ಆದರೆ ಅಜ್ಜಿ ಸತ್ತು ಇಪ್ಪತ್ತು ವರ್ಷವಾದ ಮೇಲೆ ನಗುನಗುತ್ತಾ ಕಣ್ಣುಮುಚ್ಚಿದರು. ಅವರ ಆಸ್ತಿಯೆಲ್ಲ ಅಷ್ಟು ಹೊತ್ತಿಗೆ ಹಂಚಿಯಾಗಿತ್ತು. "ನನಗೆ ಅತಿ ಪ್ರಿಯವಾದ ಅತಿ ಮುಖ್ಯವಾದ ವಸ್ತುವನ್ನು ರಾಮಭಟ್ಟರಿಗೆ ಕೊಡಿ" ಎಂದು ಬರೆಸಿದ್ದರು. ಅವರ ಪ್ರಕಾರ ಹಲ್ಲು (ಕಟ್ಟಿಸಿಕೊಂಡದ್ದು) ಮತ್ತು ಚಿನ್ನದ ಮುಲಾಮು ಹಾಕಿದ ನಶ್ಯದ ಡಬ್ಬಿಗಳನ್ನು ರಾಮಭಟ್ಟರಿಗೆ ಕೊಡಬೇಕೆಂದು ನಾನು ಮಾಡಿದ ಸಲಹೆ ಯಾರಿಗೂ ಹಿಡಿಸಲಿಲ್ಲ ಯಾಕೆ?</p>
		<p class="quote-author">
			ನರಸಿಂಹಸ್ವಾಮಿ<br />(ಬೆತೆಸ್ಥಾ, ಮೇರಿಲ್ಯಾಂಡ್)
		</p>
	</section>
	<section class="level1 numbered" epub:type="chapter" role="doc-chapter" id="id-026">
		<h1 class="level1-title" epub:type="title">ತಿಮ್ಮ ಅಮೆರಿಕಾಕ್ಕೆ ಬಂದ .. .. ..</h1>
		<p><em>ತಿಮ್ಮನಿಗೆ ಕೋಪ ಬೇಸರ ತಡೆಯಲಾಗಲಿಲ್ಲ. ಇನ್ನೇನೂ ಅನುಮಾನ ಉಳಿಯಲಿಲ್ಲಾ "ಈ ದೇಶದ ಜನರಿಗೆ ಇಂಗ್ಲೀಷ್ ಭಾಷೆ ಸುತ್ರಾಂ</em></p>
		<p><em>ಅರ್ಥವಾಗುವುದಿಲ್ಲಾ"</em></p>
		<p>ಹಿಂದೂ ದೇಶದಿಂದ ಅಮೇರಿಕಾಕ್ಕೆ ವಿಮಾನಪ್ರಯಾಣದ ವೇಳೆ ಭೌತಿಕವಾಗಿ ಕೆಲವು ಘಂಟೆಗಳಾದರೂ, ಮಾನಸಿಕ ತಿಳುವಳಿಕೆಗಳು ಈ ಪ್ರಯಾಣವನ್ನು ಕಾಲ್ನಡಿಗೆಯಲ್ಲಿ ಮಾಡುವಂತೆ ಭಾಸವಾಗುತ್ತದೆ. ನಮ್ಮ ದೇಹ ಈ ದೇಶದಲ್ಲಿ ತಲುಪಿ ತಿಂಗಳಾದ ನಂತರವೂ ನಮ್ಮ ಜ್ಞಾನಯಂತ್ರ ಮಾತ್ರ ಭಾರತ-ಕರ್ನಾಟಕದ ಮಾದರಿಯಲ್ಲಿಯೇ ಕೆಲಸ ಮಾಡುತ್ತಿರುತ್ತದೆ. ಭಾಷೆ, ಆಹಾರ, ನಡವಳಿಕೆ ಎಲ್ಲವೂ ನಮ್ಮ ಚಿಂತನದಲ್ಲಿ ಚಿಗುರುವುದು ಭಾರತೀಯ ರೂಪದಲ್ಲಿ; ಅದನ್ನು ಅಮೇರಿಕಾದ ಭಾಷೆ ನಡವಳಿಕೆಗೆ ಅಳವಡಿಸುವಂತೆ ಪರಿವರ್ತಿಸಿದಾಗ, ಆ ತರ್ಜುಮೆಯ ಪ್ರತಿಫಲದ ಕೆಲವು ಸನ್ನಿವೇಶಗಳು ಹಾಸ್ಯಮಯ. ಅಂತಹ ಸಾಂಕಲ್ಪಿಕ ಸನ್ನಿವೇಶಗಳೇ ಈ ಹಾಸ್ಯವಿಡಂಬನೆಯ ಮೂಲ....</p>
		<p>ತಿಮ್ಮರಾಯಣ್ಣ ಅಮೇರಿಕಾಕ್ಕೆ ಬಂದು ಹತ್ತು ವರ್ಷಗಳ ನಂತರ ಮೊಟ್ಟಮೊದಲು ಮಾತೃದೇಶಕ್ಕೆ ಭೇಟಿಮಾಡಲು ಕುಟುಂಬ ಸಮೇತ ಹೊರಟಿದ್ದಾನೆ. ಈ ಪ್ರಯಾಣದ ಸಂಭ್ರಮದಲ್ಲಿ ತಿಮ್ಮ ಕೊನೇಪಕ್ಷ ಒಂದು ತಿಂಗಳಿಂದ ಮಗ್ನನಾಗಿದ್ದ. ಊರಿನಲ್ಲಿ ಎಲ್ಲರಿಗೂ ಉಡುಗೊರೆ ಕೊಡಲು ವ್ಯಾಪಾರ ಮಾಡುವುದು, ಪ್ರಯಾಣಪತ್ರಗಳನ್ನು ಪಡೆಯುವುದು, ಸರಿಯಾದ ಬಟ್ಟೆಬರೆಗಳನ್ನು ಸಜ್ಜುಪಡಿಸುವುದರಲ್ಲಿ ಸಾಕಾಗಿ ಹೊಗಿದ್ದ. ಕೊನೆಗೂ ಪ್ರಯಾಣದ ವೇಳೆ ಬಂದಿದೆ. ವಿಮಾನ ಹತ್ತಿ ತನ್ನ ಜಾಗದಲ್ಲಿ ಕುಳಿತಾಗ, ಇನ್ನೇನು ಕೆಲವು ಘಂಟೆಗಳಲ್ಲಿ ಊರಿನಲ್ಲಿರುತ್ತೇನೆ ಎಂದು ಹಾಯಾಗಿ ನಿಟ್ಟುಸಿರುಬಿಟ್ಟು ಸುತ್ತಲೂ ನೋಡಿದ. ತಾನು ಹತ್ತು ವರ್ಷಗಳ ಹಿಂದೆ ಅಮೇರಿಕಾಭಿಮುಖವಾಗಿ ಪ್ರಯಾಣ ಮಾಡಿದಾಗ ಹೇಗಿತ್ತೋ ಎಲ್ಲವೂ ಹಾಗೇ ಇರುವಂತೆ ಕಂಡಿತು. ಅದೇ ಜನಜಂಗುಳಿ, ಅದೇ ನೂಕುನುಗ್ಗಲು, ಅವಸರದ ಓಡಾಟ, ಪ್ರಯಾಣಿಕರ ಗಡಿಬಿಡಿ. ಆದರೆ ವ್ಯಕ್ತಿಗಳು ಬದಲಾಗಿದ್ದಾರೆ. ತಿಮ್ಮ ತನ್ನ ಸ್ವಯಂ ವಿಶ್ಲೇಷಣೆಯಲ್ಲಿಯೇ ತುಂಬಾ ಅಜಗಜಾಂತರವಾಗಿ ಬದಲಾಗಿದ್ದಾನೆ. ಹಾಯಾಗಿ ಕಣ್ಣುಮುಚ್ಚಿದಾಗ ಮಂಪರು ನಿದ್ದೆಯಲ್ಲಿ ಮಾನಸಿಕ ವೇಳಾವಾಹನ ಯಂತ್ರದಲ್ಲಿ ಹತ್ತು ವರ್ಷಗಳ ಹಿಂದೆ ಪ್ರಯಾಣ ಮಾಡತೊಡಗಿತು ಅವನ ನೆನಪು. ಹತ್ತು ವರ್ಷಗಳ ಹಿಂದೆ ತಾನು ಅಮೇರಿಕಾ ದೇಶವನ್ನು ಪ್ರವೇಶಿಸಿದಾಗಿನ ಚಿತ್ರಣ ಹತ್ತು ಕ್ಷಣಗಳ ಹಿಂದೆ ನಡೆದಿರಬಹುದೆನಿಸುವಂತೆ ಅವನ ಚಿತ್ತದ ತೆರೆಯನ್ನು ಆವರಿಸಿತು.....</p>
		<p>ಬೆಂಗಳೂರಿನಲ್ಲಿಬಂಧುಮಿತ್ರರಿಂದ ಬೀಳ್ಕೊಟ್ಟು ಎರಡು ದಿನಗಳು ಸತತವಾಗಿ ವಿಮಾನ ಪ್ರಯಾಣ ಮಾಡಿ ಇಲ್ಲಿಯ Immigration, Customsಗಳ ಪರಿಶೀಲನೆಯನ್ನು ಜಯಪ್ರದವಾಗಿ ಪುರೈಸಿ ಕೊನೆಗೆ ಅಮೇರಿಕಾ ದೇಶದಲ್ಲಿ ಹೆಜ್ಜೆ ಇಟ್ಟನು. ಈ ದೇಶವನ್ನು ಬಟ್ಟಲು ಕಣ್ಣಿನಿಂದ ನೋಡಿ, ಅವನ ಮನಸ್ಸಿಗೆ ಬೇರೆ ಯಾವುದೋ ಲೋಕದಲ್ಲಿ ಇರುವಂತೆ ಭಾಸವಾಯ್ತು. ಕೆಲವು ಸಾರಿ ಚಿಗುಟಿಕೊಳ್ಳುವವರೆಗೆ ಇದು ಕನಸಲ್ಲ ಎಂದು ನಂಬಲಾಗಲಿಲ್ಲ. ೬೦ ಪೌಂಡ್‍ಗಿಂತಲೂ ಸ್ವಲ್ಪ ಭಾರವೇ ಇರುವ ತನ್ನ ವಸ್ತ್ರಪೆಟ್ಟಿಗೆಯನ್ನು Customsನಿಂದ ಹೊರಗಡೆ ತರುವುದರೊಳಗೆ ತನ್ನ ತೋಳಿಗೆ ಸ್ವಾಧೀನವೇ ಇಲ್ಲವೆನ್ನುವಷ್ಟು ಬಲಹೀನನಾದ. ಅವನ ಸ್ನೇಹಿತ ಕೃಷ್ಣಸ್ವಾಮಿಗೆ ವಿಮಾನ ನಿಲ್ದಾಣಕ್ಕೆ ಬರಲಾಗಲಿಲ್ಲವಾದ್ದರಿಂದ ತಿಮ್ಮನಿಗೋಸ್ಕರ YMCAನಲ್ಲಿ ಕಾಯುತ್ತಿದ್ದ. ಈ ಹೆಣಭಾರದ ಪೆಟ್ಟಿಗೆಯನ್ನು ಹೇರಿಕೊಂಡು taxiಗೆ ಎಲ್ಲಿ ಹುಡುಕುವುದೆನ್ನುವುದು ತೋಚದೆ ಕೂಲಿಗಳು ಕಣ್ಣಿಗೆ ಕಂಡಾರು ಎಂದು ಸುತ್ತಲೂ ನೋಡುತ್ತಾ ಜನಗಳ ಗುಂಪಿನಲ್ಲಿ ನಿಂತ. ಕೊನೇ ಘಳಿಗೆಯಲ್ಲಿ ಉಪ್ಪಿನಕಾಯಿ, ಹಿಟ್ಟುಗಳ ಶೀಷೆಗಳನ್ನು ತುರುಕಿ ಆ ಪೆಟ್ಟಿಗೆಯನ್ನು ಮತ್ತಷ್ಟು ಭಾರ ಮಾಡಿದ ಅತ್ತೆ ಮತ್ತು ಭಾರ್ಯೆಯರನ್ನು ಮನದಲ್ಲೇ ಶಪಿಸಿದ. ಯಾವ ಕೂಲಿಯೂ ಕಣ್ಣಿಗೆ ಕಾಣಲಿಲ್ಲವಾದ್ದರಿಂದ ತನ್ನ ಪೆಟ್ಟಿಗೆಯನ್ನು ಇನ್ನೇನು ಹೆಗಲ ಮೇಲೆ ಹೊರಲು ಹೊರಟಾಗ ಒಬ್ಬ ಸಮವಸ್ತ್ರಧಾರಿ ಧಾಂಡಿಗ ಕರಿಯ ವ್ಯಕ್ತಿ ತಳ್ಳುಗಾಡಿಯನ್ನು ನೂಕಿಕೊಂಡು "Need any help with your luggage Mr.?" ಎಂದಾಗ ಇಂತಹ ಸಮವಸ್ತ್ರಧಾರಿಯಿಂದ ಕೂಲಿ ಮಾಡಲು ಸ್ವಲ್ಪ ಸಂಕೋಚವಾದರೂ ತೋಳು ನೋವಿನ ಜ್ಞಾಪಕ ಬಂದು "Yes, I want to take a taxi to YMCA" ಎಂದ. ಆತ ಮರುಮಾತಿಲ್ಲದೇ ಆ ಪೆಟ್ಟಿಗೆಯನ್ನು ತಳ್ಳುಗಾಡಿಯ ಮೇಲಿರಿಸಿ ಜನಜಂಗುಳಿಯ ಮಧ್ಯೆ ನುಸುಳಿಕೊಂಡು ಹೊರಟ. ತಿಮ್ಮ ಬೇಗಬೇಗ ಹೆಜ್ಜೆ ಹಾಕಿ ಅವನ ಹಿಂದೆಯೇ ಓಡಲು ಪ್ರಾರಂಭಿಸಿದ. ಕೊನೆಗೆ taxiಯ ಬಳಿಗೆ ಬಂದಾಗ ತನ್ನ ಹಿಂಬದಿಯ ಜೇಬಿನಿಂದ ಹಣದ ಚೀಲ ತೆಗೆದು ಮುಂಬೈನಲ್ಲಿ ವಿದೇಶ ಆರ್ಥಿಕ ವಿನಿಮಯದಿಂದ ಗಳಿಸಿದ ಆರು ಗರಿಮುರಿಯಾಗಿ ಹೊಸದಾದ  ನೋಟುಗಳಲ್ಲಿ ಒಂದನ್ನು ಈಚೆ ತೆಗೆದು ಅವನ ಕೈಗಿತ್ತು ಚಿಲ್ಲರೆಯನ್ನು ನಿರೀಕ್ಷಿಸುತ್ತಾ ನಿಂತ. ಆ ವ್ಯಕ್ತಿ ಸಂತೋಷ ಮತ್ತು ಕೃತಜ್ಞತೆಯಿಂದ ಮರ್ಯಾದೆಪೂರ್ವಕವಾಗಿ ತನ್ನ ಟೋಪಿಯನ್ನು ಮುಟ್ಟಿ "Have a good day now you hea'" ಎಂದು ಆಜ್ಞಾಪಿಸಿ ಗಾಡಿಯನ್ನು ತಳ್ಳಿಕೊಂಡು ಜನಗಳ ಜಾತ್ರೆಯಲ್ಲಿ ಮಾಯವಾದ. ತಿಮ್ಮ ನಾಲಿಗೆ ಕಟ್ಟಿದವನಂತೆ ಏನು ಹೇಳಲೂ ತೋಚದೆ ಕಂಗಾಲಾಗಿ ನಿಂತುಬಿಟ್ಟ. ಈ ವಸ್ತ್ರಪೆಟ್ಟಿಗೆಯನ್ನು ಸುಮಾರು ೧೦0 ಹೆಜ್ಜೆ ಹೊರಲು ೧೨೦ ರೂಪಾಯಿ ಕೂಲಿಕೊಟ್ಟು ಬೇವು ತಿಂದವನಂತೆ ಬೆಪ್ಪಾಗಿಬಿಟ್ಟ. ಕೊನೆಗೂ ನಿಟ್ಟುಸಿರುಬಿಟ್ಟು ಮುಂದಿನ ಮಾರ್ಗ ಯೋಚಿಸಿ Taxiಯಲ್ಲಿ ಕುಳಿತು, ಕಾಗದದಲ್ಲಿ ಬರೆದುಕೊಂಡಿದ್ದ YMCA ವಿಳಾಸವನ್ನು taxi ಚಾಲಕನಿಗೆ ತೋರಿಸಿದ. Taxiಯ ಕಿಟಕಿಯಿಂದ ಹೊರಗೆ ಆ ಗಗನಚುಂಬಿ ಕಟ್ಟಡಗಳನ್ನು ನೋಡುತ್ತಾ ವಿಮಾನ ನಿಲ್ದಾಣದ ಕಹಿ ಅನುಭವವನ್ನು ಮರೆಯಲು ತೊಡಗಿದ. ವಿಮಾನ ನಿಲ್ದಾಣದ ಹೊರಗೆ ಬೃಹದಾಕಾರದಲ್ಲಿ ಬರೆದಿರುವ ಸಂದೇಶ ಕಣ್ಣಿಗೆ ಬಿತ್ತು. "WELCOME TO USA". ಅದನ್ನು ಓದಿ ಆ ಸಂದೇಶ ತನಗೋಸ್ಕರವೇ ಇರಬೇಕೆನ್ನುವಷ್ಟು ಹೆಮ್ಮೆಯಿಂದ ಮನಸ್ಸು ಅರಳಿತು.</p>
		<p class="vertical-delimiter" />
		<p>ಸಾಯಂಕಾಲ ನಿದ್ದೆಕಣ್ಣಿನ ತಿಮ್ಮನನ್ನು ನ್ಯೂಯಾರ್ಕ್ ನಗರ ತೋರಿಸಲು ಹೊರಟ ಕೃಷ್ಣ. "ಏನೋ ಕಿಟ್ಟಿ, ಈ ಊರ್ನಲ್ಲಿ ದಸರಾ, ದೀಪಾವಳಿ ತರಹ ಹಬ್ಬ ಏನಾದ್ರೂ ಆಚರಿಸ್ತಾ ಇದಾರ? ಎಲ್ನೋಡಿದ್ರೂ ಭಾಳ ವಿಜೃಂಭಣೆಯಿಂದ ದೀಪಗಳ ಅಲಂಕಾರ ಮಾಡಿದಾರೆ?" ಕೃಷ್ಣ ಮನಸ್ಸಿನಲ್ಲೇ ನಕ್ಕ. ರಾತ್ರಿ ಊಟಕ್ಕೆ ದಾರಿಯಲ್ಲಿ ಸಿಕ್ಕಿದ ಭೋಜನಶಾಲೆಗೆ ಇಬ್ಬರೂ ಹೋದರು. ಕುಳಿತ ಸ್ವಲ್ಪ ಹೊತ್ತಿನ ನಂತರ ಉಪಚಾರಿಣಿ ಬಂದು "May I take your order?" ಎಂದಳು. ಕೃಷ್ಣ ಆಹಾರ ವಿವರಣಾಪಟ್ಟಿಯಿಂದ ತನಗೆ ಬೇಕಾದ್ದನ್ನು ಆರಿಸಿ ತರಲು ಹೇಳಿದ. ತಿಮ್ಮನಿಗೆ ಬಹು ಇಕ್ಕಟ್ಟಿನ ಪರಿಸ್ಥಿತಿ. ತನಗೆ ಬೇಕಾಗುವುದ್ಯಾವುದೂ ಆ ಆಹಾರಪಟ್ಟಿಯಲ್ಲಿ ಕಾಣಲಿಲ್ಲ. ಮನಸ್ಸಿನಲ್ಲಿ ಉದ್ಭವಿಸಿದ ಪ್ರಶ್ನೆ "ಬಿಸಿ ಏನಿದೆ?" ಎಂಬುದನ್ನು ಕ್ಷಣಮಾತ್ರದಲ್ಲಿ ಭಾಷಾಂತರ ಮಾಡಿ ಅವಳನ್ನು ಕೇಳಿದ What what hot you have got?" "Beg your pardon?" ಎಂದು ಅವಳ ಮರುಪ್ರಶ್ನೆ. ತಿಮ್ಮನಿಗೆ ಕೋಪ ಬಂತು. ಇವಳೇನು ಕಿವಡಿಯೇ ಎಂದು ಮತ್ತೂ ಜೋರಾಗಿ "WHAT WHAT HOT YOU HAVE GOT?" ಎಂದ. ಅವಳು ಕಕ್ಕಾಬಿಕ್ಕಿಯಾಗಿ ಕೃಷ್ಣನ ಕಡೆ ನೋಡಿದಳು. ಕೃಷ್ಣ ತಕ್ಷಣ ಅವಳ ಪೇಚಾಟವನ್ನು ಅರ್ಥ ಮಾಡಿಕೊಂಡು ತಿಮ್ಮನಿಗೆ ಇಷ್ಟವಾಗಬಹುದೆಂಬುವಂತಹ ಆಹಾರ ತರಲು ಹೇಳಿದ. ತಿಮ್ಮನಿಗೆ ಕೋಪ ಬೇಸರ ತಡೆಯಲಾಗಲಿಲ್ಲ. ತಾನು ಪ್ರಾಥಮಿಕ ಶಾಲೆಯಿಂದ ಹಿಡಿದು ಕಾಲೇಜ್ ಮುಗಿಸುವವರೆಗೆ ಸಾಲೆಯಲ್ಲಿ ಇಂಗ್ಲೀಷ್ ಕಲಿತಿದ್ದೇನೆ. ಓದಿದ ಇಂಗ್ಲೀಷ್ ಪುಸ್ತಕಗಳ, ನೋಡಿದ ಇಂಗ್ಲೀಷ್ ಸಿನಿಮಾಗಳು ಲೆಕ್ಕವೇ ಇಲ್ಲ. ಇಲ್ಲಿ ಬರುವ ಮೊದಲು ೨ ವರ್ಷಗಳು ಕಾಲೇಜಿನಲ್ಲಿ ಅಧ್ಯಾಪಕನಾಗಿ ಇಂಗ್ಲೀಷ್‍ನಲ್ಲೇ ಪಾಠ ಕಲಿಸಿದ್ದೇನೆ. ಇಂತಹ ಹಿನ್ನೆಲೆ ಇರುವವನಿಗೆ ಈ ದೇಶದ ಸಾಮಾನ್ಯ ಜನ ಅರ್ಥ ಮಾಡಿಕೊಳ್ಳಲು ಅಸಾಧ್ಯವಾಗಿರುವುದಕ್ಕೆ ತಿಮ್ಮನ ಅಭಿಪ್ರಾಯದಲ್ಲಿ ಒಂದೇ ಕಾರಣ "ಈ ದೇಶದ ಜನರಿಗೆ ಇಂಗ್ಲೀಷೇ ಬರುವುದಿಲ್ಲ".</p>
		<p>ಕೃಷ್ಣ ಒಬ್ಬನೇ ತನ್ನ ಕೊಠಡಿಯಲ್ಲಿ ವೃತ್ತಪತ್ರಿಕೆಯನ್ನು ಓದುತ್ತಾ, ಹೊರಗೆ ತಿರುಗಾಡಿಕೊಂಡು ಬರಲು ಹೋಗಿದ್ದ ತಿಮ್ಮನನ್ನು ಕಾಯುತ್ತಾ ಕುಳಿತಿದ್ದ. ಬಾಗಿಲು ತಟ್ಟಿದ ಶಬ್ದ. ಓಡಿ ಹೋಗಿ ಬಾಗಿಲು ತೆರೆದ. ತಿಮ್ಮ ಕೈಯಲ್ಲಿ ice ತುಂಬಿದ plastic ಚೀಲವನ್ನು ಎರಡು ಕೈಗಳಿಂದ ಹೊತ್ತುಕೊಂಡು ಕುಂಟುತ್ತಾ ಒಳಗೆ ಬಂದ. ಕೃಷ್ಣ ಗಾಬರಿಯಿಂದ "ಏನೋ ತಿಮ್ಮು, ಏನಾಯ್ತೋ? ಆ ice ಚೀಲ ಎಲ್ಲಿದೋ?" ಎಂದು ಪ್ರಶ್ನೆಗಳ ಸುರಿಮಳೆ ಹಾಕಿದ. "ಲೋ ಕಿಟ್ಟಿ ಕೈ ತುಂಬಾ ಕೊರೀತಾ ಇದೆ. ಇದೆಲ್ಲಿಡ್ಲೋ?" "ಆ ಕಿಟಕಿ ಹತ್ರ ಇಡು. ಏನಾಯ್ತೋ? ಎಲ್ಲೋಗಿದ್ದೆ ಇಷ್ಟೊತ್ತು?" "ಅದೊಂದು ದೊಡ್ಡ ಕಥೆ. ಕಾಲು ತುಂಬಾ ನೋಯ್ತಾ ಇದೆ, ಏನಾದ್ರೂ Aspro ಇಟ್ಟಿದೀಯಾ?" Aspirin ಮಾತ್ರೆಗಳನ್ನು ನುಂಗಿ ನೀರು ಕುಡಿದು ಕಥೆ ಶುರು ಮಾಡಿದ. "ನಿನಗೆ ಜ್ಞಾಪಕ ಇದೆಯಲ್ಲಾ ನಾವು ಹಾಸ್ಟೆಲ್ಲಿನಲ್ಲಿದ್ದಾಗ ಸಾಯಂಕಾಲ ice cream ತಿನ್ನೋಕೆ ಕ್ಷೀರಸಾಗರಕ್ಕೆ ನಡೆದುಕೊಂಡು ಹೋಗಿದ್ದಿದ್ದು. ನಾನು lobbyನಲ್ಲಿ ಹಾಗೆ ಬರ್ತಿದ್ದಾಗ ICE 25c ಅಂತ ನೋಡಿ, ನಿನ್ಗೊಂದು, ನನ್ಗೊಂದು ಅಂತ ೫೦C ಹಾಕಿ ice cream ಬರತ್ತೆ ಅಂತ ಕಾದ್ರೆ, ಈ ICE ಮೂಟೆ ಬಂದು ನನ್ನ ಕಾಲ್ನ ಅಪ್ಪಚ್ಚಿ ಮಾಡ್ತು. ಕಾಲಿಗೆ ಚಪ್ಪಲಿ ಬೇರೆ ಹಾಕಿರ್ಲಿಲ್ಲಾ. ಏನು ಮಾಡೋಕೂ ತೋಚದೆ ಒಂದು ಮೂಟೆ ಅಲ್ಲೇ ಬಿಟ್ಟು ಇನ್ನೊಂದನ್ನ ಜೊತೆಗೆ ಹೊತ್ಕೊಂಡ್ಬಂದೆ".</p>
		<p>ಮರುದಿನ Dallas ಪ್ರಯಾಣಿಸುವ ವೇಳೆಯನ್ನು ಬದಲಾಯಿಸಲು ತಿಮ್ಮ airlineಗೆ phone ಮೂಲಕ ಕರೆದ. ಕರೆದ ಕಾರಣವನ್ನು ಉತ್ತರಿಸಿದ ಹೆಂಗಸಿಗೆ ವಿವರಿಸಿದ.</p>
		<p>"May I have your name please" ಎಂದಳು ಸಂಗೀತಧ್ವನಿಯಲ್ಲಿ.</p>
		<p>"ತಿಮ್ಮರಾಯಣ್ಣ"</p>
		<p>"Beg your pardon, I didn't get that, would you repeat it?"</p>
		<p>"ತಿ - ಮ್ಮ - ರಾ - ಯ - ಣ್ಣ"</p>
		<p>"What is your last name"</p>
		<p>"I told you"</p>
		<p>"Your first name?"</p>
		<p>"I already told you ತಿ - ಮ್ಮ - ರಾ - ಯ - ಣ್ಣ.  That is my first and last name."</p>
		<p>"How do you spell it?"</p>
		<p>"ಟಿಯಯ್ಯ್ - ಎಮ್ಮೆಮ್ಮೆ -ಆರ್ರೇ - ವೈಯ್ಯೇ - ಎನ್ನೆನ್ನೆ"</p>
		<p>"How is that?"</p>
		<p>ಹತ್ತನೇ ಸಾರಿ ತನ್ನ ಹೆಸರಿನ ಬರೆಯುವಿಕೆಯನ್ನು ಹೇಳಿದರೂ ಆಕೆ ಅವನನ್ನು ಅರ್ಥ ಮಾಡಿಕೊಂಡಂತೆ ಕಾಣಲಿಲ್ಲ. ಕೊನೆಗೆ ಕೃಷ್ಣ phone ಅನ್ನು ಕೈಗೆ <em>ತೆಗೆದುಕೊಂಡು ಇಬ್ಬರ ಕಷ್ಟವನ್ನೂ ನಿವಾರಿಸಿದ.</em> ತಿಮ್ಮನಿಗೆ ಇನ್ನೇನೂ ಅನುಮಾನ ಉಳಿಯಲಿಲ್ಲಾ. "ಈ ಜನಗಳಿಗೆ ಇಂಗ್ಲೀಷ್ ಬಾಷೆ ಸುತ್ರಾಂ ಅರ್ಥವಾಗುವುದಿಲ್ಲ".</p>
		<p>ಆಯಾಸದಿಂದ ದೀಪ ಆರಿಸಿ ಮಲಗಿದರು. ಇನ್ನೂ ನಿದ್ದೆ ಬರಲಿಲ್ಲ. "ತಿಮ್ಮು, ಮೊಟ್ಟಮೊದಲನೆಯದಾಗಿ ನೀನು ಮಾಡ್ಬೇಕಾಗಿರೋದು ಅಂದ್ರೆ ನಿನ್ನ ಹೆಸರನ್ನ ಎರಡು ತುಂಡು ಮಾಡ್ಬೇಕು. Timma ಅನ್ನೋದು First nameಉ Rayanna ಅನ್ನೋದು Last nameಉ ಆಗ್ಲಿ. ಅಲ್ಲದೆ ಮಾತಾಡೊವಾಗ ಸ್ವಲ್ಪ ಬ್ರೇಕ್ ಹಾಕಿ ನಿಧಾನವಾಗಿ ಮಾತಾಡು." ತಿಮ್ಮನಿಗೆ ಇನ್ನೂ ಕೋಪ ಶಮನವಾಗಿರಲಿಲ್ಲ. ಆದರೂ ಕೃಷ್ಣ ಹೇಳಿದಂತೆ ಮಾಡಲು ಒಪ್ಪಿದ. "ಇನ್ನೊಂದು ವಿಚಾರ ತಿಮ್ಮೂ, ನೀನು ನನ್ನ ಇನ್ಮೇಲೆ ಕಿಟ್ಟಿ ಅಂತ ಕರೀಬೇಡ". ತಿಮ್ಮನಿಗೆ ಕೃಷ್ಣ ಕೋಪ ಮಾಡಿಕೊಂಡಿರುವನೋ ಏನೋ ಎಂದು ಆತಂಕವಾಯಿತು. ಕೃಷ್ಣ ಮತ್ತೆ ಹೇಳಿದ "ಇಲ್ಲಿ ಬೆಕ್ಕಿನ ಮರಿಗಳಿಗೆ 'Kitty'ಎಂದು ಕರೀತಾರೆ. ಕೆಲವು ಹುಡ್ಗಿಯರ ಹೆಸರೂ ಹಾಗೆ ಕೇಳ್ಸತ್ತೆ. ಗಂಡು ಹುಡುಗರ್ಯಾರೂ Kitty ಅಂತ ಹೆಸರು ಇಟ್ಕೊಂಡಿರೋಲ್ಲಾ. ಬೇಕಾದ್ರೆ ನನ್ನ 'Chris' ಅಂತ ಕರಿ". ತಿಮ್ಮನಿಗೆ ಏನು ಹೇಳಲೂ ತೋಚಲಿಲ್ಲ. "ಹಾಗೇ ಆಗ್ಲಿ ನಾಳೆಯಿಂದ ನೀನು 'Chris'" ಎಂದ. "ಆ.. ಒಂದು ವಿಚಾರ ಕಿಟ್ಟಿ - ಥೂ ಬಿಡ್ತು Chris, ಕೇಳಿದ್ರೆ ಬೇಜಾರ್ಮಾಡ್ಕೋಬೇಡಾ. ನೀನು... ನಿನ್ನ... ಜಾತೀನ... ಕಿರಿಸ್ತಾನ ಜಾತಿಗೆ ಬದಲಾಯಿಸಿ... " ಕೃಷ್ಣ ನಕ್ಕು "ಅಪ್ಪಟ ವೈಷ್ಣವ ಕಣೋ ನಾನು, ಜಾತಿಯಾಕೆ ಬದಲಾಯ್ಸೋಕ್ಹೋಗ್ಲಿ. ಮಲಗು ನಾಳೆ ಮಾತಾಡೋಣ. Good Night".</p>
		<p class="vertical-delimiter" />
		<p>ಕೃಷ್ಣನಿಂದ ಬೀಳ್ಕೊಟ್ಟು ಅವಸರದಲ್ಲಿ Dallasಗೆ ಹೋಗುವ ವಿಮಾನದಲ್ಲಿ ಕುಳಿತ. ಮನಸ್ಸಿಗೆ ಏನೋ ಆತಂಕ, ಏನೋ ಗಡಿಬಿಡಿ, ಅನುಮಾನ. ಬಹು ವರ್ಷಗಳ ಹಿಂದೆ ತನ್ನ ಆಪ್ತ ಸ್ನೇಹಿತನ ಮದುವೆಗೆ ಬೆಂಗಳೂರಿನಿಂದ ಮೈಸೂರಿಗೆ ಹೋಗಲು ಕೊನೇ ಘಳಿಗೆಯಲ್ಲಿ ರೇಲ್ವೆ ನಿಲ್ದಾಣಕ್ಕೆ ಬಂದು ಅವಸರದಲ್ಲಿ ಓಡುತ್ತಾ ಆಗಲೇ ಬುಸುಗುಟ್ಟಿಕೊಂಡು ಹೊರಟಿದ್ದ ರೈಲು ಗಾಡಿಯನ್ನು ಛಂಗನೆ ಏರಿ ಹತ್ತಿದ. ಸ್ವಲ್ಪ ಮಲಗಿ ಎದ್ದು ಹೊರಗೆ ನೋಡಿದರೆ ತುಮಕೂರು ರೈಲ್ವೆ ನಿಲ್ದಾಣ. ತಕ್ಷಣ ಅರಿವಾಗಿತ್ತು ತಾನು ಅವಸರದಲ್ಲಿ ಹುಬ್ಬಳ್ಳಿಗೆ ಹೋಗುವ ಬಂಡಿಯನ್ನು ಹತ್ತಿದ್ದೇನೆಂದು. ಸ್ನೇಹಿತನ ಮದುವೆ ತಪ್ಪಿಸಿಕೊಂಡಿದ್ದಲ್ಲದೇ, ಮತ್ತಷ್ಟು ಹಣ ಖರ್ಚುಮಾಡಿ ಬಂದ ದಾರಿಗೆ ಸುಂಕವಿಲ್ಲ ಎಂದು ಮರಳಿ ಬೆಂಗಳೂರಿಗೆ ಮಾರನೇ ದಿನ ಹೋಗಿದ್ದ. "Miss, excuse me, where is this plane going to?" ಎಂದು ಓಡಾಡುತ್ತಿರುವ ವಿಮಾನಸೇವಕಿಗೆ ವಿಚಾರಿಸಿದ.</p>
		<p>"Dallas-Fortsworth, of course" ಎಂದಳು ಸಣ್ಣ ಧ್ವನಿಯಲ್ಲಿ ನಗುತ್ತಾ. ತಿಮ್ಮನ ಮನಸ್ಸಿನಲ್ಲಿ ಅವನು ಹೋಗುತ್ತಿರುವುದು 'ಡಲ್ಲಾಸ್'ಗೆ, ಈಕೆ ಹೇಳುವ ಪ್ರಕಾರ ತಾನು ಕೂತಿರುವ ವಿಮಾನ "ಡ್ಯಾಲ್ಸ್ಫೋರ್ಟ್‍ವರ್ತ್" ಎಂಬ ಊರಿಗೆ ಹೋಗುವುದು. ಗಾಬರಿಯಿಂದ ಗಬಕ್ಕನೇ  Air-India ಛಾಪ ಹಾಕಿರುವ ಚೀಲವನ್ನು ಹೆಗಲಿಗೆ ಹಾಕಿ ಕೆಳಗಿಳಿಯಲು ಹೊರಟ. "Sir, where are you going" "We are about to take off. Please take your seat and fasten your seat belt" ಎಂದಳು. ತಿಮ್ಮ ಗೋಗರೆಯುವ ಧ್ವನಿಯಲ್ಲಿ "Miss you don't understand. I  want to go to. I am in the wrong plane".</p>
		<p>"Oh my God! we have a passanger going to Dullas airport Washington D.C." ಎಂದು ಓಡಿ ಹೋಗಿ ಛಿಚಿಠಿಣಚಿiಟಿಅನ್ನು ಕರೆತಂದಳು. "May I see the copy of your ticket please" ಎಂದು ಪ್ರಯಾಣ ವಿವರದ ಪ್ರತಿಯನ್ನು ನೋಡಿದ ನಂತರ, ಎಲ್ಲರಿಗೂ ಅರಿವಾಯ್ತು ಅದು ತಿಮ್ಮನ ಪಾರಿಭಾಷಿಕ ಪ್ರಯೋಗ ತಪ್ಪೆಂದು. ಅವನು ಸರಿಯಾದ ವಿಮಾನದಲ್ಲೇ ಇರುವನೆಂದು ಭರವಸೆ ಕೊಟ್ಟ ನಂತರ ತಿಮ್ಮ ಹಾಯಾಗಿ ಹಿಂದೆ ತಲೆ ಒರಗಿಸಿ ಕುಳಿತ. ಇದ್ದಕ್ಕಿದ್ದಂತೆ ತನ್ನ AirIndia ಚೀಲದ ಜ್ಞಾಪಕ ಬಂತು. ಪಕ್ಕದಲ್ಲಿ ಕುಳಿತಿದ್ದ ಆರುವರೆ ಅಡಿ ಎತ್ತರದ, ಸುತ್ತಲೂ ಒಂದು ಅಡಿ ಅಗಲವಿರುವ cowboy ಟೋಪಿ ಧರಿಸಿದ ವ್ಯಕ್ತಿಗೆ ಕೇಳಿದ</p>
		<p>"Have you seen my bag sir?"</p>
		<p>"I ain't seen no bag" ಎಂದ ಕತ್ತು ತಿರುಗಿಸದೆ. "Check under the seat" ಎಂದ. ತಿಮ್ಮ ಕುಳಿತ ಜಾಗದ ಕೆಳಗೆ ತಪಾಸಣೆ ಮಾಡಿದ. ಚೀಲ ಕಾಣಲಿಲ್ಲ. ಮನಸ್ಸಿನಲ್ಲಿ ಮೂಡಿದ ಪ್ರಶ್ನೆ "ಅಲ್ಲಿ ನೋಡ್ದೆ, ಚೀಲ ಅಲ್ಲಿಲ್ಲಾ". ಅರ್ಧಕ್ಷಣದಲ್ಲಿ ಅವನ ಜ್ಞಾನಯಂತ್ರ ಇಂಗ್ಲೀಷ್ ಭಾಷೆಗೆ ಭಾಷಾಂತರ ಮಾಡಿತು. ಬಾಹ್ಯವಾಗಿ ತಿಮ್ಮ ಆ ವ್ಯಕ್ತಿಗೆ ಹೇಳಿದ "I saw it, it is not there!" ಆ Texan ವ್ಯಕ್ತಿಯ ಟೋಪಿಯಿಂದ ಆವರಿಸಿದ ಜ್ಞಾನಯಂತ್ರ ಪರೋಕ್ಷವಾಗಿ ಕೆಲಸ ಮಾಡುತ್ತಿತ್ತು. "He saw it and it is still not there. What the hell is he talking about. Jesus, you meet all kinds in the plane." ತಿಮ್ಮನಿಗೆ ಖಾತ್ರಿಯಾಯ್ತು. ಇಲ್ಲಿನ ಜನಗಳಿಗೆ ಇಂಗ್ಲೀಷ್ ಸುತ್ರಾಂ ಅರ್ಥವಾಗುವುದಿಲ್ಲವೆಂದು.</p>
		<p>ನಿಟ್ಟುಸಿರುಬಿಟ್ಟು "ಭಾರತದಂತಹ ಪುಣ್ಯಭೂಮಿಯನ್ನು ಬಿಟ್ಟು ಈ ಯಾವ ಲೋಕಕ್ಕೋ ಬಂದು ಬಿದ್ದುಬಿಟ್ಟೆ." ಎಂದು ಹೇಳುತ್ತಾ ಹಿಂದೊರಗಿ ಕಣ್ಣು ಮುಚ್ಚಿದ. ವಿಮಾನ ನಿಲ್ದಾಣದಲ್ಲಿ ಆ ಬೃಹದಾಕಾರದ ಸಂದೇಶ ಪುನಃ ಕಣ್ಣಿಗೆ ಬಂತು. "WELCOME TO USA"</p>
		<p class="quote-author">
			ಡಾ। ಅಶ್ವಥ್ ಎನ್. ರಾವ್<br />(ಸೇಂಟ್ ಲೂಯಿಸ್, ಮಿಸ್ಸೌರಿ)
		</p>
	</section>
	<section class="level1 numbered" epub:type="chapter" role="doc-chapter" id="id-027">
		<h1 class="level1-title" epub:type="title">ಟಾಪ್‍ಲೆಸ್ ಟಾಂಗಾ</h1>
		<p>(Topless Tonga)</p>
		<p>ಆಗ ನಾನು ಮೈಸೂರಿನಲ್ಲಿದ್ದೆ. ೧೩-೧೪ ವರ್ಷಗಳ ಹಿಂದಿನ ಮಾತು. ಶ್ರೀ ಸತ್ಯನಾರಾಯಣವ್ರತದ ಬ್ರಾಹ್ಮಣನಂತೆ ಪ್ರಾಪ್ತವಯಸ್ಕಳಾದ ನನ್ನ ಮಗಳಿಗೆ ವರಾನ್ವೇಷಣೆಯಲ್ಲಿದ್ದೆ. ಅಮೇರಿಕಾದಿಂದ ಒಬ್ಬ ವರ ಬಂದಿರುವನೆಂದೂ, ವಧು ಸಮೇತವಾಗಿ ಹಿಂತಿರುಗುವ ಉದ್ದಿಶ್ಯದಿಂದ ಬಂದಿರುವುದಾಗಿಯೂ ತಿಳಿಯಿತು. ವರ ಎಂದಮೇಲೆ ಸ್ವಲ್ಪ ಪೂರ್ವೋತ್ತರ ವಿಚಾರಿಸಬೇಕಲ್ಲ. ನನಗೆ ಬಂದ F.I.R. ಪ್ರಕಾರ (ಪೊಲೀಸ್ F.I.R. ಅಲ್ಲ, ಬರೀ ಪ್ರಥಮ ಸಮಾಚಾರ ಅಷ್ಟೇ!) ಹುಡುಗ ಅಮೇರಿಕದಲ್ಲಿ ಡಾಕ್ಟರ್ ಎಂದು ತಿಳಿಯಿತು. ಅಮೇರಿಕದ ಡಾಕ್ಟರ್ ಎಂದ ಮೇಲೆ Mercedes Benz ಅಥವಾ Cadillac ಇಟ್ಟಿರುತ್ತಾರೆ ಮತ್ತು ಪೇಷಂಟ್‍ಗಳನ್ನೆಲ್ಲ ಬರಿ Appointmentನಲ್ಲೇ ನೋಡುತ್ತಾರೆ ಎಂದು ಯಾರೋ ಹೇಳಿದರು. (ಮೈಸೂರಿನಲ್ಲಿ Clinicಗೆ ಅರ್ಧ shutter ಎಳೆದಿರುವಾಗಲೇ ೨-೩ patients ಬರುತ್ತಿದ್ದರು. ಎಷ್ಟೋ ಸಲ ಬಾಗಿಲು ತೆರೆದಿರುವಾಗ ಬರುವುದಕ್ಕಿಂತ ಬಾಗಿಲು ಹಾಕುವ ಹೊತ್ತಿನಲ್ಲೇ patients ಬರುತ್ತಿದ್ದರು. patients ಇಲ್ಲ ಎಂದು ನೋಡದಿದ್ದರೆ patientಗೆ dis-appointment ಆಗುತ್ತಿತ್ತು ಮತ್ತು ಡಾಕ್ಟರಿಗೂ ಒಂದು ಗಿರಾಕಿ ಹೋಗುತ್ತಲ್ಲ ಅಂತ disappointment!) ಅವರ ಮನೆಯಲ್ಲಿ ವಿಚಾರಿಸಿ ಒಂದು ದಿನ ಬೆಳಗ್ಗೆ ೧೧-೩೦ಗೆ ನನ್ನ ಮಗಳನ್ನು ಅವರ ಮನೆಗೆ ವರ-ವಧು ವೀಕ್ಷಣೆಗೆ ಹೋಗುವುದೆಂದು ತೀರ್ಮಾನವಾಯಿತು. ಅವತ್ತು ಬೆಳಗ್ಗಿನಿಂದ ತರದೂದು ಮಾಡಿದ್ದಕ್ಕೆ ನನ್ನ ಮಗಳು, ಅವಳ ತಾಯಿ ೧೧ ಘಂಟೆ ಹೊತ್ತಿಗೆ ಸಿದ್ಧರಾದರು. ನಮ್ಮ ಮನೆಯಿಂದ ೨೦-೨೫ ನಿಮಿಷಗಳಲ್ಲಿ ನಡೆದು ಹೋಗಬಹುದಿತ್ತು. ಆದರೆ ಆ June ಬಿಸಿಲಿನಲ್ಲಿ ೨೦-೨೫ ನಿಮಿಷ ನಡೆದು, ಏದುಬ್ಬಸಪಟ್ಟುಕೊಂಡು, ಬೆವರು ಸುರಿಸುತ್ತ castor oil ಮುಖ ತೋರಿಸುವುದಕ್ಕೆ ಆಗುತ್ತದೆಯೆ! ಸರಿ, ಒಂದು ಟಾಂಗಾಗಾಡಿ ತರೊಣವೆಂದು ಯಾದವಗಿರಿ ವೃತ್ತಕ್ಕೆ ಹೋದೆ.</p>
		<p>ಯಾದವಗಿರಿ ವೃತ್ತದ ವಿಶೇಷವೆಂದರೆ, ನೀವು ರೈಲಿಗೋ, ಬಸ್ಸಿಗೊ ಅಥವಾ ಇನ್ನಾವುದಾದರೂ urgent ಕೆಲಸಕ್ಕೆ ಹೋಗಬೇಕೆಂದಿರುವಾಗ ಅಲ್ಲಿ ಒಂದು ಟಾಂಗಾ ಗಾಡಿಯೂ ಇರುವುದಿಲ್ಲ. ಅದೇ ನೀವು ವಾಯು ವಿಹಾರಕ್ಕೆಂದು ಹೊರಟಿರುವಾಗ ೩-೪ ಗಾಡಿಗಳನ್ನಾದರೂ ಗಿಡದ ನೆರಳಿನಲ್ಲಿ ಬಿಟ್ಟುಕೊಂಡು, ಕುದುರೆಗೆ ಖುಲ್ತಿ ಚೀಲ ಕಟ್ಟಿ, ಗಾಡಿ ಸಾಬಿ ಆರಾಮವಾಗಿ ಮೇರೆ ಮೊಹಬ್ಬತ್ ಗುಣುಗುಟ್ಟುತ್ತ ಗಾಡಿಯಲ್ಲಿ ವಿಶ್ರಮಿಸುತ್ತಿರುತ್ತಾನೆ. ಅಂತೂ ೫ ನಿಮಿಷಗಳು ಕಾದಮೇಲೆ ಒಂದು ಗಾಡಿ ಬಂತು. ಗಾಡಿ top ಮೇಲೆ  oil-cloth ಬದಲು ಒಂದು  plastic sheet ಹೊದಿಸಿದ್ದು, ಅದೂ ಮಧ್ಯೆ ಮಧ್ಯೆ ಹರಿದಿತ್ತು. ರೂಪ ಹೇಗಿದ್ದರೇನು, ಕೂತುಕೊಂಡು ಹೋಗುವುದಕ್ಕೆ ಒಂದು ಗಾಡಿ ಸಿಕ್ಕಿತಲ್ಲ! ಅದರಲ್ಲಿ ಭಾವಿ ಬೀಗರ ಮನೆಗೆ ಹೊರಟಿದ್ದಾಯಿತು. ಅಲ್ಲಿ ಸಾಂಪ್ರದಾಯಿಕ ವಿಚಾರವಿನಿಮಯ, ಲೋಕಾಭಿರಾಮವಾಗಿ ಮಾತುಕತೆ, ವಧು-ವರರ ವೀಕ್ಷಣೆ ಆದ ನಂತರ ಹಿಂತಿರುಗಲು ಹೊರಟೆವು. ಮುಂಬಾಗಿಲಿನ ವರೆಗೂ ವರ ಮತ್ತು ಅವರ ಮನೆಯವರೆಲ್ಲಾ ಬಂದು ಬೀಳ್ಕೊಟ್ಟರು. ಸ್ವಲ್ಪದೂರ ಹೋದಮೇಲೆ ತುಂತುರು ಮಳೆ ಶುರುವಾಯಿತು. ಪುಷ್ಪವೃಷ್ಟಿ, ಶುಭಸೂಚನೆ ಎಂದುಕೊಂಡು, ಟಾಪ್‍ಲೆಸ್ ಟಾಂಗಾದಿಂದ ಸ್ವಲ್ಪ ಬಟ್ಟೆ ಒದ್ದೆಯಾದರೂ ಸವರಿಸಿಕೊಂಡು ಮನೆ ಸೇರಿದೆವು.</p>
		<p>೮-೧೦ ವರ್ಷಗಳ ನಂತರ ಒಂದು ದಿನ ನಮ್ಮ ಮಗಳನ್ನು Topless Tongaದಲ್ಲಿ ವರವೀಕ್ಷಣೆಗೆ ಹೋಗಿದ್ದು ನೋಡಿ ಆ ವಿಷಯದಲ್ಲಿ ಎಂದಾದರೂ ನಿಮ್ಮ ಯಜಮಾನರು ಏನಾದರೂ ಹೇಳಿದರ ಎಂದು ಕೇಳಿದೆ. ಒಂದು ದಿನ ಈ ವಿಷಯ ಮಾತನಾಡುತ್ತಿದ್ದಾಗ ಅಂದರಂತೆ "ಅಂದು ಮುಂಬಾಗಿಲಿನಲ್ಲಿ ನಿಂತು ನಿಂತು ನೀವು ಹೋಗುತ್ತಿರುವುದು ನೋಡಿದಾಗ, ಗಾಡಿ Topless ಆಗಿದ್ದೇ ನನ್ನ ಗಮನಕ್ಕೆ ಬರಲಿಲ್ಲ. ಗಾಡಿ ಒಳಗಿದ್ದ Topfull ಹುಡುಗಿ ಕಡೆ ನನ್ನ ದೃಷ್ಟಿ ಇತ್ತು" ಎಂದು ಹೇಳಿ ಮುಗುಳ್ನಕ್ಕಳು.</p>
		<p class="quote-author">
			'ಲಕೋರಾ'<br />(ಮ್ಯಾಂಚೆಸ್ಟರ್, ನ್ಯೂಹ್ಯಾಮ್‍ಷೈರ್)
		</p>
	</section>
	<section class="level1 numbered" epub:type="chapter" role="doc-chapter" id="id-028">
		<h1 class="level1-title" epub:type="title">ಸಾರ್ವಜನಿಕ ಪುಸ್ತಕಾಲಯಗಳು</h1>
		<p><em>ಇಲ್ಲಿರುವ ಭಾರತೀಯ ಜನಾಂಗದ ನಾವು ಅಮೆರಿಕದ ಜನಜೀವನದಲ್ಲಿ ಬೆರೆತು ಒಂದಾಗಿ ಸಾಗುವುದು ಹೇಗೆ?</em></p>
		<p>ಭಾರತೀಯರು ಗಮನಾರ್ಹ ಸಂಖ್ಯೆಯಲ್ಲಿ ಅಮೆರಿಕೆಗೆ ಬರಲಾರಂಭಿಸಿದ್ದು ೧೯೬೦ರಿಂದೀಚೆಗೆ. ಆರಂಭದಲ್ಲಿ ಬಂದವರ ಗುರಿ ಉನ್ನತ ವಿದ್ಯಾಭ್ಯಾಸ ಹಾಗೂ ತಾಂತ್ರಿಕ ಪರಿಣತಿಗಳನ್ನು ಪಡೆಯುವುದಷ್ಟಕ್ಕೆ ಸೀಮಿತಗೊಂಡಿತ್ತು. ಕ್ರಮೇಣ ಅಮೇರಿಕೆಯಲ್ಲಿಯೇ ನೆಲೆಸುವ, ಇಲ್ಲಿನ ಪ್ರಜೆಗಳೋ, ಶಾಶ್ವತ ನಿವಾಸಿಗಳೋ ಆಗುವ ಸನ್ನಿವೇಶ ರೂಪುಗೊಂಡಿದೆ. ಅಲ್ಲಿಯೋ ಇಲ್ಲಿಯೋ ಎಷ್ಟು ಕಾಲ ಎನ್ನುವ 'ತ್ರಿಶಂಕು'ಗಳಿದ್ದರೂ ಸಹ. ಈಗ ನಾವು ಕನ್ನಡ ಅಮೆರಿಕನ್ನರಲ್ಲ, <strong>ಅಮೆರಿಕನ್ನಡಿಗರು.</strong> ನಮ್ಮನ್ನು ನಿರ್ದೇಶಿಸುವ ನಾಮಪದದ ಮೊದಲ ಪದ ಅಮೆರಿಕ. ಇದು ಸಹಜವಾದದ್ದೇ. 'ನೀವು ಎಲ್ಲಿ ನೆಲೆಸಿದ್ದೀರೋ ಅಲ್ಲಿನ ಜನಜೀವನದಲ್ಲಿ ಒಂದಾಗಿ; <em>ಅಲ್ಲಿನವರ ಕಷ್ಟಸುಖಗಳಲ್ಲಿ ಸಹಭಾಗಿಗಳಾಗಿ, ಹಾಗೂ ಭಾರತದ ಬಗ್ಗೆ ಅನುಕಂಪ ಹೊಂದಿರಿ'</em> ಎನ್ನುತ್ತಿದ್ದಾರೆ ಭಾರತದ ನಾಯಕರು. ಇಲ್ಲಿ ನೆಲೆಸಿರುವ ಬಹುಮಂದಿ ಭಾರತೀಯರ ನಿಲುವೂ ಇದೇ. ನಾವು ಅಮೆರಿಕೆಯ ಸಾಧನ, ಸಂಪತ್ತು, ಸವಲತ್ತುಗಳ ಲಾಭಪಡೆದು ಇಲ್ಲಿ ಬದುಕುತ್ತಿರುವಾಗ ಇಲ್ಲಿನ ಜನಜೀವನದಲ್ಲಿ ಬೆರೆತು ಒಂದಾಗದಿದ್ದರೆ ಇಂದೋ ನಾಳೆಯೊ ಒಂದು ದಿನ ತೊಂದರೆಗಳನ್ನು ಎದುರಿಸಬೇಕಾಗುತ್ತದೆ, ಬೆಲೆ ತೆರಬೇಕಾಗುತ್ತದೆ. ಒಂದು ದೇಶದ ಪ್ರಜೆ ಆಗುವುದೆಂದರೆ ಆ ದೇಶದ ಆಗುಹೋಗುಗಳಲ್ಲಿ, ಜನಜೀವನದಲ್ಲಿ ಆಸಕ್ತಿವಹಿಸಿ, ಸಕ್ರಿಯ ಭಾಗವಹಿಸುವುದೆಂದೇ ಅರ್ಥ. ದೇಶದಿಂದ ಪಡೆದಿದ್ದನ್ನು ಮರೆಯದೆ - ಕೆರೆಯ ನೀರನ್ನು ಕೆರೆಗೆ ಚೆಲ್ಲಿ - ನೆನಪಿಸಿಕೊಂಡು ದೇಶಋಣ ತೀರಿಸಲೆತ್ನಿಸುವುದು ಪ್ರಜೆತನದ ಜೀವಾಳ. ನಾವು ಅಮೆರಿಕನ್ನರಾಗುವುದೆಂದರೆ 'ಮನೆಗೆ ಬಂದ ನೆಂಟ'ನಂತೆ ಕಾಲ ತಳ್ಳದೆ ಮನೆಯವರಾಗಿ ಜೀವನದಲ್ಲಿ ಸಹಭಾಗಿಗಳಾಗುವುದು. ನೋವು-ನಲಿವುಗಳನ್ನು ಹಂಚಿಕೊಳ್ಳುವುದು, ಜೀವನಕ್ಕೆ ನಮ್ಮ ಕಾಣಿಕೆ ಸಲ್ಲಿಸುವುದು ಎಂದೇ ನನ್ನ ತಿಳಿವು. ತಾತ್ವಿಕವಾಗಿ ಅಷ್ಟೇ ಅಲ್ಲದೆ ಇಂದಿನ ಜಗತ್ತಿನಲ್ಲಿ ಇಂಥ ನಿಲುವು ನಮ್ಮ  enlightened self interest of survival ದೃಷ್ಟಿಯಿಂದಲೂ ಆವಶ್ಯಕ. ನಮ್ಮಲ್ಲಿ ಅನೇಕರಿಗೆ ಇಂಥ ಆವಶ್ಯಕತೆಯ ಅರಿವು ಸಹಜವಾಗಿಯೇ ಇದೆಯಾದರೂ ಸೂಕ್ತ ದಾರಿ ತಿಳಿಯದೆ starting troubleನಿಂದ ಪರಿತಪಿಸುವವರ ಸಂಖ್ಯೆ ಗಣನೀಯವಾಗಿದೆ. ನಾವು ಅಮೆರಿಕನ್ನರಾಗಲು - ಇಲ್ಲಿನ ಜನಜೀವನದಲ್ಲಿ ಒಂದಾಗಲು - ಎಲ್ಲರಿಗೂ ಪ್ರಿಯವಾಗುವ, ಕಾರ್ಯ ಸಾಧ್ಯವಾಗುವ ಒಂದೇ ರಾಜಮಾರ್ಗ ಇಲ್ಲ. ಗುರಿಮುಟ್ಟಲು ಸಹಜವಾಗಿಯೇ ಹತ್ತಾರು ದಾರಿಗಳಿವೆ. ಅವನ್ನು ನಮ್ಮ ಗಮನಕ್ಕೆ ತಂದು ವಿಚಾರ ಪ್ರವೃತ್ತಿ ಕೆಣಕಲೆಂದೇ <strong>ಅಮೆರಿಕನ್ನಡ</strong> ಈ ಲೇಖನಮಾಲೆ ಆರಂಭಿಸಿ ನಮ್ಮ ಆವಶ್ಯಕತೆಗಳನ್ನು ಪೂರೈಸುವ ದಾರಿಯಲ್ಲಿ ಗಮನಾರ್ಹ ಹೆಜ್ಜೆ ಇಟ್ಟಿದೆ.</p>
		<p>ನಾವು ಅಮೆರಿಕನ್ನಡಿಗರಾಗಲು ಸುಲಭವೂ ಸರಳವೂ ಆದ ಮಾರ್ಗ ತೋರುವ ಸಂಸ್ಥೆ - ಅಮೆರಿಕೆಯ ಸಾರ್ವಜನಿಕ ಪುಸ್ತಕಾಲಯ. ದೇಶದ ಉದ್ದಗಲಗಳಲ್ಲಿ ಪಟ್ಟಣ-ಹಳ್ಳಿಗಳಲ್ಲಿ ಹರಡಿರುವ ಪುಸ್ತಕಾಲಯಗಳು ನಾವು ಅಮೆರಿಕನ್ನರಾಗಲೂ, ಭಾರತೀಯ ಕನ್ನಡಿಗರಾಗಿ ಉಳಿಯಲೂ, ಅಮೆರಿಕೆಯ ಸಮ್ಮಿಶ್ರ ಸಂಸ್ಕೃತಿಗೆ ನಮ್ಮ ಕಾಣಿಕೆ ಸಲ್ಲಿಸಲೂ ಸುವರ್ಣಾವಕಾಶ ಒದಗಿಸುತ್ತವೆ. ನೂರಾರು ವರ್ಷಗಳಿಂದ ಅಮೆರಿಕೆಯಲ್ಲಿ ನೆಲೆಸಲು ಬಂದ ವಿವಿಧ ದೇಶಗಳ, ಪರಂಪರೆಗಳ ಲಕ್ಷಾಂತರ ಮಂದಿ ಅಮೆರಿಕನ್ನರಾಗುವ ಬೃಹತ್ ಕಾರ್ಯದಲ್ಲಿ ಇಲ್ಲಿನ ಸಾರ್ವಜನಿಕ ಪುಸ್ತಕಾಲಯಗಳು ಪರಿಣಾಮಕಾರಿ ಪಾತ್ರವಹಿಸಿದ್ದು - ಇಂದಿಗೂ ಈ ಕೆಲಸ ನಡೆಯುತ್ತಿದೆ. ಹೆಸರೇ ಸೂಚಿಸುವಂತೆ ಈ ಪುಸ್ತಕಾಲಯಗಳು 'ಸಾರ್ವಜನಿಕ' ಸಂಸ್ಥೆಗಳು. ಪ್ರಜೆಗಳ ಹಣದಿಂದ, 'ಓಟಿ'ನ ನೇರ ಪರಿಣಾಮವಾಗಿ ರೂಪುಗೊಂಡು ಅವು ನಡೆಯುತ್ತಿವೆ. ಅವುಗಳ ಕಾರ್ಯವಿಧಾನ, ಇತಿಮಿತಿಗಳು ಅವನ್ನು ಬೆಂಬಲಿಸುವ ಸ್ಥಳದ ಪ್ರಜೆಗಳ ಅಪೇಕ್ಷೆಗಳ ಪ್ರತಿಬಿಂಬವಷ್ಟೆ. ಬದಲಾಗುತ್ತಿರುವ ಕಾಲದೊಡನೆ ಅವೂ ಬದಲಾಗುತ್ತಿದ್ದು ಇಂದು ಅವು ಸುದ್ದಿ ಕೇಂದ್ರಗಳು, ವಿಚಾರಕೇಂದ್ರಗಳು, ಜೀವನಕೇಂದ್ರಗಳೂ ಆಗಿವೆ. ಜನತಾ ವಿಶ್ವವಿದ್ಯಾಲಯಗಳೆನ್ನಿಸಿಕೊಂಡಿವೆ. ನಾನು ಫಿಲಡೆಲ್ಫಿಯ ಸಾರ್ವಜನಿಕ ಪುಸ್ತಕಾಲಯಗಳ ಸರಮಾಲಿಕೆಗೆ ಸೇರಿದ  West Phila delphia Regional Libraryಯ ಪುಸ್ತಕಾಲಯ ಪಾಲಕರಲ್ಲೊಬ್ಬನಾಗಿದ್ದು ಆ ಸಂಸ್ಥೆಯ ಕಾರ್ಯಕ್ರಮಗಳ ಸಂಕ್ಷಿಪ್ತ ಪರಿಚಯವನ್ನಿಲ್ಲಿ ಮಾಡಿಕೊಡಲೆತ್ನಿಸಿದ್ದೇನೆ. ಅಲ್ಪಸ್ವಲ್ಪ ಬದಲಾವಣೆಗಳಿದ್ದರೂ ದೇಶಾದ್ಯಂತ ಸಾರ್ವಜನಿಕ ಪುಸ್ತಕಾಲಯಗಳು ಇಂಥ ಕೆಲಸಗಳನ್ನು ಮಾಡುತ್ತಿವೆ.</p>
		<section class="level2 numbered" role="doc-chapter" id="id-028.01">
			<h2 class="level2-title" epub:type="title">ಸಾರ್ವಜನಿಕ ಪುಸ್ತಕಾಲಯಗಳ ಸಂಪತ್ತು ಸೇವೆ:</h2>
			<p>ಹೆಸರಿಗೆ ತಕ್ಕಂತೆ ನಮ್ಮ ಪುಸ್ತಕಾಲಯದ ಸಂಪತ್ತಿನ ಮುಖ್ಯ ಭಾಗ ಪುಸ್ತಕಗಳೇ. ನಮ್ಮಲ್ಲಿ ಒಂದೂಕಾಲು ಲಕ್ಷಕ್ಕೂ ಹೆಚ್ಚಿನ ಪುಸ್ತಕಗಳಿವೆ. ಹೆಚ್ಚಿನ ಪುಸ್ತಕಗಳು ೧೯೭೦ರಿಂದೀಚೆಗೆ ಪ್ರಕಟವಾದವು. ಇಂದಿನ ಜನರ ಆಶೋತ್ತರಗಳನ್ನು ಪ್ರತಿಬಿಂಬಿಸುವಂಥವು ಹಾಗೂ ಪುಸ್ತಕಾಲಯದ ಸುತ್ತಮುತ್ತ ಜೀವಿಸುವ ಜನರ ಆಸಕ್ತಿ, ವಿದ್ಯೆ, ಆವಶ್ಯಕತೆಗಳಿಗನುಗುಣವಾಗಿಯೇ ರೂಪುಗೊಂಡವು. ಒಂದು ಉದಾಹರಣೆ: ಕೆಲವು ವರ್ಷಗಳಿಂದ ನಮ್ಮ ಸಂಸ್ಥೆಯ ಪರಿಸರದಲ್ಲಿ ನೂರಾರು ಮಂದಿ ವಿಯಟ್ನಾಂ ನಿರಾಶ್ರಿತರು ನೆಲೆಸಿದ್ದಾರೆ. ಅವರಾಗಿ ಕೇಳದಿದ್ದರೂ, ನಮ್ಮ ಪುಸ್ತಕಾಲಯ ಈಗ ವಿಯಟ್ನಾಂ ಭಾಷೆಯ ಪುಸ್ತಕವಿಭಾಗ ಆರಂಭಿಸಿದೆ. ವಿಯಟ್ನಾಮೀಸ್-ಇಂಗ್ಲಿಷ್ ಶಬ್ದಕೋಶಗಳು, ವಿಯಟ್ನಾಮೀಸ್ ಮೂಲಕ ಇಂಗ್ಲಿಷ್ ಕಲಿಯಲು ಬೇಕಾದ ಪಠ್ಯಪುಸ್ತಕಗಳು, ಇಂಗ್ಲಿಷ್ ಮಾತು, ಬರವಣಿಗೆ ಕಲಿಸುವ ತರಗತಿಗಳು, ಅಮೆರಿಕೆಯ ಪ್ರಜೆ ಆಗಲು ಆವಶ್ಯಕವಾದ ಮಾಹಿತಿಗಳನ್ನು ಕೊಡುವ ಪ್ರಜೆತನ ಕೈಪಿಡಿಗಳು, ಸರಕಾರದ ವತಿಯಿಂದ ಅವರಿಗೆ ದೊರೆಯಬಹುದಾದ ಸೌಲಭ್ಯವಿವರಗಳು, ವಿಯಟ್ನಾಮೀಸ್‍ನಲ್ಲಿಯೇ ವಿವಿಧ ಕರಪತ್ರಗಳು ಈ ವಿಭಾಗದಲ್ಲಿವೆ.</p>
			<p>ಇಡೀ ಅಮೆರಿಕೆಯಲ್ಲಿ ಬಹುಸಂಖ್ಯೆಯಲ್ಲಿ ಮಾರಾಟವಾಗುವ ಕಾದಂಬರಿಗಳು, ವಿಚಾರಸಾಹಿತ್ಯ ಪ್ರಕಟಣೆಗಳನ್ನು ಅವು ಮಾರುಕಟ್ಟೆಗೆ ಬರುತ್ತಿರುವಂತೆಯೇ ಓದುಗರಿಗೆ ಒದಗಿಸುವ ವ್ಯವಸ್ಥೆ ನಮ್ಮ ಪುಸ್ತಕ ಸಂಪತ್ತಿನ ಒಂದು ವಿಶೇಷ. <em>ವಯಸ್ಕರ ಶಿಕ್ಷಣಕ್ಕೆ ಸಹಾಯ ಮಾಡುವ ನಾನಾ ವಿಷಯಗಳನ್ನು ಕುರಿತ ಸರಳವೂ ಸುಲಭ ಶೈಲಿಯವೂ ಆದ ನೂರಾರು ಪುಸ್ತಕಗಳ ಪ್ರತ್ಯೇಕ ವಿಭಾಗ ನಮ್ಮ ಪುಸ್ತಕ ಸಂಪತ್ತಿನ ಮತ್ತೊಂದು ವಿಭಾಗ.</em> ಶಾಲಾವಿದ್ಯಾರ್ಥಿಗಳೂ ಅವುಗಳ ಪ್ರಯೊಜನ ಪಡೆಯುವುದುಂಟು. ಕಣ್ಣಿನ ದೃಷ್ಟಿದೋಷಗಳಿರುವವರಿಗೆ ಅನುಕೂಲ ಆಗಲೆಂದೇ ದಪ್ಪ ಅಕ್ಷರಗಳಲ್ಲಿ ಅಚ್ಚಾದ ಜನಪ್ರಿಯ ಗ್ರಂಥಗಳು ಒಂದು ಸಾವಿರಕ್ಕೂ ಹೆಚ್ಚಿನ ಪುಸ್ತಕಗಳು ನಮ್ಮಲ್ಲಿವೆ. ಪುಸ್ತಕಾಲಯದಲ್ಲಿಯೇ ಸಾಮಾನ್ಯ ಪುಸ್ತಕ ಓದುವವರಿಗೆ ಓದುವ ಭೂತಕನ್ನಡಿ ಸಹ ಲಭ್ಯವಿದೆ. ಎಲ್ಲ ರೀತಿಯ ಜನಗಳ ಸಾಮಾನ್ಯ ಆವಶ್ಯಕತೆಗಳನ್ನು ಪೂರೈಸಬಲ್ಲ ಸುಮಾರು ೪೦0 ನಿಯತಕಾಲಿಕೆಗಳು ನಮ್ಮಲ್ಲುಂಟು. ನಗರದಲ್ಲಿ ಪ್ರಕಟವಾಗುವ ದಿನ, ವಾರಪತ್ರಿಕೆಗಳೂ, ನ್ಯೂಯಾರ್ಕ್ ಟೈಂಸ್, ವಾಲ್ ಸ್ಟ್ರೀಟ್ ಜರ್ನಲ್‍ನಂಥ ರಾಷ್ಟ್ರೀಯ ಪತ್ರಿಕೆಗಳೂ ಲಭ್ಯವಿದೆ. ಮೈಕ್ರೋಫಿಲ್ಮ್ ನಮ್ಮ ಸಂಪತ್ತಿನ ಒಂದು ಭಾಗ ಆಗಿದೆ. ೧೫ ವರ್ಷ ಹಿಂದಿನ  Readers Digest ಓದಬೇಕೇ? ಹತ್ತು ವರ್ಷ ಹಿಂದಿನ ನ್ಯೂಯಾರ್ಕ್ ಟೈಂಸ್ ಓದಬೇಕೆನ್ನುವಿರಾ? ಮೈಕ್ರೋಫಿಲ್ಮ್ ವಿಭಾಗ ಇಂಥ ಅವಕಾಶಗಳನ್ನು ಒದಗಿಸುತ್ತದೆ. ಓದಿದರೆ ಸಾಲದು ಅದರ ಪ್ರತಿಯೊಂದು ಬೇಕೇ? ವಿಶೇಷ ಯಂತ್ರಗಳಿದ್ದು ಅದೂ ಸಾಧ್ಯ- ಹತ್ತು ನಿಮಿಷಗಳಲ್ಲಿ ಪ್ರತಿ ನಿಮ್ಮದು!</p>
			<p>ನಮ್ಮ ಸಂಪತ್ತಿನ ಇನ್ನೊಂದು ವಿಶೇಷ ವಿಭಾಗ Community Information Collection. ನಗರ ಸರಕಾರದ ವಿವರಗಳು, ನಿಮ್ಮ ಸುತ್ತಮುತ್ತಲಿನ ವ್ಯಾಪಾರಿ ಸಂಸ್ಥೆಗಳು, ಶಾಲಾಕಾಲೇಜುಗಳು, ಆಸ್ಪತ್ರೆಗಳು, ವೃದ್ಧಾಶ್ರಮಗಳು, ಸಂತೋಷಧಾಮಗಳು, ಉಪಹಾರಗೃಹಗಳು, ರಾಜಕಾರಣಿಗಳು, ನೂರು ಬಗೆಯ ಜನ-ಸಂಸ್ಥೆಗಳ ವಿವರ ತತ್‍ಕ್ಷಣವೇ - ಈ ವಿಭಾಗದಲ್ಲಿ ಸಿಕ್ಕುತ್ತದೆ. ಇಲ್ಲಿ ಪುಸ್ತಕಗಳೂ, ಚಿತ್ರಗಳೂ, ಭೂಪಟಗಳೂ, ಒಂದು-ಎರಡು ಪುಟದ ಮಾಹಿತಿಗಳೂ - ವಿವಿಧ ಆಕಾರದ, ಗಾತ್ರದ ಸದಾ ಬಯಲಾಗುತ್ತಿರುವ ವಿಷಯಮೂಲಗಳ ಸಂಗ್ರಹ ಇದೆ. ಜೀವನದ ನಾನಾ ಕ್ಷೇತ್ರಗಳಲ್ಲಿ ಸದಾ ಆಗುತ್ತಿರುವ ಬೆಳವಣಿಗೆಗೆ, ಜ್ಞಾನದ ತೀವ್ರ ಮುನ್ನಡೆ ಮಾಹಿತಿಗಳನ್ನು ಜನರಿಗೆ ತಿಳಿಯುವ ನೇರ ಹಾಗೂ ಸರಳ ಭಾಷೆಯಲ್ಲಿ ಒದಗಿಸಲೆಂದೇ ಪರಿಣತರೇ ಸಿದ್ಧಪಡಿಸುವ ಸಾವಿರಾರು pamphlet ಸಂಗ್ರಹ ನಮ್ಮಲ್ಲುಂಟು. ಅಂಗಡಿಯಲ್ಲಿ ನಿಮಗೆ ಮೋಸ ಆಯಿತೇ? ನಿಮ್ಮ ಮನೆ ಯಜಮಾನ ಕಿರುಕುಳ ಕೊಡುತ್ತಿದ್ದಾನೆಯೇ? ಹಣ ಇಲ್ಲ, ಆರೋಗ್ಯವಿಮೆ ಇಲ್ಲ ಆದರೂ ಆಸ್ಪತ್ರೆಗೆ ಹೋಗಬೇಕೇ? ಫುಡ್ ಸ್ಟ್ಯಾಂಪ್ ಪಡೆಯಲು ನೀವು ಅರ್ಹರೇ? ನಿಮ್ಮ ಹಳೆಯ ಕಾರಿನ ಸದ್ಯದ ಮಾರುಕಟ್ಟೆ ಬೆಲೆ ಎಷ್ಟೆನ್ನುವಿರಾ? ನಿಮ್ಮ ಸಂಸಾರದಲ್ಲಿ generation gap ಹಾಕಿದೆಯೇ? ಕುಡಿತ ನಿಲ್ಲಿಸಬೇಕೇ? ಸಿಗರೇಟು ನಿಲ್ಲಿಸಬೇಕೇ? Marijuana ಎಂದರೆ ಏನು ಎನ್ನುವಿರಾ? ಗರ್ಭಿಣಿ ಹೆಂಗಸು ಎಂಥ ಆಹಾರ ತೆಗೆದುಕೊಳ್ಳುವುದು ಒಳ್ಳೆಯದು ತಿಳಿಯಬೇಕೇ? ಹೊಸಮನೆ ಕೊಂಡುಕೊಳ್ಳಬೇಕೇ? ನಿಮ್ಮ  savings invest ಮಾಡುವ ಫಲಕಾರಿ ಮಾರ್ಗಗಳ ಮಾಹಿತಿಯೇ? ಹಲ್ಲು ಉಜ್ಜಿಕೊಳ್ಳುವುದು ಹೇಗೆನ್ನುವಿರಾ? ಈ ವಿಭಾಗದಲ್ಲಿ ವಿಶ್ವದರ್ಶನವೇ ಆಗುತ್ತದೆ.</p>
			<p>ಅಮೆರಿಕೆಯಲ್ಲಿರುವ ನೂರಾರು ಬಗೆಯ ವೃತ್ತಿಗಳ ವಿವರ, ಪರಿಚಯ ವಿವರಣೆ, ಆಯಾ ಕ್ಷೇತ್ರದಲ್ಲಿರುವ ಉದ್ಯೋಗಾವಕಾಶ, ಬರಲಿರುವ ವರ್ಷಗಳಲ್ಲಿ ಆಗಬಹುದಾದ ಬದಲಾವಣೆಗಳು, ಸಂಬಳಸಾರಿಗೆ, ವೃತ್ತಿಯಲ್ಲಿ ಮೇಲೇರಲಿರುವ ಅವಕಾಶಗಳು, ವೃತ್ತಿಗೆ ಸೇರಲು ಅವಶ್ಯವಾದ ವಿದ್ಯೆ-ಅನುಭವ ಅರ್ಹತೆಗಳು, ಅವನ್ನು ಸಂಪಾದಿಸುವ ಮಾರ್ಗಗಳು, ಇಂಥ ಹಲವು-ಹತ್ತು ಬಗೆಯ ಮಾಹಿತಿ ಕೊಡುತ್ತವೆ ನಮ್ಮಲ್ಲಿನ Career Files ವಿಭಾಗ. ಕಂಪ್ಯೂಟರ್ ನಮ್ಮನ್ನು ಆಕ್ರಮಿಸಿದ್ದು, ಫಿಲಡೆಲ್ಫಿಯ ಸ್ಕೂಲ್ ಬೋರ್ಡ್ ಸಹಕಾರದಿಂದ ಸ್ಥಾಪಿತವಾಗಿರುವ VICS - Vocational Information ಕೇಂದ್ರ ಸಹ ಇಂಥದೇ ಮಾಹಿತಿಗಳನ್ನು ಕುರಿತು ಒದಗಿಸುತ್ತದೆ. ಕೇಳಿದ ಹತ್ತಾರು ನಿಮಿಷಗಳಲ್ಲಿಯೇ ಈ ವಿವರಗಳ computer printout ಸಿಕ್ಕುತ್ತದೆ. ವೃತ್ತಿವಿವರಗಳಷ್ಟೇ ಅಲ್ಲದೆ ನಮ್ಮ ಸುತ್ತಮುತ್ತ ಇರುವ ಉದ್ಯೋಗಪತಿಗಳ ವಿವರ, ಖಾಲಿ ಇರುವ ನೌಕರಿಗಳ ವಿವರ, ನೂರಾರು ಶಾಲಾಕಾಲೇಜುಗಳ ಮಾಹಿತಿ, ನಾನಾ ಬೋಧನಾ ವಿಷಯ (majors)ಗಳ ವಿವರಗಳನ್ನು VICS ಒದಗಿಸುತ್ತದೆ. ಪ್ರತಿವರ್ಷ ಸಾವಿರ ಸಂಖ್ಯೆಯ ಜನ ಈ ಸೌಲಭ್ಯಗಳನ್ನು ಉಪಯೋಗಿಸುತ್ತಿದ್ದಾರೆ.</p>
			<p>ಅಮೆರಿಕೆಯ ಜನಜೀವನ, ಸಂಸ್ಕೃತಿ, ಪರಂಪರೆಗಳನ್ನು ತಿಳಿಯಲನು ಕೂಲವಾಗುವಂಥ ಸಾವಿರಾರು ರೆಕಾರ್ಡ್‍ಗಳ ಸಂಗ್ರಹ ನಮ್ಮ ಸಂಪತ್ತಿನಲ್ಲಿದೆ. ಭಾರತದ ಹಿಂದಿಯನ್ನೊಳಗೊಂಡು ನಾನಾ ಭಾಷೆಗಳನ್ನು ಕಲಿಯಲು ಸಹಾಯಮಾಡುವ Instructional Records ವಿಭಾಗವೂ ಇದೆ. ಕೇವಲ ಮನರಂಜನೆಗೇ ಮೀಸಲಾದ ನೂರಾರು ರೆಕಾರ್ಡ್‍ಗಳೂ ಇವೆ. Instruction - Recreation ಪುಸ್ತಕಾಲಯಗಳ ಅವಳಿಜವುಳಿ ಗುರಿಗಳು- ಸಾವಿರ ಸಂಖ್ಯೆಯ ಟೇಪುಗಳ ಸಂಗ್ರಹವೂ ಲಭ್ಯವಿದೆ.</p>
			<p>ವಿವಿಧ ವಿಷಯಗಳನ್ನು ಕುರಿತು ನೂರಾರು ಸಂಖ್ಯೆಯ ಚಲನಚಿತ್ರಗಳು ನಮ್ಮ ಪುಸ್ತಕಾಲಯಗಳ ಸರಮಾಲಿಕೆಯಲ್ಲಿವೆ. ಸಾಮಾನ್ಯ ಪ್ರಜೆಗಳು ಯಾರಾದರೂ ಅವನ್ನು ಎರವಲು ಪಡೆದು ಉಪಯೋಗಿಸಬಹುದು. ಚಲನಚಿತ್ರಗಳು ನಮ್ಮ ಸರಮಾಲಿಕೆಯ ಕೇಂದ್ರಸ್ಥಳಗಳಲ್ಲಿದ್ದರೂ ನಮ್ಮ ಪುಸ್ತಕಾಲಯದಲ್ಲಿ ಸದಸ್ಯರು ಅವನ್ನು ಪಡೆಯಬಹುದು, ಹಾಗೂ ಹಿಂತಿರುಗಿಸಬಹುದು.</p>
		</section>
		<section class="level2 numbered" role="doc-chapter" id="id-028.02">
			<h2 class="level2-title" epub:type="title">Touch Terminals!</h2>
			<p>ಪುಸ್ತಕಾಲಯದಲ್ಲಿ ಏನಿದೆ ಎಂದು ತಿಳಿಯಲು ಶತಮಾನಗಳಿಂದಲೂ ಇದ್ದ Card Catalog ಹಾಗೂ Book Catalogಗಳು ಈಗ ಕಾಲಗರ್ಭ ಸೇರಿಬಿಟ್ಟಿವೆ! ನಮ್ಮಲ್ಲಿ ಈಗ Public Access Catalog (Computerised) ಇದ್ದು, ಅವನ್ನು ನಮ್ಮ ಬೆರಳಿನಿಂದ ಮುಟ್ಟುವುದರಿಂದಲೇ ಯಾವ ಪುಸ್ತಕ, ರೆಕಾರ್ಡ್, ಟೇಪು ನಮ್ಮಲ್ಲಿದೆ- ಅಥವ ನಮ್ಮ ಸರಮಾಲಿಕೆಯ ಬೇರೊಂದು ಪುಸ್ತಕಾಲಯದಲ್ಲಿದೆ ಅಥವ ಇಲ್ಲ; ಅದನ್ನು ಯಾರಾದರೂ ಎರವಲು ಪಡೆದಿದ್ದಾರೆಯೇ? ಹಾಗಾದರೆ ಮತ್ತೆ ಲಭ್ಯವಾಗುವ ದಿನ ಯಾವುದು? ಇಂಥ ಮಾಹಿತಿಗಳನ್ನು ಸಾರ್ವಜನಿಕರೇ ಪಡೆಯಬಹುದು. ಖTerminalನ್ನು ಮುಟ್ಟಲು ಭಯವೇ? ಕಂಪ್ಯೂಟರ್ ಚಳಿಯೇ! May I help you ಎಂದು ಸದಾ ಒಬ್ಬ ಪುಸ್ತಕಾಲಯಪಾಲಕ ಸಿದ್ಧವಾಗಿರುತ್ತಾನೆ- user instruction ಕೊಡಲು. 'ಯೋಗ' ಕುರಿತು ೫೦ ಪುಸ್ತಕಗಳ ಪಟ್ಟಿ ಬೇಕೇ? Pac Terminal ಅದನ್ನು ತಕ್ಷಣವೇ ಅಚ್ಚುಮಾಡಿ ಕೊಡಬಲ್ಲದು. ಅವಿರುವ ಸ್ಥಳನಿರ್ದೇಶನದೊಂದಿಗೆ. ಕಾಸು ಖರ್ಚಿಲ್ಲದೆ ಕಂಪ್ಯೂಟರ್ ಯುಗಕ್ಕೆ ಕಾಲಿಡುವ ಅವಕಾಶವನ್ನು ಪುಸ್ತಕಾಲಯ ಎಲ್ಲರಿಗೂ ಒದಗಿಸುತ್ತದೆ.</p>
			<p>Computer ನಮ್ಮ ಸಂಪತ್ತಿನ ಮುಖ್ಯ ಭಾಗ ಆಗುತ್ತಿದೆ. ನಮ್ಮ ಕಂಪ್ಯೂಟರ್ ಕ್ಯಾಲಿಫೋರ್ನಿಯಾದಲ್ಲಿರುವ DIALOG, Data Base ಸಂಪರ್ಕ ಹೊಂದಿದ್ದು, ಕ್ಷಣಾರ್ಧದಲ್ಲಿ ನೂರಾರು ಬಗೆಯ ಸುದ್ದಿ, ವ್ಯಕ್ತಿ, ಪದಾರ್ಥಗಳ ಅಂದಂದಿನ ಮಾಹಿತಿ ಒದಗಿಸುತ್ತದೆ. ಸುದ್ದಿಮೂಲಗಳ ವಿವರ ಕೊಡುತ್ತದೆ. Printout ಸೌಲಭ್ಯವೂ ಇದೆ. ಅಷ್ಟೇ ಅಲ್ಲದೆ ಈ ಸೇವೆ ಸಹಿತ ಉಚಿತ. ನಿಜವಾಗಿ ಕೀ ರಹಿತ!</p>
			<p>ನಮ್ಮ ಪುಸ್ತಕಾಲಯದಲ್ಲಿ ವಯಸ್ಕರ, ಹದಿವಯಸ್ಕರ ಹಾಗೂ ಮಕ್ಕಳ ಪ್ರತ್ಯೇಕ ವಿಭಾಗಗಳಿದ್ದು ಪ್ರತಿ ವಿಭಾಗದಲ್ಲೂ ಆಯಾ ವಿಭಾಗಗಳಿಗೆ ವಿಶಿಷ್ಟವಾದ ಸಂಪತ್ತು-ಸೇವೆ ಲಭ್ಯವಿದೆ. ಫಿಲಡೆಲ್ಫಿಯ ನಗರ ವಾಸಿಯಾದ ಯಾರಾದರೂ ನಗರದ ಯಾವುದೇ ಸಾರ್ವಜನಿಕ ಪುಸ್ತಕಾಲಯದಲ್ಲಿ ಸದಸ್ಯತ್ವ ಪಡೆದು, ಎಲ್ಲ ಪುಸ್ತಕಾಲಯಗಳಲ್ಲು ಪುಸ್ತಕಗಳನ್ನು ಎರವಲು ಪಡೆಯಬಹುದು. ಪ್ರತಿಸಾರಿ ೧೨ ಪುಸ್ತಕ, ರೆಕಾರ್ಡ್ ಇತ್ಯಾದಿಗಳನ್ನು ಪಡೆಯಬಹುದು. ಯಾವ ಸಂಸ್ಥೆಯಲ್ಲಾದರೂ ಅವನ್ನು ಹಿಂತಿರುಗಿಸಬಹುದು. ನಗರವಾಸಿಯಾಗಲೀ ಆಗದಿರಲಿ ಪುಸ್ತಕಾಲಯಕ್ಕೆ ಯಾರಾದರೂ ಬರಬಹುದು. ಸ್ಥಳದಲ್ಲಿಯೇ ಏನನ್ನಾದರೂ ಉಪಯೊಗಿಸಬಹುದು. ಟೆಲಿಫೋನು ಮಾಡಿ ನಿಮ್ಮ ಪ್ರಶ್ನೆ ಕೇಳಬಹುದು. ಪ್ರತಿದಿನ ನಮ್ಮಲ್ಲಿ ೨೫-೫೦ ಇಂಥ Calls ಬರುತ್ತವೆ. ಕೆಲವು ನಿಮಿಷಗಳಲ್ಲಿ ಪ್ರಶ್ನೆಗೆ ಉತ್ತರ ಸಿಕ್ಕುತ್ತದೆ. ಹಲವು ವೇಳೆ ಪ್ರಜೆಗಳು ಪತ್ರ ಬರೆದು ಪ್ರಶ್ನೆ ಕೇಳುವುದೂ ಉಂಟು. ಲಿಖಿತ ಉತ್ತರ ಲಭ್ಯವಿದೆ. ಹಿಮಗಾಲದಲ್ಲಿ, ಉರಿಬೇಸಿಗೆಯಲ್ಲಿ ಹವಾನಿಯಂತ್ರಿತ ಕಟ್ಟಡದಲ್ಲಿ ವಿಶ್ರಮಿಸಲೆಂದೇ ಬರುವ ಸಾರ್ವಜನಿಕರೂ ಉಂಟು. ಗಂಭೀರ ಸಂಶೋಧನೆಗಳನ್ನು ಮಾಡಲು ಬರುವವರೂ ಉಂಟು.</p>
			<p>ನಮ್ಮ ಪುಸ್ತಕಾಲಯದ ಸೇವಾಕಾರ್ಯಕ್ರಮಗಳಲ್ಲಿ ಮುಖ್ಯವಾದ ಮತ್ತೊಂದು - ಭಾಷಣ, ಪ್ರಶ್ನೋತ್ತರ, ಚರ್ಚಾ ಕಾರ್ಯಕ್ರಮಗಳು. ಇವುಗಳ ಗುರಿ ಜನರ ತಿಳಿವನ್ನು ಹೆಚ್ಚಿಸುವುದು, ಮೋಸಗಳಿಗೆ ಗುರಿಯಾಗದೆ ಜೀವನ ನಡೆಸಲು ಮಾರ್ಗದರ್ಶನ ನೀಡುವುದು, ಪರಿಣತರನ್ನು ಮುಖತಃ ಕಂಡು ವಿಚಾರವಿನಿಮಯ ನಡೆಸುವುದು, ಕೇವಲ ಮನರಂಜನೆ - ಇರಬಹುದು. ಇಂಥ ಕಾರ್ಯಕ್ರಮಗಳಿಗೆ ಎಲ್ಲರಿಗೂ ಉಚಿತ ಪ್ರವೇಶ ಉಂಟು. ಈ ಬಗ್ಗೆ ಸಾಕಷ್ಟು ಪ್ರಚಾರ ಕರಪತ್ರಗಳು, ರೇಡಿಯೋ, ಕ್ಷೇತ್ರ ಪತ್ರಿಕೆಗಳ ಮೂಲಕ ನಡೆಯುತ್ತದೆ. ಕಳೆದ ಕೆಲವು ತಿಂಗಳುಗಳಲ್ಲಿ ನಡೆದ ಹಲವು ಕಾರ್ಯಕ್ರಮಗಳಿವು: ನಿಮ್ಮ ಹಣ ಭದ್ರವಾಗಿ ಇದ್ದು ಬೆಳೆಯುವ ಬಗೆ ಹೇಗೆ? ಪುನರ್ಜನ್ಮ ಉಂಟೆ? ಕಂಪ್ಯೂಟರ್ ಕ್ಷೇತ್ರದಲ್ಲಿ ಇರುವ ಉದ್ಯೋಗಾವಕಾಶಗಳು. ಕೆಲಸ ಹಿಡಿಯಲು ಒಳ್ಳೆಯ resume ಸಿದ್ಧಪಡಿಸುವುದು ಹೇಗೆ? ಮಿಲಿಟರಿ ಅಲ್ಲದೆ ದೇಶದ ರಕ್ಷಣೆಗೆ ಬೇರೆ ಮಾರ್ಗ ಇಲ್ಲವೆ? ಸಸ್ಯಾಹಾರ ಏಕೆ? ಒಲಂಪಿಕ್ ಆಟಗಳ ಮೂಲ. ಒಮ್ಮೊಮ್ಮೆ ಮನರಂಜನೆಗೆಂದೇ ಚಲನಚಿತ್ರಗಳ ಪ್ರದರ್ಶನ, ಸಂಗೀತ, ನೃತ್ಯಗಳ ಕಾರ್ಯಕ್ರಮಗಳೂ ಉಂಟು.</p>
			<p>ನಮ್ಮ ಪರಿಸರದ ಯಾವುದೇ ಸಾರ್ವಜನಿಕ ಸಂಘ ನಮ್ಮ ಸಭಾಭವನಗಳನ್ನು ಉಪಯೋಗಿಸುವ ಸೌಕರ್ಯವೂ ಉಂಟು. ಎಲ್ಲ ಕಾರ್ಯಕ್ರಮಳಿಗೂ ಸಾರ್ವಜನಿಕರಿಗೆ ಉಚಿತ - ಮುಕ್ತದ್ವಾರ ಇರಬೇಕೆನ್ನುವುದು ನಮ್ಮ ನಿಯಮ.</p>
			<p>ವಯಸ್ಕರ ಶಿಕ್ಷಣ ನಮ್ಮ ಇನ್ನೊಂದು ಕಾರ್ಯಕ್ಷೇತ್ರ. ವಯಸ್ಕರು ಹೈಸ್ಕೂಲು ಡಿಪ್ಲೊಮ ಪಡೆಯಲು ಅನುಕೂಲ ಮಾಡಿಕೊಡಲೆಂದೇ ನಡೆಯುವ GED ತರಗತಿಗಳು, ಅಕ್ಷರಜ್ಞಾನವಿಲ್ಲದವರಿಗೆಂದೇ ಮೀಸಲಾದ ABE (Adult Basic Education) ತರಗತಿಗಳು ನಮ್ಮಲ್ಲಿ ನಡೆಯುತ್ತವೆ. ಫಿಲಡೆಲ್ಫಿಯ ಸ್ಕೂಲ್ ಬೋರ್ಡಿನ ಸಹಕಾರ ಈ ಕೆಲಸದಲ್ಲಿ ಉಂಟು. ಆರಿಸಿದ ಸ್ಥಳಗಳಲ್ಲಿ ಇಂಗ್ಲಿಷ್ ಬಾರದ ವಿದೇಶಿಯರಿಗೆ ಇಂಗ್ಲಿಷ್ ಕಲಿಸುವ ತರಗತಿಗಳೂ ನಡೆಯುತ್ತವೆ. ಫಿಲಡೆಲ್ಫಿಯದಲ್ಲಿ ಕಾಲು ಭಾಗಕ್ಕೂ ಹೆಚ್ಚಿನ ಪ್ರಜೆಗಳು ಅನಕ್ಷರಸ್ಥರಿದ್ದು ಸಮಸ್ಯೆ ಗಂಭೀರವಾದದ್ದು.</p>
			<p>ಪುಸ್ತಕಾಲಯಕ್ಕೆ ಬರಲು ಶಕ್ತಿ ಇಲ್ಲದ ವೃದ್ಧರು ಮತ್ತಿತರ 'ಮನೆ ಬಂದಿ' ಪ್ರಜೆಗಳ ಸೇವೆಗೆಂದು ಪುಸ್ತಕಾಲಯವೇ ತನ್ನ ಸಂಪತ್ತನ್ನವರ ಬಳಿಗೊಯ್ಯುತ್ತದೆ. ಸದಾಕಾಲ ಪುಸ್ತಕ ಪ್ರದರ್ಶನಗಳ ಮೂಲಕ ತನ್ನ ಸಂಪತ್ತನ್ನು ಪುಸ್ತಕಾಲಯ  ಪ್ರಜೆಗಳ ಗಮನಕ್ಕೆ ತರುತ್ತಲೇ ಇರುತ್ತದೆ. ಶಾಲೆಗಳು ಮುಚ್ಚಿರುವ ಬೇಸಿಗೆಯಲ್ಲಿ ಮಕ್ಕಳ ವಾಚನಾಭಿರುಚಿ, ಆಸಕ್ತಿಗಳನ್ನು ಬೆಳಸಲೆಂದೇ ವಿಶೇಷ ವ್ಯಾಸಂಗ ಗೋಷ್ಠಿ ಕಾರ್ಯಕ್ರಮಗಳೂ, ನೂರಾರು ಬಹುಮಾನ ಕಾರ್ಯಕ್ರಮಗಳೂ ಉಂಟು.</p>
			<p>ಸಾರ್ವಜನಿಕ ಪುಸ್ತಕಾಲಯದಲ್ಲಿ ಏನಿದೆ? ಅದು ಏನು ಮಾಡುತ್ತದೆ ಎಂಬುದರ ಸ್ಥೂಲಚಿತ್ರ ಇದು. ನಾವು ಅಪೇಕ್ಷೆಪಟ್ಟರೆ ಅದರ ಪ್ರಯೋಜನ ಉಚಿತವಾಗಿಯೇ ಪಡೆಯಬಹುದು. ಪುಸ್ತಕಾಲಯ ಅಮೆರಿಕ ಜನಜೀವನದಲ್ಲಿ ಬೆರೆತು ಒಂದಾಗಿ ನಾವು ಅಮೆರಿಕನ್ನಡಿಗರಾಗಲು ಹೇಗೆ ಸಹಾಯ ಮಾಡುತ್ತವೆ ಎನ್ನುವುದನ್ನಷ್ಟು ವಿಚಾರ ಮಾಡೋಣ.</p>
			<ul>
				<li>ಮೊದಲನೆಯದಾಗಿ ಸಾರ್ವಜನಿಕ ಪುಸ್ತಕಾಲಯಗಳು ಅಮೆರಿಕೆಯನ್ನು, ಅದರ ಸಮಸ್ಯೆಗಳನ್ನು, ಜೀವನದ ಹತ್ತು ಮುಖಗಳನ್ನು, ಜನರನ್ನು, ಅವರ ರೀತಿನೀತಿಗಳನ್ನು ತಿಳಿಯಲು, ಅರ್ಥಮಾಡಿಕೊಳ್ಳಲು ನಮ್ಮ ವ್ಯಕ್ತಿಗತ ಪರಿಸರದಲ್ಲಿ ಇರುವುದಕ್ಕಿಂತ ಹೆಚ್ಚಿನ ಅವಕಾಶವನ್ನು ಪುಕ್ಕಟೆಯಾಗಿ ಒದಗಿಸುತ್ತವೆ. ಇಂಥ ತಿಳಿವು ಅಮೆರಿಕೆಯ ಪ್ರಜೆಗಳಾಗಲು ಅಗತ್ಯ. ನಾವು ಹಿಡಿಯಬೇಕಾದ ರಾಜಮಾರ್ಗದ ಮೊದಲ ಹೆಜ್ಜೆ.</li>
				<li>ನಮ್ಮಲ್ಲಿ ಅನೇಕರು ಸಾಕಷ್ಟು ವಿದ್ಯಾವಂತರಿದ್ದೇವೆ. ಪುಸ್ತಕಾಲಯಗಳ ವಯಸ್ಕರ ಶಿಕ್ಷಣ ಕಾರ್ಯಕ್ರಮಗಳಲ್ಲಿ ನಾವು ಭಾಗವಹಿಸಬಹುದು. ವಿದೇಶಗಳಿಂದ ಬಂದು ಇಂಗ್ಲಿμï ಬಾರದೆ ತೊಳಲುತ್ತಿರುವವರಿಗೆ ಇಂಗ್ಲಿμï ಕಲಿಸುವ ಕಾರ್ಯದಲ್ಲೂ ಪಾಲ್ಗೊಳ್ಳಬಹುದು. ಸ್ವಯಂಸೇವಕರಾಗಿ ನಮ್ಮ ಕಾಲ, ತಿಳಿವು, ಅಲ್ಪಸ್ವಲ್ಪ ಹಣ ವೆಚ್ಚಮಾಡಿ ವಯಸ್ಕರ ಶಿಕ್ಷಣಕ್ಕೆ ಸೇವೆ ಸಲ್ಲಿಸಬಹುದು. ಫಿಲಡೆಲ್ಫಿಯ ನಗರದಲ್ಲಿ ವ್ಯಕ್ತಿ-ವ್ಯಕ್ತಿ ವಯಸ್ಕರ ಶಿಕ್ಷಣ ಕಾರ್ಯಕ್ರಮ ನಡೆಯುತ್ತಿದೆ. ಕಲಿಯುವವ-ಕಲಿಸುವವ ತಮಗೆ ತಾವೇ ರೂಪಿಸಿಕೊಂಡಂತೆ ಈ ಕಾರ್ಯಕ್ರಮ ನಡೆಯುತ್ತದೆ. ಸ್ವಯಂಸೇವಕರಿಗೆ ಕೆಲವು ಗಂಟೆಗಳ ಒಂದು ದಿನದ ತರಬೇತಿ ಉಂಟು. ಆವಶ್ಯಕವಾದ ಪುಸ್ತಕ ಇತ್ಯಾದಿಗಳೂ ಉಚಿತವಾಗಿ ಲಭ್ಯವಿವೆ. ಇಲ್ಲಿನ ಜನಜೀವನದೊಂದಿಗೆ ಬೆರೆಯಲು, ದೇಶಋಣ ಸಲ್ಲಿಸಲು ಇರುವ ಸುವರ್ಣಾವಕಾಶಗಳಲ್ಲಿ ಇದೊಂದು.</li>
				<li>ಪುಸ್ತಕಾಲಯಗಳಲ್ಲಿ ಸ್ವಯಂಸೇವಕರಾಗಲು ಮುಂದೆ ಬರುವುದು ನಾವು ಜನಜೀವನದಲ್ಲಿ ಬೆರೆಯಲು ಇರುವ ಮತ್ತೊಂದು ಸುಲಭ, ಸರಳ ಮಾರ್ಗ. ನಮ್ಮ ತಿಳಿವು, ಅನುಭವ, ಪರಿಣತಿಗಳಿಗೆ ಹೊಂದುವಂಥ ಕೆಲಸವೇ ನಮ್ಮ ಪಾಲಿಗೆ ಬರುವ ಸಂಭವ ಸಾಕಷ್ಟಿದೆ. ಈ ಸಂಸ್ಥೆಗಳಿಗೆ ಸದಾ ಹಣದ ಮುಗ್ಗಟ್ಟಿದ್ದು ಸ್ವಯಂಸೇವಕರ ಉಪಯೋಗ ಶತಮಾನದಿಂದ ನಡೆದು ಬರುತ್ತಿರುವ ಪದ್ಧತಿ ಆಗಿದೆ. ಅಪೇಕ್ಷೆ ಉಳ್ಳವರು ತಮ್ಮ ಪರಿಸರದಲ್ಲಿರುವ ಸಾರ್ವಜನಿಕ ಪುಸ್ತಕಾಲಯಕ್ಕೆ ಭೇಟಿ ಕೊಟ್ಟು, ಅಲ್ಲಿನ ಅಧಿಕಾರಿಗಳೊಡನೆ ವಿಚಾರವಿನಿಮಯ ನಡೆಸಬಹುದು. ಇದರಿಂದ ನಮ್ಮ ಸೇವಾಕ್ಷೇತ್ರ ವಿಸ್ತಾರಗೊಳ್ಳುತ್ತದೆ. ಜೀವನಕ್ಕೆ ಹೊಸ ಅರ್ಥ ಬರುತ್ತದೆ. ಅರ್ಥಪೂರ್ಣ ಅಮೆರಿಕನ್ನರಾಗಬಹುದಾಗುತ್ತದೆ. ಸೇವೆ ಮಾಡಲು ಪಕ್ಷಾತೀತವಾದ ಉತ್ತಮ ವೇದಿಕೆ ನಮ್ಮದಾಗುತ್ತದೆ. ದ್ವಿಮುಖ ಲಾಭ!!</li>
			</ul>
			<p>ಪುಸ್ತಕಾಲಯಗಳು ನಾವು ಅಮೆರಿಕನ್ನರಾಗಲು ಸಹಾಯ ಮಾಡುವಂತೆಯೇ ಅಮೆರಿಕೆಯ ಪರಂಪರೆಗೆ ಭಾರತದ, ಕರ್ನಾಟಕದ, ಕನ್ನಡದ ವಿಶಿಷ್ಟತೆಯ ಮೆರುಗನ್ನು ಹಚ್ಚಲೂ ಒಂದು ಅಪೂರ್ವ ಅವಕಾಶ ಕೊಡುತ್ತವೆ. ಅವುಗಳ ಕಾರ್ಯಕ್ರಮಗಳಲ್ಲಿ ಭಾಗವಿಸಿ ನಮ್ಮ ಹುಟ್ಟು ನಾಡಿನ ತಿಳಿವನ್ನು ಅಮೆರಿಕನರಲ್ಲಿ ಹರಡಲು ಸಹಾಯ ಆಗುತ್ತದೆ. ಈ ವರ್ಷ ನಮ್ಮ ಪುಸ್ತಕಾಲಯದ ಕಾರ್ಯಕ್ರಮಗಳಲ್ಲಿ ಭಾರತೀಯ ಅಡಿಗೆ, ಭಾರತದ ನೃತ್ಯ, ಕರ್ನಾಟಕದ ಸಂಗೀತ, ಗಾಂಧೀಜಿ, ಯೋಗ ಸೇರಿವೆ. ನಮ್ಮ ಸರಮಾಲಿಕೆಯ ಫ್ರಾಕ್‍ಫರ್ಡ್ ಲೈಬ್ರರಿ ಕಳೆದ ವರ್ಷ 'ಇಂಡಿಯ ಡೇ' ಆಚರಿಸಿದರು!</p>
			<p>ನಾವು ಬಹುಸಂಖ್ಯೆಯಲ್ಲಿ ನಮ್ಮ ಪರಿಸರದ ಸಾರ್ವಜನಿಕ ಪುಸ್ತಕಾಲಯಗಳಿಗೆ ಭೇಟಿ ಕೊಟ್ಟು, ಅವುಗಳ ಸದಸ್ಯರಾಗಿ ಅವುಗಳ ಸೇವೆ ಉಪಯೊಗಿಸಿ ಕೊಳ್ಳಲಾರಂಭಿಸಿದರೆ - ನಮ್ಮ ಇರವನ್ನು ತೋರಿಸಿಕೊಟ್ಟರೆ - ಭಾರತೀಯ ಭಾಷೆಗಳ, ಕನ್ನಡದ ಪುಸ್ತಕಗಳನ್ನು ಹಲವು ಪುಸ್ತಕಾಲಯಗಳು ಒದಗಿಸಬಲ್ಲವು. ಈ ದಶಕದ ಅಧಿಕಾರವರ್ಗ ಇಂಥ ಯೋಜನೆಗಳಿಗೆ ತೆರೆದ ಮನಸ್ಸಿನಿಂದಿದೆ. ಇಂದು ನಮ್ಮಂಥ ಗುಂಪಿನ ಹಕ್ಕು ಎನ್ನುವ ಭಾವನೆ ಇದೆ. ತಾಳ್ಮೆಯಿಂದ ಪ್ರಯತ್ನಿಸಿದರೆ ೨೦೦೧ರ ವೇಳೆಗೆ ಇಡೀ ಕರ್ನಾಟಕದಲ್ಲಿಯೇ ಇಲ್ಲದಂಥ, ಎಲ್ಲ ಕನ್ನಡ ಪುಸ್ತಕಗಳ ಸಂಗ್ರಹ ಅಮೆರಿಕೆಯ ಕೆಲವು ಕಡೆಗಳಲ್ಲಾದರೂ ರೂಪುಗೊಳ್ಳುವ ಸಾಧ್ಯತೆ ಇದೆ. (ಇಂಥ ಸಂಗ್ರಹ ಕರ್ನಾಟಕದಲ್ಲಿ ಈಗಲೂ ಇಲ್ಲ!) ಕರ್ನಾಟಕಕ್ಕೂ ನಾವು ಸಲ್ಲಿಸಬಹುದಾದ ಕಿರುಕಾಣಿಕೆ - ಇದು.</p>
			<p>ಹೀಗೆ ಸಾರ್ವಜನಿಕ ಪುಸ್ತಕಾಲಯಗಳು ನಾವು ಕನ್ನಡಕಂಪನ್ನುಳಿಸಿಕೊಳ್ಳಲೂ, ನಿಜವಾಗಿಯೂ ಅಮೆರಿಕನ್ನರಾಗಲೂ ಸಹಾಯಮಡುವ ಅಪೂರ್ವ ಸಂಸ್ಥೆಗಳಾಗಿವೆ. ಅವುಗಳ ಉಪಯೋಗ ಪಡೆಯೋಣ; ಅಮೆರಿಕನ್ನಡಿಗರಾಗೋಣ.</p>
			<p class="quote-author">
				ಡಾ। ಕೆ. ಎಸ್. ಉಮಾಪತಿ<br />(ಫಿಲಡೆಲ್ಫಿಯಾ, ಪೆನ್‍ಸಿಲ್ವೇನಿಯಾ)
			</p>
		</section>
	</section>
	<section class="level1 numbered" epub:type="chapter" role="doc-chapter" id="id-029">
		<h1 class="level1-title" epub:type="title">ಕಿಲಿಕಿಲಿ ಕುಳ್ಳ</h1>
		<p><strong>ಇಂಗ್ಲೀಷ್ ಕತೆಯೊಂದರ ಆಧಾರದ ಮೇಲೆ ಬರೆದ ಕಿರುನಾಟಕ</strong></p>
		<p>ಮೊದಲ ಪ್ರದರ್ಶನ : 'ಕನ್ನಡಕೂಟ' ಯುಗಾದಿ-೮೫ರ ಸಮಾರಂಭದಲ್ಲಿ ಕೆಳಕಂಡವರು ಭಾಗವಹಿಸಿದ್ದರು:</p>
		<p><strong><em>ಕುಳ್ಳ</em></strong> ದಿವಿ ರವೀಂದ್ರನಾಥ್</p>
		<p><strong><em>ಮಗಳು (ರಾಣಿ)</em></strong> ಸೀಮಾ ಶ್ರೀನಿವಾಸನ್</p>
		<p><strong><em>ಹೊಗಳು ಭಟ್ಟ</em></strong> ಗಿರೀಶ್ ಸತ್ಯ</p>
		<p><strong><em>ರಾಜ</em></strong> ಮಣಿ ವರದರಾಜನ್</p>
		<p><strong><em>ಸೇನಾಧಿಪತಿ</em></strong> ಗಿರೀಶ್ ಸತ್ಯ</p>
		<p><strong><em>ಸೌದೆ ಒಡೆಯುವವನು</em></strong> ರಂಜಿನಿ ವರದರಾಜನ್</p>
		<section class="level2 numbered" role="doc-chapter" id="id-">
			<h2 class="level2-title" epub:type="title">ದೃಶ್ಯ - ೧</h2>
			<p>ಕಾಡು - ಸೌದೆ ಒಡೆಯುವವನು ಸೌದೆ ಒಡೆಯುತ್ತಿದ್ದಾನೆ</p>
			<p><em>ಕಥನಕಾರ : ಒಂದಾನೊಂದು ಊರು. ಅಲ್ಲಿ ಸೌದೆ ಒಡೆಯುವವನು ಇದ್ದ. ಅವನಿಗೆ ಬಡಾಯಿ ಕೊಚ್ಚಿಕೊಳ್ಳುವುದು ಒಂಥರಾ ಹುಚ್ಚು. ಅವನಿಗೆ ಒಬ್ಬಳು ಮಗಳಿದ್ದಳು.... ಒಂದಿನ ಆ ರಾಜ್ಯದ ರಾಜ ಬೇಟೆ ಆಡ್ತಾ ಸೌದೆ ಒಡೆಯುವವನು ಇದ್ದ ಜಾಗಕ್ಕೆ ಬಂದ.</em></p>
			<p><em>(ರಾಜ ಮತ್ತು ಹೊಗಳು ಭಟ್ಟ ಪ್ರವೇಶ)</em></p>
			<p><strong>ಹೊ. ಭ.</strong> : ರಾಜಾಧಿರಾಜ</p>
			<p>ರಾಜ ಮಾರ್ತಾಂಡ</p>
			<p>ಗಂಡುಗಲಿಗಳ ಗಂಡ</p>
			<p>ಅತಿ ಪ್ರಚಂಡ</p>
			<p>ಮಹಾವೀರ</p>
			<p>ದಾನಶೂರ</p>
			<p>ಧೀರರಲ್ಲಿ ಧೀರ</p>
			<p>ಸುಕುಮಾರ, ಮಾರ</p>
			<p>ವಿಶಾಲ ಕರ್ನಾಟಕ</p>
			<p>ರಾಜ್ಯಾಧಿಪತಿ</p>
			<p>ಚಂದ್ರಸೇನ ಮಹಾರಾಜರಿಗೆ</p>
			<p>ಜಯವಾಗಲಿ ಜಯವಾಗಲಿ</p>
			<p><strong>ಸೌ. ಒ</strong> : ಅಡ್ಡಬಿದ್ದೆ, ಮಹಾಸ್ವಾಮಿ. (ಕಾಲಿಗೆ ಬೀಳುವನು)</p>
			<p><strong>ರಾಜ :</strong> (ಎಬ್ಬಿಸಿ) ಏಳು... ಏಳು... ಏನು ಹೇಗಿದೀಯ?</p>
			<p><strong>ಸೌ. ಒ :</strong> ಚೆನ್ನಾಗಿದೀನಿ... ಸ್ವಾಮಿ</p>
			<p><strong>ರಾಜ :</strong> ಮತ್ತಿನ್ನೇನು ವಿಶೇಷ?</p>
			<p><strong>ಸೌ. ಒ</strong> : ವಿಶೇಷ? ... ಮತ್ತೆ ನನ್ನ ಮಗಳು... ತುಂಬಾ ಚೆನ್ನಾಗಿದಾಳೆ... ರತಿದೇವೀನು ಮೀರಿಸುತ್ತಾಳೆ.</p>
			<p><strong>ರಾಜ :</strong> ಏನು? ಅಷ್ಟು ಚೆನ್ನಾಗಿದಾಳೆಯೇ?</p>
			<p><strong>ಸೌ. ಒ</strong> : ಹೌದು ... ಮಹಾಸ್ವಾಮೀ... ಅಷ್ಟೇ ಅಲ್ಲ...ಅವಳಿಗೆ... ಯಾರಿಗೂ ಗೊತ್ತಿಲ್ಲದೇ ಇರುವ ಒಂದು ದೊಡ್ಡ ... ರಹಸ್ಯ ಗೊತ್ತಿದೆ.</p>
			<p><strong>ರಾಜ :</strong> ರಹಸ್ಯ? ... ಏನದು?</p>
			<p><strong>ಸೌ. ಒ</strong> : ಇದು ... ಯಾರಿಗೂ ... ಗೊತ್ತಿಲ್ಲ ... (ರಾಜನ ಕಿವಿಯ ಹತ್ತಿರ ಹೊಗಿ) ಅವಳು ... ಸಾಧಾರಣವಾದ ಹುಲ್ಲಿನ ಕಡ್ಡೀನ ... ಚಿನ್ನ ಮಾಡಿಬಿಡ್ತಾಳೆ.</p>
			<p><strong>ರಾಜ :</strong> (ಆಶ್ಚರ್ಯದಿಂದ) ಹುಲ್ಲಿನ ಕಡ್ಡೀನ ಚಿನ್ನ ಮಾಡ್ತಾಳೆ? ಅದು ಹೇಗೆ ಸಾಧ್ಯಾ?</p>
			<p><em>ಕಥನಕಾರ : ಈಗ ನನಗೆ ... ನಿಮಗೆ ಗೊತ್ತಿದೆ ... ಸೌದೆ ಒಡೆಯುವವನು ಜಂಬ ಕೊಚ್ಚಿಕೊಳ್ತ ಇದ್ದ ಅಂತ ... ಆದರೆ ರಾಜ? ಹೂಂ .... ಅವನಿಗೂ ಅನುಮಾನ ಬಂತು ...</em></p>
			<p><strong>ರಾಜ :</strong> ಹುಲ್ಲಿನ ಕಡ್ಡೀನ ಹೇಗೆ ಚಿನ್ನ ಮಾಡ್ತಾಳೆ ನೋಡೇ ಬಿಡ್ತೀನಿ. ನಾಳೆ ಬೆಳಿಗ್ಗೆ ನಿನ್ನ ಮಗಳನ್ನು ಅರಮನೆಗೆ ಕಳಿಸಿಕೊಡು. ಹೇಗೆ ಚಿನ್ನ ಮಾಡ್ತಾಳೆ ಅಂತ ಪರೀಕ್ಷೆ ಮಾಡೇ ಮಾಡ್ತೀನಿ.</p>
			<p><em>ಎಲ್ಲರೂ ಹೋಗುವರು...</em></p>
		</section>
		<section class="level2 numbered" role="doc-chapter" id="id-029.01">
			<h2 class="level2-title" epub:type="title">ದೃಶ್ಯ - ೨</h2>
			<p><em>ರಂಗಸಜ್ಜಿಕೆ : ಮೇಜು. ಅದರ ಮೇಲೆ ಹುಲ್ಲಿನ ಬುಟ್ಟಿ. ಮೇಚಿನ ಕೆಳಗೆ 'ಚಿನ್ನದಗಟ್ಟಿ' ತುಂಬಿರುವ ಮೂರು ಬುಟ್ಟಿಗಳು. ಕುರ್ಚಿ</em></p>
			<p><em>ಕಥನಕಾರ : ಸರಿ... ಮಾರನೆಯ ದಿನ ಸೌದೆ ಒಡೆಯುವವನ ಮಗಳು ಅರಮನೆಗೆ ಹೊದಳು. ರಾಜನ ಸೇವಕರು ಅವಳನ್ನು ಒಂದು ಕೋಣೆಗೆ ಕರೆದುಕೊಂಡು ಹೊದರು. ಅಲ್ಲಿ ಒಂದು ಮೇಜಿನ ಮೇಲೆ ಒಂದು ಬುಟ್ಟಿಯ ತುಂಬಾ ಹುಲ್ಲು ಇಟ್ಟಿದ್ದರು. ಅಲ್ಲಿಗೆ ರಾಜ ಬಂದ.</em></p>
			<p>(ರಾಜ ಮತ್ತು ಹೊಗಳು ಭಟ್ಟನ ಪ್ರವೇಶ)...</p>
			<p><strong>ಹೊ. ಭ.</strong> : ರಾಜಾಧಿರಾಜ</p>
			<p>ರಾಜ ಮಾರ್ತಾಂಡ</p>
			<p>ಗಂಡುಗಲಿಗಳ ಗಂಡ</p>
			<p>ಅತಿ ಪ್ರಚಂಡ</p>
			<p>ಮಹಾ ...</p>
			<p><strong>ರಾಜ :</strong> (ಅವನನ್ನು ತಡೆದು) ಇರಲಿ... ಇರಲಿ... ಕೇಳಿ ಕೇಳಿ ಸಾಕಾಗಿದೆ. (ಮಗಳಿಗೆ) ನೀನು ಹುಲ್ಲಿನ ಕಡ್ಡೀನ ಚಿನ್ನ ಮಾಡ್ತೀಯ ಅಂತ ನಿಮ್ಮ ತಂದೆ ಹೇಳಿದರು. ನಾಳೆ ಬೆಳಿಗ್ಗೆ ಆಗುವಷ್ಟರಲ್ಲಿ (ಹುಲ್ಲನ್ನು ತೋರಿಸಿ) ಈ ಹುಲ್ಲನ್ನೆಲ್ಲ ಚಿನ್ನ ಮಾಡಿರಬೇಕು. ಇಲ್ಲದೇ ಇದ್ದರೆ ನಿನ್ನ ಕಾಲು ಕತ್ತರಿಸಿ ಹಾಕ್ತೀನಿ...</p>
			<p><em>ಕಥನಕಾರ : ಅಂತ ಹೇಳಿ ಬಾಗಿಲು ಹಾಕಿಕೊಂಡು ಹೊರಟೇ ಹೋದ ರಾಜ. ಪಾಪ! ಸೌದೆ ಒಡೆಯುವವನ ಮಗಳು ಏನು ಮಾಡೋಕೂ ತೋಚದೆ ಅಳ್ತಾ ಕುಳಿತಿದ್ದಳು. ಅಷ್ಟರಲ್ಲಿ ಒಂದು ಮೂಲೆಯಿಂದ ಒಬ್ಬ ಪುಟಾಣಿ ಮನುಷ್ಯ ಬಂದ.</em></p>
			<p><strong>ಕುಳ್ಳ :</strong> ಲಾಲಲಲಾಲಾ... ಯಾಕೆ ಅಳ್ತಾ ಇದೀಯ?</p>
			<p><strong>ಮಗಳು :</strong> (ಅಳ್ತಾ) ಈ ಹುಲ್ಲನ್ನೆಲ್ಲ ಚಿನ್ನ ಮಾಡಬೇಕಂತೆ... ಇಲ್ಲದೇ ಹೊದರೆ ರಾಜ ನನ್ನ ಕಾಲು ಕತ್ತರಿಸಿ ಹಾಕ್ತಾನೆ... ಆದರೆ ... ನನಗೆ ಚಿನ್ನ ಮಾಡೋಕೆ ಗೊತ್ತಿಲ್ಲ...</p>
			<p><strong>ಕುಳ್ಳ :</strong> ಹೂಂ ... ಅದೇನು ಕಷ್ಟ ಅಲ್ಲ ... ಆದರೆ ನಾನು ಇದನ್ನೆಲ್ಲ ಚಿನ್ನ ಮಾಡಿದ್ರೆ ... ನೀನು ನನಗೇನು ಕೊಡ್ತೀಯ?</p>
			<p><strong>ಮಗಳು :</strong> (ಯೋಚಿಸಿ) ಏನು ಕೊಡಲಿ? ... ನನ್ನ ಕೈಯಲ್ಲಿರುವ ಬಳೆ ಕೊಡಲಾ?</p>
			<p><strong>ಕುಳ್ಳ :</strong> ಆಗಲಿ ... ನೀನು ಕಣ್ಣು ಮುಚ್ಚಿಕೋ ... ಚೂ ... ಮಂತ್ರಂಗಾಳಿ. (ಮೇಜಿನ ಕೆಳಗಿರುವ ಚಿನ್ನ ತುಂಬಿರುವ ಬುಟ್ಟಿಯನ್ನು ಮೇಜಿನ ಮೇಲಿಟ್ಟು, ಹುಲ್ಲಿನ ಬುಟ್ಟೀನ ಮೇಜಿನ ಕೆಳಗಿಡುತ್ತಾನೆ. (ಪ್ರೇಕ್ಷಕರ ಕಡೆ ನೋಡಿ ಬಾಯಿ ಮೇಲೆ ಬೆರಳಿಟ್ಟು) ಹುಶ್ಶ್... ಯಾರಿಗೂ ಹೇಳಬೇಡಿ ...! (ಮಗಳಿಗೆ) ಈಗ ಕಣ್ಣು ಬಿಡು.</p>
			<p><strong>ಮಗಳು :</strong> (ಚಿನ್ನ ನೋಡಿ) ಚಿನ್ನ!... ಚಿನ್ನ!... ಹುಲ್ಲೆಲ್ಲ ಚಿನ್ನ !! ನನಗೆ ನಂಬೋಕೇ ಆಗ್ತಾ ಇಲ್ಲ. ತೊಗೋ... ನನ್ನ ಬಳೆ ತೊಗೋ... (ಬಳೆ ಬಿಚ್ಚಿ ಕೊಡುತ್ತಾಳೆ)</p>
			<p>(ಬಳೆ ತೆಗೆದುಕೊಂಡು ಕುಳ್ಳ 'ಲಾಲಲಲಾಲಾ' ಅಂತ ಹೊರಟು ಹೋಗ್ತಾನೆ.)</p>
			<p>(ರಾಜ ಮತ್ತು ಹೊಗಳು ಭಟ್ಟರ ಪ್ರವೇಶ)</p>
			<p><strong>ಹೊ. ಭ.</strong> : ರಾಜಾಧಿರಾಜ</p>
			<p>ಚಂದ್ರಸೇನ ಮಹಾರಾಜರಿಗೆ</p>
			<p>ಜಯವಾಗಲಿ ... ಜಯವಾ...</p>
			<p><strong>ರಾಜ :</strong> (ಅವನನ್ನು ತಡೆದು) ಏನೋ... ಊಟಾ... ಗೀಟ ಮಾಡಿದೀಯೋ ಇಲ್ಲವೋ? ಸರಿಯಾಗಿ ಹೊಗಳೋಕೆ ಏನಾಗಿದೆ ನಿನಗೆ?</p>
			<p><strong>ಹೊ. ಭ.</strong> : ತಪ್ಪಾಯಿತು ಸ್ವಾಮಿ .... (ಮತ್ತೆ ಪ್ರಾರಂಭಿಸುತ್ತಾನೆ)</p>
			<p>ರಾಜಾಧಿರಾಜ</p>
			<p>ರಾಜ ಮಾರ್ತಾಂಡ-</p>
			<p><strong>ರಾಜ :</strong> ಹೋಗಲಿ ಬಿಡು ... ಮತ್ತೆ ಶುರುಮಾಡಬೇಡ ... (ಬುಟ್ಟೀನ ನೋಡಿ) ಚಿನ್ನ... ನೀನು ಹುಲ್ಲನ್ನೆಲ್ಲ ಚಿನ್ನ ಮಾಡಿದೀಯ! ಭೇಷ್! ಭೇಷ್!! ... ಆದ್ರೂ ... ಇನ್ನೊಂದು ಸಲಿ ಪರೀಕ್ಷಿಸಿ ಬಿಡ್ತೀನಿ. (ಹೊಗಳು ಭಟ್ಟನಿಗೆ) ಲೋ... ನೀನು ಹೋಗಿ ದೊಡ್ಡ ಬುಟ್ಟಿ ತುಂಬಾ ಹುಲ್ಲು ತೊಗೊಂಡು ಬಾ.</p>
			<p><strong>ಹೊ. ಭ.</strong> : ಅಪ್ಪಣೆ... ಮಹಾಸ್ವಾಮಿ ... (ಹೋಗಿ ದೊಡ್ಡ ಬುಟ್ಟಿ ತುಂಬಾ ಹುಲ್ಲು ತರುತ್ತಾನೆ.)</p>
			<p><strong>ರಾಜ :</strong> (ಮಗಳಿಗೆ) ನೀನು ಇದನ್ನೆಲ್ಲ ಚಿನ್ನ ಮಾಡಬೇಕು... ಇಲ್ಲದೇ ಇದ್ದರೆ... ನಿನ್ನ ಕೈ ಕತ್ತರಿಸಿ ಹಾಕ್ತೀನಿ.</p>
			<p><em>ಕಥನಕಾರ : ಎಂದು ಹೇಳಿ ಮತ್ತೆ ಬಾಗಿಲು ಹಾಕಿಕೊಂಡು ಹೊರಟೇ ಹೋದ ರಾಜ. ಸೌದೆ ಒಡೆಯುವವನ ಮಗಳು ಪುಟಾಣಿ ಮನುಷ್ಯನ ಮಂತ್ರಾನೇ ಹೇಳಿ ಚಿನ್ನ ಆಗುತ್ತೇನೋ ಅಂತ ನೋಡಿದಳು.</em></p>
			<p><strong>ಮಗಳು :</strong> ಚೂ... ಮಂತ್ರಂಗಾಳಿ... ಚೂ... ಮಂತ್ರಂಗಾಳಿ...</p>
			<p><em>ಕಥನಕಾರ : ಆದರೆ ... ಏನೂ ಪ್ರಯೋಜನವಾಗಲಿಲ್ಲ. ... ಅವಳಿಗೇನು ಗೊತ್ತು ... ಅವಳು ಕಣ್ಣು ಮುಚ್ಚಿ ಕುಳಿತಾಗ ಕುಳ್ಳ ಏನು ಮಾಡಿದ ಅಂತ ... ! ಸರಿ ... ಮತ್ತೆ ಅಳ್ತಾ ಕೂತುಕೊಂಡಳು. ಮತ್ತೆ ಬಂದ ... ಯಾರೂ... ಆ ಪುಟಾಣಿ ಮನುಷ್ಯ ...</em></p>
			<p><strong>ಕುಳ್ಳ :</strong> ಲಾಲಲಲಾಲಾ... ತ್ಚು ತ್ಚು ತ್ಚು ತ್ಚು ತ್ಚು ತ್ಚು ... .. ಇನ್ನೂ ಅಳ್ತಾ ಇದೀಯ?</p>
			<p><strong>ಮಗಳು :</strong> (ಅಳ್ತಾ) ಮತ್ತಿನ್ನೇನು ಮಾಡಲಿ? ಅಷ್ಟು ಚಿನ್ನ ಮಾಡಿದ್ದು ಸಾಲದು ಅಂತ ಇನ್ನೂ ಹುಲ್ಲು ತಂದು ಕೊಟ್ಟಿದ್ದಾನೆ. ಇದನ್ನೂ ಚಿನ್ನ ಮಾಡಬೇಕಂತೆ ... ಇಲ್ದೇ ಹೋದರೆ ನನ್ನ ಕೈ ಕತ್ತರಿಸಿ ಹಾಕ್ತಾನೆ.</p>
			<p><strong>ಕುಳ್ಳ :</strong> ಸ ... ರಿ ... ಚಿನ್ನ ಮಾಡಿದರೆ ನನಗೇನು ಕೊಡ್ತೀಯ?</p>
			<p><strong>ಮಗಳು :</strong> ನನ್ನ ಕತ್ತಲ್ಲಿರೋ ... ಸರ ಕೊಡ್ತೀನಿ.</p>
			<p><strong>ಕುಳ್ಳ :</strong> ಕಣ್ಣು ಮುಚ್ಚಿಕೋ ... ಚೂ .. ಮಂತ್ರಂಗಾಳಿ ... ಚೂ ... ಮಂತ್ರಂಗಾಳಿ (ಬುಟ್ಟಿ ಬದಲಿಸುತ್ತಾನೆ.) ... ಕಣ್ಣು ಬಿಡು.</p>
			<p><strong>ಮಗಳು :</strong> ಓ.. ನೀನೆಷ್ಟು ಒಳ್ಳೆಯವನು ... ತೊಗೋ ಈ .. ಸರ .. ತೊಗೋ..</p>
			<p><em>(ಸರ ತೊಗೊಂಡು ಕುಳ್ಳ ಲಾಲಲಲಾಲಾ.. ಅಂತ ಹೊರಟು ಹೋಗ್ತಾನೆ)</em></p>
			<p><em>(ರಾಜ ಮತ್ತು ಹೊಗಳು ಭಟ್ಟರ ಆಗಮನ)</em></p>
			<p><strong>ಹೊ. ಭ.</strong> : ರಾಜಾಧಿರಾಜ</p>
			<p>ರಾಜ ಮಾರ್ತಾಂಡ</p>
			<p>ಗಂಡುಗಲಿಗಳ ಗಂಡ</p>
			<p>ಅತಿ ಪ್ರಚಂಡ</p>
			<p>ಮಹಾವೀರ</p>
			<p>ದಾನಶೂರ</p>
			<p>ಧೀರರಲ್ಲಿ ಧೀರ</p>
			<p>ಸುಕುಮಾರ, ಮಾರ</p>
			<p>ವಿಶಾಲ ಕರ್ನಾಟಕ</p>
			<p>ರಾಜ್ಯಾಧಿಪತಿ</p>
			<p>ಚಂದ್ರಸೇನ ಮಹಾರಾಜರಿಗೆ</p>
			<p>ಜಯವಾಗಲಿ ಜಯವಾಗಲಿ</p>
			<p><strong>ರಾಜ :</strong> (ಸಂತೋಷದಿಂದ) ಭೇಷ್! ಬೇಷ್! <em></em> ಎಷ್ಟು ಚೆನ್ನಾಗಿ ಹೊಗಳಿದೆ! ತೊಗೋ... ನಿನಗೆ ಬಹುಮಾನ. (ಬೆರಳಿನ ಉಂಗುರ ಹೊಗಳು ಭಟ್ಟನಿಗೆ ಕೊಡುತ್ತಾನೆ.) (ಬುಟ್ಟೀನ ನೋಡಿ) ..... ಹೂಂ... ಇದೂ ಚಿನ್ನ ಆಗಿದೆ... ಒಳ್ಳೇದಾಯಿತು. ನಿನಗೆ ಇನ್ನೊಂದು ಪರೀಕ್ಷೆ... ಇದೇ ಕಡೆಯದು... ಯಾಕೆಂದರೆ ಈ ಸಲಿ ಚಿನ್ನ ಮಾಡದಿದ್ದರೆ ... ನಿನ್ನ ತಲೆ... ಕತ್ತರಿಸಿ ಹಾಕ್ತೀನಿ...! (ಹೊಗಳು ಭಟ್ಟನಿಗೆ) ಹೋಗಿ ... ಇನ್ನೂ ದೊಡ್ಡ ಬುಟ್ಟಿಯಲ್ಲಿ ಹುಲ್ಲು ತೊಗೊಂಡು ಬಾ. (ಪ್ರೇಕ್ಷಕರಿಗೆ) ಇಷ್ಟು ಸುಲಭವಾಗಿ ಚಿನ್ನ ಸಿಗಬೇಕಾದರೆ ಯಾಕೆ ಬಿಡಬೇಕು!</p>
			<p><em>(ಹೊಗಳು ಭಟ್ಟ ಹುಲ್ಲಿನ ಬುಟ್ಟೀನ ತರ್ತಾನೆ. ರಾಜ ಮತ್ತೆ ಬಾಗಿಲು ಹಾಕಿಕೊಂಡು ಹೋಗ್ತಾನೆ.)</em></p>
			<p><em>(ಮಗಳು ಕುಳ್ಳ ಬರ್ತಾನೇನೋ ಅಂತ ಕಾಯ್ತ ಇರ್ತಾಳೆ. ರಂಗಮಂಚದ ಮೇಲೆ ಅತ್ತ ಇತ್ತ ಹುಡುಕ್ತಾ ಇದಾಳೆ. ತೆರೆಯ ಮರೆಯಲ್ಲಿ ಕುಳ್ಳ 'ಲಾಲಲಲಾಲಾ' ಅಂತ ಹೇಳಿ ... ಸ್ವಲ್ಪ ತಡೆದು, ನಂತರ ಬಂದು, ಮಗಳ ಬೆನ್ನ ಹಿಂದೆ ಓಡಾಡುತ್ತಿರುತ್ತಾನೆ)</em></p>
			<p><strong>ಮಗಳು :</strong> (ಕುಳ್ಳನನ್ನು ನೋಡಿ) (ನಿಟ್ಟುಸಿರು ಬಿಟ್ಟು) ಬಂದ್ಯಾ... ನೀನು ಬರೋದೆ ಇಲ್ಲ ಅಂದ್ಕೊಂಡಿದ್ದೆ!</p>
			<p><strong>ಕುಳ್ಳ :</strong> ಬಂದೆ... (ಬುಟ್ಟೀನ ನೋಡಿ, ಆಕಳಿಸಿ) ಮತ್ತೆ ಚಿನ್ನ ಮಾಡ್ಬೇಕು ತಾನೇ? (ಬೇಜಾರಿಂದ) ಚಿನ್ನ ಮಾಡಿ, ಮಾಡಿ ಸಾಕಾಗಿದೆ. ಹೂಂ ... ಈಗ ಚಿನ್ನ ಮಾಡದೇ ಇದ್ರೆ ಏನು ಕತ್ತರಿಸಿ ಹಾಕ್ತಾನೆ ರಾಜ?</p>
			<p><strong>ಮಗಳು :</strong> ತಮಾಷೆ ಮಾಡಬೇಡ... ಇದು ನನ್ನ ತಲೆ ಹೊಗುವ ವಿಷಯ. ದಯವಿಟ್ಟು ಸಹಾಯ ಮಾಡು.</p>
			<p><strong>ಕುಳ್ಳ :</strong> ಚಿನ್ನ ಮಾಡಿದ್ರೆ... ಏನು ಕೊಡ್ತಿ ಈ ಸಲ?</p>
			<p><strong>ಮಗಳು :</strong> ಏನು ಕೊಡಲಿ? ಬಳೆ ಕೊಟ್ಟೆ.. ಸರಾನೂ ಕೊಟ್ಟೆ... ಅಷ್ಟೇ ಇರೋದು ನನ್ನ ಹತ್ತಿರ.</p>
			<p><strong>ಕುಳ್ಳ :</strong> ಇನ್ನೇನೂ ಇಲ್ವಾ? (ಮಗಳನ್ನು ಮೇಲಿನಿಂದ ಕೆಳಗೆ ನೋಡಿ, ಯೋಚಿಸಿ) ಈಗ... ಏನೂ ಕೊಡಬೇಡ ... ಮುಂದೆ ನಿನಗೆ ಮಗು ಆಗತ್ತಲ್ಲಾ ... ಆ ಮಗೂನ ... ನನಗೆ ... ಕೊಡು.</p>
			<p><strong>ಮಗಳು :</strong> (ಪ್ರೇಕ್ಷಕರ ಕಡೆ ತಿರುಗಿ) ನನಗೆ ಇನ್ನೂ ಮದುವೇನೇ ಆಗಿಲ್ಲ ... ಇನ್ನು ಮದುವೆ ಆಗಿ ... ಮಗು ಆದಮೇಲೆ ತಾನೇ ... ಆ ಯೋಚನೆ ... ಈಗ ಹೂಂ ಅಂದು ಬಿಡ್ತೀನಿ... ಇಲ್ಲದೇ ಹೋದರೆ ರಾಜ ತಲೆ ತೆಗೆದುಬಿಡ್ತಾನೆ (ಕುಳ್ಳನಿಗೆ) ಆಗಲಿ ... ನಿನಗೆ ಮಗೂನ ಕೊಡ್ತೀನಿ.</p>
			<p><strong>ಕುಳ್ಳ :</strong> ಖಂಡಿತ ಕೊಡ್ತೀಯಾ? ಮರೆಯೋದಿಲ್ಲವಾ?</p>
			<p><strong>ಮಗಳು :</strong> ಇಲ್ಲ, ಖಂಡಿತ ಕೊಡ್ತೀನಿ.. ರಾಜ ಬಂದುಬಿಡ್ತಾನೆ... ಬೇಗ ಚಿನ್ನ ಮಾಡು...</p>
			<p><strong>ಕುಳ್ಳ :</strong> ಸರಿ... ಕಣ್ಣು ಮುಚ್ಚಿಕೋ... ಚೂ ಮಂತ್ರಂಗಾಳಿ.. ಚೂ ಮಂತ್ರಂಗಾಳಿ (ಬುಟ್ಟಿ ಬದಲಾಯಿಸಿ) ಕಣ್ಣು ಬಿಡು.</p>
			<p><strong>ಮಗಳು :</strong> (ಕಣ್ಣು ಬಿಟ್ಟು) ನೀನಿಲ್ಲದೇ ಹೋಗಿದ್ದರೆ, ನನ್ನ ಗತಿ.. ಏನಾಗ್ತಿತ್ತೋ? ನೀನು ಮಾಡಿದ ಉಪಕಾರ ಎಂದೂ ಮರೆಯೊಲ್ಲ... ನಾನೆಂದೂ ಮರೆಯೊಲ್ಲ.</p>
			<p><em>(ಕುಳ್ಳ ಹೋಗ್ತಾನೆ. ರಾಜ ಮತ್ತು ಹೊಗಳು ಭಟ್ಟರ ಆಗಮನ)</em></p>
			<p><strong>ಹೊ. ಭ.</strong> : ರಾಜಾಧಿರಾಜ</p>
			<p>ರಾಜ ಮಾರ್ತಾಂಡ</p>
			<p>ಗಂಡುಗಲಿಗಳ ಗಂಡ</p>
			<p>ಅತಿ ಪ್ರಚಂಡ</p>
			<p>ಮಹಾವೀರ</p>
			<p>ದಾನಶೂರ</p>
			<p>ಧೀರರಲ್ಲಿ ಧೀರ</p>
			<p>ಸುಕುಮಾರ, ಮಾರ</p>
			<p>ವಿಶಾಲ ಕರ್ನಾಟಕ</p>
			<p>ರಾಜ್ಯಾಧಿಪತಿ</p>
			<p>ಚಂದ್ರಸೇನ ಮಹಾರಾಜರಿಗೆ</p>
			<p>ಜಯವಾಗಲಿ ಜಯವಾಗಲಿ</p>
			<p><em>(ರಾಜನ ಮುಖ ನೋಡ್ತಾನೆ. ರಾಜ ಸುಮ್ಮನೆ ಇರ್ತಾನೆ.) (ತಲೆ ಕೆರೆದುಕೊಂಡು)</em></p>
			<p>ಸ್ವಾಮಿ... ಬಹುಮಾನ??</p>
			<p><strong>ರಾಜ :</strong> ಬಹುಮಾನ ಯಾಕೋ?... ನಿನ್ನ ಕೆಲಸ ನೀನು ಮಾಡಿದ್ದಕ್ಕೆ ಬಹುಮಾನ ಬೇರೆ ಕೊಡಬೇಕಾ ನಿನಗೆ?</p>
			<p><strong>ಹೊ. ಭ :</strong> (ಪ್ರೇಕ್ಷಕರಿಗೆ) ಈ ರಾಜರ ಮನಸ್ಸು ಹೇಗಿರುತ್ತೆ ಅಂತ ಹೇಳೊಕ್ಕೆ ಆಗಲ್ಲ. ಒಂದೊಂದು ದಿವಸ ಒಂದೊಂದು ರೀತಿ ತಿರುಗಿರುತ್ತೆ.</p>
			<p><strong>ರಾಜ :</strong> (ಚಿನ್ನ ನೋಡಿ, ಸಂತೋಷದಿಂದ) ಇದೂ ಚಿನ್ನ ಆಗಿದೆ... ನಿಮ್ಮ ತಂದೆ ಹೇಳಿದ್ದು ನಿಜ ... ನಿನಗೆ ಹುಲ್ಲಿನ ಕಡ್ಡೀನ ಚಿನ್ನ ಮಾಡೋಕೆ ಬರುತ್ತೆ... ನೀನು...ನೀನು... ನನ್ನ ರಾಣಿ ಆಗಿಬಿಡು .... ನೀನು ನನ್ನ ಮದುವೆ ಮಾಡಿಕೋ..</p>
			<p><em>ಕಥನಕಾರ : ಸ..ರಿ.. ಇನ್ನು ಮದುವೆ ಮಾಡಿಕೊಳ್ಳೋಲ್ಲ ಅಂದ್ರೆ ರಾಜ ಇನ್ನೇನು ಶಿಕ್ಷೆ ಕೊಡ್ತಾನೋ ಅಂತ ಹೆದರಿ, ಸೌದೆ ಒಡೆಯುವವನ ಮಗಳು 'ಹೂಂ' ಅಂದುಬಿಟ್ಟಳು. ಕೂಡಲೇ ಮಂಗಳವಾದ್ಯ ಮೊಳಗಿತು. ಸಖಿಯರು ಅವಳಿಗೆ ಒಳ್ಳೆಯ ಸೀರೆ ಉಡಿಸಿದರು. ವಿಧವಿಧವಾದ ರತ್ನಾಭರಣಗಳಿಂದ ಅಲಂಕಾರ ಮಾಡಿದರು.. ವಿಜೃಂಭಣೆಯಿಂದ ಮದುವೆ ನಡೆಯಿತು. (ಸೌದೆ ಒಡೆಯುವವನ ಮಗಳು = ರಾಣಿ)</em></p>
			<p><em>ದಿನಗಳು ಉರುಳಿತು. ರಾಣಿ ಒಂದು ಮುದ್ದು ಮಗುವಿನ ತಾಯಿಯಾದಳು. ಅವಳು ಪುಟಾಣಿ ಮನುಷ್ಯನಿಗೆ ಕೊಟ್ಟ ಮಾತನ್ನು ಮರತೇ ಬಿಟ್ಟಿದ್ದಳೂ. ಆದರೆ ಪುಟಾಣಿ ಮನುಷ್ಯ ಆ ಮಾತನ್ನು ಮರೆತಿರಲಿಲ್ಲ. ಒಂದು ದಿವಸ ... ರಾಣಿ ಒಬ್ಬಳೇ ಮಗುವಿನ ಜೊತೆ ಆಡ್ತಾ ಇದ್ದಾಗ ಅವನು ಬಂದ...</em></p>
			<p><strong>ಕುಳ್ಳ :</strong> ಲಾಲಲಲಾಲಾ ... ಲಾಲಲಲಾಲಾ..</p>
			<p><strong>ರಾಣಿ :</strong> ಯಾರು ನೀನು?</p>
			<p><strong>ಕುಳ್ಳ :</strong> ಓಹೋ... ನೀನು ನನ್ನ ಮರತೇ ಬಿಟ್ಟಿದ್ದೀಯ. ನನಗೆ ಮಾತು ಕೊಟ್ಟಿದ್ದೆಯಲ್ಲ... ಅದು ಮರೆತಿಲ್ಲ ತಾನೆ?</p>
			<p><strong>ರಾಣಿ :</strong> ಮಾತು? ಏನದು?</p>
			<p><strong>ಕುಳ್ಳ :</strong> ಚಿನ್ನ ಮಾಡಿದ್ದಕ್ಕೆ ಬದಲಾಗಿ ಮಗೂನ ಕೊಡ್ತೀನಿ ಅಂತ ಹೇಳಿದ್ದೆಯಲ್ಲ!</p>
			<p><strong>ರಾಣಿ :</strong> (ಮಗೂನ ತಬ್ಬಿಕೊಂಡು) ಮಗೂನ.. ನಿನಗೆ.. ಕೊಡಬೇಕಾ? ಇಲ್ಲ... ಇಲ್ಲ... ಎಂದಿಗೂ ಇಲ್ಲ.</p>
			<p><strong>ಕುಳ್ಳ :</strong> ಹಾಗೆಲ್ಲ... ಕೊಟ್ಟ ಮಾತಿಗೆ ಎದುರಾಗಿ ಹೋಗಬಾರದು... ಮಗೂನ ಕೊಡು.</p>
			<p><strong>ರಾಣಿ :</strong> ಓ... ಮಗೂನ.. ಕೇಳಬೇಡ.. ನೋಡು ಈ ಬಳೆ ಕೊಡ್ತೀನಿ... ಇದು ಚಿನ್ನದ್ದು..</p>
			<p><strong>ಕುಳ್ಳ :</strong> ಉಹೂಂ... ಬೇಡ.</p>
			<p><strong>ರಾಣಿ :</strong> ಈ ರತ್ನದ ಹಾರ ಕೊಡ್ತೀನಿ</p>
			<p><strong>ಕುಳ್ಳ :</strong> ಇಲ್ಲ.. ಅದೂ ಬೇಡ... ಮಗೂನೇ ಬೇಕು.</p>
			<p><strong>ರಾಣಿ :</strong> ಓ... ದಯವಿಟ್ಟು... ಮಗೂನ ಕೇಳಬೇಡ... ಇನ್ನೇನು ಬೇಕಾದ್ರೂ ಕೊಡ್ತೀನಿ... ನೀನು ಹೇಳಿದ್ದೆಲ್ಲ ಮಾಡ್ತೀನಿ.</p>
			<p><strong>ಕುಳ್ಳ :</strong> (ಯೋಚಿಸಿ) ಹೋಗಲಿ... ನನ್ನ ಹೆಸರು ಹೇಳಿಬಿಡು. ಮಗೂನ ಬಿಟ್ಟುಬಿಡ್ತೀನಿ.</p>
			<p><strong>ರಾಣಿ :</strong> ಓಹೋ.. ಧಾರಾಳವಾಗಿ... ನಿನ್ನ ಹೆಸರು ಶಾಮಯ್ಯ.</p>
			<p><strong>ಕುಳ್ಳ :</strong> ಅಲ್ಲ</p>
			<p><strong>ರಾಣಿ :</strong> ನಿನ್ನ ಹೆಸರು ಭೀಮಯ್ಯ</p>
			<p><strong>ಕುಳ್ಳ :</strong> ಅದೂ ಅಲ್ಲ.</p>
			<p><strong>ರಾಣಿ :</strong> ನಿನ್ನ ಹೆಸರು ರಾಮಯ್ಯ</p>
			<p><strong>ಕುಳ್ಳ :</strong> ಅಲ್ಲಾ ಅಲ್ಲ.</p>
			<p><strong>ರಾಣಿ :</strong> ಸೋಮಯ್ಯ.</p>
			<p><strong>ಕುಳ್ಳ :</strong> ಅದ್ಯಾವುದೂ ಅಲ್ಲ... ನಿನಗೆ ಮೂರು ಅವಕಾಶ ಕೊಡ್ತೀನಿ. ನಾಳೆ ಸಾಯಂಕಾಲ ನೀನು ನನ್ನ ಹೆಸರು ಹೇಳದೆ ಇದ್ರೆ... ಮಗು ನಂದು. (ಹೋಗುವನು)</p>
			<p><em>(ರಾಣಿ ಕೈ ತಟ್ಟುತ್ತಾಳೆ... ಸೇನಾಧಿಪತಿ ಬರ್ತಾನೆ.)</em></p>
			<p><strong>ರಾಣಿ :</strong> ಸೇನಾಧಿಪತಿ, ಇವತ್ತು ಈ ರಾಜಧಾನಿಯಲ್ಲಿ ಇರುವವರ ಹೆಸರನ್ನೆಲ್ಲ ತಿಳ್ಕೊಂಡು ಬಾ.</p>
			<p><strong>ಸೇ :</strong> ಅಪ್ಪಣೆ ಮಹಾರಾಣಿ. (ಹೋಗುವನು)</p>
			<p><em>ಕಥನಕಾರ : ಅಂತೆಯೇ ಸೇನಾಧಿಪತಿ ರಾಜಧಾನಿಯಲ್ಲಿ ಇರುವವರ ಹೆಸರಿನ ಪಟ್ಟಿಯನ್ನು ತಂದ. ಮಾರನೆಯ ದಿನ ಪುಟಾಣಿ ಮನುಷ್ಯ ಬಂದಾಗ ...</em></p>
			<p><strong>ಕುಳ್ಳ :</strong> ಲಾಲಲಲಾಲಾ ನನ್ನ ಹೆಸರು ಗೊತ್ತಾಯ್ತಾ?</p>
			<p><strong>ರಾಣಿ :</strong> ನಿನ್ನ ಹೆಸರು.. ರಂಗಣ್ಣ</p>
			<p><strong>ಕುಳ್ಳ :</strong> ಅಲ್ಲ</p>
			<p><strong>ರಾಣಿ :</strong> ನಿನ್ನ ಹೆಸರು ಸಿಂಗಣ್ಣ</p>
			<p><strong>ಕುಳ್ಳ :</strong> ಅಲ್ಲಾ.. ಅಲ್ಲ..</p>
			<p><strong>ರಾಣಿ :</strong> ನಿನ್ನ ಹೆಸರು ತುಂಗಣ್ಣ</p>
			<p><strong>ಕುಳ್ಳ :</strong> ಅದೂ ಅಲ್ಲ</p>
			<p><strong>ರಾಣಿ :</strong> ಮಂಗಣ್ಣ?</p>
			<p><strong>ಕುಳ್ಳ :</strong> (ಸಿಟ್ಟು) ಅದಂತೂ ಅಲ್ಲ.. ಇನ್ನೆರಡೇ ಅವಕಾಶ. ನಾಳೆ.. ಬರ್ತೀನಿ. (ಹೋಗುವನು)</p>
			<p><strong>ರಾಣಿ :</strong> (ಕೈತಟ್ಟಿ ಸೇನಾಧಿಪತಿಯನ್ನು ಕರೆದು) ಸೇನಾಧಿಪತಿ, ಇವತ್ತು... ರಾಜ್ಯದಲ್ಲೆಲ್ಲಾ ಹುಡುಕಿ... ಎಲ್ಲರ ಹೆಸರೂ ತಿಳೊಂಡು ಬಾ.</p>
			<p><em>ಕಥನಕಾರ : ಸೇನಾಧಿಪತಿ ಆ ರಾಜ್ಯದಲ್ಲಿ ಇದ್ದವರ ಹೆಸರನ್ನೆಲ್ಲ ತಿಳಿದುಕೊಂಡು ಬಂದ. ಮಾರನೆಯ ದಿನ ಕುಳ್ಳ ಬಂದಾಗ...</em></p>
			<p><strong>ಕುಳ್ಳ :</strong> ಲಾಲಲಲಾಲಾ... ಹೆಸರು.. ಹೇಳು.. ನೋಡೋಣ..</p>
			<p><strong>ರಾಣಿ :</strong> ನಿನ್ನ ಹೆಸರು ಮೆಣಸಿನಕಾಯಿ</p>
			<p><strong>ಕುಳ್ಳ :</strong> ಅಲ್ಲ</p>
			<p><strong>ರಾಣಿ :</strong> ನಿನ್ನ ಹೆಸರು ಕುಂಬಳಕಾಯಿ</p>
			<p><strong>ಕುಳ್ಳ :</strong> ಅಲ್ಲ</p>
			<p><strong>ರಾಣಿ :</strong> ನಿನ್ನ ಹೆಸರು ಕೋಡುಬಳೆ</p>
			<p><strong>ಕುಳ್ಳ :</strong> ಅದೂ ಅಲ್ಲ.</p>
			<p><strong>ರಾಣಿ :</strong> ನಿನ್ನ ಹೆಸರು ಮೈಸೂರು ಪಾಕು.</p>
			<p><strong>ಕುಳ್ಳ :</strong> ಅಲ್ಲಾ ಅಲ್ಲ</p>
			<p><strong>ರಾಣಿ :</strong> ವಾಂಗಿಭಾತ್</p>
			<p><strong>ಕುಳ್ಳ :</strong> ಅದ್ಯಾವುದೂ ಅಲ್ಲ... ನಾಳೇನೇ ಕಡೇ ದಿನ... ಹೆಸರು ಹೇಳದೆ ಇದ್ರೆ ಮಗು ನಂದು.</p>
			<p><strong>ರಾಣಿ :</strong> (ಸೇನಾಧಿಪತಿಯನ್ನು ಕರೆದು) ಈಗ ಕಾಡು.. ಮೇಡು.. ಬೆಟ್ಟ.. ಗುಡ್ಡ.. ಗುಹೆ.. ಗವಿ ಎಲ್ಲ ಕಡೆ ಹುಡುಕಿ ಹೆಸರುಗಳನ್ನೆಲ್ಲ ತೊಗೊಂಡು ಬಾ.</p>
			<p><strong>ಸೇ :</strong> ಅಪ್ಪಣೆ ಮಹಾರಾಣಿ (ಹೋಗುವನು)</p>
		</section>
		<section class="level2 numbered" role="doc-chapter" id="id-029.02">
			<h2 class="level2-title" epub:type="title">ದೃಶ್ಯ - ೩</h2>
			<p><em>(ಬೆಟ್ಟದ ಮೇಲೆ ಸೇನಾಧಿಪತಿ ಹುಡುಕುತ್ತಿದ್ದಾನೆ)</em></p>
			<p><em>ಕಥನಕಾರ : ಹೀಗೆ ಸೇನಾಧಿಪತಿ ಒಂದು ಬೆಟ್ಟದ ಮೇಲೆ ಹುಡುಕುತ್ತಿರುವಾಗ ಒಂದು ಗುಹೆಯ ಮುಂದೆ</em></p>
			<p><strong>ಸೇ :</strong> ಅಬ್ಬಾ... ಸಾಕಾಯಿತು... ಈ ಬೆಟ್ಟ ಹತ್ತಿ (ತೆರೆಯ ಮರೆಯಲ್ಲಿ 'ಲಾಲಲಲಾಲಾ' ಎನ್ನುತ್ತಾನೆ ಕುಳ್ಳ.) ಏನದು? ಏನದು ಶಬ್ದ?... ಓ... ಇಲ್ಲೂ ಯಾರೋ ಇರೋ ಹಾಗಿದೆ... ನಾನು ಈ ಪೊದೆ ಹಿಂದೆ ಅವಿತಿಟ್ಟುಕೊಂಡು, ಅವನು ಎನು ಮಾಡ್ತಾನೆ ನೋಡ್ತೀನಿ. (ಪೊದೆಯ ಹಿಂದೆ ಕುಳಿತುಕೊಳ್ಳುತ್ತಾನೆ) (ಕುಳ್ಳ ಹಾಡು ಹೇಳಿಕೊಂಡು ಕುಣಿಯುತ್ತಾನೆ.)</p>
			<p><strong>ಕುಳ್ಳ :</strong> ಲಾಲಾ ಲಲಲಲ ಲಾಲಾ, ಲಾಲಾ ಲಲಲಲ ಲಾ</p>
			<p>ಅರಿಯರು ಯಾರೂ ಅರಿಯರು ಯಾರೂ</p>
			<p>ನಾನು ಯಾರೆಂದು</p>
			<p>ತಿಳಿಯರು ಯಾರೂ ತಿಳಿಯರು ಯಾರೂ</p>
			<p>ಹೆಸರು ಏನೆಂದು, ನನ್ನ ಹೆಸರು ಏನೆಂದೂ</p>
			<p>ಲಾಲಾ ಲಲಲಲ ಲಾಲಾ, ಲಾಲಾ ಲಲಲಲ ಲಾ</p>
			<p>ಪಡೆವೆನು ನಾನೂ ಪಡೆವೆನು ನಾನೂ</p>
			<p>ಮುದ್ದು ಮಗುವನ್ನು</p>
			<p>ಕೊಡುವಳು ನನಗೆ ಕೊಡುವಳು ನನಗೆ</p>
			<p>ರಾಣಿಯು ಮಗುವನ್ನು, ನನಗೆ ರಾಣಿಯು ಮಗುವನ್ನು</p>
			<p>ಲಾಲಾ ಲಲಲಲ ಲಾಲಾ, ಲಾಲಾ ಲಲಲಲ ಲಾ</p>
			<p>ಬೇಸರ ತರುವ ಒಂಟಿ ಜೀವನ</p>
			<p>ನಾಳೆಗೆ ಮುಗಿಯುವುದು</p>
			<p>ಜೊತೆಯಲಿ ಆಡುವ, ಸಂತಸ ತರುವ</p>
			<p>ಮಗುವು ದೊರೆಯುವುದು ನನಗೆ</p>
			<p>ಮಗುವು ದೊರೆಯುವುದು</p>
			<p>ಲಾಲಾ ಲಲಲಲ ಲಾಲಾ, ಲಾಲಾ ಲಲಲಲ ಲಾ</p>
			<p>ಕುಡಿಯುವೆ ನಾನೂ, ತಿನ್ನುವೆ ನಾನೂ</p>
			<p>ಹಬ್ಬವು ನನಗಿಂದು</p>
			<p>ಅರಿಯರು ಯಾರೂ ತಿಳಿಯರು</p>
			<p><em>ಹೆಸರು ಏನೆಂದು ನನ್ನ</em></p>
			<p>ಹೆಸರು ಏನೆಂದು</p>
			<p>ಲಾಲಾ ಲಲಲಲ ಲಾಲಾ</p>
			<p>ಕುಳ್ಳ ಕಿಲಿಕಿಲಿ ಕುಳ್ಳ</p>
			<p>ಕುಳ್ಳ ಕಿಲಿಕಿಲಿ ಕುಳ್ಳ</p>
			<p>ಕುಳ್ಳ ಕಿಲಿಕಿಲಿ ಕುಳ್ಳ!</p>
			<p><em>(ಹೋಗುವನು)</em></p>
		</section>
		<section class="level2 numbered" role="doc-chapter" id="id-029.03">
			<h2 class="level2-title" epub:type="title">ದೃಶ್ಯ - ೪</h2>
			<p>(ಅರಮನೆ : ರಾಣಿ ಮಗುವಿನ ಜೊತೆ ಆಡ್ತಾ ಇದಾಳೆ)</p>
			<p><em>ಕಥನಕಾರ : ಸೇನಾಧಿಪತಿ ಹಿಂತಿರುಗಿ ಅರಮನೆಗೆ ಹೋಗಿ, ಮಹಾರಾಣಿಗೆ ವರದಿ ಒಪ್ಪಿಸುತ್ತಾನೆ.</em></p>
			<p><strong>ಸೇ :</strong> ಮಹಾರಾಣಿ, ಮಹಾರಾಣಿ... ಇವತ್ತು ನಾನು ಬೆಟ್ಟದ ಮೇಲೆ ಹುಡುಕ್ತಾ ಇರುವಾಗ ಒಬ್ಬ ಪುಟಾಣಿ ಮನುಷ್ಯ ಹಾಡು ಹೇಳಿಕೊಂಡು ಕುಣೀತಾ ಇದ್ದ.</p>
			<p><strong>ರಾಣಿ :</strong> ಪುಟಾಣಿ ಮನುಷ್ಯ? ನೋಡೋಕೆ ಹೇಗಿದ್ದ?</p>
			<p><strong>ಸೇ :</strong> ದೊಗಲೆ ಬಟ್ಟೆ, ಉದ್ದನೆ ಟೋಪಿ, ದಪ್ಪ ಮೂಗು.. ಲಾಲಲಲಾಲಾ ಅಂತ ಹೇಳ್ತಾ ಇದ್ದ... ರಾಣಿಯ ಮಗೂನ ನಾಳೆ ತೊಗೋತೀನಿ ಅಂತ ಹಾಡ್ತಾ ಇದ್ದ.</p>
			<p><strong>ರಾಣಿ :</strong> ಅವನೇ.. ಅವನೇ.. ಅವನ ಹೆಸರೇನು?</p>
			<p><strong>ಸೇ :</strong> ಹೆಸರೇನೋ ಗೊತ್ತಿಲ್ಲ.. ಆದ್ರೆ ಕುಳ್ಳ.. ಕಿಲಿಕಿಲಿ ಕುಳ್ಳ.. ಅಂತ ಹಾಡ್ತಾ ಇದ್ದ.</p>
			<p><strong>ರಾಣಿ :</strong> ಅದೇ ಇರಬೇಕು.. ಅವನ ಹೆಸರು... ನೀನು ಮಗೂನ ತೊಗೊಂಡು ಹೋಗು... ಇನ್ನೇನು ಅವನು ಬರುವ ಹೊತ್ತಾಯ್ತು.</p>
			<p><strong>ಸೇ :</strong> (ಹೋಗುವನು)</p>
			<p><strong>ಕುಳ್ಳ :</strong> ಲಾಲಲ ಲಾಲಾ... ಇನ್ನೂ ಗೊತ್ತಾಗಿಲ್ಲ ನನ್ನ ಹೆಸರು... ಮಗು... ನನ್ನದೇ! ಎಲ್ಲಿ ಮಗು...?</p>
			<p><strong>ರಾಣಿ :</strong> ತಾಳು ತಾಳು ನಿನ್ನ ಹೆಸರು ಮಂಕ</p>
			<p><strong>ಕುಳ್ಳ :</strong> ಅಲ್ಲ</p>
			<p><strong>ರಾಣಿ :</strong> ನಿನ್ನ ಹೆಸರು ಮಡೆಯ</p>
			<p><strong>ಕುಳ್ಳ :</strong> ಅಲ್ಲಾ ಅಲ್ಲ</p>
			<p><strong>ರಾಣಿ :</strong> ನಿನ್ನ ಹೆಸರು ಮುಟ್ಠಾಳ</p>
			<p><strong>ಕುಳ್ಳ :</strong> ಅದೂ ಅಲ್ಲ</p>
			<p><strong>ರಾಣಿ :</strong> ನಿನ್ನ ಹೆಸರು... ನಿನ್ನ ಹೆಸರು... ಕಿಲಿಕಿಲಿ ಕುಳ್ಳ</p>
			<p><strong>ಕುಳ್ಳ :</strong> (ಸಿಟ್ಟು) ಯಾರು ಹೇಳಿದ್ದು ... ನಿನಗೆ? ನಿನಗೆ ಹೇಗೆ ಗೊತ್ತಾಯ್ತು.. ನನ್ನ ಹೆಸರು? ... (ಅಳ್ತಾ) ನನಗೆ ಮಗು... ಸಿಗಲ್ಲ... ಇನ್ನು.</p>
			<p><strong>ರಾಣಿ :</strong> ಮಗೂ... ನಿನಗೆ... ಯಾಕೆ ಬೇಕಾಗಿತ್ತು?</p>
			<p><strong>ಕುಳ್ಳ :</strong> (ಅಳ್ತಾ) ಮತ್ತೆ.. ಯಾರೂ ನನ್ನ ಜೊತೆ ಆಟಾನೇ ಆಡಲ್ಲ.. ಎಲ್ಲರೂ ನನ್ನ ನೋಡಿದ ಕೂಡಲೇ ದೂರ ಹೊರಟು ಹೋಗ್ತಾರೆ... ಅದಕ್ಕೇ ನಂದೇ ಮಗೂ ಇದ್ದರೆ.. ಸದಾ ಅದರ ಜೊತೆ ಆಟ ಆಡಬಹುದು.. ಈಗ ಅದು ಆಗಲ್ಲ.. ಊ...</p>
			<p><strong>ರಾಣಿ :</strong> ಅಳಬೇಡ... ಮಗೂನ ತೊಗೊಂಡು ಹೋಗೋ ಬದಲು.. ನೀನೇ ಇಲ್ಲಿ ಇದ್ದು ಬಿಡು.</p>
			<p><strong>ಕುಳ್ಳ :</strong> (ಸಂತೋಷದಿಂದ) ಇಲ್ಲೇ ಇದ್ದು ಬಿಡಲಾ?... ಮಗೂ ಜೊತೇನೇ ಇದ್ದು ಬಿಡಲಾ?</p>
			<p><strong>ರಾಣಿ :</strong> ಹೂಂ... ನಾವೆಲ್ಲಾ ಒಟ್ಟಿಗೇ ಇರೋಣ.. ಜೊತೇಲೇ ಆಟ ಆಡೋಣ, ಒಟ್ಟಿಗೇ ಕಾಲ ಕಳೆಯೋಣ... ಮಗೂನ ಕರ್ಕೊಂಡು ಬಾ...</p>
			<p>ಲಾಲಾ ಲಲಲ ಲಾಲಾ</p>
			<p>ಲಾಲಾ ಲಲಲ ಲಾಲಾ</p>
			<p><em>(ಎಲ್ಲರೂ ಕುಣಿಯುವರು)</em></p>
			<p><em>ಕಥನಕಾರ : ಮುಂದಿನ ಕಥೆ ನಿಮಗೆ ಗೊತ್ತೇ ಇದೆ. ... ಎಲ್ಲರೂ ಚಿರಕಾಲ ಸುಖವಾಗಿದ್ದರು!</em></p>
			<p><em><strong>_ಸಂಧ್ಯಾ ರವೀಂದ್ರನಾಥ್</strong></em> (ಮಿಲ್ಪಿಟಾಸ್, ಕ್ಯಾಲಿಫೋರ್ನಿಯಾ)</p>
		</section>
	</section>
	<section class="level1 numbered" epub:type="chapter" role="doc-chapter" id="id-030">
		<h1 class="level1-title" epub:type="title">ಸ್ಮಾಶಾನದಲ್ಲಿ ಶತಪಥ</h1>
		<p><em>ಸಾವಿನ ಸಾಮ್ರಾಜ್ಯದ ಈ ನೀರವತೆ ಆಲೊಚನೆಯ ತರಂಗಗಳ ಮನೆ</em></p>
		<p>ಮೇ ತಿಂಗಳಿನ ಇಂದಿನ ಮಧ್ಯಾಹ್ನ ಸ್ವಲ್ಪ ಬಿಸಿಯಾಗಿಯೇ ಇದೆ. ಚಳಿಮಳೆಗಳ ಹವೆ ಕಳೆದು ಹೀಗೆ ಬೇಸಿಗೆಯ ಮುಂಸೂಚನೆ ತರುತ್ತಿರುವ ಈ ಬಿಸಿ ನನಗೆ ಬಹಳ ಹಿತವಾಗಿದೆ. ಮೈ ಬೆವರುವ ಸುಖ. ಈಗ ಕೆಲವು ವಾರಗಳಿಂದ ನಾನು ಮನೆಯಲ್ಲಿಯೇ ಇರಬೇಕಾಗಿದೆ. ಸಾವಿನ ಬಾಹು ಬಂಧನಕ್ಕೆ ಸಿಕ್ಕಿ ತಪ್ಪಿಸಿಕೊಂಡು ಬಂದು ಆಸ್ಪತ್ರೆಯಲ್ಲಿ ಎರಡು ವಾರಗಳಿದ್ದು, ಶಸ್ತ್ರ ಚಿಕಿತ್ಸೆ ಮುಂತಾದವುಗಳ  ಪ್ರಯೋಗದಿಂದ ಗುಣಹೊಂದಿ, ಈಗ ಮನೆಯಲ್ಲಿ ಚೇತರಿಸಿ ಕೊಳ್ಳುತ್ತಿದ್ದೇನೆ. ಎರಡು ಕಾಲುಗಳ ಸ್ನಾಯುಗಳೂ "ನಡೆಯುವ ಬಾ" ಎಂದು ಬೇಡುತ್ತಿವೆ. ನನಗೆ ಇನ್ನೂ ಅಷ್ಟು ಶಕ್ತಿ ಬಂದಿಲ್ಲ. ಎಷ್ಟು ಶಕ್ತಿ ಬಂದಿದೆಯೆಂದೂ ತಿಳಿಯೆ. ಮೊನ್ನೆ ಒಂದು ಸಲ ಹೀಗೆಯೇ ನಡೆಯಲು ಹೋಗಿ, ನನಗೆ ತಿಳಿಯದಂತೆಯೇ ತುಂಬಾ ದೂರ ಹೋಗಿಬಿಟ್ಟೆ. ವಾಪಸು ಬರುವಾಗ ಕಾಲುಗಳೆರಡೂ ಸೋತು ಹೋದವು. ದಾರಿಯಲ್ಲಿ ಅಲ್ಲಲ್ಲಿಯೇ ಕುಳಿತುಕೊಂಡು ಮೆಲ್ಲನೆ ಹೇಗೋ ಮನೆ ಸೇರಿಕೊಂಡೆ. ಆದರೆ ಈ ದಿನ ನನ್ನ ಕಾಲುಗಳು "ನಾವು ಈಗ ಬಲವಾಗಿದ್ದೇವೆ, ಹೆದರಬೇಡ. ಬಾ, ಹೋಗೋಣ" ಎಂದು ಪುಸಲಾಯಿಸುತ್ತಿವೆ. ಇಲ್ಲೇ ನಮ್ಮ ಊರಿನ ಹೊರಗಡೆ ಇರುವ ಸಿಮೆಟರಿಯನ್ನು ಸುತ್ತಿ ಬರೋಣ ಎಂದು ಹೊರಟಿದ್ದೇನೆ. ಅದು ನಮ್ಮ ಮನೆಗೆ ಸುಮಾರು ಒಂದೇ ಒಂದು ಮೈಲಿ. ಅಷ್ಟು ನಡೆದುಕೊಂಡು ಹೋಗಲಾರೆನೇ ಎಂಬ ಧೈರ್ಯ.</p>
		<p>ಸಾಮಾನ್ಯವಾಗಿ ಎಲ್ಲರಿಗೂ ಬರುವಂತೆ ನನಗೂ ಭಿನ್ನತೆಯ ಕ್ಷಣಗಳು ಆಗಾಗ ಬಂದು ಮುತ್ತುತ್ತವೆ. ಮೋಡ ಕವಿದು ಸೋನೆ ಮಳೆ ಹಿಡಿದು ಕಿಚಕಿಚ ಎನ್ನಿಸುವ ದಿನಗಳಂತೆ. ಇದು ನಮ್ಮ ಈಗಿನ ಈ ಔದ್ಯೋಗಿಕ ಜೀವನಕ್ರಮದ ಪರಿಣಾಮವೇನೋ ಎಂತೋ. ಹೀಗೆ ಭಿನ್ನಮನಸ್ಕನಾಗಿರುವ ಸಮಯಗಳಲ್ಲಿ 'ಈ ಹಾಳು ಬದುಕಿಗಿಂತ ಸಾವೇ ಮೇಲು' ಎಂದು ಎಷ್ಟೊಂದು ಸಲ ನನಗೆ ನಾನೇ ಅಂದುಕೊಂಡಿದ್ದೇನೆ.</p>
		<p>'ಮೃತ್ಯುವೆ, ಮಿತ್ತಿರ</p>
		<p>ಬಾ ಸರಿ ಹತ್ತಿರ'</p>
		<p>ಎಂದೆಲ್ಲಾ ಪದ್ಯ ಕಟ್ಟಿದ್ದೇನೆ. ಚಿಕ್ಕಂದಿನಲ್ಲಿ ನಡೆದ ಘಟನೆಗಳು ಕಟ್ಟಿಕೊಂಡ ಆಸೆಗಳು, ಈಗ ಅವು ಯಾವುವೂ ಫಲಿಸದಂತಾಗಿ, ಯಾವುದೋ ಯಃಕಶ್ಚಿತ್ ವೃತ್ತಿಯ ಅಜ್ಞಾತ, ಅನಾಮಿಕ ಜೀವನ ಮುಂತಾದವುಗಳನ್ನು ನೆನೆದುಕೊಂಡರೆ ನನ್ನ ಮನಸ್ಸಿಗೆ ತಕ್ಷಣ ಈ ತರಹ ಮೋಡ ಕವಿದುಕೊಂಡು ಮೃತ್ಯುವಿನ ಬಯಕೆಯುಂಟಾಗುತ್ತದೆ.</p>
		<p>ಮೃತ್ಯುವು ಯಾವಾಗಲೂ ನಮ್ಮ ಜೀವನದ ಪ್ರತಿಯೊಂದು ಗಳಿಗೆಯ ಮರೆಯಲ್ಲೂ, ತನ್ನ ಸಮಯವನ್ನು ಕಾಯುತ್ತಲೇ ಇರುತ್ತಾನೆ. ಅವನ ಎಮ್ಮೆ, ಅವನ ಪಾಶ, ಅವನ ನೀಲನಭದಂತಹ ಮೈಯೊಡ್ಡು ನಮಗೆ ಯಾವಾಗಲೂ ಕಾಣದಿರಬಹುದು. ಆಕಾಶವು ನಮ್ಮನ್ನು ಯಾವಾಗಲೂ ಆವರಿಸಿದ್ದರೂ ಅದನ್ನು ನಾವು ಎಷ್ಟು ಸಲ ಗಮನವಿಟ್ಟು ನೋಡುತ್ತೇವೆ? ಪ್ರತಿ ಕ್ಷಣದಲ್ಲು ಜೀವ ಸಾವನ್ನು ಗೆಲ್ಲಬೇಕು. ಅದನ್ನು ಒತ್ತರಿಸಿಟ್ಟು ಬದುಕುವ ಕ್ಷಣಗಳೇ ನಮ್ಮ ಜೀವನ. ಒಂದು ಕ್ಷಣ ಈ ಹೊರಾಟದಲ್ಲಿ ಸೊತರೂ ಅವನ ಪಾಶಕ್ಕೆ ಸಿಕ್ಕಿಬಿದ್ದು ಅವನ ಬೇಟೆಯಾಗುತ್ತೇವೆ. ನನಗೆ ಆದ ಈ ಘಟನೆಯಲ್ಲಿ ನಾನು ಮಿತ್ರನೆಂದೆಣಿಸಿದ್ದ ಸಾವದೇವನು ನನ್ನ ಕೈ ಕುಲುಕಲು ಬಂದೇ ಬಿಟ್ಟಿದ್ದ. ಅವನಿಗೆ ನನ್ನ ಪದ್ಯಗಳು ಹಿಡಿಸಿದವೋ ಏನೋ! ಆ ಕ್ಷಣದಲ್ಲಿ ನನ್ನ ಮೈಮನಸ್ಸು, ತಮ್ಮದೇ ಆದ ಪ್ರಕೃತಿದತ್ತವಾದ ಶಕ್ತಿಗಳನ್ನು ಪ್ರಯೋಗಿಸಿ, ಬಹಳ ಚತುರತೆಯಿಂದ ಮಾಡಬೇಕಾದ್ದನ್ನು ಮಾಡಿ, ನನ್ನಿರವನ್ನು ಉಳಿಸಿದವು. ಮಿತ್ರನೆಂದು ಕೈ ಕುಲುಕಲು ಬಂದವನಿಗೆ ನಾನು ತೊರಿದ ಪಟ್ಟನ್ನು ನೋಡಿ ಆಶ್ಚರ್ಯವಾಗಿರಲೇಬೇಕು. 'ಈಗ ಬಿಟ್ಟಿದ್ದೇನೆ. ಹೋಗು' ಎಂದು ತುಂಟು ನಗೆಯಿಂದ ಅತ್ತ ಸರಿದನೋ ಅನ್ನುವಂತೆ ನನ್ನನ್ನು ಬಿಟ್ಟು ಹೋದ.</p>
		<p>ಶಸ್ತ್ರಚಿಕಿತ್ಸೆಯಿಂದ ಇನ್ನೂ ಪೂರ್ಣವಾಗಿ ಚೇತರಿಸಿಕೊಂಡಿಲ್ಲದ ನನ್ನ ಕಾಲುಗಳು ಒಂದು ರೋಬಾಟ್‍ನಂತೆ ಮಂಡಿ ಮಡಿಸದೇ ನಿಧಾನವಾಗಿ ಚಲಿಸುತ್ತವೆ. ಮಹಾಯಾನ ಬೌದ್ಧರು ನಡಿಗೆಯ ಧ್ಯಾನವೊಂದನ್ನು ಮಾಡುತ್ತಾರೆ. ಅದರಲ್ಲಿ ನಿಧಾನವಾಗಿ ಹೆಜ್ಜೆಗಳನ್ನು ಶಾಸ್ತ್ರೋಕ್ತವಾಗಿ ಒಂದೊಂದೇ ಸ್ನಾಯುವನ್ನು ಸರಿಯಾಗಿ ಚಲಿಸಿ ಅದರ ಮೇಲೆಯೇ ಮನವಿರಿಸಿ ನಡೆಯುವುದು ಘಂಟೆ, ಎರಡು ಘಂಟೆಗಳ ಕಾಲ ಕುಳಿತು ಧ್ಯಾನ ಮಾಡಿದ ಮೇಲೆ ಈ ನಡಿಗೆಯ ಧ್ಯಾನ ಮಾಡಿದರೆ ಕುಳಿತು ಜಡವಾದ ಕಾಲುಗಳಿಗೆ ಜೀವ ಬಂದಂತಾಗುತ್ತದೆ. ಮನವನ್ನು ಮಾತ್ರ ವಿಚಾರಧಾರೆಯಲ್ಲಿ ಹರಿಬಿಡಬಾರದು, ಅಷ್ಟೆ. ಹಾಗೆಯೇ ಇಂದು ನನ್ನ ನಡಿಗೆ. ಆದರೆ ನನ್ನ ಮನಸ್ಸು ಎಂದಿನಂತೆ ಕಡಿವಾಣವಿಲ್ಲದ ಕುದುರೆ. ಏನೇನೋ ಯೋಚಿಸುತ್ತ ಸ್ಮಾಶಾನದ ಆವರಣದ ಬಾಗಿಲಿಗೆ ಬಂದೇಬಿಟ್ಟಿತು.</p>
		<p>ಈ ಗೋರಿಸ್ಥಾನ ನನಗೆ ಇತ್ತೀಚೆಗೆ ಸಾಕಷ್ಟು ಪರಿಚಿತವಾಗಿದೆ. ಇದು ನಾವು ಈಗ ಹೊಸದಾಗಿ ವಾಸವಿರಲು ಬಂದಿರುವ ಈ ಊರಿನ ಮುಂದಲಭಾಗದಲ್ಲಿ ಪುಟ್ಟದಾಗಿ ಹರಡಿಕೊಂಡಿದೆ. ಬಡವ ಬಲ್ಲಿದರ ಹೂಳುಭೂಮಿ ಇದು. ಈ ಊರು ರೆವಲ್ಯೂಷನರಿ ಸಂಗ್ರಾಮದ ಕಾಲಕ್ಕಿಂತಲು ಹಿಂದೆ ವಿಲಿಯಮ್ ಪೆನ್ನ್ ಕಾಲದಲ್ಲಿ ಸ್ಥಾಪಿತವಾದ್ದರಿಂದ ಐತಿಹಾಸಿಕವಾಗಿ ಬಹಳ ಮುಖ್ಯವಾದ ಹಳ್ಳಿ. ಆಗಿನ ಕಾಲದಲ್ಲಿ ಸಣ್ಣಪುಟ್ಟ ರೈತರು ಇಲ್ಲಿ ಪ್ರಾಯಶಃ ವಾಸವಾಗಿದ್ದ ಕೆಂಪು ಜನರನ್ನು ಓಡಿಸಿಯೋ, ಮೋಸಮಾಡಿಯೋ, ಅವರ ಭೂಮಿಯನ್ನು ಕಿತ್ತುಕೊಂಡು ಇಲ್ಲಿ ನೆಲಸಿದ್ದರು. ಈ ಊರು ಕೆಲಕಾಲ ಈ ತಾಲ್ಲೂಕಿನ ಹೆಡ್‍ಕ್ವಾರ್ಟರ್ ಕೂಡ ಆಗಿತ್ತು. ಈ ಸ್ಮಶಾನದಲ್ಲಿರುವ ಕೆಲವು ಹೂಳುಕಲ್ಲುಗಳು ಆಗಿನ ಕಾಲಕ್ಕೆ ಸೇರಿದವು. ಆದ್ದರಿಂದ ಈ ಜಾಗಕ್ಕೆ ಪ್ರಶಸ್ತಿ ಹೆಚ್ಚು. ಇದರ ವ್ಯವಸ್ಥೆಗೆ ಬಹಳ ಧನಸಹಾಯ ಇರುವುದು ನೋಡಿದರೇ ತಿಳಿಯುತ್ತೆ. ಚಚ್ಚೌಕವಾಗಿ ಇದೆ ಇದು. ಇದನ್ನು ನಾಲ್ಕು ಭಾಗವಾಗಿ ವಿಂಗಡಿಸುವಂತೆ ಎರಡು ಮುಖ್ಯ ರಸ್ತೆಗಳು ಕ್ರಾಸಿನಂತೆ ಮಧ್ಯೆ ಸಂಧಿಸಿ ಸಾಗುತ್ತವೆ. <em>ಕ್ರಿಶ್ಚಿಯನ್ನರಿಗೆ ಕ್ರಾಸಿನ ಮೇಲೆ ತುಂಬಾ ಆಸ್ಥೆ.</em> ಈ ಸಂಧಿಯಲ್ಲಿ ಸಣ್ಣ ಚರ್ಚ್ ಇದೆ. ಈ ಪ್ರಾಂತದಲ್ಲಿ ಹೇರಳವಾಗಿ ಸಿಗುವ ಒಂದು ಬಗೆಯ ಕಂದು ಬಣ್ಣದ ಕಲ್ಲಿನಲ್ಲಿ ಕಟ್ಟಿದ್ದು. ಈ ಕಲ್ಲುಗಳ ಅಳವಡಿಕೆ ನೋಡಿದರೆ ಈ ಚರ್ಚು ಬಹಳ ಹಿಂದಿನ ಕಾಲದ್ದೆಂದು ತೋರುತ್ತದೆ. ಕಲೋನಿಯಲ್ ಕಾಲದಲ್ಲಿ ಕಟ್ಟಿದ ಅನೇಕ ಕಟ್ಟಡಗಳಲ್ಲಿ ಈ ಬಗೆಯ ಕಲ್ಲು ಜೋಡಣೆಗಳನ್ನು ನಾನು ಕಂಡಿದ್ದೇನೆ.</p>
		<p>ನಾನು ಈಗಾಗಲೇ ಅನೇಕ ಸಲ ಈ ಚರ್ಚಿನ ಬಾಗಿಲಿನ ಮುಂದೆ ಇರುವ ಮೆಟ್ಟಿಲಿನ ಮೇಲೆ ಕುಳಿತು ಇಲ್ಲಿ ಯಾವಾಗಲೂ ಹರಡಿರುವ ಶಾಂತಿಯನ್ನು ಅನುಭವಿಸಿದ್ದೇನೆ. ಸುತ್ತಲೂ ಹೂಳುಗಲ್ಲುಗಳು ಸಣ್ಣವು, ದೊಡ್ಡವು, ಕೆಲವು ನುಣ್ಣಗೆ ಪಾಲಿಷ್ ಮಾಡಿದ ಕರಿಗಲ್ಲಿನಲ್ಲಿ ಮಾಡಿದವು. ಕೆಲವು ಅಮೃತಶಿಲೆಯವು, ಕೆಲವು ಮುಖ ಮಾತ್ರ ನುಣ್ಣಗೆ ಮಾಡಿ ಪಕ್ಕಗಳಲ್ಲಿ ಒರಟಾಗಿ ಉಳಿಯ ಚಿಹ್ನೆ ಹಾಗೇ ಉಳಿಯುವಂತೆ ಮಾಡಿದವು. ಕೆಲವು ಎತ್ತರವಾಗಿ ಗೋಪುರದಂತೆ ಮಾಡಿದವು. ಇನ್ನೂ ಕೆಲವು ನೆಲದ ಸಮಕ್ಕೆ ಇರುವುವು. ಎಲ್ಲದರ ಮೇಲೂ ಅದರಡಿ ಹೂತಿರುವವರ ಹೆಸರು, ಹುಟ್ಟಿದ ಮತ್ತು ಸತ್ತ ದಿನಾಂಕವನ್ನು ಕೆತ್ತಿರುವರು. ಈ ಕ್ರಿಶ್ಚಿಯನ್ನರು ಒಂದೇ ಜನ್ಮ ತಾಳುತ್ತೇವೆಂದು ನಂಬುತ್ತಾರೆ. ಆದ್ದರಿಂದ ಅವರಿಗೆ ಈ ಬದುಕಿನಲ್ಲಿ ಅಂಟಿದ ಹೆಸರು, ಅವಧಿ ಇವು ಬಹು ಮುಖ್ಯ. ಇವೇ ಅವರ ಅಸ್ತಿತ್ವ. ಇವುಗಳನ್ನು ಮುಂದಿನ ತಲೆತಲಾಂತರದ ವರೆಗೂ ಸಾರುವ ಬಯಕೆ ಅವರಿಗೆ ಇರುತ್ತದೆ. ಒಳ್ಳೆಯ ಶಾಶ್ವತವಾಗಿ ಉಳಿಯುವ ಕಲ್ಲಿನಲ್ಲಿ ಕೆತ್ತಿಸಿಕೊಂಡು ಅದರಡಿ ಮಲಗುತ್ತಾರೆ. ಮೇಲೆ ಕಾಲ ನಗುವಂತೆ ಗಾಳಿಯ ಸುಳಿಯೊಂದು ಬೀಸಿ ಹೋಗುತ್ತದೆ.</p>
		<p>ಈಗ ಒಂದು ವಾರ ಕಳೆದರೆ ಇಲ್ಲಿಯವರಿಗೆ 'ಮೆಮೋರಿಯಲ್ ಡೇ' ಎಂಬ ಒಂದು ಹಬ್ಬ ಬರುತ್ತದೆ. ಆ ದಿನ ಇವರು ತಮ್ಮ ಮನೆಯಲ್ಲಿ ಯುದ್ಧ ಮುಂತಾದವುಗಳಲ್ಲಿ ಜೀವ ತೊರೆದ ಜನರನ್ನು ನೆನಸಿಕೊಂಡು ಹಬ್ಬವಾಚರಿಸುತ್ತಾರೆ. ಮುಖ್ಯವಾಗಿ, ಈ ತರಹ ಗೋರಿ ಸ್ಥಾನಗಳಿಗೆ ಹೋಗಿ ಅವರ ಬಂಧುಗಳ ಗೋರಿಗಳ ಮೇಲೆ ಹೂ ಗೊಂಚಲುಗಳನ್ನು ಇಟ್ಟು, ಅವುಗಳ ಬಳಿ ಒಂದು ಸ್ಟಾರ್ ಅಂಡ್ ಸ್ಟ್ರೈಪ್ಸ್ ಧ್ವಜವನ್ನು ನೆಟ್ಟು ಸಿಂಗರಿಸುತ್ತಾರೆ. ಕೆಲವರು ಈ ಹಬ್ಬಕ್ಕೆ ಎರಡು ವಾರ ಮುಂಚೆಯೇ ಹೀಗೆ ಮಾಡುವುದುಂಟು. ಇಂದು ಆಗಲೇ ಎಲ್ಲೆಲ್ಲೂ ಹೂ ಗೊಂಚಲುಗಳು ಮತ್ತು ಧ್ವಜಗಳು ಬೆಳಗುತ್ತಿವೆ. ಹೀಗೇ ನೋಡುತ್ತಿರುವಾಗ ಮಧ್ಯೆ ಒಂದು ಸಣ್ಣ ಹೂಳುಗಲ್ಲಿನ ಬಳಿ ಹೂಗಳ ಮಧ್ಯೆ ಒಂದು ಸಣ್ಣ ಬಣ್ಣ ಬಣ್ಣದ ಗಾಳಿ ಗಿರಗಟೆಯೊಂದು ಕಾಣುತ್ತೆ. ಪಾಪ, ಹಸುಳೆಯೊಂದು ಸಾವಿನ ಬೇಟೆಗೆ ಸಿಕ್ಕಿಕೊಂಡಿತೇನೋ. ಅದರ ಕಲ್ಲಿನ ಮೇಲೆ ಏನೂ ಇನ್ನೂ ಬರೆಸಿಯೇ ಇಲ್ಲ. ಪಾತಿಯೂ ಹೊಸದಾಗಿರುವಂತೆ ಕಾಣುತ್ತೆ. ಈ ಬೇಟೆ ಬಹಳ ಇತ್ತೀಚಿನದು.</p>
		<p>ಈ ಕಲ್ಲುಗಳ ಮೇಲಿರುವ ಬರವಣಿಗೆಗಳನ್ನು ಓದುವುದೆಂದರೆ ನನಗೆ ತುಂಬಾ ಇಷ್ಟ. "ಮರ್ದ" ಎಂದು ಒಂದರ ಮೇಲೆ ಬರೆದಿದೆ. ಅದನ್ನು ಓದಿ ನಾನು ಅಲ್ಲಿಯೇ ನಿಂತು ಈ ತಾಯಿ ಸತ್ತಾಗ ಗೋಳಾಡುತ್ತಾ ಅವಳನ್ನು ತಂದು ಹೂಳುತ್ತಿರುವ ಆಕೆಯ ಮಗನ ಚಿತ್ರವನ್ನು ಕಲ್ಪಿಸಿಕೊಳ್ಳುತ್ತೇನೆ. ಇಸವಿಯನ್ನು ಓದಿದೊಡನೆ ಈ ತಾಯಿ ಸತ್ತದ್ದು ನೂರು ವರ್ಷದ ಹಿಂದೆ ಎಂದು ತಿಳಿಯುತ್ತೆ. ಮನಸ್ಸಿನಲ್ಲಿ ಏರಿದ್ದ ಅನುಕಂಪದ ಉದ್ವೇಗ ಏಕೋ ತಟ್ಟನೆ ಮಾಯವಾಗುತ್ತದೆ. ಕಾಲನ ಪ್ರಭಾವ ಎಷ್ಟು! ಕೂಡಲೇ ಮನಸ್ಸು ಅವಳ ಶವವನ್ನು ತಂದಿರಬಹುದಾದ ಕುದುರೆಯ ಗಾಡಿಯ ಕಲ್ಪನೆಗೆ ತೊಡಗುತ್ತೆ. ಆ ಮಗನಿಗೆ ಮೀಸೆ, ಗಡ್ಡಗಳು ಉದ್ದನೆಯ ಕಪ್ಪು ಕೋಟು ಮುಂತಾದವುಗಳನ್ನು ಸೃಷ್ಟಿಸಿಕೊಂಡು ವಿಹರಿಸಲು ತೊಡಗುತ್ತದೆ. ಇನ್ನೊಂದು ಕಡೆ ಕಣ್ಣು ಹರಿಸಿದರೆ ಅಕ್ಕಪಕ್ಕದ ಎರಡು ಕಲ್ಲುಗಳು "ಆಲ್‍ಫ್ರೆಡ್" ಮತ್ತು "ಅಲೀಷಿಯಾ" ಎಂದು ತಮ್ಮ ಮುಗಿದುಹೋದ ದಾಂಪತ್ಯವನ್ನು ಸಾರುತ್ತವೆ. ಈ ದಂಪತಿಗಳು ತಾವು ಬದುಕಿದ್ದಾಗ ಯಾವಾಗಲೂ ಪರಸ್ಪರ ಪ್ರೀತಿಯಿಂದ ಹೀಗೆ ಒಬ್ಬರ ಬಗಲದಲ್ಲಿ ಇನ್ನೊಬ್ಬರು ಇರುತ್ತಿದ್ದರೆ? ಇವರು ಹೇಗೆ ಸಂಧಿಸಿದರು? ಮದುವೆಯಾದ ಮೇಲೆಯೂ ಇವರಿಗೆ ಪರಸ್ಪರ ಪ್ರೀತಿಯಿತ್ತೇ? ಎಷ್ಟು ಮಕ್ಕಳನ್ನು ಹಡೆದಳೋ ಈಕೆ? ಎಷ್ಟು ಕಾದಾಡಿದರು? ಒಬ್ಬರೊಬ್ಬರಿಗೆ ಮೋಸಮಾಡಿದರು? ಅಂತೂ ಈಗ ಸಾವಿನ ಸಾಮ್ರಾಜ್ಯದಲ್ಲಿ ಎಂದೆಂದಿಗೂ ಅಕ್ಕ ಪಕ್ಕ ನಿಂತು ತಮ್ಮ ದಾಂಪತ್ಯವನ್ನು ಶಾಶ್ವತ ಮಾಡಿಕೊಂಡಿದ್ದಾರಪ್ಪ ಇವರು.</p>
		<p>ಆ ಕಡೆ ಎದುರಿಗೆ ಒಂದು ದೊಡ್ಡ ಸ್ಪ್ರೂಸ್ ಮರ ಕಣ್ಣಿಗೆ ಬೀಳುತ್ತೆ. ಈ ಗೋರಿಸ್ಥಾನದಲ್ಲಿ ಒಳ್ಳೊಳ್ಳೆಯ ಮರಗಳು, ಹೂ ಗಿಡಗಳು ಎಲ್ಲವನ್ನೂ ಹಾಕಿ, ಹಸಿರಾದ ಹುಲ್ಲು ಬೆಳೆಸಿ, ಒಳ್ಳೆಯ ತೋಟದಂತೆ ಮಾಡಿದ್ದಾರೆ. ಇದು ಪ್ರಶಸ್ತವಾದ ಸ್ಥಳವೆಂದು ಹಿಂದೆಯೇ ಹೇಳಿದೆನಲ್ಲವೇ? ಈ ಸ್ಪ್ರೂಸ್ ಮರ ಮಧ್ಯೆ ಕವಲೊಡೆದು ಎಡಕ್ಕೊಂದು ಬಲಕ್ಕೊಂದು ದೊಡ್ಡ ಕೊಂಬೆಗಳು ಮೇಲಕ್ಕೇಳುತ್ತಾ ಯಾವುದೋ ಒಂದು ಸಯಾಮೀಸ್ ಟ್ವಿನ್ನಿನಂತೆ ಕಾಣುತ್ತದೆ. ಆ ಕೊಂಬೆಗಳು ಬಾಗಿರುವುದನ್ನು ನೋಡಿದರೆ ಒಂದನ್ನು ಕಂಡರೆ ಮತ್ತೊಂದಕ್ಕೆ ಆಗದು ಅನ್ನುವುದು ಸ್ಪಷ್ಟವಾಗುತ್ತೆ. ಹೀಗೆ ದ್ವೇಷವಿದ್ದರೂ ಇವು ಒಂದಕ್ಕೊಂದು ಅಂಟಿಕೊಂಡಿದ್ದು ಸದಾ ಒಂದರ ಸಂಗವನ್ನು ಮತ್ತೊಂದು ನಿರ್ವಾಹವಿಲ್ಲದೆ ಅನುಭವಿಸಲೇ ಬೇಕು. ನನಗೆ ಇದನ್ನು ಕಂಡು ಅನೇಕ ಗಂಡ ಹೆಂಡಿರ ನೆನಪು ಬರುತ್ತೆ.</p>
		<p>ಇದರ ಆ ಪಕ್ಕಕ್ಕೆ ಇನ್ನೊಂದು ಮಹಾವೃಕ್ಷ. ಪ್ರಾಯಶಃ ಒಂದು ಜಾತಿಯ ಸೈಪ್ರಸ್ ಇರಬಹುದು. ಅದರ ಕೊಂಬೆಗಳು ಒರಟು ಒರಟಾಗಿ ಡೊಂಕು ಡೊಂಕಾಗಿ <em>ಹರಡಿಕೊಂಡಿವೆ. ಅದರ ತೊಗಟೆಗಳು ಬಹಳ ದಪ್ಪ.</em> ಗೀರು ಗೀರಾಗಿ ಪಟ್ಟೆ ಪಟ್ಟೆ ಬಡಿದಂತಿದೆ. ಇದನ್ನು ಕಂಡಾಗಲೆಲ್ಲಾ ನನಗೆ ಯಾವುದೋ ಜಡೇ ಮುನಿಯ ಜ್ಞಾಪಕ ಬರುತ್ತೆ. ಇದರ ಇನ್ನೊಂದು ಬದಿಯಲ್ಲಿ ಒಂದು ಜಾಪನೀಸ್ ಮೇಪಲ್ ಇದೆ. ಇದು ಬಹಳ ಸುಂದರವಾದ ಮರ. ಇದರ ಎಲೆಗಳು ಚೆಲುವಾದ ಆಕೃತಿಯವು. ಎಣ್ಣೆಗೆಂಪಿನ ಹಸಿರು ಮಿಶ್ರಿತವಾದ ಬಣ್ಣ. ಕೊಂಬೆಗಳು ಎಳೆ ಹುಡುಗಿಯರ ತೋಳುಗಳಂತೆ ನೀಳ ಮತ್ತು ಮನೋಹರ. ಈ ಸುಂದರವಾದ ಮರಕ್ಕೆ ಯಾವಾಗಲೂ ಈ ಜಡೇ ಮುನಿಯ ಸಂಗ. ಅಯ್ಯೋ ಪಾಪ. ಎಂತಹ ಅನ್ಯಾಯ! ಮರವಾಗಿರುವುದು ಎಷ್ಟು ಕಷ್ಟ! ಒಂದು ಸ್ಥಳ ಸರಿಬೀಳದಿದ್ದರೆ ಎದ್ದು ಇನ್ನೊಂದು ಸ್ಥಳಕ್ಕೆ ಹೋಗುವಂತೆ ಕೂಡ ಇಲ್ಲ. ಮುನಿಗಳಂತೆ ಎಲ್ಲವನ್ನೂ ಸಹಿಸಿಕೊಂಡು ಯಾವುದರಿಂದಲೂ ಕ್ಷೋಭೆಗೊಳ್ಳದೆ ತಮ್ಮ ಮನದ ಸ್ಥೈರ್ಯ ಸಾಗರವನ್ನು ಇನ್ನೂ ಹೆಚ್ಚು ಹೆಚ್ಚು ವಿಸ್ತರಿಸಿಕೊಳ್ಳುವುದೇ ಇವುಗಳ ಪ್ರವೃತ್ತಿಯೇನೋ!</p>
		<p>ಸಾವಿನ ಸಾಮ್ರಾಜ್ಯದ ಈ ನೀರವತೆ ನನಗೆ ತುಂಬಾ ಇಷ್ಟ. ಇದರ ಸುತ್ತಲೂ ಮೂರು ಕಡೆಗಳಲ್ಲಿ ದೊಡ್ಡ ರಸ್ತೆಗಳಿವೆ. ಅಲ್ಲಿ ಯಾವಾಗಲೂ ವಾಹನ ಸಂಚಾರ, ಗದ್ದಲ, ಚಟುವಟಿಕೆ. ಕೆಲಸಲ ಮೋಟಾರು ಸೈಕಲ್ಲಿನ ಮೇಲೆ ನಡು ಪ್ರಾಯದ ಹುಡುಗರು ಕಿವಿಗಳನ್ನೊಡೆಯುವಂತೆ ಸದ್ದು ಮಾಡುತ್ತಾ ಹೋಗುವುದೂ ಉಂಟು. ಈ ಜೀವನದ ದಿನ ಸಾರಿಗೆಯ ಗದ್ದಲವನ್ನು ಒತ್ತರಿಸಿಟ್ಟು ಇಲ್ಲಿಯ ಶಾಂತ ವಾತಾವರಣ 'ಸಾವಿನ ಬೀಡಿದು, ನೀವೆಲ್ಲಾ ಹೊರಗಿರಿ' ಎಂದು ಸಾರಿ ತನ್ನ ಅಧಿಕಾರವನ್ನು ಚಲಾಯಿಸುತ್ತಿದೆ. ಆದರೂ ಈ ಸಾವಿನ ರಾಜ್ಯದಲ್ಲಿ ಅದು ಬದುಕುತ್ತಿರುವುದು ಈ ಜಡ ಹೂಳುಗಲ್ಲುಗಳಡಿಯಲ್ಲಿ ಮಾತ್ರ. ಇಲ್ಲಿ ಎಲ್ಲೆಲ್ಲು ಜೀವದ ಹರಹೇ ನನಗೆ ಕಾಣುತ್ತದೆ. ತಿಳಿಗಾಳಿಯ ಒಂದು ಅಲೆ ಬೀಸಿದಾಗ ಈ ಧ್ವಜಗಳು ಪಟಪಟವೆಂದು ಮಧುರ ಶಬ್ದವನ್ನು ಮಾಡುತ್ತವೆ. ಜೂಲು ನಾಯಿಯೊಂದು ಸರಪಣಿಯಿಂದ ಬಿಡುವು ಸಿಕ್ಕಿದ ಆನಂದದಿಂದ ಅಲ್ಲಿ ಇಲ್ಲಿ ಭರದಿಂದ ನೆಗೆದಾಡುತ್ತಿದೆ. ಹತ್ತಿರ ಬಂದು ಏದುತ್ತಾ ಒಂದೆರಡು ಕ್ಷಣ ನಿಂತು, ಕಿವಿಯ ಬಳಿ ಕೈ ತಡವಿಸಿಕೊಂಡು ಮತ್ತೆ ಓಡುತ್ತದೆ. ಪರ್ ಎಂದು ಒಂದು ಕರಿ ಹಕ್ಕಿ ಆ ಸ್ಪ್ರೂಸ್ ಮರಕ್ಕೆ ಹೋಗಿ ಕುಳಿತು ಟಟ್, ಟಟ್ಟೆಂದು ಏನೋ ಅನ್ನುತ್ತದೆ. ಅದರ ಹಿಂದೆ, ಅದರ ಹೆಂಡತಿಯೋ, ಗಂಡನೋ, ಹಾರಿಹೋಗಿ ಕುಳಿತುಕೊಳ್ಳುತ್ತದೆ. ಎಲ್ಲೆಲ್ಲೂ ಹೂಗಳು, ಹಸಿರು ಹುಲ್ಲು.</p>
		<p>ಕೆಳಗೆ ಟಾರು ರಸ್ತೆಯ ನುಣುಪಿನ ನೆಲದ ಮೇಲೆ ಸುಳಿ ಸುಳಿಯಾಗಿ ಸತ್ತು ಬಿದ್ದಿರುವ ಮಣ್ಣು ಹುಳುಗಳ ಕಳೇವರಗಳು ಮತ್ತೆ ಸಾವಿನ ಅಧಿಕಾರ ಇಲ್ಲಿದೆ ಎಂಬುದನ್ನು ಮನಸ್ಸಿಗೆ ತರುತ್ತಿವೆ. ಹಸಿರು ಹುಲ್ಲು ಬೆಳೆಯಲೆಂದು ಅದರಲ್ಲಿ ಬೆಳೆಯುವ ಕಳೆಗಳನ್ನು ಸಾಯಿಸಲು ಹಾಕಿರುವ ಮದ್ದನ್ನು ತಿಂದು ಈ ಹುಳುಗಳು ಸತ್ತುಬಿದ್ದಿವೆ. ಅನ್ಯಾಯ. ಒಂದು ಕಂಬಳಿಹುಳು ತೆವಳಿಕೊಂಡು ಆ ಸತ್ತ ಮಣ್ಣು ಹುಳುಗಳನ್ನು ದಾರಿಯಲ್ಲಿ ಅಡ್ಡ ಬಿದ್ದಿದ್ದರೂ ಲೆಕ್ಕಿಸದೇ, ಅವುಗಳ ಮೇಲೇ ಹತ್ತಿ ಇಳಿದು ಮುಂದೆ ಹೋಗುತ್ತಿದೆ. ಛೆ, ಈ ಹುಳುವಿಗೆ ಸಾವೆಂದರೆ ಸ್ವಲ್ಪವಾದರೂ ಎಗ್ಗೇ ಇಲ್ಲವಲ್ಲ! ಇದಕ್ಕೆ ಈ ಮೃತಾವಸ್ಥೆ ತೀರ ಪರಿಚಿತವೇನೋ. ಹಕ್ಕಿಗಳು ದ್ವಿಜರಾದರೆ ಈ ಪ್ರಾಣಿ ತ್ರಿಜ. ಈ ಕಂಬಳಿ ಹುಳು ಮುಂದೆ ಚಿಟ್ಟೆಯಾಗುತ್ತದೆ. ಆ ಚಿಟ್ಟಿಯೂ, ಈ ಹುಳುವೂ ಒಂದೆಯೇ? ಹೀಗೆ ಮಾರ್ಪಡುವಾಗ ಒಂದು ಬಗೆಯ ಜಡಾವಸ್ಥೆಯಲ್ಲಿ ನೇತಾಡುತ್ತಿರುತ್ತದಲ್ಲ ಅದು ಮೃತಾವಸ್ಥೆಯ ತೆರವೆ?</p>
		<p>ಸ್ಮಾಶಾನದ ಆವರಣವನ್ನು ಬಿಟ್ಟು ಹೊರಬರುತ್ತಿದ್ದೇನೆ. ಈ ಕಡೆಯ ಹೂಳುಗಲ್ಲುಗಳ ಕಡೆ ಲಕ್ಷ್ಯ ತಿರುಗಿದಾಗ, ಇದರ ಕೆಳಗಿರುವ ಕಳೇವರಗಳು ಸಾವನ್ನು ಅನುಭವಿಸಿವೆಯೆ? ಎಂಬ ಪ್ರಶ್ನೆ ಮನಸ್ಸಿಗೆ ಬರುತ್ತೆ. ಸಾವನ್ನು ಯಾರೂ ಅನುಭವಿಸಲಾರರು, ಅನುಭವಿಸುವ ಶಕ್ತಿ ನಿಂತ ಕ್ಷಣವೇ ಸಾವಿನ ಕ್ಷಣವಾದ್ದರಿಂದ ಇವರೆಲ್ಲರೂ ನಮ್ಮ ಪಾಲಿಗೆ ಸತ್ತರಾದರೂ ಅವರ ಪಾಡಿಗೆ ಸಾಯಲಿಲ್ಲವೆಂದೇ ಹೇಳಬೇಕು. ಹುಟ್ಟಿನ ಬಗೆ ಹೇಗೆ? ನನಗೇನೋ ನಾನು ಹುಟ್ಟಿದ ಅನುಭವ ನೆನಪಿಲ್ಲ. ಪ್ರಾಯಶಃ ಎಲ್ಲರಿಗೂ ಹಾಗಿರಬಹುದು. ನಾನು ಹುಟ್ಟಿದ ಅನುಭವ ನನ್ನ ನೆನಪಿನಲ್ಲಿಲ್ಲದಿರುವುದರಿಂದ ನಾನು ಹುಟ್ಟಿದೆನೆಂಬ ಸತ್ಯದ ಅರಿವು ಅನುಮಾನ ಪ್ರಮಾಣದ ಮತ್ತು ಬೇರೆಯವರು ಹೇಳಿ ನಾನು ಅದನ್ನು ನಂಬಿದ ಆಧಾರ ಪ್ರಮಾಣದ ಮೇಲೆ ನಿಂತಿದೆ. ಆಗ ಹುಟ್ಟಿದ ಶಿಶುವೂ ಈಗ ಅದು ನಾನು ಅನ್ನುವ ವ್ಯಕ್ತಿಯೂ ಒಂದೇಯೇ ಎಂಬ ಪ್ರಶ್ನೆ ಬೇರೆ ಏಳುತ್ತೆ. ಓ, ಈ ಬದುಕು ಬಹಳ ವಿಚಿತ್ರ.</p>
		<p>ರೊಬಾಟ್‍ನಂತೆ ಯಾಂತ್ರಿಕವಾಗಿ ಹೆಜ್ಜೆಯಿಡುತ್ತಾ ಮನೆಯ ದಾರಿ ಹಿಡಿಯುತ್ತಿದ್ದೇನೆ. ಹೊರಗಡೆ ಸಂಜೆಯ ಗಾಳಿ ಅಲೆ ಅಲೆಯಾಗಿ ಬೀಸಿ ಈ ನಡಿಗೆಯ ಶ್ರಮದಿಂದ ಬಂದ ಸ್ವೇದ ಬಿಂದುಗಳನ್ನು ಆರಿಸಿ ಮೈ ತಂಪು ಮಾಡುತ್ತಿದೆ. ಮನಸ್ಸಿನಲ್ಲಿ ವಿಚಾರಗಳ ಅಲೆಗಳೆದ್ದು ಒಂದು ಬಗೆಯ ಅಪೂರ್ವವಾದ ಸಮಾಧಾನ ಬರುತ್ತಿದೆ. ಕೆಲವು ಮಾರು ದೂರದಲ್ಲಿ ರಸ್ತೆಯ ಅಂಚಿನ ಕಟ್ಟೆಯ ಮೇಲೆ ಕುಳಿತ ಒಂದು ಹದಿನಾರು ಹದಿನೇಳು ವಯಸ್ಸಿನ ಪೇಪರು ತಲುಪಿಸುವ ಹುಡುಗಿ ತನ್ನ ಸಂಜೆಯ ಡೆಲಿವರಿಯ ಪೇಪರುಗಳನ್ನು ಬಿಚ್ಚಿ ಬೇರೆ ಬೇರೆ ಗುಪ್ಪೆಗಳನ್ನಾಗಿ ವಿಂಗಡಿಸುತ್ತಾ ಕುಳಿತಿದ್ದಾಳೆ. ಆಕೆಯ ಹೊಸ ಪ್ರಾಯದ ದಪ್ಪ ಮೊಲೆಗಳು ಬ್ಲೌಸಿನ ಮರೆಯಲ್ಲಿ ಮೇಲಕ್ಕೆ ಕೆಳಕ್ಕೆ ಕುಲುಕುತ್ತಿವೆ. ಜೀನ್ನೊಂದನ್ನು ನಡುಮಾತ್ರ ಮುಚ್ಚುವಂತೆ ಕತ್ತರಿಸಿ ಹಾಕಿಕೊಂಡು ತೊಡೆಗಳ ವಿಸ್ತಾರವನ್ನು ಮೆರೆಸುತ್ತಿದ್ದಾಳೆ. ಮನಸ್ಸಿನಲ್ಲಿ ಕಾಮದ ಅಲೆಯೊಂದು ಸುಳಿದು ಹೋಗುತ್ತದೆ.</p>
		<p><em>ಆಗ ಸಾವನ್ನು ಗೆಲ್ಲಲು ಜೀವ ಪಡೆದಿರುವ ಅಪೂರ್ವ ಶಕ್ತಿಯೇ ಕಾಮ ಎಂಬ ಸತ್ಯದ ಅರಿವಾಗುತ್ತದೆ.</em> ಈ ಕಾಮದ ನವಿರು ನನ್ನ ಮೈಯಲ್ಲಿ ಮೂಡಿದಾಗ ನನಗೆ ಇನ್ನು ಸಾವಿನ ಭಯವಿಲ್ಲ ಎಂದು ವಿಶ್ವಾಸ ಮೂಡುತ್ತದೆ. ಹಾಗೆಯೇ ಆಲೋಚನೆಯ ತರಂಗಗಳಲ್ಲಿ ತೇಲುತ್ತಾ ಮನೆಯನ್ನು ಸೇರಿಕೊಳ್ಳುತ್ತೇನೆ.</p>
		<p class="quote-author">
			'ರಂಗ' (ಡಾ। ಹೆಚ್. ವಿ. ರಂಗಾಚಾರ್)<br />(ನ್ಯೂಟೌನ್, ಪೆನ್ಸಿಲ್ವೇನಿಯಾ)
		</p>
	</section>
	<section class="level1 numbered" epub:type="chapter" role="doc-chapter" id="id-031">
		<h1 class="level1-title" epub:type="title">ಮಲೆನಾಡಿನಲ್ಲಿ ದೀಪಾವಳಿ</h1>
		<p><em>ಮಲೆನಾಡಿನ ದೀಪಾವಳಿಯ ವೈಶಿಷ್ಟ್ಯ ಇರುವುದು "ಅಂಟಿಕೆ-ಪಂಟಿಕೆ" ಸಂಪ್ರದಾಯದಲ್ಲಿ. ದೀಪಾವಳಿಯ ಸಂದೇಶವನ್ನು ಮನೆಮನೆಗೂ ಮುಟ್ಟಿಸುವ ಈ ಸಂಪ್ರದಾಯ ಸುಸಂಸ್ಕೃತಿಯ ಒಂದು ಸುಂದರ ಕುರುಹಾಗಿದೆ.</em></p>
		<p>ಪ್ರತಿವರ್ಷ ಬರುವ ದೀಪಾವಳಿ ಹಬ್ಬ ಮಲೆನಾಡು ಪ್ರಾಂತ್ಯದ ತೀರ್ಥಹಳ್ಳಿ ತಾಲ್ಲೂಕಿನ ರೈತರ ಜೀವನದಲ್ಲಿ ವಿಶಿಷ್ಟ ಸ್ಥಾನ ಪಡೆದಿದೆ. ಅಕ್ಟೋಬರ್ ಅಥವಾ ನವಂಬರ್ ತಿಂಗಳಲ್ಲಿ ಬರುವ ಈ ಹಬ್ಬ ಮಲೆನಾಡಿನ ರೈತರಿಗೆ ಬಹು ಸಂಭ್ರಮದ ಹಬ್ಬ, ಹಬ್ಬ ಬರುವ ಕಾಲವೂ ಪ್ರಶಸ್ತವಾದುದು. ತಮ್ಮ ಇಡೀ ವರ್ಷದ ಶ್ರಮ ಫಲದಾಯಕವಾಗುವ ಚಿಹ್ನೆಗಳನ್ನು ಈ ಸಮಯದಲ್ಲಿ ರೈತರು ತಮ್ಮ ಸುತ್ತಣ ಪ್ರಕೃತಿಯಲ್ಲಿ ಕಾಣುತ್ತಾರೆ. ಮಳೆಗಾಲದ ಸತತವಾದ ಮಳೆಯಲ್ಲಿ ಮಿಂದು ಸ್ಚಚ್ಛವಾದ ಕಾಡು ಮೇಡುಗಳು ಶುಭ್ರ ಹಸಿರನ್ನುಟ್ಟು ನಗುತ್ತಿರುತ್ತವೆ. ನೀಲಾಕಾಶದಲ್ಲಿ ಮಾಗಿಯ ಆಗಮನದ ಮುನ್ಸೂಚನೆಯ ಪ್ರತೀಕಗಳಂತೆ ಹಿಂಜಿದ ಅರಳೆಯನ್ನು ಹೋಲುವ ಮೋಡಗಳು ತೇಲಾಡುತ್ತ ಆಹ್ಲಾದಗೊಳಿಸುತ್ತವೆ. ಹೊಂಬಣ್ಣದ ತೆನೆಗಳನ್ನು ಗಾಳಿಗೆ ತೂಗಿ ತೆರೆ ಎಬ್ಬಿಸುವ ಗದ್ದೆಗಳು, ಬದುವಿನಲ್ಲಿ ಹರಿಯುವ ನೀರಿನ ನಿನಾದಕ್ಕೆ ಪುಳಕಗೊಂಡಂತೆ ಭಾಸವಾಗುತ್ತದೆ. ಗಗನದಲ್ಲಿ ತಲೆ ಆಡಿಸುವ ಕೊನೆ ಹೊತ್ತ ಅಡಿಕೆ ಮರಗಳು ತಮ್ಮ ಹಸಿರು-ಹಳದಿಯ ಕಾಯಿಗಳನ್ನು ಪ್ರದರ್ಶಿಸಿ ರೈತರಲ್ಲಿ ಆರ್ಥಿಕ ಲಾಭದ ಭರವಸೆ ಮೂಡಿಸುತ್ತವೆ.</p>
		<p>ಕೊಯ್ಲಾದ ಅಡಿಕೆ ಕಾಯಿಗಳನ್ನು ಸುಲಿದು, "ಸುಲಿಬೇಳೆ"ಯನ್ನು ಬೃಹದಾಕಾರದ ಒಲೆಗಳಲ್ಲಿ ಹೂಡಿರುವ ಹಂಡೆಗಳಲ್ಲಿ ಬಣ್ಣದ ಚೊಗರಿನೊಂದಿಗೆ ಬೆರಸಿ ಬೇಯಿಸಿ, ಬೆಂದ ಅಡಿಕೆಯನ್ನು ಮನೆಯ ಮುಂದಿನ ಎತ್ತರದ ಚಪ್ಪರಗಳಲ್ಲಿ ತಟ್ಟಿಗಳ ಮೇಲೆ ಹರಡಿ, ಬಿಸಿಲಿನಲ್ಲಿ ಒಣಗಿಸಿ ಬಣ್ಣದ ಅಡಿಕೆ ತಯಾರಿಸುವುದು ಮಲೆನಾಡಿನ ಪದ್ಧತಿ. ಬೆಳಗಿನ ಚಳಿಯಲ್ಲಿ ಅಡಿಕೆ ಒಲೆಯ ಮುಂದೆ ಬೆಂಕಿ ಕಾಯಿಸಲು ಅರ್ಧ ಚಕ್ರಾಕಾರವಾಗಿ ಕೂತು ಕಾಫಿ ಹೀರುತ್ತಾ ಹರಟೆ ಹೊಡೆಯುವುದರ ಮಜ ಅನುಭವಿಸಿದವರಿಗೇ ಗೊತ್ತು. ಇದು ದೀಪಾವಳಿ ಸಮಯದಲ್ಲಿ ಇನ್ನೂ ಹೆಚ್ಚು ಸಂತೋಷದಾಯಕವಾಗಿರುತ್ತದೆ.</p>
		<p>ದೀಪಾವಳಿ ಇನ್ನೂ ಒಂದು ವಾರ ಇದೆ ಎನ್ನುವಾಗಲೆ ಹಬ್ಬದ ಸಿದ್ಧತೆಗಳು ನಡೆಯುತ್ತಿರುತ್ತವೆ. ಹುಡುಗ ಹುಡುಗಿಯರಿಗೆ ಕಾಡಿನಲ್ಲಿ ಅಲೆದಾಡಿ ಉಗಣೆಕಾಯಿ ಕಿತ್ತು ತರುವುದೆಂದರೆ ಎಲ್ಲಿಲ್ಲದ ಉತ್ಸಾಹ. ಉಗಣೆಕಾಯಿಗಳೆಂದರೆ ಒಂದು ಜಾತಿಯ ಬಳ್ಳಿಯಲ್ಲಿ ಬಿಡುವ ಹವಳದ ಗಾತ್ರದ ಹಳದಿ-ಕೆಂಪು ಹಣ್ಣುಗಳು. ಗೋವುಗಳ ಕೊರಳಿನ ಶೃಂಗಾರಕ್ಕೆ ಈ ಹಣ್ಣುಗಳನ್ನು ಜೋಡಿಸಿ ಸರ ಮಾಡುತ್ತಾರೆ. ಅದಕ್ಕಾಗಿ ಬುಟ್ಟಿಗಟ್ಟಲೆ ಹಣ್ಣುಗಳನ್ನು ಮಕ್ಕಳು ಆಯ್ದು ತರುತ್ತಾರೆ. ಇದೇ ರೀತಿಯಲ್ಲಿ ಚೆಂಡು ಹೂವನ್ನು ಕೊಯ್ದು ರಾಶಿ ಹಾಕುತ್ತಾರೆ. ರಾತ್ರಿ ಎಲ್ಲರೂ ಸೇರಿ ಹರಟೆ ಹೊಡೆಯುತ್ತಾ, ಹಾಸ್ಯ ಮಾಡುತ್ತ ಅಥವಾ ಹಾಡು ಹೇಳುತ್ತ ಕೆಲವರು ಉಗಣೆಕಾಯಿ ಸರಗಳನ್ನು ಮತ್ತೆ ಕೆಲವರು ಚೆಂಡುಹೂವಿನ ಹಾರಗಳನ್ನು ತಯಾರಿಸುತ್ತಾರೆ. ಹಬ್ಬದ ದಿನ, ಅಕ್ಕಿಹಿಟ್ಟಿನಲ್ಲಿ ಅರಿಸಿನ ಕಲಸಿ ಮಾಡಿದ "ಚಪ್ಪೆರೊಟ್ಟಿ", ಬಾಳೆಹಣ್ಣು, ಮಾವಿನ ಎಲೆ ಮುಂತಾದುವುಗಳನ್ನು ಸೇರಿಸಿ ಕಟ್ಟಿ ಈ ಉಗಣೆ ಸರಗಳ ಮಧ್ಯೆ ಪದಕಗಳಂತೆ ನೇತುಹಾಕುತ್ತಾರೆ. ಹುಂಬತನಕ್ಕೆ ಹೆಸರಾದ ಹೋರಿಗಳ ಕೊರಳಿಗೆ ಕಟ್ಟುವ ಹಾರಗಳಲ್ಲಿ ಹಣ ಕಟ್ಟುವುದೂ ಉಂಟು.</p>
		<p>ಗೋಡೆಗಳಿಗೆ ಸುಣ್ಣ ಬಳಿದು, ಅಂಗಳದಿಂದ ಹಿಡಿದು ಅಟ್ಟದವರೆಗೆ ಗುಡಿಸಿ ಸಾರಿಸಿ ಸ್ವಚ್ಛಮಾಡಿ ಎಲ್ಲೆಲ್ಲಿ ಸಾಧ್ಯವೋ ಅಲ್ಲೆಲ್ಲ ಕಡೆದ ಅಕ್ಕಿಯ ಹಿಟ್ಟಿನಿಂದ ನಾನಾತರಹದ ರಂಗೋಲೆ ಹಾಕಿ ಮನೆಯನ್ನು ಹಬ್ಬಕ್ಕೆ ಸಿದ್ಧಗೊಳಿಸುತ್ತಾರೆ. ಹಬ್ಬದ ದಿನ ಬೆಳಗಿನ ಜಾವದಲ್ಲಿ ನಡೆಯುವ "ಭೂರಿಸ್ನಾನ"ಕ್ಕಾಗಿ ಬಚ್ಚಲುಮನೆಯನ್ನು ವಿಶಿಷ್ಟವಾಗಿ ಅಲಂಕರಿಸುತ್ತಾರೆ. ಸ್ನಾನದ ನೀರಿನ ಹಂಡೆಯನ್ನು ಬೆಳಗಿ ತೊಳೆದು, ಹೂವಿನ ಹಾರದಿಂದ ಅಲಂಕಾರಮಾಡಿ, ಒಲೆಯನ್ನು ಸಾರಿಸಿ ರಂಗೋಲೆಯಿಟ್ಟು ಶೃಂಗರಿಸುತ್ತಾರೆ. ಹಬ್ಬದ ದಿನ ಎಲ್ಲರೂ ಕೋಳಿ ಕೂಗುವುದಕ್ಕೆ ಮುಂಚೆ ಎದ್ದು ಎಣ್ಣೆ ಒತ್ತಿಕೊಂಡು ಸ್ನಾನಮಾಡಿ ಮುಗಿಸುವ ಹೊತ್ತಿಗೆ ಮಧ್ಯಾಹ್ನ ಪೂಜೆಯ ಹೊತ್ತಾಗಿರುತ್ತದೆ. ಆ ಹೊತ್ತಿಗೆ ಎಲ್ಲರೂ ಹೊಸಬಟ್ಟೆ ಹಾಕಿಕೊಂಡು ಅಂಗಳದ ತುಳಸಿಕಟ್ಟೆಯ ಹತ್ತಿರ ಸೇರುತ್ತಾರೆ. ಮನೆಯ ಯಜಮಾನ ತುಳಸಿಯ ಮತ್ತು ಮನೆದೇವರ ಪೂಜೆ ಮಾಡಿದ ನಂತರ ಕೊಟ್ಟಿಗೆಯಲ್ಲಿ ದನಕರುಗಳ ಶೃಂಗಾರ ನಡೆಯುತ್ತದೆ.</p>
		<p>ದನಕರುಗಳ ಮೈ ತೊಳೆದು ಬಿಳಿಯ ಮತ್ತು ಕೆಂಪು ಬಣ್ಣದ ವರ್ತುಲಗಳನ್ನು ಅವುಗಳ ಮೈಮೇಲೆ ಠಸ್ಸೆ ಹೊಡೆದು, ಉಗಣೆಕಾಯಿ ಸರ ಮತ್ತು ಹೂಮಾಲೆಗಳನ್ನು ಕೊರಳಿಗೆ ಕಟ್ಟಿ ಶೃಂಗರಿಸುತ್ತಾರೆ. ಗಾಡಿಯ ಮತ್ತು ಹೂಟಿಯ ಎತ್ತುಗಳಿಗೆ, ಕರೆಯುವ <em>ಹಸು ಮತ್ತು ಎಮ್ಮೆಗಳಿಗೆ ಹೆಚ್ಚಿನ ಆಸಕ್ತಿವಹಿಸಿ ಅಲಂಕರಿಸಿ, ಕೋಡುಗಳಿಗೆ ಬಣ್ಣ ಬಳಿದು ಹೂವಿನ ಕುಚ್ಚು ಕಟ್ಟುತ್ತಾರೆ.</em> ಈ ಎಲ್ಲ ಸಂಭ್ರಮ ಮುಗಿದಮೇಲೆ ಜಾಗಟೆ ಬಾರಿಸಿ, ಶಂಖ ಊದಿ, ಬೆದರಿ ಕುಣಿದಾಡುತ್ತಿರುವ ದನಕರುಗಳನ್ನು ಕೊಟ್ಟಿಗೆ ಬಾಗಿಲು ತೆಗೆದು ಹೊರಗೆ ಓಡಿಸುತ್ತಾರೆ. ಹಾಗೆ ಅವು ಹೊರಬರುವುದನ್ನೇ ಕೋವಿ ಹಿಡಿದು ಕಾದಿರುವ ಕೆಲವರು ಗಾಳಿಯಲ್ಲಿ ಬೆದರುಗುಂಡು ಹಾರಿಸುತ್ತಾರೆ. ಮೊದಲೇ ಬೆದರಿದ ಜಾನುವಾರುಗಳು ಗುಂಡಿನ ಶಬ್ದಕ್ಕೆ ಹುಚ್ಚೆದ್ದು ಹಿಂಗಾಲೆತ್ತಿ ಜಾಡಿಸುತ್ತಾ ದಿಕ್ಕಾಪಾಲಾಗಿ ಓಡುತ್ತವೆ. ಅವುಗಳನ್ನು ಬೆನ್ನಟ್ಟಿಹೋಗಿ, ಮುಖ್ಯವಾಗಿ ಗಾಡಿಎತ್ತುಗಳನ್ನು, ಸಿಟ್ಟಿಗೆದ್ದ ಗೂಳಿಗಳನ್ನು ಅಡ್ಡಹಾಕಿ ಅವು ತಿವಿದು ಕೆಡಗುವ ಸಾಧ್ಯತೆಯನ್ನೂ ಲೆಕ್ಕಿಸದೆ, ಕೊರಳಿಗೆ ಕೈಹಾಕಿ ಉಗಣೆ ಸರಗಳನ್ನು ಕಿತ್ತುತರುವುದರ ಮೂಲಕ ತರುಣರು ಮತ್ತು ಹುಡುಗರು ತಮ್ಮ ಸಾಹಸ ಪ್ರದರ್ಶನ ಮಾಡುತ್ತಾರೆ.</p>
		<p>ಈ ಎಲ್ಲ ಸಾಹಸ ಮುಗಿಸಿಕೊಂಡು ಮನೆಗೆ ಬಂದಮೇಲೆ ಊಟದ ಸಿದ್ಧತೆ ನಡೆಯುತ್ತದೆ. ಮೊದಲು ಊಟದ ಮನೆಯಲ್ಲಿ ಮನೆತನದ ತೀರಿಕೊಂಡ ಹಿರಿಯರಿಗೆ ಎಡೆಕೊಟ್ಟು, ತಯಾರಿಸಿದ ಎಲ್ಲಾ ಭಕ್ಷ್ಯಗಳನ್ನು ಉಣಬಡಿಸಿ, ಧೂಪಹಾಕಿ ಪೂಜೆ ಮಾಡುತ್ತಾರೆ. ಈ ಪೂಜೆಯ ನಂತರ ಹಬ್ಬದ ಊಟ. ಊಟ ಮುಗಿದ ಮೇಲೆ ಕೆಲವು ಸಮಯ ಹರಟೆ, ಹಾಸ್ಯದಲ್ಲಿ ಕಳೆಯುತ್ತದೆ. "ಕೆರಕಲು ಕೊಡುವುದು" ಒಂದು ಹಾಸ್ಯ ಸಂಪ್ರದಾಯ. ಹೆಚ್ಚಾಗಿ ಭಾವ ಮೈದುನರ, ಅತ್ತಿಗೆ ನಾದಿನಿಯರ ನಡುವೆ ಈ ಹಾಸ್ಯದ ಹುಡುಗಾಟ ನಡೆಯುತ್ತದೆ. ಮೈದುನ ಕರೆದಾಗ ಭಾವ "ಆ" ಎಂದು ಉತ್ತರಿಸಿದರೆ, ಮೈದುನ "ಕೆರಕೊಳ್ಳಿ" ಎಂದು ಹೇಳಿ ಗೊಳ್ಳೆಂದು ನಗುತ್ತಾನೆ. ಕೆಲವು ಸಾರಿ ಮಕ್ಕಳು ತಮ್ಮ ತಂದೆ ಅಥವಾ ಚಿಕ್ಕಪ್ಪಂದಿರಿಗೆ "ಕೆರಕೊಳ್ಳಿ" ಎಂದು ಹೇಳಿ ಮಹತ್ ಕಾರ್ಯ ಸಾಧಿಸಿದವರಂತೆ ಹಿಗ್ಗುತ್ತಾರೆ.</p>
		<p>ಸಾಯಂಕಾಲ "ಮೇಣಿ ಪೂಜೆ" ಮಾಡುತ್ತಾರೆ. ಬೇಸಾಯದ ಸಲಕರಣೆಗಳನ್ನು ತೊಳೆದು, ಬಾಳೆಯ ಕಂಬ, ಮಾವಿನ ಎಲೆ ಮತ್ತು ಹೂವುಗಳಿಂದ ಅಲಂಕರಿಸಿದ ಮಂಟಪದಲ್ಲಿ ಇಟ್ಟು ಪೂಜಿಸಿ ಮಳೆ, ಬೆಳೆ ಸಂವೃದ್ಧಿಯಾಗಿ, ಗೋಸಂಪತ್ತು ಹೆಚ್ಚಿ, ಬಾಳು ಹರ್ಷದಾಯಕವಾಗುವಂತೆ ಹರಸಲು ದೇವರನ್ನು ಪ್ರಾರ್ಥಿಸುತ್ತಾರೆ. ಸೂರ್ಯ ಪಶ್ಚಿಮ ದಿಕ್ಕನ್ನು ಸೆರುತ್ತಿದ್ದಂತೆ ಜಮೀನಿನ ದೀಪಾಲಂಕಾರದ ಸಿದ್ಧತೆಗಳೂ ನಡೆಯುತ್ತವೆ. ಉದ್ದನೆಯ ಕೋಲುಗಳ ತುದಿಗೆ ಎಣ್ಣೆಬಟ್ಟೆ ಸುತ್ತಿ ಸಿದ್ಧಮಾಡಲಾಗುತ್ತದೆ. ಆನಂತರ ಉರಿಯುವ ಪಂಜುಗಳನ್ನು ಹಿಡಿದು, ಸಿದ್ಧಪಡಿಸಿದ ಕೋಲುಗಳನ್ನು ಹೊತ್ತು, ತಮ್ಮ ತಮ್ಮ ಜಮೀನುಗಳಲ್ಲಿ ಕೋಲು ನೆಟ್ಟು ದೀಪಹಚ್ಚಲು ಹೊರಡುತ್ತಾರೆ. ಬಲು ದೂರದ ಜಮೀನುಗಳಿಗೆ ಹೋಗಿ ದೀಪ ಹಚ್ಚುತ್ತಾರೆ. ಹೀಗೆ ದೀಪಾಲಂಕಾರ ಮಾಡಿದ ಮೇಲೆ ಅಲ್ಲಿಂದ ಮನೆಯವರಿಗೆ ಕೇಳುವಂತೆ "ದೀಪೋಳಿಗೆ ದೀೀಪ್ ದೀೀಪೋಳಿಗೆ" ಎಂದು ಕೂಗು ಹಾಕುತ್ತಾರೆ. ಸಾಯಂಕಾಲದ ಮಬ್ಬುಗತ್ತಲೆಯಲ್ಲಿ ಅವರು ಹಚ್ಚಿದ ದೀಪಗಳು ಮಿನುಗಿ, ಅವರ ಕೊರಳಿಂದ ಹೊರಬಿದ್ದ ಕೂಗುಗಳು ಗದ್ದೆ-ತೋಟಗಳಲ್ಲಿ, ಗುಡ್ಡಗಾಡುಗಳಲ್ಲಿ ಮಾರ್ದನಿಗೊಂಡು, ಮನೆಮನೆಯಿಂದಲೂ ಮಾರುತ್ತರ ಹೊರಟು, ಹಳ್ಳಿಯ ಜಗತ್ತು ದೀಪಾವಳಿ ಕೂಗಿನಿಂದ ಶಬ್ದಮಯವಾಗುತ್ತದೆ.</p>
		<p>ಮಲೆನಾಡಿನ ದೀಪಾವಳಿಯ ವೈಶಿಷ್ಟ್ಯ ಇರುವುದು "ಅಂಟಿಕೆ-ಪಂಟಿಕೆ" ಸಂಪ್ರದಾಯದಲ್ಲಿ. ದೀಪಾವಳಿಯ ಸಂದೇಶವನ್ನು ಮನೆಮನೆಗೂ ಮುಟ್ಟಿಸುವ ಈ ಸಂಪ್ರದಾಯ ಸುಸಂಸ್ಕೃತಿಯ ಒಂದು ಸುಂದರ ಕುರುಹಾಗಿದೆ. ದೀಪಾವಳಿಯ ರಾತ್ರಿ ಪ್ರತಿ ಮನೆಗೂ ಹೋಗಿ ದೇವರ ದೀಪ "ಅಂಟಿಸುವ" ಪದ್ಧತಿಯಿಂದಾಗಿ ಇದಕ್ಕೆ "ಅಂಟಿಕೆ-ಪಂಟಿಕೆ" ಎಂದು ಹೆಸರು ಬಂದಿದೆ. ಹಬ್ಬದ ರಾತ್ರಿ ಅಂಟಿಕೆ-ಪಂಟಿಕೆಯವರು ಊರ ದೇವಸ್ಥಾನದಲ್ಲಿ ಸೇರಿ ಪೂಜೆ ಮಾಡಿಸಿ, ದೇವರ ದೀಪದಿಂದ ತಮ್ಮ ದೀಪಧಾರಿ ಹಿಡಿಯುವ ದೀಪವನ್ನು"ಅಂಟಿಸಿ"ಕೊಳ್ಳುತ್ತಾರೆ. ಹೀಗೆ ಅಂಟಿಸಿಕೊಂಡ ದೀಪವನ್ನು ಹಿಡಿದು ಹೊರಡುವ ದೀಪಧಾರಿಯನ್ನು ಹಾಡು ಹೇಳುವವರು, ಎಣ್ಣೆಯ ಡಬ್ಬಿ ಹಿಡಿಯುವವರು ಹಾಗೂ ಸಾಮಾನು ಸರಂಜಾಮು ಹೊರುವವರು ಹಿಂಬಾಲಿಸುತ್ತಾರೆ. ತಮ್ಮ ಊರಲ್ಲದೆ ಸುತ್ತಮುತ್ತಲಿನ ಊರಿನ ಮನೆಗಳಿಗೆ ಹೋಗಿ ದೀಪದಾನ ಮಾಡುವುದು ಇವರ ಪದ್ಧತಿ.</p>
		<p>ಸದ್ದಿಲ್ಲದ ದಟ್ಟವಾದ ಕತ್ತಲೆಯಲ್ಲಿ ಕಾಡುದಾರಿಯಲ್ಲಿ ದೀಪಹಿಡಿದು ಬರುವ ಇವರು ಊರ ಹತ್ತಿರದ ಗದ್ದೆ ಬೇಲಿ ದಾಟುವಾಗ "ದೀೀಪೋಳಿಗೆ.. ದೇವರ ದೀೀಪೋಳಿಗೆ... ದೀಪ್ ದೀೀಪೋೀಳಿಗೆ" ಎಂದು ಉಚ್ಛ ಕಂಠದಿಂದ ಕೂಗುತ್ತಾರೆ. ಈ ಕೂಗು ಗಾಢ ನಿದ್ರೆಯಲ್ಲಿರುವ ಮನೆಯವರಿಗೆ ಕನಸಿನಲ್ಲಿ ಕೇಳಿಸಿದಂತಾಗಿ ಕಣ್ಣುಜ್ಜಿಕೊಳ್ಳುತ್ತ ಎದ್ದು ದೀಪ ಎದುರುಗೊಳ್ಳುವ ಸಿದ್ಧತೆ ಮಾಡಿಕೊಳ್ಳುತ್ತಾರೆ.</p>
		<p>ಮನೆಯ ಅಂಗಳಕ್ಕೆ ಬಂದ "ಅಂಟಿಕೆ-ಪಂಟಿಕೆ"ಯವರು ಮುಚ್ಚಿರುವ ಹೆಬ್ಬಾಗಿಲ ಮುಂದೆ ನಿಂತು ಹಾಡಲು ಪ್ರಾರಂಭಿಸುತ್ತಾರೆ:</p>
		<p>"ದೀಪೋಳಿಗೆನ್ನಿರೋ ದೀಪೋಳಿಗೆ</p>
		<p>ದೀಪೋಳಿಗೆನ್ನಿರೋ ದೀಪೋಳಿಗೆ</p>
		<p>ಬಾಗಿಲ ತೆಗಿರಮ್ಮ ಭಾಗ್ಯದ ಲಕ್ಷ್ಮಮ್ಮ</p>
		<p>ಜ್ಯೋತೀನ ಒಳಗೆ ಕರಕೊಳ್ಳಿ............."</p>
		<p>ಹೀಗೆ ಹಾಡು ಹೇಳುತ್ತಿರುವಾಗಲೇ ಮನೆಯ ಮುತ್ತೈದೆಯರು ಹೆಬ್ಬಾಗಿಲು ತೆಗೆದು ದೊಡ್ಡ ಹರಿವಾಣದಲ್ಲಿ ಅಕ್ಕಿರಾಶಿಯ ಮೇಲೆ ಹಣತೆ ಇಟ್ಟು, ತೆಂಗಿನಕಾಯಿ, ಹಣ್ಣು, ಹೂವು ಮುಂತಾದ ಪೂಜಾಸಾಮಗ್ರಿಗಳೊಂದಿಗೆ ದೇವರ ದೀಪವನ್ನು  ಎದುರುಗೊಂಡು ಹಣತೆಯ ದೀಪ ಹಚ್ಚಿಸಿಕೊಂಡು ಅಂಟಿಕೆ-ಪಂಟಿಕೆಯವರನ್ನು ಒಳಗೆ ಕರೆದುಕೊಂಡು ಬರುತ್ತಾರೆ. ದೇವರ ದೀಪದಿಂದ ಹಚ್ಚಿಸಿಕೊಂಡ ಹಣತೆಯನ್ನು ಮನೆಯ ದೇವರ ಕೋಣೆಗೆ ಕೊಂಡೊಯ್ದು ಇಡುತ್ತಾರೆ. ಮನೆಯ ಜಗಲಿಯ ಮೇಲೆ ಕುಳಿತ ಅಂಟಿಕೆ-ಪಂಟಿಕೆಯವರು ಹಾಡನ್ನು ಮುಂದುವರಿಸುತ್ತಾರೆ:</p>
		<p>"ಏ ಗಿಣಿ ಏ ಗಿಣಿಯೇ</p>
		<p>ಮುತ್ತಿನಾ ಪಂಜರದರಗಿಣಿಯೇ..."</p>
		<p>ಎಂದು ಪ್ರಾರಂಭಿಸಿ ಜಾನಪದ ಸಾಹಿತ್ಯ ಸೌರಭವನ್ನು ಸೂಸುವ ಅನೇಕ ಹಾಡುಗಳನ್ನು ಹಾಡುತ್ತಾರೆ. ಕೇಳುವವರ ಮನಸ್ಸಿನಲ್ಲಿ ಕತ್ತಲೆ ಕಳೆದು, ದ್ವೇಷ ಕಲ್ಮಷ ತೊಳೆದು, ದೇವಲೋಕದ ದೀಪ ಧರೆಗಿಳಿದು ಬಂದು ತಮ್ಮ ಹೃದಯದಲ್ಲಿ ಬೆಳಗಿದಂತೆ ಭಾಸವಾಗುತ್ತದೆ. ಹಾಡು ಮುಗಿದ ಮೇಲೆ ಮನೆಯವರು ಅಂಟಿಕೆ-ಪಂಟಿಕೆಯವರಿಗೆ ಉಪಹಾರ ಪಾನೀಯಗಳನ್ನಿತ್ತು, ದಿನಸಿ, ತೆಂಗಿನಕಾಯಿ, ಬೆಲ್ಲ ಮತ್ತು ಕೈಲಾದಷ್ಟು ಹಣಕೊಟ್ಟು ಬೀಳ್ಕೊಡುತ್ತಾರೆ. ಅವರು ಮುಂದಿನ ವರ್ಷ ಮತ್ತೆ ದೇವರ ದೀಪ ತರುತ್ತೇವೆ ಎಂದು ಹೇಳಿ ಹೋಗುತ್ತಾರೆ.</p>
		<p>ರಾತ್ರಿ ಹೊತ್ತಿನಲ್ಲಿ ಮಾತ್ರ ಅಂಟಿಕೆ-ಪಂಟಿಕೆಯವರ ಪ್ರಯಾಣ. ಬೆಳಕು ಬಿಡುತ್ತಿರುವಂತೆ ಯಾವ ಊರಿನಲ್ಲಿದ್ದರೆ ಆ ಊರಿನಲ್ಲಿ ತಂಗುತ್ತಾರೆ. ಆ ಊರಿನವರು ಇವರು ಇಳಿದುಕೊಳ್ಳುವುದಕ್ಕೆ, ವಿಶ್ರಾಂತಿ ಪಡೆಯುವುದಕ್ಕೆ. ಅನುಕೂಲ ಮಾಡಿಕೊಡುತ್ತಾರೆ. ಹೀಗೆ ಇವರು ನಲ್ಕೈದು ದಿನ ಅಲೆದಾಡಿ ಮನೆಮನೆಗೆ ಹೊಗಿ ದೀಪದಾನ ಮಾಡಿಬರುತ್ತಾರೆ.</p>
		<p>ಈ ಸಂಪ್ರದಾಯದ ಸಮಾಪ್ತಿ ಕೂಡ ಹೃದಯಸ್ಪರ್ಶಿಯಾಗಿದೆ. ಅಂಟಿಕೆ-ಪಂಟಿಕೆಯವರು ತಾವು ಹೋಗಿಬಂದ ಮನೆಗೆ ಒಬ್ಬೊಬ್ಬರಂತೆ ಆಹ್ವಾನಿಸಿ ಔತಣ ಏರ್ಪಡಿಸುತ್ತಾರೆ. ತಾವು ಸಂಗ್ರಹಿಸಿ ತಂದ ದಿನಸಿ ಪದಾರ್ಥಗಳನ್ನು ಉಪಯೊಗಿಸಿಕೊಂಡು "ಗುಡ್ಡದೌಂತ್ಲ"ವನ್ನು ನೀರಿನ ಅನುಕೂಲವಿರುವ ಗುಡ್ಡ ಪ್ರದೇಶದಲ್ಲೋ ಅಥವ ನದಿ ತೀರದಲ್ಲೋ ಎಲ್ಲ ಜನರೂ ಸೇರಿ ಅಡುಗೆ ಮಾಡಿ ಊಟ ಮಾಡುತ್ತಾರೆ. ಆ ದಿನ ಜನರು ತಮ್ಮ ವೈರ ವೈಮನಸ್ಸುಗಳನ್ನು ಮರೆತು ಒಂದಾಗುತ್ತಾರೆ. ಹಬ್ಬದೂಟವನ್ನುಂಡು, ಎಲ್ಲರೊಡನೆ ಮಾತುಕತೆಯಾಡಿ, ಹೃದಯದಲ್ಲಿ ಹರ್ಷ ತುಂಬಿಕೊಂಡು ಮನೆಗೆ ಮರಳುತ್ತಾರೆ. ಹೀಗೆ ಕಳೆದ ದೀಪಾವಳಿಯ ನೆನಪು ಮುಂದಿನ ಹಬ್ಬ ಬರುವವರೆಗೆ ಎಲ್ಲರ ಮನಸ್ಸಿನಲ್ಲೂ ಹಚ್ಚ ಹಸಿರಾಗಿರುತ್ತದೆ.</p>
		<p class="quote-author">
			ಪ್ರೊ। ವೈ. ಆರ್. ಮೋಹನ್<br />(ಟಸ್ಕಲೂಸ, ಅಲಬಾಮ)
		</p>
	</section>
	<section class="level1 numbered" epub:type="chapter" role="doc-chapter" id="id-032">
		<h1 class="level1-title" epub:type="title">ಕನ್ನಡದ ಮಕ್ಕಳಿಗಾಗಿ ಆಟಗಳು - ೧</h1>
		<p><em>ನೆನಪಿದೆಯೇ? ನಾವು ಚಿಕ್ಕವರಿದ್ದಾಗ ಮನೆಯ ಹಿರಿಯರು - ಅಜ್ಜ-ಅಜ್ಜಿ, ತಾಯಿ, ಅತ್ತೆ, ಅಕ್ಕಂದಿರು- ನಮ್ಮನ್ನು ರಮಿಸಲು, ಸಂತೋಷಪಡಿಸಲು, ಎಷ್ಟೊಂದು ಬಗೆಬಗೆಯ ಆಟಗಳನ್ನು ಹೇಳಿಕೊಟ್ಟಿದ್ದರು! ಮಾದರಿಗೆ ಒಂದೆರಡು...</em></p>
		<p>ತನ್ನೆದುರಿಗೆ ನಾಲ್ಕೈದು ತಾಯಿಯರಾಗಲೀ ತಾಯಿಯ ಪಾತ್ರವಹಿಸುವ ಬೇರೆಯವರಾಗಲೀ ತಮ್ಮ-ತಮ್ಮ ಮಕ್ಕಳೊಂದಿಗೆ ನೆಲದ ಮೇಲೆ ಕುಳಿತುಕೊಳ್ಳಬೇಕು. "ಈಗ ನಾವೆಲ್ಲಾ ಹಬ್ಬದ ಆಟ ಆಡೋಣ. ಅದಕ್ಕಾಗಿ ನಾನು ಹೇಳಿದ್ದನ್ನು ನೀವೆಲ್ಲಾ ಹೇಳುತ್ತಾ ಬರಬೇಕು" ಎಂದು ಹೇಳಿ ಮಗುವೊಂದರ ಕೈಯನ್ನು ತನ್ನ ಕೈಲಿ ತೆಗೆದುಕೊಂಡು, ಅದರ ಕಿರುಬೆರಳನ್ನು ಅಂಗೈ ಕಡೆಗೆ ಮಡಿಸುತ್ತಾ "ಹಬ್ಬ - ಹಬ್ಬ - ಎಂತಂತೆ" ನಂತರ ಅದರ ಪಕ್ಕದ ಬೆರಳನ್ನು ಮಡಿಸುತ್ತಾ "ಹಬ್ಬಕ್ಕೆ ಹಣವೇ ಇಲ್ಲಾ ಎಂತಂತೆ" ಎಂದು ಹೇಳಬೇಕು. ನಂತರ ಪಕ್ಕದ ಬೆರಳು ಮಡಿಸುತ್ತಾ "ಸಾಲ ಮಾಡು ಅಂತಂತೆ" ಎಂದು ಹೇಳಬೇಕು. ನಂತರ ಅದರ ಪಕ್ಕದ ಬೆಟ್ಟನ್ನು ಮಡಿಸುತ್ತಾ "ಸಾಲಕ್ಕೆ ಹೊಣೆ ಯಾರೂ ಅಂತಂತೆ" ಎಂದು ಹೇಳಿ ನಂತರ ಮಗುವಿನ ಕೈಯನ್ನು ಮುಷ್ಠಿಯಾಗಿಸಿ ಹೆಬ್ಬೆಟ್ಟನ್ನು ನಿಲುವಾಗಿ ನಿಲ್ಲಿಸಿ "ನಾನಿದೀನಿ ಮೋಟನಾಯ್ಕ - ನಾನಿದೀನಿ ಮೋಟನಾಯ್ಕ" ಎಂದು ಆಡಿಸಬೇಕು.</p>
		<p>ನಂತರ ಮುಂದುವರೆದು ಹೇಳಬೇಕು "ಹಣ ಸಾಲಾ ಮಾಡಿ ಹಬ್ಬಕ್ಕೆ ಸಾಮಾನೆಲ್ಲಾ ತಂದು ಮನೆನೆಲ್ಲಾ ಸಾರಿಸಿ, ಗುಡಿಸಿ, ಕೆಮ್ಮಣ್ಣು ತೊಡೆದು, ರಂಗೋಲಿ ಹಾಕಿ, ಬಾಳೆಕಂಬ ತೋರಣ ಬಾಗಲಿಗೆ ಕಟ್ಟಿ ದೊಡ್ಡದಾಗಿ ಹಬ್ಬದ ಅಡಿಗೆ ಮಾಡಿ ಬೀದಿಯವರನ್ನೆಲ್ಲಾ ಊಟಕ್ಕೆ ಕರೆಯಹೋಗಿ (ಇಲ್ಲಿ ತಾಯಿ ಮತ್ತೊಂದು ಮಗುವಿನ ಕೈಯನ್ನು ತೆಗೆದುಕೊಂಡು ಅದರ ಹೆಬ್ಬೆಟ್ಟು ಮಡಿಸುತ್ತಾ) 'ಹೆಬ್ಬೆಟ್ಟು ಹಿರಿಯಕ್ಕಾ ನಿಂಗೆ ಔತಣ' (ನಂತರ ಅದರ ಪಕ್ಕದ ಬೆಟ್ಟನ್ನು ಮಡಿಸುತ್ತಾ) 'ಮುಂಬೆಟ್ಟು ಮುಸಿಯಕ್ಕಾ ನಿಂಗೆ ಔತಣ' (ನಂತರ ಅದರ ಪಕ್ಕದ ಬೆಟ್ಟು ಮಡಿಸುತ್ತಾ) 'ನಡುಬೆಟ್ಟು ನಾಗಕ್ಕಾ ನಿಂಗೆ ಔತಣ' (ನಂತರ ಅದರ ಪಕ್ಕದ ಬೆಟ್ಟು ಮಡಿಸುತ್ತಾ) 'ಪಕ್ಕದ ಬೆಟ್ಟು ಪಾತಕ್ಕ ನಿಂಗೆ ಔತಣ' (ನಂತರ ಕಿರುಬೆರಳು ಮಡಿಸುತ್ತಾ) 'ಕಿರುಬೆರಳು ಕಿಟ್ಟಕ್ಕಾ ನಿಂಗೆ ಔತಣ' (ಎಂದು ಎಲ್ಲರನ್ನೂ ಊಟಕ್ಕೆ ಕರೆದು) ಬಾಳೆಲೆ ಹಾಕಿ ಬಡಿಸಿ" ನಮ್ಮ ಮನೆ ಮುದ್ದು ಕಂದಗಳಿಗೆಲ್ಲಾ ದೊಡ್ಡ ಬಾಳೆಲೆ ಹಾಕಿ ಮತ್ತೊಂದು ಮಗುವಿನ ಕೈಯನ್ನು ತನ್ನ ಕೈಲಿ ತೆಗೆದುಕೊಂಡು, ಬಡಿಸುವಂತೆ ಕಲೆಸಿ ತಿನ್ನಿಸುವಂತೆ ತಾಯಿಯು ನಟಿಸುತ್ತಾ ಹೋಗಬೇಕು. ಅನ್ನ ಹಾಕಿ, ತುಪ್ಪ ಬಡಿಸಿ, ಮೇಲೋಗರ ಹಾಕಿ, ಎಲ್ಲಾ ಕಲೆಸಿ ಈ ರೀತಿ ಮಕ್ಕಳನ್ನು ಕುರಿತು ಹೇಳುತ್ತಾ ಬರಬೇಕು: "ಈ ಚಿನ್ನಕ್ಕೊಂದು ತುತ್ತು - ಈ <em>ರನ್ನಕ್ಕೊಂದು ತುತ್ತು</em> - ಈ ಬಂಗಾರಕ್ಕೊಂದು ತುತ್ತು - ಈ ಮುದ್ದು ಪಾಪನಿಗೊಂದು ತುತ್ತು" ಎಂದು ಒಂದೊಂದು ಮಗುವಿಗೂ ತಿನ್ನಿಸುವಂತೆ ನಟಿಸಬೇಕು. ಆಮೇಲೆ ಪುನಃ ಬಡಿಸಿ - ಪಾಯಸ ತುಪ್ಪ ಹೋಳಿಗೆ ಹಾಕಿ ಕಲೆಸಿ - ಕಲೆಸಿ - ಕಲೆಸಿ - ಪುನಃ ಮೊದಲಿನಂತೆ "ಈ ಚಿನ್ನಕ್ಕೊಂದು ತುತ್ತು - ಈ ರನ್ನಕ್ಕೊಂದು ತುತ್ತು - ಈ ಬಂಗಾರಕ್ಕೊಂದು ತುತ್ತು - ಈ ಮುದ್ದು ಪಾಪನಿಗೊಂದು ತುತ್ತು" ಎಂದು ಹೇಳಿಕೊಂಡು ತಿನ್ನಿಸುವಂತೆ ನಟಿಸಬೇಕು. ಆಮೇಲೆ ಮಿಕ್ಕಿದ್ದೆಲ್ಲಾ ಬಳಿದು ಮಕ್ಕಳ ಬಾಯಿಗೆ ಹಾಕುವಂತೆ ನಟಿಸಬೇಕು. ಈಗ ತಾಯಿ ತಾನು ಹಿಡಿದಿರುವ ಮಗುವಿನ ಅಂಗೈನಿಂದ ತನ್ನೆರಡು ಬೆಟ್ಟುಗಳನ್ನು ಅದರ ಕಂಕುಳ ಕಡೆಗೆ ನಡೆಸುತ್ತಾ ಹೋಗಬೇಕು. "ಊಟ ಎಲ್ಲಾ ಆದ ಮೇಲೆ ಎಲೆ ಎತ್ತಿ ಮಡಿಸಿ ಎಲೆ ಬಿಸಾಡೋ ಹಿತ್ತಲ ಮನೆಗೆ ದಾರಿ ಯಾವುದೂ - ಯಾವುದೂ" ಅಂತ ಹೇಳಿಕೊಂಡು ತನ್ನ ಬೆಟ್ಟುಗಳಿಂದ ಅದರ ಕಂಕುಳನ್ನು ಸಮೀಪಿಸುತ್ತಾ "ಇದೇ - ಇದೇ" ಎಂದು ಹೇಳುತ್ತಾ ಅದರ ಕಂಕುಳಲ್ಲಿ ಕಚಗುಳಿ ಇಟ್ಟು ಎಲ್ಲರೂ ನಗುವಂತೆ ಮಾಡಬೇಕು.</p>
		<p class="quote-author">
			ಶ್ರೀಮತಿ ಮತ್ತು ಶ್ರೀ ಎ. ಎಸ್. ಕುಮಾರ್<br />(ವುಡ್‍ಬರಿ, ನ್ಯೂಜೆರ್ಸಿ)
		</p>
	</section>
	<section class="level1 numbered" epub:type="chapter" role="doc-chapter" id="id-033">
		<h1 class="level1-title" epub:type="title">ಹೀಗಾಯ್ತು ನೋಡಿ !</h1>
		<p><em>ನಾವು ಅಮೆರಿಕ ಸಮಾಜಕ್ಕೆ ಹೊಂದಿಕೊಳ್ಳುವುದರಲ್ಲೋ ಅಥವಾ ಅಮೆರಿಕನ್ನರು ಭಾರತೀಯರೊಡನೆ ಸಂಪರ್ಕ ಬೆಳಸಿಕೊಳ್ಳುವಾಗಲೋ, ವ್ಯವಹರಿಸುವಾಗಲೊ ಹಲಕೆಲವು ಅಭಾಸಗಳಾಗಬಹುದು, ಹಾಸ್ಯ ಪ್ರಸಂಗಗಳಿಗೆ ಎಡೆಮಾಡಿಕೊಡಬಹುದು. ಅಂತಹ ಕೆಲವು ಸಂಗತಿಗಳು ಇಲ್ಲಿವೆ ನೋಡಿ:</em></p>
		<section class="level2 numbered" role="doc-chapter" id="id-033.01">
			<h2 class="level2-title" epub:type="title">ಬನಾರಸ್ ಸೀರೆ</h2>
			<p>ನಾನು ನಮ್ಮ ವಿಶ್ವವಿದ್ಯಾನಿಲಯದ ಇಂಡಿಯಾ ಅಸೋಸಿಯೇಷನ್ ಅಧ್ಯಕ್ಷನಾಗಿದ್ದಾಗ ಹೀಗಾಯ್ತು ನೋಡಿ: ಅಂದು ಅಂತರ್ರಾಷ್ಟ್ರೀಯ ದಿನಾಚರಣೆ. ಪ್ರಪಂಚದ ನಾನಾ ದೇಶಗಳು ತಮ್ಮ ಸಂಸ್ಕೃತಿಯನ್ನು ಪ್ರತಿಬಿಂಬಿಸುವ ಒಂದೊಂದು ಕಾರ್ಯಕ್ರಮ ಪ್ರದರ್ಶಿಸಬೇಕಾಗಿತ್ತು. ನಾವು ಅಮೆರಿಕನ್ ಹುಡುಗಿಯರಿಗೆ ಭಾರತದ ನಾನಾ ಪ್ರಾಂತ್ಯಗಳ ಉಡುಪುಗಳನ್ನು ತೊಡಿಸಿ ಅವರನ್ನು ಒಬ್ಬೊಬ್ಬರನ್ನಾಗಿ ವೇದಿಕೆಯ ಮೇಲೆ ಬಿಟ್ಟು ಅವರ ಉಡುಗೆ ತೊಡುಗೆಗಳನ್ನು M.C ಪ್ರೇಕ್ಷಕರಿಗೆ ವಿವರಿಸುವಂತೆ ಏರ್ಪಾಡು ಮಾಡಿಕೊಂಡಿದ್ದೆವು. Communication Majorನ ಅಮೆರಿಕನ್ ವಿದ್ಯಾರ್ಥಿನಿಯೊಬ್ಬಳು ಅಂದಿನ  M.C. ಆಗಿದ್ದಳು. ಚಾಕಚಕ್ಯತೆಯಿಂದ ಹಾವಭಾವ ಪ್ರದರ್ಶಿಸಿ ಅರಳು ಹುರಿದಂತೆ ಮಾತನಾಡುತ್ತಿದ್ದಳು. ನಾನು ಅವಳಿಗೆ ನಮ್ಮ ಕಾರ್ಯಕ್ರಮದಲ್ಲಿ ಭಾಗವಹಿಸಿದ ಅಮೆರಿಕನ್ ಹುಡುಗಿಯರು ಪ್ರದರ್ಶಿಸುವ ಪ್ರಾಂತೀಯ ಉಡುಗೆ ತೊಡುಗೆಗಳ ವಿವರಗಳನ್ನು ಕಾರ್ಡುಗಳ ಮೇಲೆ ಟೈಪ್‍ಮಾಡಿ ಕೊಟ್ಟಿದ್ದೆ.</p>
			<p>ಮೊದಲು ಚೀನಿಯರ ಸರದಿ. ರಂಗುರಂಗಿನ ಬಟ್ಟೆಗಳನ್ನುಟ್ಟು, ಝಗಝಗಿಸುವ ಆಭರಣಗಳನ್ನು ತೊಟ್ಟು ಹುಡುಗ ಹುಡುಗಿಯರು ಚೀನಾದ ಇತಿಹಾಸಕ್ಕೆ ಸಂಬಂಧಿಸಿದ ಒಂದು ನೃತ್ಯ ಪ್ರದರ್ಶಿಸಿದರು. ಕಿವಿ ಗಡಚಿಕ್ಕುವಂತೆ ಕರತಾಡನ ಮಾಡಿ ಸಭೆ ಸಂತೊಷ ವ್ಯಕ್ತಪಡಿಸಿತು. ಎರಡನೆಯ ಕಾರ್ಯಕ್ರಮ ಇಂಡಿಯಾದ್ದು ಎಂದು M.C. ಸಭೆಗೆ ವಿವರಿಸಿದಾಗ ಮೊದಲನೆಯ ಸಾಲಿನಲ್ಲಿ ಕುಳಿತ ನಾನು ಎಲ್ಲಾ ಚೆನ್ನಾಗಿ ನಡೆಸಿಕೊಡುವಂತೆ ದೇವರನ್ನ ಮನಸ್ಸಿನಲ್ಲೇ ಪ್ರಾರ್ಥಿಸಿದೆ.</p>
			<p>ಗುಜರಾತ್, ಮಹಾರಾಷ್ಟ್ರ, ಬಂಗಾಲ, ತಮಿಳುನಾಡುಗಳ ಉಡುಗೆ ತೊಡುಗೆಗಳನ್ನು ತೊಟ್ಟ ಅಮೆರಿಕನ್ ಹುಡುಗಿಯರು ಒಬ್ಬಬ್ಬರಾಗಿ ಬಂದು ಪ್ರದರ್ಶನ ನೀಡಿದರು. M.C. ಮುಂದುವರಿದು ಭಾರತದ ಅತ್ಯಂತ ಜನಭರಿತ ಪ್ರಾಂತ್ಯವಾದ ಉತ್ತರ ಪ್ರದೇಶದ ಉಡುಪನ್ನು ಮೆಲಿಸಾ ಗಿಲ್‍ಮೋರ್ ಪ್ರದರ್ಶಿಸುವಳೆಂದು ಸಾರಿದಳು. ಕೆಲವು ನಿಮಿಷಗಳಾದರೂ ಮೆಲಿಸಾ ವೇದಿಕೆಯ ಮೇಲೆ ಬರಲೇ ಇಲ್ಲ. M.C. ಮತ್ತೆ ಜೋರಾಗಿ ಮೆಲಿಸಾಳ ಹೆಸರನ್ನು ಕರೆದಾಗ ಅವಳು ಅವಸರವಾಗಿ ಬಂದು ವೇದಿಕೆ ಹತ್ತಿ ಪ್ರದರ್ಶನ ಪ್ರಾರಂಭಿಸಿದಳು. ಅವಳನ್ನು ನೋಡಿದಾಕ್ಷಣವೆ ನನಗೆ ಬೆವರು ಕಿತ್ತುಬಂದು ಗಂಟಲೊಣಗಿತು. ಮೆಲಿಸಾ ಸೀರೆಯನ್ನೇ ಉಟ್ಟಿರಲಿಲ್ಲ! ಸೀರೆಯ ಒಳಗೆ ಧರಿಸುವ ಉಡುಪಿನಲ್ಲೇ ವೇದಿಕೆಯ ಮೇಲೆ ಬಂದುಬಿಟ್ಟಿದ್ದಾಳೆ! ಸದ್ಯ ಆಕೆ ರವಿಕೆ ತೊಟ್ಟಿದ್ದು ನಮ್ಮ ಪುಣ್ಯ! ವೇದಿಕೆಯ ಪ್ರಕಾಶಮಾನವಾದ ಬೆಳಕಿನಲ್ಲಿ ಪಾರದರ್ಶಕ ಲಂಗದ ಮೂಲಕ ಮೆಲಿಸಾಳ ಆಕರ್ಷಕ ಅರೆನಗ್ನ ಮೈಕಟ್ಟು ಪ್ರೇಕ್ಷಕರಿಗೆ ಹುಚ್ಚು ಹಿಡಿಸಿತು. ಶೀಟಿ ಹೊಡೆದು ಮತ್ತೆ ಮತ್ತೆ ಚಪ್ಪಾಳೆ ತಟ್ಟಿತು ರಸಿಕವೃಂದ. M.C. ಮಾತ್ರ ಯಾವ ಅಳುಕಿಲ್ಲದೆ ನಾನು ಕೊಟ್ಟ ಕಾರ್ಡಿನಿಂದ ವಿವರ ಓದುತ್ತಿದ್ದಳು... "ಇದು ಬನಾರಸ್‍ನಲ್ಲಿ ತಯಾರಾದ ಸೀರೆ, ಕೈಯಲ್ಲಿ ನೇಯ್ದಿದ್ದು. ಅಂಚಿಗೆ ಬಂಗಾರ ಮತ್ತು ಬೆಳ್ಳಿಯ ನವಿರಾದ ಎಳೆಗಳಿಂದ ಹೂವು ಮತ್ತು ಎಲೆಗಳ ಕುಸುರಿ ಕೆಲಸ ಮಾಡಿದ್ದಾರೆ... ಇತ್ಯಾದಿ, ಇತ್ಯಾದಿ." ವಿವರ ಓದಿದಂತೆಲ್ಲ modellingನಲ್ಲಿ ನುರಿತ ಮೆಲಿಸಾ ಮೇದಿಕೆಯ ಮೇಲೆ ಆಕರ್ಷಣೀಯವಾಗಿ ಓಡಾಡಿ ತನ್ನ ಮೈಕಟ್ಟನ್ನು ಪ್ರದರ್ಶನ ಮಾಡಿದಳು. ಹೆಚ್ಚಾಗಿ ವಿದ್ಯಾರ್ಥಿಗಳೇ ಸೇರಿದ್ದ ಸಭೆ ಶೀಟಿಯ ಮಳೆಗರೆಯಿತು.</p>
			<p>ಅನಾಹುತ ಆಗಿದ್ದು ಹೀಗೆ... ಗ್ರೀನ್‍ರೂಂನಲ್ಲಿ ಮೆಲಿಸಾಗೆ ಬಟ್ಟೆ ತೊಡಿಸುತ್ತಿದ್ದ  ಶ್ರಿಮತಿ ಭಟ್ಟಾಚಾರ್ಯ ಅವಳಿಗೆ ರವಿಕೆ, ಒಳಲಂಗ ಇತ್ಯಾದಿಗಳನ್ನು ತೊಡಿಸಿ ಇನ್ನೇನು ಸೀರೆ ಉಡಿಸಬೇಕು ಎನ್ನುವಷ್ಟರಲ್ಲಿ ಅವರಿಗೆ ತುರ್ತು ಟೆಲಿಫೋನ್ ಕರೆ ಬಂತು. ಅವರು ಮೆಲಿಸಾಗೆ "It looks all right, I have to go now but I will be right back" ಎಂದು ಹೇಳಿ ಹೋದರಂತೆ. ಫೋನ್ ಗ್ರೀನ್‍ರೂಂಮ್‍ನಿಂದ ದೂರವಾಗಿದ್ದು ಅವರು ಮಾತನಾಡಿ ಬರುವಷ್ಟರಲ್ಲೇ ಮೆಲಿಸಾಗೆ ಕರೆಬಂದು ಅವಳು ತನ್ನ ವೇಷಭೂಷಣ ಪೂರ್ತಿಗೊಂಡಿದೆಯೆಂದು ಭಾವಿಸಿ ವೇದಿಕೆಯನ್ನು ಹತ್ತಿಯೇ ಬಿಟ್ಟಿದ್ದಳು! ನಾನು ಇಂಗು ತಿಂದವನಂತೆ ಮುಖ ಮಾಡಿಕೊಂಡಿದ್ದರೂ ನನ್ನ ಅಮೆರಿಕನ್ ಸ್ನೇಹಿತರು ಪ್ರದರ್ಶನ ಬಹಳ ಆಕರ್ಷಣೀಯವಾಗಿತ್ತೆಂದು ನನ್ನನ್ನು ಅಭಿನಂದಿಸಿದರು!</p>
		</section>
		<section class="level2 numbered" role="doc-chapter" id="id-033.02">
			<h2 class="level2-title" epub:type="title">"It's goo..."</h2>
			<p>ನನ್ನ ಸ್ನೇಹಿತರ ಮಗ ಆಗತಾನೆ ವಿಶ್ವವಿದ್ಯಾನಿಲಯ ಸೇರಿದ್ದ. ಹೊಸ ಪರಿಸರ. ಮಧ್ಯಾಹ್ನದ ಉಪಹಾರಕ್ಕೆಂದು ಪರಿಚಿತರೊಂದಿಗೆ ಕೆಫೆಟೇರಿಯಾಕ್ಕೆ ಹೋದ. ಕೈಯಲ್ಲಿ ಟ್ರೇ ಹಿಡಿದು ಸಾಲಿನಲ್ಲಿ ಮುಂದುವರಿದು ಆಹಾರ ಪದಾರ್ಥಗಳ ಮುಂದೆ ಹೊಗಿ ನಿಂತ. ಅಕ್ಕಿ ರವೆಯಿಂದ ಮಾಡಿದಂತಿದ್ದ ಸಣ್ಣ ಚೌಕಗಳಾಗಿ ಕತ್ತರಿಸಿಟ್ಟ ಒಂದು ತಿನಿಸು ಅವನ ಗಮನ ಸೆಳೆಯಿತು. ಸಮವಸ್ತ್ರ, ಟೋಪಿ, ಕೈಚೀಲ ಧರಿಸಿ ಬಡಿಸಲು ಸಿದ್ಧನಾಗಿ ನಿಂತಿದ್ದ ದೈತ್ಯಾಕಾರದ ಕರಿಯ ವೇಟರ್‍ನನ್ನು ಕುರಿತು ಆ ತಿನಿಸನ್ನು ಬೆರಳಿನಿಂದ ತೋರಿಸುತ್ತಾ "What is it?" ಎಂದು ಕೇಳಿದ. ಆ ದೈತ್ಯ ಬಗ್ಗಿ ಇವನ ಕಡೆ ನೋಡುತ್ತಾ ಮೊಳಗುವ ಧ್ವನಿಯಿಂದ "It's goo if yalie con bre"" ಎಂದನಂತೆ. ಇವನಿಗೆ ಏನೆಂದು ತಿಳಿಯದೆ ಪಕ್ಕದ ಪರಿಚಯದವರನ್ನು ನೋಡಿದ. ಅವರು ಮುಗುಳ್ನಕ್ಕು ಸುಮ್ಮನಾದರು. ಇವನಿಗೆ ಅದನ್ನು ಏನೇನು ಹಾಕಿ ತಯಾರಿಸಿದ್ದಾರೊ ಎಂದು ಭಯವಾಗಿ ಒಂದಿಷ್ಟು ಬ್ರೆಡ್, ಹಣ್ಣು ಇತ್ಯಾದಿ ತೆಗೆದುಕೊಂಡು ಹಣಕೊಟ್ಟು ಆಚೆ ಹೊಗಿ ಒಂದು ಟೇಬಲ್ ಮೇಲೆ ಎಲ್ಲಾ ಇಟ್ಟುಕೊಂಡು ಕುಳಿತ. ಪರಿಚಯದವರು ಬಂದು ಸೇರಿಕೊಂಡಮೇಲೆ ಆ ಕರಿಯ ವೇಟರ್ ಹೇಳಿದ್ದೇನು ಎಂದು ಕೇಳಿದ. ಕೆಲವು ವರ್ಷಗಳಿಂದ ಇಲ್ಲಿದ್ದು ದಕ್ಷಿಣ ಪ್ರಾಂತ್ಯದ ಕರಿಯರ ಇಂಗ್ಲಿಷ್ ಪರಿಚಯವಿದ್ದ ಅವರು ನಗುತ್ತಾ ಆ ವೇಟರ್ ಹೇಳಿದ್ದು ಇಷ್ಟೆ: ""It is good if you like corn bread" ಎಂದು ತಿಳಿಸಿದಾಗ ಇವನು ಹೊಟ್ಟೆ ಹುಣ್ಣಗುವಷ್ಟು ನಕ್ಕ.</p>
			<p>Amtrak ನಲ್ಲಿ ಆದದ್ದು</p>
			<p>ನಾನು ಮಾಂಸಾಹಾರಿಯಾದರೂ ಈ ದೇಶಕ್ಕೆ ಬಂದ ಹೊಸದರಲ್ಲಿ Beef ತಿನ್ನಲು ಒಂದು ರೀತಿಯ ಮುಜಗರವಾಗುತ್ತಿತ್ತು. ಒಂದೆರಡು ಬಾರಿ ರುಚಿ ನೋಡಿದ್ದರೂ ಆದಷ್ಟು ಮಟ್ಟಿಗೆ ಅದನ್ನು ತಿನ್ನುತ್ತಿರಲಿಲ್ಲ. ಒಮ್ಮೆ ಚಿಕಾಗೋಗೆ Amtrakನಲ್ಲಿ ಪ್ರಯಾಣ ಮಾಡುತ್ತಿದ್ದೆ. ನಡುರಾತ್ರಿಯ ಹೊತ್ತಿಗೆ ಹಸಿವಾಗಲು ಪ್ರಾರಂಭವಾಯಿತು. Dining Carಗೆ ಹೋದೆ. ಹೆಚ್ಚಿಗೆ ಜನರು ಇರಲಿಲ್ಲ. ತೂಗು ಹಾಕಿದ್ದ ತಿನಿಸುಪಟ್ಟಿಯನ್ನು ಬಹಳ ಹೊತ್ತು ವೀಕ್ಷಿಸಿದೆ. ಹಾಗೆ ನಾನು ನೋಡುತ್ತಿದ್ದುದನ್ನು ವೆಯ್‍ಟ್ರೆಸ್ ಕುತೂಹಲದಿಂದ ಗಮನಿಸುತ್ತಿದ್ದಳು. ಆ ಹೊತ್ತಿನಲ್ಲಿ ಹೆಚ್ಚಿನ ತಿನಿಸುಗಳಾವುವೂ ಇರಲಿಲ್ಲ. ಇದ್ದದ್ದು Hotdog ಮತ್ತು Hamburger ಮಾತ್ರ. ತುಂಬಾ ಹಸಿವಾಗಿದ್ದರಿಂದ ವಿಧಿಇಲ್ಲದೆ Hamburger ಬೇಕೆಂದು ಕೇಳಿದೆ. ಆಗ ತುಂಬು ತಾರುಣ್ಯದಿಂದ ಕಂಗೊಳಿಸುತ್ತಿದ್ದ ಆಕೆಯ ಕಣ್ಣುಗಳು ಮಿಂಚಿದವು. ತುಂಟನಗೆಯೊಂದು ತುಟಿಗಳಲ್ಲಿ ಸುಳಿದು ಮಾಯವಾಯಿತು. ನನ್ನ ಕಣ್ಣುಗಳನ್ನು ನೇರವಾಗಿ ನೋಡಿ "What? eating the holy cow!" ಎಂದಳು. ಮೊದಲೆ ಏನೋ ಪಾಪವೆಸಗುತ್ತಿದ್ದೇನೆ ಎನ್ನುವ ಭಾವನೆಯ ಗುಂಗಿನಲ್ಲಿದ್ದ ನನ್ನ ಮನಸ್ಸಿಗೆ ಆಘಾತ ಉಂಟಾಯಿತು. ನಾನು ಸ್ವಲ್ಪ ಸುಧಾರಿಸಿಕೊಂಡಮೇಲೆ ಅವಳ ಸಂಭಾಷಣೆ ಮುಂದುವರಿಸಿದಳು. ಅವಳಿಗೆ ಕೆಲವರು ಇಂಡಿಯಾದವರು ಗೊತ್ತಂತೆ. ನಾನು ತಿನಿಸುಪಟ್ಟಿಯನ್ನು ಸುದೀರ್ಘವಾಗಿ ಪರಿಶೀಲಿಸುತ್ತಿದ್ದಾಗ ನನ್ನ ಮನಸ್ಸಿನ ತಳಮಳ ಅವಳಿಗೆ ಅರ್ಥವಾಯಿತಂತೆ. ಕಣ್ಣುಗಳಲ್ಲಿ ಸ್ನೇಹವನ್ನು ಸೂಸುತ್ತಾ ಮೊತ್ತೊಮ್ಮೆ ಮೋಹಕ ನಗೆಬೀರಿ "Don't worry, all the holy ones are in India" ಎನ್ನುತ್ತಾ ಆಹಾರದ ತಟ್ಟೆಯನ್ನು ನನ್ನ ಕೈಲಿಟ್ಟು  "Enjoy your food" ಎಂದಳು.</p>
		</section>
		<section class="level2 numbered" role="doc-chapter" id="id-033.03">
			<h2 class="level2-title" epub:type="title">Parking Problem</h2>
			<p>ಒಂದು ಭಾನುವಾರ University Loungeನಲ್ಲಿ ನಾವು ಕೆಲವರು ಮಾತನಾಡುತ್ತಾ ಕುಳಿತಿದ್ದೆವು. Churchಗೆ ಹೋಗಿಬಂದ ಕೆಲವು ಅಮೆರಿಕನ್ನರು ಅಲ್ಲಿಗೆ ಬಂದರು. ಒಬ್ಬ ನಡುವಯಸ್ಸು ಮೀರಿದ ಮಹಿಳೆ ನಮ್ಮನ್ನು ನೋಡಿ ಬಳಿಗೆ ಬಂದು ""May I join you?" ಎಂದಳು. ನಾವು ಸಮ್ಮತಿಸಿದಮೇಲೆ ಅವಳು ಕುಳಿತುಕೊಳ್ಳುತ್ತಾ "Where are y'll from?" ಎಂದಳು. ನಾವು ಇಂಡಿಯಾದವರು ಎಂದು ತಿಳಿಸಿದಮೇಲೆ ಅವಳು ""I guessed so" ಎಂದು ಹೇಳಿ "Are y'all saved?" ಎಂದು ಕೇಳಿದಳು. ನಾವು ಇಲ್ಲವೆಂದು ತಲೆಯಾಡಿಸಿದಮೇಲೆ ಅವಳು "Oh! you poor souls" ಎಂದು ಹೇಳಿ ತಾನು ಚರ್ಚಿನಲ್ಲಿ ಇಂಡಿಯಾದ ಬಗ್ಗೆ ಕೇಳಿದ್ದ ಬಡತನ, ಹಸಿವು, ರೋಗರುಜಿನಗಳ ಸುದ್ದಿಗಳನ್ನು ಹೇಳತೊಡಗಿ ನಮ್ಮನ್ನು ತಮ್ಮ ಚರ್ಚಿಗೆ ಬರಬೇಕೆಂದು ಆಹ್ವಾನಿಸಿದಳು. ಮಾತಿನ ಮಧ್ಯೆ ಸಂಕಟ ಸೂಚಿಸುತ್ತಾ  ಭಾರತದಲ್ಲಿ ನೀವೆಲ್ಲ ಹೇಗೆ ಜೀವಿಸುತ್ತಿದ್ದಿರಿ? ಕಾಡಿನಲ್ಲಿ ನಿಮಗೆ ಮನೆಗಳಿದ್ದವೇ? ಎಂದೆಲ್ಲ ವಿಚಾರಿಸತೊಡಗಿದಳು. ನಮ್ಮ ದಿಲೀಪ ವಿನೋದಪ್ರಿಯ. ನಮ್ಮ ಕಡೆ ಕಣ್ಣು ಮಿಟುಕಿಸಿ ಆಕೆಯೊಡನೆ ಸಂಭಾಷಣೆ ಮುಂದುವರಿಸಿದ:</p>
			<p>"Mam, we didn't have houses"</p>
			<p>"Where did you live"</p>
			<p>"We lived in jungle"</p>
			<p>"Oh! how fascinating! How did you get around in jungle?"</p>
			<p>"We rode our elephants"</p>
			<p>"Did you go to school?"</p>
			<p>"Yes, we did. And we had parking problem too!"</p>
			<p>"How come?"</p>
			<p>"When all students drive their elephants to school it is hard to find parking place!"</p>
			<p>ನಾವೆಲ್ಲ ನಕ್ಕೆವು. ಆ ಮಹಿಳೆ ಆಶ್ಚರ್ಯದಿಂದ ನಮ್ಮನ್ನು ನೋಡಿದಾಗ ನಾವು ಅವಳಿಗೆ ನಿಜ ಸ್ಥಿತಿಯನ್ನು ಹೇಳಿ ಭಾರತದ ಬಗ್ಗೆ ತಿಳುವಳಿಕೆ ನೀಡಿದೆವು.</p>
		</section>
		<section class="level2 numbered" role="doc-chapter" id="id-033.04">
			<h2 class="level2-title" epub:type="title">Hot Dog</h2>
			<p>ಈ ಸಂಗತಿ ನನ್ನ ಮಿತ್ರರೊಬ್ಬರು ಹೇಳಿದ್ದು: ಅವರ ಅಯ್ಯಂಗಾರ್ ಸ್ನೇಹಿತರೊಬ್ಬರು ಅಮೆರಿಕನ್ ಸಮಾಜಕ್ಕೆ ಬೇಗ ಹೊಂದಿಕೊಳ್ಳುವ ಪ್ರಯತ್ನದಲ್ಲಿ ಕ್ರಮೇಣ ಆಮ್ಲೆಟ್, ಫ್ರೈಡ್‍ಚಿಕನ್ ಮುಂತಾದವುಗಳ ರುಚಿ ಬೆಳಸಿಕೊಂಡರಂತೆ. ಒಂದು ಬಾರಿ ಇವರೆಲ್ಲ ಸೇರಿ ಫುಟ್‍ಬಾಲ್ ಪಂದ್ಯ ನೋಡಲು ಹೋಗಿದ್ದಾಗ ಮಧ್ಯಂತರದಲ್ಲಿ ಏನಾದರೂ ತಿಂದುಬರೊಣವೆಂದು ಹೊರಗೆ ಧಾವಿಸಿದರು. ತಿಂಡಿ ಅಂಗಡಿಯ ಮುಂದೆ ನಿಂತಿದ್ದ ಜನರ ಸಾಲಿನಲ್ಲಿ ಇವರೂ ಸೇರಿಕೊಂಡರು. ಅಲ್ಲಿ ಮಾರುತ್ತಿದ್ದುದು Hotdogs. ತಮ್ಮ ಸ್ನೇಹಿತರು Hotdogs ತೆಗೆದುಕೊಂಡಿದ್ದು ನೋಡಿ ಅಯ್ಯಂಗಾರ್ ತಮಗೂ ಒಂದು ಬೇಕೆಂದು ಅಂಗಡಿಯವನಿಗೆ ತಿಳಿಸಿದರು. ಅಂಗಡಿಯವನು ನೀಡಿದ Hotdog ಕೈಲಿ ತೆಗೆದುಕೊಂಡು ನೋಡಿದಮೇಲೆ ಅವರ ಮನಸ್ಸಿಗೆ ಏನನ್ನಿಸಿತೋ, ಅಳುಕುತ್ತಾ ಅಂಗಡಿಯವನನ್ನು ಕುರಿತು "Don't you have any other part of dog?" ಎಂದು ಕೇಳಿದರಂತೆ. ಅಂಗಡಿಯವನಿಗೆ ಏನೂ ಅರ್ಥವಾಗದೆ "What now? Run it by me again" ಎನ್ನುತ್ತಿರುವಂತೆ ಪಕ್ಕದಲ್ಲಿದ್ದ ಸ್ನೇಹಿತ "He doesn't want it, he wants a coke" ಎಂದು ಹೇಳಿ ಅವರನ್ನು ಆ ಸಂದಿಗ್ಧ ಪರಿಸ್ಥಿತಿಯಿಂದ ಪಾರುಮಾಡಿದನಂತೆ.</p>
		</section>
		<section class="level2 numbered" role="doc-chapter" id="id-033.05">
			<h2 class="level2-title" epub:type="title">ಹೆಸರಿನ ವೈಖರಿ</h2>
			<p>ಅಮೆರಿಕನ್ನರಿಗೆ ನಮ್ಮ ಹೆಸರುಗಳನ್ನಾಗಲಿ ನಮ್ಮ ಆಹಾರ ಪದಾರ್ಥಗಳ ಹೆಸರುಗಳನ್ನಾಗಲಿ ಹೇಳುವುದು, ಜ್ಞಾಪಕವಿಟ್ಟುಕೊಳ್ಳುವುದು ಕಷ್ಟದ ಕೆಲಸ. ಒಮ್ಮೆ ಒಂದು ಪಾರ್ಟಿಯಲ್ಲಿ ಒಬ್ಬ ಅಮೆರಿಕನ್ ಎಲ್ಲರನ್ನೂ ಪರಿಚಯ ಮಾಡಿಕೊಳ್ಳುತ್ತಾ ತನಗೆ ಕೆಲವು ಭಾರತೀಯರು ಗೊತ್ತೆಂದೂ, ಅವರೆಲ್ಲ ತುಂಬಾ ಒಳ್ಳೆಯವರೆಂದೂ ಹೇಳಿದ. ಆಮೇಲೆ ಸ್ವಲ್ಪ ಹೊತ್ತು ತಲೆ ಕೆರೆದುಕೊಂದು "Do you know one she can't swim?" ಎಂದು ಎಲ್ಲರನ್ನು ಕೇಳತೊಡಗಿದ. ಎಲ್ಲರೂ ತಾವು ತಲೆ ಕೆರೆದುಕೊಂಡು ಯಾವ ಈಜು ಬಾರದವಳನ್ನು ಇವನು ಕೇಳುತ್ತಿದ್ದಾನಪ್ಪ ಎಂದುಕೊಂಡರು. ಆನಂತರ ಆ ವ್ಯಕ್ತಿ ಎಲ್ಲಿ ಕೆಲಸ ಮಾಡುತ್ತಿದ್ದಾರೆ, ಎಲ್ಲಿ ವಾಸ ಮಾಡುತ್ತಿದ್ದಾರೆ ಎಂದೆಲ್ಲ ತಿಳಿದಮೇಲೆ ಅವನು ಹೇಳುತ್ತಿರುವುದು "ಶ್ರೀಕಂಠಸ್ವಾಮಿ" ಎಂದು ಗೊತ್ತಾಗಿ ಪಾರ್ಟಿ ನಗೆಗಡಲಿನಲ್ಲಿ ಮುಳುಗಿತು.</p>
			<p>ನಾವು ಒಮ್ಮೆ New Orleansಗೆ ಹೋಗಿದ್ದಾಗ ನಾವು ಇಳಿದುಕೊಂಡಿದ್ದ ಜಾಗದಲ್ಲಿ ಒಂದು ಅಮೆರಿಕನ್ ಕುಟುಂಬದ ಪರಿಚಯವಾಯಿತು. ಬೆಳಿಗ್ಗೆ ಉಪಹಾರ ಮಂದಿರದಲ್ಲಿ ಮತ್ತೆ ಅವರ ಭೇಟಿಯಾಗಿ ನಾವೆಲ್ಲ ಒಟ್ಟಿಗೆ ಉಪಹಾರ ಮಾಡಲು ಕುಳಿತೆವು. ಅದೂ ಇದೂ ಮಾತನಾಡುತ್ತಾ ನಾನು ಆ ಕುಟುಂಬದ ಯಜಮಾನನನ್ನು ಕುರಿತು "Have you eaten Indian food any time?" ಎಂದು ಕೇಳಿದಾಗ ಆತ "Yes, I have eaten some of those napkins and they are delicious!" ಎಂದ. ನನಗೆ ಅರ್ಥವಾಗದೆ ನನ್ನ ಪತ್ನಿಯ ಕಡೆ ನೋಡಿದೆ. ನಮ್ಮಲ್ಲೇ ಮಾತನಾಡಿಕೊಂಡು ಅವನು ಹೇಳುತ್ತಿರುವುದು ಚಪಾತಿಯೋ ಪರಾಟವೊ ಇರಬೇಕೆಂದು ಊಹಿಸಿಕೊಂಡೆವು!</p>
		</section>
		<section class="level2 numbered" role="doc-chapter" id="id-033.06">
			<h2 class="level2-title" epub:type="title">ಏನ್ ದೇಶ ಸಾರ್...</h2>
			<p>ಎಲ್ಲಾ ದೃಷ್ಟಿಯಿಂದಲೂ ಅಮೆರಿಕ ಒಂದು ಅತ್ಯಂತ ಕುತೂಹಲಕಾರಿಯಾದ, ಮನೊಹರವಾದ ದೇಶ. ಭಾರತದಲ್ಲಿ ಬೆಳೆದು ಸಾಮಾಜಿಕ ನಿರ್ಬಂಧಗಳ ಹೊರೆ, ಬಡವರ ಮತ್ತು ಸಿರಿವಂತರ ನಡುವಣ ತಾರತಮ್ಯ, ಅಂತಸ್ತು ಅಧಿಕಾರಗಳ ಗರ್ವ ಮುಂತಾದುವುಗಳನ್ನೆಲ್ಲ ಅನುಭವಿಸಿದವರಿಗೆ ಈ ದೇಶ ನೋಡಿ ಒಂದು ರೀತಿ ಹಾಯೆನಿಸುತ್ತದೆ. ಪ್ರವಾಸಿಗರಾಗಿ ಬಂದ ನನ್ನ ಸ್ನೇಹಿತರೊಬ್ಬರ ಉದ್ಗಾರದಲ್ಲಿ ಈ ಭಾವನೆ ವ್ಯಕ್ತವಾಗುತ್ತದೆ ನೋಡಿ: "ಏನ್ ಹೇಳ್ಬೇಕು ಸಾರ್ ಈ ದೇಶಕ್ಕೆ! ನಾ ಮೆಚ್ದೆ! ರಸ್ತೆಗಳೆಲ್ಲ ನಾಲ್ಗೆ ಹಾಕಿ ನೆಕ್ಕಿದಾಂಗೆ ಸ್ವಚ್ಛವಾಗಿ ಕಾಣ್ತವೆ! ಜನ ಓಡಾಡೊದೆ ಇಲ್ಲ. ಎಲ್ನೋಡಿದ್ರು ಕಾರು, ಕಾರು; ನೀವೇನೆ ಹೇಳಿ ಸಾರ್, ಈ ದೇಶದಲ್ಲಿ ಕಾರು, <em>ಫೋನು, ಫ್ರಿಜ್</em> ಇವಕ್ಕೆಲ್ಲ ಮಾನ ಮರ್ಯಾದೆನೆ ಇಲ್ಲ ನೋಡಿ."</p>
			<p class="quote-author">
				ವೈ. ಆರ್. ಮೋಹನ್<br />(ಟಸ್ಕಲೂಸ, ಅಲಬಾಮ)
			</p>
		</section>
	</section>
	<section class="level1 numbered" epub:type="chapter" role="doc-chapter" id="id-034">
		<h1 class="level1-title" epub:type="title">ಬೆಳೆಯುವ ಗುಣ ಮೊಳಕೆಯಲ್ಲಿ</h1>
		<p><em>ಚಿಕ್ಕವರಿದ್ದಾಗ ನಮಗೆ ದೊರೆತ ಸಂಸ್ಕಾರ ಬಾಳಿನುದ್ದಕ್ಕೂ ನಮ್ಮನ್ನು ನಡೆಸಿಕೊಂಡು ಹೋಗುವ ದೀವಟಿಗೆ!</em></p>
		<p>ಫಲವತ್ತಾದ ನೆಲದಲ್ಲಿ ಬಿತ್ತಿದ ಮೊಳಕೆಯೊಡೆದು ಸೊಗಸಾಗಿ ಬೆಳೆಯುತ್ತವೆ. ಮಕ್ಕಳ ಮನಸ್ಸಿನಲ್ಲಿ ಸಣ್ಣ ವಯಸ್ಸಿನಲ್ಲಿ ಹಚ್ಚಿದ ಭಾವನೆಗಳು ಅವರು ದೊಡ್ಡವರಾದಾಗ ಬಲಿತು ಸ್ಥಿರವಾಗಿ ನಿಲ್ಲುತ್ತದೆ. ಹಾಗಾಗಿ ಮಕ್ಕಳ ಮನಸ್ಸಿನಲ್ಲಿ ಯಾವ ರೀತಿಯ ಭಾವನೆಗಳನ್ನು ಹಚ್ಚಬೇಕೆಂಬುದನ್ನು ನಾವು ಬಹಳ ಆಳವಾಗಿ ಯೋಚಿಸಬೇಕು. ಮತ, ಧರ್ಮಗಳಿಗೆ ಸಂಬಂಧಿಸಿದ ಭಾವನೆಗಳು, ನೀತಿ, ನ್ಯಾಯ, ಕಾನೂನುಗಳಿಗೆ ವಿಧೇಯತೆ, ದೇಶಪ್ರೇಮ ಮುಂತಾದ ಸದ್ಭಾವನೆಗಳನ್ನು ಸಣ್ಣಂದಿನಲ್ಲಿಯೇ ಮಕ್ಕಳ ತಲೆಯಲ್ಲಿ ತುಂಬುವುದು ಜಗತ್ತಿನಲ್ಲಿ ಎಲ್ಲಕಡೆಗಳಲ್ಲೂ ಸರ್ವೆಸಾಮಾನ್ಯವಾದ ಸಂಪ್ರದಾಯ. ಆ ವಯಸ್ಸಿನಲ್ಲಿ ಸಂಕುಚಿತ ಮತ್ತು ಕಲುಷಿತ ಭಾವನೆಗಳ ಸೋಂಕು ಕೂಡಾ ಅವರ ಮನಸ್ಸಿಗೆ ತಾಗಬಾರದು. ಸಣ್ಣ ವಯಸ್ಸಿನಲ್ಲಿ ಮಕ್ಕಳು ತಮ್ಮ ಹೆತ್ತವರಿಂದ, ಪರಿಸರಗಳಿಂದ ಸಿಗುವ ವಿಚಾರಗಳನ್ನು ವಿಶ್ಲೇಷಣೆ ಮಾಡದೆ ತಲೆಯಲ್ಲಿ ತುಂಬಿಕೊಳ್ಳುತ್ತಾರೆ.</p>
		<p>ಸಮಗ್ರ ಉತ್ತರ ಅಮೇರಿಕದ ಕನ್ನಡಿಗರನ್ನೆಲ್ಲ ಈಗ ಅಮೆರಿಕನ್ನಡ ಹತ್ತಿರ ತಂದಿದೆ. ಈ ಕನ್ನಡಿಗರಿಗೆಲ್ಲ ಇರುವ ಸಂಬಂಧ ಕನ್ನಡ ಭಾಷೆ. ನಾವು ಸಣ್ಣವರಿರುವಾಗ ನಮ್ಮ ಹೆತ್ತವರ ಪ್ರೀತಿ, ವಾತ್ಸಲ್ಯಗಳು ನಮಗೆ ವ್ಯಕ್ತವಾದುದು ಈ ಭಾಷೆಯ ಮೂಲಕ. ನಮ್ಮ ಪರಿಸರವನ್ನು ನಾವು ಅರ್ಥಮಾಡಿಕೊಂಡುದು, ನಮ್ಮ ಹೃದಯಾಂತರಾಳದ ಭಾವನೆಗಳನ್ನು ವ್ಯಕ್ತಗೊಳಿಸುವುದು ಕನ್ನಡದ ಮೂಲಕ. ನಮ್ಮ ಒಡನಾಡಿಗಳೊಡನೆ, ಬಂಧುಮಿತ್ರರೊಡನೆ ನಾವು ಮಾತುಕತೆಯಾಡಿದುದು ಕನ್ನಡದಲ್ಲಿ. ಸಣ್ಣಂದಿನಲ್ಲಿ ಬೆಳೆದ ಕನ್ನಡದ ಮೇಲಿನ ಈ ಪ್ರೇಮ, ಇಂದು ನಾವು ದೂರದೇಶದಲ್ಲಿದ್ದರೂ, ಬೇರೆ ಪ್ರತ್ಯೇಕ ಪರಿಸರದಲ್ಲಿದ್ದರೂ ಹೊಗಲಾರದು. ಇಂದಿಗೂ ಕೆಲವೊಮ್ಮೆ ನಾನು ಕನ್ನಡದಲ್ಲಿ ಯೋಚಿಸಿ, ಕನ್ನಡದಲ್ಲಿ ಲೆಕ್ಕಹಾಕಿ ಕೂಡಿಸಿ ಕಳೆದು ಇಂಗ್ಲೀಷಿನಲ್ಲಿ ಬರೆಯುತ್ತೇನೆ. ಬೇರೆ ಕನ್ನಡಿಗರು ಹಾಗೆ ಮಾಡುವುದನ್ನು ನೋಡಿದ್ದೇನೆ. ಬೇರೆ ಭಾಷೆಗಳನ್ನು ಆಡುವವರು ಅವರವರ ಭಾಷೆಗಳಲ್ಲಿ ಹಾಗೆಯೇ ಮಾಡುತ್ತಾರೆ ಕೂಡಾ.</p>
		<p>ಸಣ್ಣವರಿರುವಾಗ ನಾವು ಕೇಳಿದ ಪೌರಾಣಿಕ ಕತೆಗಳು, ನಾವು ನೋಡಿದ ಸಾಂಸ್ಕೃತಿಕ ಕಾರ್ಯಕ್ರಮಗಳು, ಹಬ್ಬಗಳು ಮುಂತಾದುವುಗಳೆಲ್ಲ ನಮ್ಮ ಮೇಲೆ ತುಂಬಾ ಪ್ರಭಾವ ಬೀರಿರುವುದು ನಮಗೆ ತಿಳಿದೇ ಇದೆ. ನಾನು ಚಿಕ್ಕಂದಿನಲ್ಲಿ ಅಪ್ಪನಿಂದ ಕೇಳಿದ ಪೌರಾಣಿಕ ಕತೆಗಳಿಂದ ತುಂಬಾ ಪ್ರಭಾವಿತನಾಗಿದ್ದೇನೆ. ಕತೆ ಹೇಳಬೇಕೆಂದು ಅಪ್ಪನಿಗೆ ನಾನು ಎಷ್ಟು ತೊಂದರೆ ಕೊಟ್ಟಿರಬಹುದೆಂದು ನನ್ನ ಹತ್ತಿರ ಕತೆ ಕೇಳಲು ನನ್ನ ಮಗಳು ಒತ್ತಾಯಿಸುವಾಗ ನನಗೆ ಮನವರಿಕೆಯಾಗುತ್ತದೆ. ಒಂದು ಕತೆ ಮುಗಿದೊಡನೆ ಸಾಲದು, ಮತ್ತೊಂದು ಕತೆ ಬೇಕು. ಕತೆ ಹೇಳಲೂ ಅಭ್ಯಾಸ ಬೇಕು, ಅದಕ್ಕೆ ತಕ್ಕ ಮನೋಸ್ಥಿತಿ ಬೇಕು. ಮಗಳಿಗೆ ಕತೆ ಹೇಳಲು ಹೊರಟಾಗ ಈ ವಿಷಯ ನನಗೆ ಚೆನ್ನಾಗಿ ಮನದಟ್ಟಾಗಿದೆ. ಜೊತೆಗೇ ಅಪ್ಪನ ಕತೆ ಹೇಳುವ ಚಾತುರ್ಯ ನೆನಪಾಗುತ್ತದೆ. ಈಗ ಟಿ.ವಿ.ಯಲ್ಲಿ ಮನೋರಂಜಕವಾಗಿ, ಚಿತ್ರವತ್ತಾಗಿ ಕತೆ ಬರುತ್ತಿರುವಾಗ ಅಪ್ಪನ ನೀರಸದ ಕತೆ ಬೇಕು ಎಂದು ನನ್ನನ್ನು ಮಗಳು ಕೇಳುವುದೇ ಹೆಚ್ಚು ಎಂದೂ ಅನಿಸುತ್ತಿದೆ. ನನ್ನ ಅಪ್ಪನಿಂದ ನಾನು ಭಕ್ತ ಧ್ರುವನ ಕತೆ ಕೇಳಿದ ಮೇಲೆ ಧ್ರುವನ ಹಾಗೆ ನನಗೂ ದೇವರನ್ನು ನೋಡಬೇಕೆಂಬ ಆಸೆಯಾಗಿತ್ತು ಆಗ. ದೇವರನ್ನು ಕುರಿತು ಧ್ಯಾನ ಮಾಡುತ್ತಿದ್ದರೆ ದೇವರು ಖಂಡಿತ ಕಂಡೇ ಕಾಣುತ್ತಾನೆ ಅಂತ ಅಪ್ಪನಲ್ಲಿ ಖಾತ್ರಿ ಮಾಡಿಕೊಂಡು ಮರುದಿನ ನಮ್ಮ ಚಾವಡಿಯ ಗೋಡೆಯ ಮೇಲಿದ್ದ ಕೃಷ್ಣನ ಚಿತ್ರದ ಎದುರು ಕುಳಿತು ಧ್ಯಾನ ಮಾಡಿದ್ದೆ. ಆದರೆ ದೇವರು ಮಾತ್ರ ಬರಲಿಲ್ಲ. ಅಂದು ಅಪ್ಪ ವಿಶ್ವಾಮಿತ್ರ, ದೂರ್ವಾಸರಂತಹ ಜಡೆ ಕಟ್ಟಿಕೊಂಡ, ಗಡ್ಡ ಬೆಳೆಸಿದ ಋಷಿ, ಮುನಿಗಳ ವಿಷಯವನ್ನೂ ಜನಕ ಅಂಬರೀಷ ಮೊದಲಾದ ಸಂಸಾರಿಗಳಾದ ಭಕ್ತರ ಕತೆಯನ್ನೂ ಹೇಳುತ್ತಿರುವಾಗ, ಮುಂದೆ ನಾನು ಋಷಿ ಖಂಡಿತ ಆಗಲಿಕ್ಕಿಲ್ಲ, ಭಕ್ತನಾಗುತ್ತೇನೆ ಅಂತ ನಿಘಂಟು ಮಾಡಿದ್ದೆ! ವೈಜ್ಞಾನಿಕ ದೃಷ್ಟಿಯಲ್ಲಿ ನೋಡಿದರೆ, ದೇವರು ಇರುವನೆಂದು ಸಾಧಿಸುವುದು ಕಷ್ಟವಾದರೂ, ವಿಗ್ರಹಗಳ, ಚಿತ್ರಗಳ ಎದುರು ಕುಳಿತು ಪೂಜೆ ಅಥವಾ ಧ್ಯಾನ ಮಾಡುತ್ತಿರುವುದು ಹುಚ್ಚುತನವೆಂದು ಕಾಣಿಸಿಕೊಂಡರೂ, ದೇವರ ಧ್ಯಾನ ಮಾಡುವಾಗ, ದೇವರ ಚಿತ್ರದೆದುರು ಅಡ್ಡಬಿದ್ದು ನಮಸ್ಕರಿಸಿದಾಗ ಮನಸ್ಸಿಗೆ ಹೇಳಲಾರದ ಸಮಾಧಾನ, ಶಾಂತಿ ದೊರಕುತ್ತದೆ. ಹೀಗೆ ಸಮಾಧಾನ ಶಾಂತಿ ದೊರಕಲು ಕಾರಣ ನಮ್ಮ ಬಾಲ್ಯದಲ್ಲಿ ನಮಗೆ ದೇವರ ವಿಷಯವಾಗಿ ದೊರೆತ ವಿಚಾರಗಳು ಮತ್ತು ಶಿಕ್ಷಣ.</p>
		<p>ಗಿಡವಾಗಿ ಬಗ್ಗದ್ದು ಮರವಾಗಿ ಬಗ್ಗೀತೇ ಎಂಬ ಗಾದೆಯಿದೆ. ಸಣ್ಣವರಿರುವಾಗ ಒಳ್ಳೆಯ ಮಾತುಗಳಿಂದ ಮತ್ತು ಕೆಲವು ಸಲ ನಿಯಂತ್ರಿತ ಶಿಕ್ಷೆಗಳಿಂದ ಮಕ್ಕಳಿಗೆ ನೀತಿಪಾಠಗಳನ್ನು ಕಲಿಸಲು ಸಾಧ್ಯ. ಶಿಕ್ಷೆ ದೊರಕುವಾಗ ಕೊಡುವವರ ಮೇಲೆ ಅತಿಯಾದ ಕೋಪ ಬಂದರೂ, ಆ ಪಾಠ ಮಾತ್ರ ಸ್ಥಿರವಾಗಿ ಮನಸ್ಸಿನಲ್ಲಿ ಉಳಿಯುತ್ತದೆ. <em>ಪರರ ವಸ್ತುಗಳಿಗೆ ಆಶಿಸಬಾರದು</em> ಎನ್ನುವ ಪಾಠವನ್ನು ನನ್ನ ಅಮ್ಮ ನನಗೆ ಚೆನ್ನಾಗಿ ಕಲಿಸಿಬಿಟ್ಟಿದ್ದರು. ಮೂಡಂಬಿಕಾನದ ಶಿವ ಭಾವನ (ಅಮ್ಮನ ಅಣ್ಣನ ಮಗ) ಹತ್ತಿರ ಮಧ್ಯೆ ತೂತಿದ್ದ ಪಾವಾಣಿಗಳ ಗೊಂಚಲಿತ್ತು. ನಾನು ಮತ್ತು ಅಮ್ಮ ಯಾವುದೋ ಒಂದು ಸಮಾರಂಭಕ್ಕೆ ಅವರಲ್ಲಿಗೆ ಹೋಗಿದ್ದೆವು. ಮನೆಗೆ ಹಿಂತಿರುಗುವಾಗ ಭಾವಯ್ಯ ನನಗೆ ೫ ಪಾವಾಣಿಗಳನ್ನು ಗೊಂಚಲಿನಿಂದ ತೆಗೆದುಕೊಟ್ಟ. ನಾನದನ್ನು ನನ್ನ ಇಜಾರಿನ ಜೇಬಿನಲ್ಲಿ ಹಾಕಿಕೊಂಡೆ. ಅಮ್ಮನ ಹತ್ತಿರ ಮಾತ್ರ ಹೇಳಲಿಲ್ಲ. ಮನೆಗೆ ಬರುವಾಗ ದಾರಿಯಲ್ಲಿ ನಾನು ಕೈಯನ್ನು ಜೇಬಿನಲ್ಲಿಯೇ ಇಟ್ಟುಕೊಂಡು ಪಾವಾಣಿಗಳ ಝಣ ಝಣ ಶಬ್ದ ಕೇಳದಂತೆ ಜಾಗ್ರತೆ ವಹಿಸಿದ್ದೆ. ಒಮ್ಮೆ ಮಾತ್ರ ಕುತೂಹಲದಿಂದ ಒಂದು ಕಲ್ಲಿನ ಕೋಟೆಯ ಮೇಲೆ ಹತ್ತಿ ಕೆಳಗೆ ಹಾರುವಾಗ ಪಾವಾಣಿಗಳ ಮೇಲಿನ ನನ್ನ ಕೈಹಿಡಿತ ತಪ್ಪಿ ಝಣ ಝಣ ಸದ್ದಾಯಿತು. ಅದೇನೆಂದು ಅಮ್ಮ ಕೇಳಿದರು. ಏನೂ ಇಲ್ಲ ಅಂದೆ. ಹಾಗೆಲ್ಲ ಹೇಳಿದರೆ ನಡೆಯುತ್ತದೆಯೇ? ಅಮ್ಮ ನನ್ನ ಜೇಬಿಗೆ ಕೈಹಾಕಿ ನೋಡುವಾಗ ಗುಟ್ಟು ಗೊತ್ತಾಯಿತು. "ಯಾಕೆ ಹೇಳದೆ ಅದನ್ನು ತೆಗೆದುಕೊಂಡು ಬಂದೆ? ಇಷ್ಟು ಸಣ್ಣ ವಯಸ್ಸಿನಲ್ಲಿ ದುರ್ಬುದ್ಧಿ ಕಲಿಯುತ್ತೀಯಾ?" ಅಂತ ಕೈಯಲ್ಲಿದ್ದ ಛತ್ರಿಯಲ್ಲಿ ನನಗೆ ಬಾರಿಸಿದರು. ಗಾತ್ರದಲ್ಲಿ ನನ್ನ ಅಮ್ಮ ಸಣ್ಣ. ಆದರೆ ನನಗೆ ಹೊಡೆಯುವಾಗ ಅವರಿಗೆ ಎಲ್ಲಿಲ್ಲದ ಶಕ್ತಿ ಬರುತ್ತಿದೆ ಅಂತ ಆಗುತ್ತಿತ್ತು ನನಗೆ. ನನ್ನ ಪುಟ್ಟ ತಂಗಿಯನ್ನು ಎತ್ತಿಕೊಂಡು ಬರುತ್ತಿದ್ದ ಆಳು, "ಬೊಡ್ಚಿ ಅಕ್ಕ ಅಂಚ ನೋಪುಡ್ಚಿ. ಎಳ್ಯ ಬಾಲೆ ಅತ್ತೊ", (ಹೊಡಿಬೇಡಿ ಅಕ್ಕ, ಸಣ್ಣ ಮಗು ಅಲ್ಲವೋ) ಅಂತ ಹೇಳಿದರೂ ನನಗೆ ಛತ್ರಿಪೂಜೆ ಚೆನ್ನಾಗಿಯೇ ಆಯಿತು. ಆ ೫ ಪಾವಾಣಿಗಳನ್ನು ಮಾವನ ಮನೆಗೆ ಹಿಂತಿರುಗಿಸಲು ಆಳಿನ ಕೈಯಲ್ಲಿ ಕೊಟ್ಟರು ಅಮ್ಮ. ಪರರ ವಸ್ತುಗಳಿಗೆ ಆಶಿಸಬಾರದು ಎಂದು ನನಗೆ ಮರೆಯಲಾರದ ಪಾಠವಾಯಿತು ಅಂದು.</p>
		<p>ಮದುವೆಯ ಕುರಿತಾದ ವಿಚಾರಗಳನ್ನು ನಾವು ಸಣ್ಣವರಿರುವಾಗ ನಮ್ಮ ಹಿರಿಯರು ನಮ್ಮ ತಲೆಯಲ್ಲಿ ಚೆನ್ನಾಗಿಯೇ ಹಚ್ಚಿಬಿಟ್ಟಿದ್ದಾರೆ. ಸೀತಾರಾಮರು, ಲಕ್ಷ್ಮೀನಾರಾಯಣರು, ಶಿವಪಾರ್ವತಿಯರು, ಇವರೆಲ್ಲ ಅಮರ ದಂಪತಿಗಳು. ಒಂದೇ ಜನ್ಮದಲ್ಲಿ ಬೇರೆ ಮದುವೆಯಾಗುವ ಯೊಚನೆ ಬೇಡಿ. ಜನ್ಮ ಜನ್ಮ ಎತ್ತಿ ಬಂದರೂ ಗಂಡ ಹೆಂಡತಿ ಬೇರೆಯಾಗುವ ಸಂಬವವೇ ಇಲ್ಲ ನಮ್ಮ ಕತೆಗಳಲ್ಲಿ. ಇಂತಹ ಸಂಸ್ಕೃತಿಯಲ್ಲಿ ಬೆಳೆದ ಕಾರಣ, ಪಾಶ್ಚಿಮಾತ್ಯರಿಗೆ ಹೋಲಿಸಿದರೆ ಭಾರತದಲ್ಲಿ ವಿವಾಹ ವಿಚ್ಛೇದನಗಳು ಕಡಿಮೆ. ಮೊನ್ನೆ ರಾಮನವಮಿಯ ಸಂದರ್ಭದಲ್ಲಿ ಮೋಂಟ್ರಿಯಾಲಿನ ಕೆಲವು ತೆಲುಗು ಕುಟುಂಬಗಳ ಜನರು ಸೇರಿ ಸೀತಾಕಲ್ಯಾಣ ಆಚರಿಸುವಾಗ ನಾವೂ ಹೋಗಿದ್ದೆವು. ದಾಂಪತ್ಯ ಜಿವನದ ಮೇಲೆ ನಮಗಿರುವ ಗೌರವವನ್ನು ಈ ಆಚರಣೆ ಎತ್ತಿ ತೋರಿಸುತ್ತದೆ. ವರ್ಷವರ್ಷ ರಾಮನವಮಿ ಬರುತ್ತಿದೆ, ವರ್ಷವರ್ಷ ಸೀತಾರಾಮರಿಗೆ ವಿವಾಹ ನೆರವೇರಿಸಿ ಆ ಅಮರದಂಪತಿಗಳ ಆದರ್ಶದ ನೆರಳಿನಲ್ಲಿ ನಾವು ಬಾಳುತ್ತೇವೆ. ಸಮಾಜದ ಮಕ್ಕಳು ಈ ಸಮಾರಂಭದಲ್ಲಿ ಭಾಗವಹಿಸಿ ಇದರಿಂದ ಪ್ರಭಾವಿತರಾಗುತ್ತಾರೆ. ಮುಂದೆ ಗಂಡಹಿಂಡತಿಯರೊಳಗೆ ಏನಾದರೂ ಕಾರಣಕ್ಕೆ ಜಗಳವಾದರೆ ವಿವಾಹ ವಿಚ್ಛೇದನವು ಸಮಸ್ಯೆಯ ಒಂದು ಪರಿಹಾರ ಎನ್ನುವ ಯೋಚನೆ ಕೂಡಾ ಈ ಮಕ್ಕಳು ದೊಡ್ಡವರಾಗುವಾಗ ಸುಳಿಯಲಾರರು.</p>
		<p>ನನ್ನ ಹೆಂಡತಿ ಪಾರ್ವತಿಯ ಅಜ್ಜ (ಅಮ್ಮನ ಅಪ್ಪ) ಮತ್ತು ಅಜ್ಜಿ ಒಂದು ಸಲ ಜಗಳವಾಡಿದ ಕತೆಯನ್ನು ಅವಳು ಹೇಳುತ್ತಿದ್ದಳು. ಅಜ್ಜನಿಗೆ ಏನೋ ಅನಾರೋಗ್ಯದಿಂದಾಗಿ ಸುಮಾರು ದಿನಗಳವರೆಗೆ ನಿಯಮಿತ ಆಹಾರವನ್ನಷ್ಟೇ ಸೇವಿಸಬೇಕಿತ್ತು. ಅಜ್ಜಿ ಡಾಕ್ಟರರು ಹೇಳಿದ ನಿಯಮಗಳನ್ನು ಅಕ್ಷರಶಃ ಪಾಲಿಸುತ್ತಿದ್ದರು. ಆದರೆ ಅಜ್ಜನಿಗೆ ನಾಲಿಗೆಯ ಚಪಲ ಬಿಡಬೇಕಲ್ಲ. ಅಜ್ಜಿಯ ಹತ್ತಿರ ಆ ತಿಂಡಿ ಈ ತಿಂಡಿ ಎಲ್ಲ ಮಾಡಿಕೊಡು ಅಂತ ಹೇಳಿದರು. ಅಜ್ಜಿ ಮಾತ್ರ ಕೇಳಲಿಲ್ಲ. ಅಜ್ಜನಿಗೆ ಅಸಾಧ್ಯವಾದ ಕೋಪ ಬಂತು. "ನೀನು ಆ ನಾಯಿಗೂ ಏನೇನೋ ತಿನ್ನಲಿಕ್ಕೆ ಕೊಡುತ್ತೀ, ನನಗೆ ಮಾತ್ರ ಕೊಡುವುದಿಲ್ಲ ತಾನೇ. ನಿನ್ನ ಊಟವೇ ಬೇಡ ನನಗೆ" ಅಂತ ಕೋಪಿಸಿ ಹಾರಿದರು. ಮಹಾಜನ ಸಂಸ್ಕೃತ ಕಾಲೇಜಿನ ಪ್ರಿನ್ಸಿಪಾಲರಾಗಿದ್ದ ಅವರ ಕೊಪಕ್ಕೆ ವಿದ್ಯಾರ್ಥಿಗಳೆಲ್ಲ ಹೆದರುತ್ತಿದ್ದರೂ ಅಜ್ಜಿಯ ಬಳಿ ಆ ಆಟ ಎಲ್ಲ ನಡೆಯಬೇಕಲ್ಲ. ಅಜ್ಜಿ ಅದನ್ನು ಲಕ್ಷ್ಯಕ್ಕೆ ತಂದುಕೊಳ್ಳಲಿಲ್ಲ. ಅಜ್ಜಿ ಕೂಡ ಊಟ ಮಾಡಲಿಲ್ಲ. ಒಂದೆರಡು ಗಂಟೆ ಕಳೆಯುವಾಗ ಅಜ್ಜನ ಹೊಟ್ಟೆ ಜೋರಾಗಿ ತಾಳ ಹಾಕತೊಡಗಿತು. ಆದರೆ ಅಜ್ಜಿಯೇನೂ ರಾಜಿ ಮಾಡಿಕೊಡು ಬರುವ ಹಾಗೆ ತೋರಲಿಲ್ಲ. ಜಗಳದ ತಿರ್ಮಾನವಾಗಿ ಹೇಗೆ ಊಟ ಮಾಡೋಣ ಎಂದು ಅಜ್ಜ ಸಂದರ್ಭ ಕಾಯುತ್ತಿದ್ದರು. ಅಜ್ಜ ಅಜ್ಜಿಯರ ಜಗಳದಲ್ಲಿ ಅಷ್ಟು ಹೊತ್ತಿನವರೆಗೆ ನಾಯಿಗೂ ಊಟ ಸಿಕ್ಕಿರಲಿಲ್ಲ. ಅದು ಬೊಗಳಲು ಮೊದಲು ಮಾಡಿತು. ಆಗ ಅಜ್ಜಿಗೆ ಅದರ ನೆನಪಾಗಿ ಅದಕ್ಕಾದರೂ ಊಟ ಹಾಕೋಣ ಅಂತ ನಾಯಿಯನ್ನು "ದ್ಚೋ ದ್ಚೋ" ಎಂದು ಕರೆದರು. ಇದೇ ತಕ್ಕ ಸಮಯವೆಂದು ಅಜ್ಜ "ಓ" ಎನ್ನುತ್ತ ಒಳಗೆ ಬಂದು ತಟ್ಟೆಯನ್ನಿಟ್ಟುಕೊಂಡು ಊಟಕ್ಕೆ ಕುಳಿತೇಬಿಟ್ಟರು.. ಅಜ್ಜಿ ಮುಗುಳುನಗುತ್ತಾ ಅಜ್ಜನಿಗೆ ಉಣಬಡಿಸಿದರು. ಈಗಲೂ ನಾವು ಈ ಕತೆ ಹೇಳಿಕೊಂಡು ನಗುತ್ತೇವೆ. ಆದರೆ ಇಂತಹ ಅಜ್ಜ ಅಜ್ಜಿಯಂದಿರ, ಹೆತ್ತವರ ದಾಂಪತ್ಯ ಜೀವನದ ಆದರ್ಶದ ಪ್ರಭಾವ ನಮ್ಮ ಜೀವನದಲ್ಲಿ ಚೆನ್ನಾಗಿಯೇ ಇದೆ.</p>
		<p>ಜಗತ್ತಿನಲ್ಲಿ ಎಲ್ಲ ರೀತಿಯ ಜನರೂ ಇದ್ದಾರೆ. ಒಳ್ಳೆಯವರು, ಕೆಟ್ಟವರು, ಮೃದು ಸ್ವಭಾವದವರು, ಕಠಿಣ ಹೃದಯಿಗಳು, ಮಾಂಸಾಹಾರಿಗಳು, ಸಸ್ಯಾಹಾರಿಗಳು,  ಒಂದಲ್ಲ ಎರಡಲ್ಲ ಸಾವಿರಾರು ಭೇದಗಳು. ಅವರಲ್ಲಿ ನಾವು ಯಾರೊಡನೆ ಸಂಪರ್ಕ ಬೆಳಸಿಕೊಳ್ಳುತ್ತೇವೆ ಎಂಬುದು ನಮ್ಮ ಸಂಸ್ಕಾರದ ಮೇಲೆ ಹೊಂದಿಕೊಂಡಿದೆ. ಒಬ್ಬ ಗುರು ತನ್ನ ಶಿಷ್ಯನಿಗೆ ಹೇಳಿದ, "ಹೋಗು ಆ ಊರಿನಲ್ಲಿ ಯಾರಾದರೂ ಒಳ್ಳೆಯ ಜನರಿದ್ದಾರೆಯೋ ನೋಡಿ ಬಾ" ಎಂದು. ಶಿಷ್ಯ ಹೋಗಿಬಂದು ಹೇಳಿದ, "ಇಲ್ಲ ಗುರುಗಳೇ ಅಲ್ಲಿರುವವರೆಲ್ಲ ದುಷ್ಟರು, ಮೋಸಗಾರರು, ಹೆಂಡಕುಡುಕರು ಮತ್ತು ಪೋಲಿಗಳು. ಅಲ್ಲಿ ಸಜ್ಜನರೇ ಇಲ್ಲ." ಯಾವ ಊರಿಗೆ ಶಿಷ್ಯನನ್ನು ಕಳುಹಿಸಿದರೂ ಆ ಊರಿನಲ್ಲಿ ಸಜ್ಜನರೇ ಇಲ್ಲ ಎಂದು ಶಿಷ್ಯನ ಉತ್ತರ. ಆಗ ಗುರು ಹೇಳಿದ, "ಬಾ ನನ್ನ ಜೊತೆ. ನೀನು ನೋಡಿದ ಊರುಗಳಲ್ಲಿ ಪ್ರತಿಯೊಂದರಲ್ಲೂ ಸಜ್ಜನರನ್ನೂ ತೋರಿಸಿಕೊಡುತ್ತೇನೆ" ಎಂದು. ದೇವಸ್ಥಾನಗಳಲ್ಲಿ ಭಕ್ತರು, ಮನೆಗಳಲ್ಲಿ ಗೃಹಸ್ಥರು, ಮುತ್ತೈದೆಯರು, ಶಾಲೆಗಳಲ್ಲಿ ವಿದ್ಯಾರ್ಥಿಗಳು, ಶಿಕ್ಷಕರು ಹೀಗೆ ಗುರುವಿಗೆ ಎಲ್ಲಿ ಹೋದರೂ ಸಜ್ಜನರೇ ಕಾಣಸಿಕ್ಕರು. "ನಿನಗೆ ಸಿಕ್ಕದ ಸಜ್ಜನರು ನನಗೆ ಹೇಗೆ ಸಿಗುತ್ತಿದ್ದಾರೆ ಈಗ?" ಎಂದು ಗುರು ಶಿಷ್ಯನನ್ನು ಕೇಳಿದ. ಆಗ ಶಿಷ್ಯ ಹೇಳಿದ, "ನಾನು ಇಂತಹ ಸ್ಥಳಗಳಲ್ಲಿ ನೋಡಲಿಲ್ಲ. ಎಲ್ಲ ಊರುಗಳಲ್ಲಿಯೂ ನನ್ನನ್ನು ಮಾತನಾಡಿಸಬಂದವರು ನನ್ನನ್ನು ಹೆಂಡದಂಗಡಿಗಳಿಗೂ, ಜುಗಾರಿ ಆಟದ ಮನೆಗಳಿಗೂ ಒಯ್ದು ತೋರಿಸಿದರು. ಅಲ್ಲಿರುವವರೆಲ್ಲ ನೀಚರೇ." ನಮಗೆ ಹಿತವಾದ ನೆಲೆಗಳನ್ನು ಯಾವ ಊರಿಗೆ ಹೋದರೂ ನಮಗೆ ಸುಲಭವಾಗಿ ಕಂಡುಹಿಡಿಯಲು ಸಾಧ್ಯ ಮತ್ತು ಅದೇ ಕ್ರಮದ ಇತರರ ಒಡನಾಟವನ್ನು ಅನುಕೂಲಿಸಿಕೊಡುತ್ತದೆ.</p>
		<p>ಕೊನೆಗೆ ನವು ಯೊಚಿಸಬೇಕಾದುದಿಷ್ಟೇ. ಪರಿಸರಗಳ ಪ್ರಭಾವ ನಮಗೆ ಹಿತವಲ್ಲದ ರೀತಿಯಲ್ಲಿ ನಮ್ಮ ಮಕ್ಕಳ ಮೇಲೆ ಬಿದ್ದಾಗ ಸದ್ಭಾವನೆಗಳನ್ನು ಅವರ ತಲೆಗೆ ಹಚ್ಚುವ ಕಾರ್ಯ ನಾವು ಮಾಡಬೇಕು. ಇದಕ್ಕೆ ಅಗತ್ಯವಾದ ಅವಕಾಶಗಳನ್ನು ನಾವು ಕಲ್ಪಿಸಿಕೊಳ್ಳಬೇಕು.</p>
		<p class="quote-author">
			ಡಾ। ಬಿ. ರಾಮ ಭಟ್<br />(ಮಾಂಟ್ರಿಯಾಲ್, ಕೆನಡಾ)
		</p>
	</section>
	<section class="level1 numbered" epub:type="chapter" role="doc-chapter" id="id-035">
		<h1 class="level1-title" epub:type="title">ಮರಳಿ ಯತ್ನವ ಮಾಡದಿರು</h1>
		<p>ಇದ್ದಕ್ಕಿದ್ದಂತೆ ಅದೆಲ್ಲಿಂದಲೋ ಟೆನಿಸ್ ಕಲಿಯುವ ಗೀಳು ಕಮಲೆಯ ತಲೆಯನ್ನು ಹೊಕ್ಕಿಬಿಟ್ಟಿತ್ತು. ಕಾರಣವಿಷ್ಟೆ, ಕಮಲೆ ಬಹಳ ವರ್ಷಗಳಿಂದಲೂ Battle of the bulges ಯುದ್ಧವನ್ನು ವೀರಯೋಧರಂತೆ ಎದೆಗುಂದದೆ ಕಾದಿದ್ದಳು. ಚೇನ್ ಫಾಂಡ್ರಾ ರಿಚರ್ಡ್ ಸೆಮನ್ಸ್ ಎಲ್ಲರಿಗೂ ಶರಣು ಹೊಡೆದು, Pritkin diet Plan, weight watchers diet plan ಎಲ್ಲವನ್ನೂ ಎಷ್ಟೋ ಬಾರಿ ಕೈಗೊಂಡು, ಕೈಬಿಟ್ಟು ಈ ಯುದ್ಧದಲ್ಲಿ ಗೆಲ್ಲಲೂ ಆಗದೆ, ಸೋತೂ ಸೊಲದೆ ಹೆಣಗುತ್ತಿದ್ದಳು.</p>
		<p>"ನಾನು ಬರೀ ನೀರು ಕುಡಿದರೂ ಬೊಜ್ಜು ಬರುತ್ತಲ್ರೀ" ಎಂದು ಗಂಡ ವಾಸುವಿನೊಡನೆ ಹೇಳಿಕೊಂಡು ಗೋಳಾಡಿದ್ದಳು.</p>
		<p>"ಹೌದಲ್ಲೇ, ಪಾಪ" ಎಂದ ಕಪಟ ಮುನಿಯಂತೆ ಸಹಾನುಭೂತಿ ತೋರಿಸಿ ಒಳಗೊಳಗೆ ಕಳ್ಳನಗು ನಕ್ಕಿದ್ದ ವಾಸು.</p>
		<p>ಆದರೆ ವಾಸು ಮಾತ್ರ ಎಷ್ಟು ತಿಂದರೂ ಯಾವಾಗಲೂ ಹಂಚಿಕಡ್ಡಿಯಂತೆ ಒಣಗಿಕೊಂಡೇ ಇರುವುದನ್ನು ಕಂಡು ಕರುಬಿ "ಇದರ ಗುಟ್ಟೇನು?" ಎಂದು ಯೋಚಿಸಿದ್ದಳು ಕಮಲ.</p>
		<p>ಇಂದು ಇದ್ದಕ್ಕಿದ್ದಂತೆ ಎಷ್ಟೋ ಸಂಶೋಧನೆಯ ನಂತರ ಸತ್ಯವನ್ನು ಕಂಡುಹಿಡಿದ ವಿಜ್ಞಾನಿಯಂತೆ ಕಮಲೆಯು ಸತ್ಯವನ್ನು ಕಂಡುಹಿಡಿದುಬಿಟ್ಟಳು- ವಾಸು ತೆಳ್ಳಗಿರುವುದಕ್ಕೆ ಅವನು ಟೆನಿಸ್ ಆಡುವುದೇ ಕಾರಣವೆಂದು.</p>
		<p>ಈ ಸತ್ಯವನ್ನು ಮನಗಂಡ ತಕ್ಷಣ ತನಗೂ ಟೆನಿಸ್ ಹೇಳಿಕೊಡಬೇಕೆಂದು ವಾಸುವಿಗೆ ದುಂಬಾಲು ಬಿದ್ದಳು ಕಮಲ.</p>
		<p>ಮೊದಲಬಾರಿ ಈ ಸೂಚನೆಯನ್ನು ಕಮಲೆಯಿಂದ ಕೇಳಿದಾಗ ಬೆಚ್ಚಿಬಿದ್ದ ವಾಸು. "ಇದೆಲ್ಲಿ ನನ್ನ ವಿನಾಶಕಾಲಕ್ಕೆ ಇವಳಿಗೆ ವಿಪರೀತ ಬುದ್ಧಿ ಬಂತಪ್ಪಾ" ಎಂದು ಯೋಚಿಸಿದ. ಕಮಲೆ ಈ ನಿರ್ಧಾರಕ್ಕೆ ಬರಲು ತನ್ನ ಪೂರ್ವ ಜನ್ಮದ ಪ್ರಾರಬ್ಧವೇ ಕಾರಣವೆಂದು ಖಚಿತವಾಗಿ ನಂಬಿದ ವಾಸು.</p>
		<p>ಪೆಚ್ಚುಪೆಚ್ಚಾಗಿ ನಗುತ್ತಾ "ಹ್ಹಿ ಹ್ಹಿ ಹ್ಹಿ ನಿನಗ್ಯಾಕೆ ಟೆನಿಸ್? ನೀನು ಚೆನ್ನಾಗೇ ಇದ್ದೀ. ನಿನಗೆ ವ್ಯಾಯಾಮದ ಅಗತ್ಯವೇ ಇಲ್ಲ" ಎಂದು ಸುಳ್ಳು ಹೇಳಿ ತಪ್ಪಿಸಿಕೊಳ್ಳಲು ನೋಡಿದ. ಅದು ನಡೆಯದಾದಾಗ "ಟೆನಿಸ್ ಆಡಿದರೆ ಆರ್ಥರೈಟಿಸ್, ಟೆನಿಸ್‍ಎಲ್ಬೋ ಎಲ್ಲಾ ಬರುತ್ತೆ. ಅದರ ಬದಲು ಆರಾಮವಾಗಿ ಈಜುವುದು ಕಲಿ" ಎಂದ.</p>
		<p>"ನನಗೇ ಸರಿಯಾಗಿ ಟಿನಿಸ್ ಬರುವುದಿಲ್ಲ ನಿನಗೆ ಹೇಗೆ ಹೇಳಿಕೊಡಲಿ?"ಎಂದ.</p>
		<p>ಆದರೆ ಅದ್ಯಾವುದೂ ಕಮಲೆಯ ತಲೆಗೆ ಹತ್ತಲಿಲ್ಲ. ಅವಳು ಆಗಲೇ ಟೆನಿಸ್ ಆಡಿ ಮೈ ಕರಗಿಸಿ ತಾನು ಸಿನಿಮಾ ತಾರೆ ಮೋಡೆರೆತ್‍ಳಂತೆ ಚೆಲುವಾದ ಮೈಕಟ್ಟನ್ನು ಹೊಂದುವ ಕನಸಿನ ಗುಂಗಿನಲ್ಲಿದ್ದಳು.</p>
		<p>ಕಡೆಗೆ ತಾನು ಖಡಾಖಂಡಿತವಾಗಿ ಟೆನಿಸ್ ಹೇಳಿಕೊಡುವುದಿಲ್ಲೆಂದು ಮುಷ್ಕರ ಹೂಡಿದ ವಾಸು.</p>
		<p>"ನಾನು ನಿಮಗೆ ಸಂಗೀತ ಹೇಳಿಕೊಟ್ಟಿದ್ದು ಮರತುಬಿಟ್ರಾ?" ಎಂದಳು ಕಮಲ.</p>
		<p>ಅದೂ ನಿಜ. ವಾಸು ಮರತೇ ಬಿಟ್ಟಿದ್ದ. ಒಂದಾನೊಂದು ಕಾಲದಲ್ಲಿ ತನ್ನ ಕತ್ತೆಯ ಸ್ವರದಲ್ಲಿ ಕೋಗಿಲೆಯ ಗಾನ ಹೊರಡಿಸುವ ಉತ್ಕಟಾಕಾಂಕ್ಷೆ ಹೊಂದಿದ್ದ ವಾಸು  ಅದಕ್ಕಾಗಿ ಕಮಲೆಯ ಮೊರೆ ಹೊಕ್ಕಿದ್ದ. ಅವಳೂ ವಾಸುವಿನ ಕರ್ಕಶ ದನಿಯಲ್ಲಿ ಹೊರಡುವ ಚಿತ್ರ ವಿಚಿತ್ರ ಶಬ್ದಗಳಿಗೆ ಅಂಜದೆ ಅಳುಕದೆ ಎದೆಗುಂದದೆ ಎರಡು ವಾರಗಳ ಕಾಲ ಸತತವಾಗಿ ಸಂಗೀತ ಹೇಳಿಕೊಡಲು ಪ್ರಯತ್ನಿಸಿದ್ದಳು. ಕಡೆಗೆ ವಾಸುವಿಗೇ ಬೇಜಾರಾಗಿ ಬಿಟ್ಟು ಬಿಟ್ಟಿದ್ದ.</p>
		<p>ಈಗ ಕೈಕೇಯಿ ದಶರಥನಿಗೆ ತಾನು ಸಮಯದಲ್ಲಿ ನೆರವಾಗಿದ್ದನ್ನು ನೆನಪಿಸಿದಂತೆ ವಾಸುವಿಗೆ ತನ್ನ ಹಿಂದಿನ ಋಣವನ್ನು ನೆನಪಿಸಿದಳು ಕಮಲ.</p>
		<p>"ಹೆಂಗಸರಿಗೆ ಈ ಕುತಂತ್ರದ ಬುದ್ಧಿಯನ್ನು ಯಾಕೆ ಕೊಡ್ತಾನೋ ದೇವರು" ಎಂದು ಹಲುಬಿದ ವಾಸು. ಇಕ್ಕಳದಲ್ಲಿ ಸಿಕ್ಕಿಕೊಂಡವನಂತೆ ಒದ್ದಾಡಿ ಕಡೆಗೂ 'ಹೂಂ' ಎಂದ.</p>
		<p>ಆದರೂ ಗುಟ್ಟಿನಲ್ಲಿ ಕಮಲೆ ಟೆನಿಸ್ ವಿಷಯ ಮರೆತರೆ ಊರ ದೇವರಿಗೆ ೨೫ ಡಾಲರ್‍ಗಳ ಕಾಣಿಕೆ ಸಲ್ಲಿಸುವುದಾಗಿ ಹರಕೆ ಹೊತ್ತ.</p>
		<p>ಮರುದಿನ ವಾಸು ಆಫೀಸ್‍ನಿಂದ ಬರುವಾಗ ತಮ್ಮಿಬ್ಬರ ಟೆನಿಸ್ ಶೂ, ರ್ಯಾಕೆಟ್‍ಗಳನ್ನು ಅಣಿ ಮಾಡಿಟ್ಟು ವಾಸುವಿಗೆ ಟೀ ಮಾಡಿ ರೆಡಿಯಾಗಿದ್ದಳು ಕಮಲ.</p>
		<p>ವಾಸು ಒಳಗೆ ಬರುತ್ತಿದ್ದಂತೆಯೇ ಟೀ ಕೈಗಿತ್ತಳು.</p>
		<p>"ಇದೇನಿದು? ಇಂದು ಎಲ್ಲಿಲ್ಲದ ಉಪಚಾರ?" ಎಂದ ವಾಸು ಟೀ ಗುಟುಕರಿಸುತ್ತಾ. ಅವನಿಗೆ ಟೆನಿಸ್ ವಿಷಯ ಮರೆತೇ ಹೋಗಿತ್ತು.</p>
		<p>"ಬೇಗ ಟೀ ಕುಡೀರಿ. ಟೆನಿಸ್‍ಗೆ ಹೋಗಬೇಕು" ಎಂದಳು ಕಮಲ.</p>
		<p>ಟೆನಿಸ್ ಶಬ್ದ ಕಿವಿಗೆ ಬಿದ್ದೊಡನೆ ವಾಸುವಿಗೆ ಗಾಭರಿಯಾಗಿ ಟೀ ಗಂಟಲಲ್ಲಿ ಸಿಕ್ಕಿಕೊಂಡಿತು.</p>
		<p>ನೆತ್ತಿ ಹತ್ತಿದ್ದರಿಂದ ಕೆಮ್ಮುತ್ತಾ, ಕಕ್ಕಾಬಿಕ್ಕಿಯಾಗಿ ಕಮಲೆಯ ಕಡೆ ನೋಡುತ್ತಾ "ಹ್ಞಾ! ಏನಂದೆ? ಟೆನಿಸ್ಸಾ?" ಎಂದ.</p>
		<p>"ಹ್ಞೂ ರ್ರೀ, ಮರೆತುಬಿಟ್ರಾ? ನಾನು ಆಗಲೇ ರೆಡಿ ಆಗಿದ್ದೆ. ನೀವು ಬರೋದೇ ಲೇಟಾಯಿತು" ಎಂದಳು ಕಮಲ. ನಿರ್ವಾಹವಿಲ್ಲದೆ ಬಲಿಪೀಠಕ್ಕೆ ಹೊರಟ ಯಜ್ಞಪಶುವಿನಂತೆ ಟೆನಿಸ್ ಉಡುಪು ಧರಿಸಿ ಬಂದ ವಾಸು.</p>
		<p>ಭೀಮ ಗಧೆಯನ್ನು ಹೊತ್ತಂತೆ ಭುಜದ ಮೇಲೆ ಟೆನಿಸ್ ರ್ಯಾಕೆಟ್‍ನ್ನು ಹೊತ್ತು ಢಬ ಢಬ ಹೆಜ್ಜೆ ಹಾಕುತ್ತಾ ಗಂಡನ ಪಕ್ಕ ಟೆನಿಸ್ ಕೋರ್ಟ್ ಕಡೆ ನಡೆಯುವಾಗ ಕಮಲೆಗೆ ಎಲ್ಲಿಲ್ಲದ ಹಿಗ್ಗು. ದಾರಿಯಲ್ಲಿ ಗೆಳತಿ ಜೆನ್ನಿ ಎದುರಾದಾಗ ಬೇಕೆಂದೇ ತಾನು ರ್ಯಾಕೆಟ್ ಹಿಡಿದಿದ್ದ ಕೈ ಎತ್ತಿ ಬೀಸಿ 'ಹಾಯ್' ಎಂದಳು. ಅವಳು ತಾನು ಟೆನಿಸ್ ಆಡಲು ಹೊರಟಿರುವುದನ್ನು ಗಮನಿಸಲಿ ಎಂಬುದೇ ಕಮಲೆಯ ಉದ್ದಿಶ್ಯವಾಗಿತ್ತು.</p>
		<p>ಆದರೆ ಟೆನಿಸ್ ಕೋರ್ಟ್‍ನಲ್ಲಿ ಮಾತ್ರ ಸುಮಾರು ಒಂದು ಗಂಟೆಯ ಕಾಲ ಸತತವಾಗಿ ಪ್ರಯತ್ನಿಸಿದ ಮೇಲೂ ಕಮಲೆಗೆ ವಾಸು ಎಸೆಯುವ ಬಾಲ್‍ಗಳಲ್ಲಿ ಒಂದನ್ನೂ ಹೊಡೆಯಲು ಸಾಧ್ಯವಾಗಲಿಲ್ಲ. ನಿರಾಶೆಯಿಂದ ಅವಳಿಗೆ ಅಳುವೇ ಬರುವಹಾಗಾಯಿತು.</p>
		<p>ಇದುವರೆಗೂ ಯಂತ್ರದಂತೆ ನಿರ್ವಿಕಾರವಾಗಿ ಬಾಲ್ ಎಸೆಯುತ್ತಿದ್ದ ವಾಸುವಿಗೆ ಕಮಲೆಯ ಮನಸ್ಥಿತಿಯನ್ನು ಕಂಡಾಗ ಮರುಕವಾಯಿತು.</p>
		<p>ಅವಳನ್ನು ಹುರಿದುಂಬಿಸಲು "ಪರವಾಗಿಲ್ಲ ಕಣೆ, ಆಗಲೇ ಎಷ್ಟೋ ಇಂಪ್ರೂ ಆಗಿದ್ದೀ ನೀನು" ಎಂದ.</p>
		<p>"ಅದು ಹೇಗ್ರೀ? ಇನ್ನೂ ಒಂದು ಬಾಲ್ ಕೂಡ ಹೊಡೆಯಲು ಸಾಧ್ಯವಾಗಿಲ್ಲ ನನಗೆ" ಎಂದಳು ಕಮಲ.</p>
		<p>"ನಿಜ, ಆದರೂ ನೀನು ರ್ಯಾಕೆಟ್ ಬೀಸುವಾಗ ಬಾಲ್‍ಗೂ ನಿನ್ನ ರ್ಯಾಕೆಟ್‍ಗೂ ಇರುವ ಅಂತರ ಕಡಿಮೆಯಾಗುತ್ತಿದೆ. ಮುಂಚೆ ಎರಡು ಗಜ ದೂರದಲ್ಲಿ ಬೀಸುತ್ತಿದ್ದೆ. ಈಗ ಕೇವಲ ಅರ್ಧ ಗಜ ದೂರದಲ್ಲಿ ಬೀಸುತ್ತಿದ್ದೀ" ಎಂದ ವಾಸು.</p>
		<p>ಅಪ್ರಯತ್ನವಾಗಿ ಅವನ ಮಾತಿನಲ್ಲಿ ವ್ಯಂಗ್ಯ ತುಂಬಿತ್ತು. ಇದನ್ನು ಗಮನಿಸಿದ ಕಮಲೆ ಜೋರಾಗಿಯೇ ಅಳುವುದಕ್ಕೆ ಶುರು ಮಾಡಿದಳು. ಅವಳನ್ನು ಸಮಾಧಾನಪಡಿಸಿ ಮನೆಗೆ ಕರೆದುಕೊಂಡು ಬರಬೇಕಾದರೆ ಸಾಕುಸಾಕಾಯಿತು ವಾಸುವಿಗೆ.</p>
		<p>ತನ್ನ ದುಡುಕು ಮಾತಿನ ಫಲಿತಾಂಶ ಏನೆಂದು ವಾಸುವಿಗೆ ತಿಳಿದಿದ್ದು ಊಟ ಮಾಡುವಾಗ. ಮುಸಿಮುಸಿ ಅಳುತ್ತಾ ಅಂದು ಕಮಲೆ ಮಾಡಿದ ಅಡಿಗೆಯಲ್ಲಿ ಒಂದಕ್ಕೆ ಉಪ್ಪು ಜಾಸ್ತಿ ಒಂದಕ್ಕೆ ಖಾರ ಜಾಸ್ತಿ. ಬಾಯಿಗೆ ಹಾಕುವಂತಿರಲಿಲ್ಲ.</p>
		<p>ಈಗ ವಾಸುವಿಗೆ ಎರಡು ಸಮಸ್ಯೆಗಳಾದವು. ಒಂದು ಒಲ್ಲದ ಮನಸ್ಸಿನಿಂದ ಕಮಲೆಗೆ ಟೆನಿಸ್ ಕಲಿಸುವ ಸಮಸ್ಯೆ. ಇನ್ನೊಂದು ಅವಳು ನಿರಾಶೆಯಿಂದ ಕೆಟ್ಟ ಮೂಡ್‍ನಲ್ಲಿ ಮಾಡುವ ಕೆಟ್ಟ ಅಡಿಗೆ ಉಣ್ಣುವ ಸಮಸ್ಯೆ.</p>
		<p class="quote-author">
			ನಳಿನಿ ಮೈಯ್ಯ<br />(ವೆಸ್ಟ್ ಮಾಂಟ್, ಇಲಿನಾಯ್)
		</p>
	</section>
	<section class="level1 numbered" epub:type="chapter" role="doc-chapter" id="id-036">
		<h1 class="level1-title" epub:type="title">M D S ಕಥೆ</h1>
		<p>ಇದು Masala Dosa Special  (MDS) ರಹಸ್ಯ ಹೊರಗಾದ ವಿಷಯ. ನಾವು ಈಚೆಗೆ ಬೆಂಗಳೂರಿಗೆ ಹೋಗಿದ್ದಾಗ ಮಲ್ಲೇಶ್ವರದ ಹೋಟೆಲ್ ಒಂದರಲ್ಲಿ MDO -- Masala Dosa Ordinary -- ಮಾಡುವುದರಲ್ಲಿ ನಮ್ಮಾಕೆ expert. ಅಂತಹವಳಿಗೇ MDSನ ರಹಸ್ಯವೇನಿರಬೇಕು ಎಂದು ಬಹಳ <em>ಕುತೂಹಲವಾಯಿತು.</em> ಮತ್ತೊಮ್ಮೆ ಕಾಫಿ ಕುಡಿಯುವ ನೆವದಲ್ಲಿ ಅದೇ ಹೋಟಲ್‍ಗೆ ಹೋಗಿದ್ದಾಯಿತು. MDSನ ಪಾರ್ಸಲ್ (carry out) ಮಾಡಿದ್ದೂ ಆಯಿತು. ಮನೆಗೆ ಬಂದ ತಕ್ಷಣ ನಮ್ಮಾಕೆ MDS Dissection ಶುರುಮಾಡಿದಳು. ಅವಳು ಮಾಡುವ MDOನಲ್ಲಿ ಹೋಗುವ ಸಾಮಗ್ರಿಗಳನ್ನೆಲ್ಲಾ ಲಿಸ್ಟ್ ಮಾಡಿದ್ದಾಯಿತು. ಹೋಲಿಸಿ ನೋಡಿದರೆ MDOಗೂ MDSಗೂ ಏನೂ ವ್ಯತ್ಯಾಸ ಕಂಡುಬರಲಿಲ್ಲ. ಸ್ವಲ್ಪ ಹಳದಿ ಬಣ್ಣ ಅರಿಶಿನದಿಂದ ಎಂದು ತಿಳಿಯಿತು. ಮಸಾಲೆ ಏನಾದರೂ ಬೇರೆ ಇರಬಹುದೇ? ಇದನ್ನು ತೀರ್ಮಾನಿಸಲು ಅದೇ ಹೋಟಲ್‍ನಿಂದ ಮಸಾಲ ತಂದದ್ದಾಯಿತು. ತಂದು ಅದರಿಂದ ಒಆ ಮಾಡಿದ್ದಾಯಿತು. ಬಣ್ಣ ಒಂದೇ ತರಹ ಬಂತು. ಆದರೆ ರುಚಿಯಲ್ಲಿ ಅದಕ್ಕೂ Hotel MDSಗೂ ಅಜಗಜಾಂತರ ವ್ಯತ್ಯಾಸವಿತ್ತು.</p>
		<p>ನಿಜವಾಗಿಯೂ MDSನ ರಹಸ್ಯವೇನಿರಬಹುದು? ತವ, ಸೌದೆ, ಎಣ್ಣೆ, ಬೀಸುವ ಕಲ್ಲು, ಪಾತ್ರೆ, ಅಡಿಗೆ ಮನೆಯ atmosphere -- ಇವೆಲ್ಲವನ್ನೂ consider ಮಾಡಿದ್ದಾಯಿತು. ಅಥವಾ ಅಕ್ಕಿ-ಬೇಳೆ proportion ನಲ್ಲಿ ರಹಸ್ಯವೇ?</p>
		<p>ಕುತೂಹಲ ಮತ್ತಷ್ಟು ಕೆರಳಿತು. ತಡೆಯಲಾರದೆ, ಮತ್ತೆ ಅದೇ ಹೋಟಲ್‍ಗೆ ಹೊರಟಿದ್ದಾಯಿತು. Kitchen ನೋಡಿದರೆ ಏನಾದರೂ ತಿಳಿಯಬಹುದೆನಿಸಿತು. ಹೋಟಲ್ ಮಾಲೀಕರು ಬಹಳ ಹೆಮ್ಮೆಯಿಂದ ತೊರಿಸಲು ಒಪ್ಪಿದರು. ಇದುವರೆವಿಗೂ ಯಾವೊಂದು ರಹಸ್ಯವೂ ಬಯಲಾಗಿಲ್ಲ. Kitchen ನೋಡಲು ಬಂದವರೆಲ್ಲಾ ಹೋಟಲ್‍ನ regulars ಆಗಿ ಹೋಗಿದ್ದರು.</p>
		<p>ಮೊದಲು ಇಡ್ಲಿ ಮಾಡುವ ಜಾಗ, ಆಮೇಲೆ ಉಪ್ಪಿಟ್ಟು, ವಡೆ, ಮಾಡುವ ಸ್ಥಳ, ಕೊನೆಗೆ ಕಾಫಿ ಬೆರಸುವು regulars ನೋಡಿದ್ದಾಯಿತು. MDS ಮಾಡುವುದು ಮಾತ್ರ ಕಾಣಲಿಲ್ಲ. ಹೋಟೆಲ್ ಮಾಲೀಕರಿಗೆ MDS ಜಾಗ ಎಲ್ಲಿ ಎಂದು ಕೇಳಿದೆವು. ಹಾಗೂ ಹೀಗೂ ನೆವ ಹೇಳಿ ನಮಗೆ ತೋರಿಸಲೇ ಇಲ್ಲ. ಅಷ್ಟರಲ್ಲಿಯೇ phone call ಬಂದು hotel owner ನಮ್ಮನ್ನು ಬಿಟ್ಟು ಬೇರೆ ಹೋದರು. ಈ ಸಮಯದಲ್ಲಿಯೇ ಮೂಲೆಯಲ್ಲಿದ್ದ No Entry Sign ನಮ್ಮ ಕಣ್ಣಿಗೆ ಬಿತ್ತು. ನಮ್ಮ ಕುತೂಹಲವನ್ನು ತಡೆಯಲಾರದೆ, ಅದರ ಹತ್ತಿರ ಹೋದೆವು. ಹತ್ತಿರ ಬರುಬರುತ್ತ MDSನ ವಾಸನೆ ಜೋರಾಗಿ ಬರಲು ಶುರುವಾಯಿತು. ಒಂದು ಅನಿಸಿತು, ಮಿಕ್ಕೆಲ್ಲವನ್ನೂ ಇಷ್ಟು open ಆಗಿ ಮಾಡಿರುವಾಗ MDSಗೆ ಮಾತ್ರ ಇಷ್ಟೊಂದು secrecy? ಮೆಲ್ಲಗೆ No Entry Sign ಲಕ್ಷ್ಯಮಾಡದೆ ಒಳಗೆ ಹೊದೆವು. ಒಂದು ಅರಕತ್ತಲೆಯ ಮೂಲೆಯಲ್ಲಿ ಸಣಕಲ ಕಡ್ಡಿಯಂತಿರುವ ಅಡಿಗೆಯವನೊಬ್ಬನು MDS ಗಳನ್ನು ಒಂದೊಂದಾಗಿ ಮಾಡಿ ಪಕ್ಕದಲ್ಲಿಯೇ ಜೋಡಿಸುತ್ತಿದ್ದ. ಒಲೆಯ ಶಾಖದಿಂದ ಆತ ಸಿಕ್ಕಾಪಟ್ಟೆ ಬೆವರುತ್ತಿರುವುದು ಕಂಡುಬಂತು. ಅವನ ಬೆವರು ಎಲ್ಲಾಕಡೆ ತೊಟ್ಟಿಕ್ಕುತ್ತಿತ್ತು. ತಟಕ್ಕನೆ ನಮಗೆ ಹೊಳೆಯಿತು. ರಹಸ್ಯ ಬಯಲಾಯಿತು. ಅವನ Sweat (S), MDಯನ್ನು MDS ಮಾಡುತ್ತಿತ್ತು. ಇದನ್ನು ನೋಡಿದಾಗಿನಿಂದ ಆಚೆಕಡೆ ಹೋಟಲ್‍ನಲ್ಲಿ MDS ತಿನ್ನುವುದನ್ನು ನಿಲ್ಲಿಸಿದ್ದೇವೆ. ನಮ್ಮಾಕೆ ಮಾಡುವ MDO'S ಎಷ್ಟೋ ತೃಪ್ತಿ.</p>
		<p class="quote-author">
			ಎಂ. ಕೆ. ರಾಮಸ್ವಾಮಿ<br />(ಇಂಡಿಯಾನಾಪೊಲೀಸ್, ಇಂಡಿಯಾನಾ)
		</p>
	</section>
	<section class="level1 numbered" epub:type="chapter" role="doc-chapter" id="id-037">
		<h1 class="level1-title" epub:type="title">ವಿಶ್ವಕನ್ನಡ ಸಮ್ಮೇಳನಕ್ಕೆ ನಾನೂ ಹೋಗಿದ್ದೆ</h1>
		<p>ಮೈಸೂರು! ನಾನು ಹದಿಮೂರು ವರ್ಷಗಳ ಕಾಲ ವಿದ್ಯಾರ್ಥಿಯಾಗಿದ್ದು ಪ್ರೇಮಿಸಿದ ನಗರ, ಕನ್ನಡದ ತವರು. ಈ ಸ್ಥಳದಲ್ಲಿ ವಿಶ್ವ ಸಮ್ಮೇಳನ ನಡೆಯುತ್ತಿರುವುದು ನನಗಂತೂ ಹಿಗ್ಗು... ಸಂಜೆ ನಾಲ್ಕು ಘಂಟೆಯ ವೇಳೆಗೆ ರೈಲ್ವೇ ನಿಲ್ದಾಣದ ಎದುರಿನ ರಸ್ತೆಯಲ್ಲಿರುವ ಮಾಡರ್ನ್ ಹೋಟಲ್ ಕಟ್ಟಡದ ಆವರಣದಲ್ಲಿ ನಿರ್ಮಿತವಾಗಿದ್ದ ರಿಜಿಸ್ಟ್ರೇಷನ್ ಕಛೇರಿ ತಲುಪಿದೆವು. ಬಣ್ಣಬಣ್ಣದ ಬಟ್ಟೆ ಹೊದಿಸಿದ ಮಾಳಿಗೆಗಳ ಕೆಳಗೆ 'ನೊಂದಣಿ' (Registration) ಟೇಬಲ್‍ಗಳಿದ್ದವು. ಎಲ್ಲಿ ದೃಷ್ಟಿ ಹಾಯಿಸಿದರೂ ಅಲ್ಲಿ ಸ್ವಾಗತದ ಪೊಸ್ಟರುಗಳು... ವಿದೇಶದಿಂದ ಬಂದವರ ರಿಜಿಸ್ಟ್ರೇಷನ್ ಆವರಣವು ಒಂದಿತ್ತು. ಆ ಎಲ್ಲ ಆವರಣಗಳಲ್ಲೂ ಬರಿಯ ಟೇಬಲ್‍ಗಳು ಮಾತ್ರ ಇದ್ದವು. ಕೆಲವೇ ಘಂಟೆಗಳ ಹಿಂದೆ ಜನ ಘೇರಾಯಿಸಿ ಅಲ್ಲಿನ ಕಾರ್ಯಕರ್ತರುಗಳನ್ನು ಎಳೆದು ಆಚೆ ಹಾಕಿ ಎಲ್ಲ ಬ್ಯಾಡ್ಜುಗಳನ್ನೂ ಹೊತ್ತು ನಡೆದಿದ್ದರೆಂದು ಕೇಳಿ ತಿಳಿದೆವು. ಅಲ್ಲಿದ್ದ ಇತರ ಅಧಿಕಾರಿಗಳ ಮೊರೆಹೊಕ್ಕು ನನಗೆ ಬಂದಿದ್ದ ಕಾಗದ ತೋರಿಸಿ ಬ್ಯಾಡ್ಜು ಪಡೆದಿದ್ದಾಯಿತು. ನಮ್ಮ ವಸತಿಯನ್ನು ಊರಿಗೆ ಹನ್ನೆರಡು ಮೈಲಿ ದೂರದಲ್ಲಿರುವ ಬೃಂದಾವನ ಕೃಷ್ಣರಾಜಸಾಗರದಲ್ಲಿ ಅಣಿಮಾಡಿದ್ದರು. ಕಾರಿನಲ್ಲಿ ಕೂತು ಅರಮನೆಯ ಮುಂದೆ ನೆರೆದಿದ್ದ ಸಹಸ್ರಾರು ಜನರ ಪರಿಷೆ ನೋಡಿ ನಮ್ಮ ವಸತಿಯ ಕಡೆ ತೆರಳಿದೆವು. ಕೃಷ್ಣಸಾಗರ ಹೋಟಲ್ ಬೃಂದಾವನ ತೋಟವನ್ನು ಅವಲೋಕಿಸುತ್ತ ನಿಂತಿರುವ ವೈಭವದ ಕಟ್ಟಡ. ದೀಪ ಇರಲಿ, ಇಲ್ಲದಿರಲಿ, ಈ ಪ್ರದೇಶವಂತೂ ಮನೊಹರ. ಹೋಟಲ್‍ನಲ್ಲಿ ಉಂಡು ವಿಶ್ರಮಿಸಿದೆವು.</p>
		<p>ಮಾರನೆಯ ಬೆಳಗ್ಗೆ ಹೋಟಲ್ ಮುಂಭಾಗದಲ್ಲಿ ಸಜ್ಜಾದ ಆಸನಗಳ ಮೇಲೆ ಕುಳಿತು ತಿಂಡಿ ಕಾಫಿ ಮುಗಿಸಿ ಮೈಸೂರು ಕಡೆ ಹೊರಟೆವು. ಇದು ಸಮ್ಮೇಳನದ ಎರಡನೆಯ ದಿನವಾಗಿತ್ತು. ಸೊಗಸಾದ ಮಾಗಿಯ ಬಿಸಿಲು... ಎಲ್ಲಿ ನೋಡಿದರೂ  ಸುಂದರ ಸ್ವಾಗತ ಫಲಕಗಳು... ಹಬ್ಬದ ಸಡಗರ, ನವರಾತ್ರಿಯ ಮೆರವಣಿಗೆಯ ದಿನ ಜನ ಸೇರುತ್ತಿದ್ದುದು ನನಪಿಗೆ ಬಂತು. ನೇರವಾಗಿ ಅರಮನೆಯ ಕಡೆ ಧಾವಿಸಿ ಎಡದ ಮಹಾದ್ವಾರದ ಬಳಿ ಕಾರು ನಿಲ್ಲಿಸಿ ಒಳಗೆ ನಡೆದೆವು. ಹೆಜ್ಜೆಹೆಜ್ಜೆಗೂ ರಕ್ಷಣಾದಳದ ಸಮವಸ್ತ್ರಧಾರಿಗಳಿಗೆ ಬ್ಯಾಡ್ಜು ತೋರಿಸಿ ಒಳ ಆವರಣ ತಲುಪಿದೆವು. ಅರಮನೆಯ ಮುಂಭಾಗದಲ್ಲಿ ಹಿಂದೆ ಮಹಾರಾಜರು ದರ್ಬಾರು ನಡೆಸುತ್ತಿದ್ದ ಸ್ಥಳದಲ್ಲಿ ಬೃಹತ್ ವೇದಿಕೆಯೊಂದನ್ನು ಕಟ್ಟಿದ್ದರು. ಅದರ ಪರಿಸರಣದ ಅಲಂಕಾರ ಕಣ್ಣಿಗೆ ಹಬ್ಬವಾಗಿತ್ತು. ಆ ಬೆಳಿಗ್ಗೆ ಪ್ರಧಾನ ಮಂತ್ರಿಯವರಿಂದ ಉದ್ಘಾಟನಾ ಸಮಾರಂಭ. ಆರಂಭಕ್ಕೆ ಮೊದಲೇ ಅಲ್ಲಿಗೆ ಹೋಗಿದ್ದರಿಂದ ಕಣ್ಣು ಹಾಯುವವರೆಗೂ ಸಾಲು ಸಾಲಾಗಿ ಕುರ್ಚಿಗಳ ಮೇಲೆ ಕೂತಿದ್ದ ಜನರನ್ನು ನೋಡಲು ಅವಕಾಶವಾಯಿತು. ತಿಳಿದವರು ಅನೇಕರನ್ನು ಸಂಧಿಸಿದೆ. ಡಾ। ಶಿವರಾಮ ಕಾರಂತರೊಡನೆ ಕೆಲಕಾಲ ಸಂಭಾಷಿಸುವ ಸುಯೋಗವೂ ಒದಗಿತು. ಅಮೆರಿಕದಲ್ಲಿ ನಡೆಯುತ್ತಿರುವ ಭಾರತದ ಉತ್ಸವಕ್ಕೆ ಅವರನ್ನು ಆಹ್ವಾನಿಸಲು ಕೇಂದ್ರ ಸಮಿತಿ ಹಿಂದು ಮುಂದು ನೋಡುತ್ತಿರುವುದನ್ನು ನನ್ನೊಡನೆ ಹೇಳುತ್ತ ನಕ್ಕರು. ಮಿತ್ರ ಶ್ರೀ ಯು. ಆರ್. ಅನಂತಮುರ್ತಿಯವರು ಡಾ। ಕಾರಂತರು ಈ ವರ್ಷ ಅಮೆರಿಕಕ್ಕೆ ಬರುವ ಬಗ್ಗೆ ಸನ್ನಾಹ ಇದೆಯೆಂದು ಹೇಳಿದ್ದನ್ನು ಅವರಿಗೆ ತಿಳಿಸಿದೆ... ಕನ್ನಡದ renaissance ವ್ಯಕ್ತಿಯೊಂದಿಗೆ ಕೆಲಸಮಯ ಕಳೆದರೂ ಎದೆಯುಬ್ಬಿ ಬರುತ್ತದೆ... ಇದ್ದಕ್ಕಿದ್ದಂತೆ ಬ್ಯಾಂಡು ಬಾರಿಸಿದರು. ಪ್ರಧಾನಿ ರಾಜೀವ ಗಾಂಧಿ ಕತ್ತು ಮುಚ್ಚುವ ಬಿಳಿ ಕೋಟು, ಷರಾಯಿ ಧರಿಸಿ ಸೊಗಸಾದ ಜರತಾರಿ ಅಂಚಿನ ಮೈಸೂರು ರುಮಾಲು ತಲೆಗೇರಿಸಿ ಮುಖ್ಯಮಂತ್ರಿ ಶ್ರೀ ಹೆಗಡೆಯವರು ಮತ್ತು ಸಂಪುಟ ಮತ್ತು ಇತರ ಅಧಿಕಾರಿಗಳೊಂದಿಗೆ ಸರಸರನೆ ನಡೆದುಬಂದು ವೇದಿಕೆ ಹತ್ತಿದರು. ಹಣೆಗೆ ಕುಂಕುಮದ ಬೊಟ್ಟು... ಅರಮನೆಯ ಹಿನ್ನೆಲೆಯಲ್ಲಿ ಮಹಾರಾಜರನ್ನು ನೋಡಿದಂತೆ ಭಾಸವಾಯಿತು. ಎಳೆಬಿಸಿಲಲ್ಲಿ ಮಹಾ ಸಭೆಯ ವಾತಾವರಣ ಅನಿರ್ವಚನೀಯ ರಮ್ಯತೆ ಪಡೆದಿತ್ತು. ಮೊದಲಿಗೆ ಮುಖ್ಯಮಂತ್ರಿಗಳು ಕನ್ನಡದಲ್ಲಿ ಮಾತನಾಡಿ ಪ್ರಧಾನಿಯವರನ್ನೂ, ಸಭಿಕರನ್ನೂ ಸ್ವಾಗತಿಸಿದರು. ದೇಶದ ವಿರುದ್ಧ ಪಂಗಡಗಳ ಜನನಾಯಕರಾದ ಇಬ್ಬರೂ ಒಂದೇ ವೇದಿಕೆಯ ಮೇಲೆ ಕೂತು ಸಂಪನ್ನರಾಗಿರುವುದನ್ನು ನೋಡಲು ಸಂತೋಷವೇ ಆಯಿತು. ನಂತರದಲ್ಲಿ ಡಾ। ವಿ. ಕೆ. ಗೋಕಾಕರು ಕನ್ನಡ ಸಾಹಿತ್ಯ ಚರಿತ್ರೆಯನ್ನು ಕುರಿತು ಇಂಗ್ಲೀಷಿನಲ್ಲಿ ಭಾಷಣ ಆರಂಭಿಸಿದರು. ಹತ್ತು ನಿಮಿಷಗಳ ನಂತರ ಸಭೆಯ ಹಿಂದಿನ ಸಾಲುಗಳಲ್ಲಿ ಗುಲ್ಲೆದ್ದಿತು. 'ಕನ್ನಡದಲ್ಲಿ ಮಾತಾಡಿ' ಎಂಬ ಕೂಗು ಹೆಚ್ಚುತ್ತ ಬಂದು ಅವರ ಭಾಷಣಕ್ಕೇ ಧಕ್ಕೆ ಬರುವ ಸ್ಥಿತಿಯಲ್ಲಿ ರಕ್ಷಣಾದಳದವರು ಶ್ರಮವಹಿಸಿ ಸಭಾಮರ್ಯಾದೆ ಉಳಿಯುವಂತೆ ಮಾಡಿದರು. ನನಗೆ ಡಾ। ಗೋಕಾಕರು ಏನಾದರೂ ಸಭೆಯ ಅಪ್ಪಣೆ ಬೇಡದೆ ಇಂಗ್ಲೀಷಿನಲ್ಲಿ ಭಾಷಣ ಮಾಡಿದರು ಎಂದೆನಿಸಿ ಕಸಿವಿಸಿಯಾಯಿತು. ಆರಂಭದಲ್ಲಿ ಪ್ರಧಾನಿಗಳನ್ನು ಉದ್ದೇಶಿಸಿ ಇಂಗ್ಲೀಷಿನಲ್ಲಿ ಮಾತನಾಡಲು ಸಭೆಯ ಅನುಮತಿ ಕೇಳಿದ್ದರೆ ಸಭಾಕಂಪ ಆಗುತ್ತಲೇ ಇರಲಿಲ್ಲ.... ಇರಲಿ. ಆ ನಂತರದಲ್ಲಿ ಕನ್ನಡದ ನಾಲ್ಕು ಮಂದಿ ಪ್ರಶಸ್ತಿ ವಿಜೇತರನ್ನು ಪ್ರಧಾನಿಯವರು ಸ್ಮರಿಸಿ ವೇದಿಕೆಯ ಮೇಲಿದ್ದ ಡಾ। ಕಾರಂತರಿಗೆ ಹಾರ ಹಾಕಿ ಸನ್ಮಾನಿಸಿದರು. ಡಾ। ಕುವೆಂಪು ಅವರು ಆಲಸ್ಯದ ಕಾರಣದಿಂದ ಸಭೆಗೆ ಬಂದಿರಲಿಲ್ಲ. ಡಾ। ಮಾಸ್ತಿಯವರೂ ಅದೇ ಕಾರಣಕ್ಕೆ ಸಭೆಗೆ ಬರದೆ ಬೆಂಗಳೂರಿನಲ್ಲೇ ಉಳಿದಿದ್ದರು. ದಿವಂಗತ ಡಾ। ಬೇಂದ್ರೆಯವರನ್ನು ಕುರಿತು ಎಲ್ಲ ಮಹನೀಯರೂ ಭಕ್ತಿ ಗೌರವಗಳನ್ನು ಸೂಚಿಸಿದರು. ಪ್ರಧಾನಿಯವರು ಭಾಷಣದಲ್ಲಿ ಕನ್ನಡದ ಚರಿತ್ರೆಯನ್ನು ನೆನೆದರು. ಮುಖ್ಯಮಂತ್ರಿ ಹೆಗಡೆಯವರಿಗೆ ಕನ್ನಡ ನಾಡಿಗೆ ನೀರು ಸರಬರಾಜು ವಿಷಯದಲ್ಲಿ ಕೇಂದ್ರ ಸರಕಾರ ಸಹಾಯ ನೀಡುವುದೆಂದು ಆಶ್ವಾಸನೆಯಿತ್ತರು. 'ಕನ್ನಡ ತಾಯ್‍ಗೆ ನಮಸ್ಕಾರ!' ಎಂದಾಗ ಕರತಾಡನದ ಸುರಿಮಳೆ!</p>
		<p>ಸಭೆ ಮುಗಿಸಿ ಜನಸಂದಣಿಯೊಂದಿಗೆ ಅರಮನೆಯಾಚೆ ನಡೆದು ಕಾರು ಹತ್ತಿ ಹೊಸ ರಂಗ ಮಂದಿರದ ಕಡೆ ಹೊರಟೆವು. ಕುಕ್ಕರಹಳ್ಳಿ ಕೆರೆಯ ಬಳಿ ಹೊಸದಾಗಿ ನಿರ್ಮಿತವಾಗಿದ್ದ ಅಗಾಧ ಸೌಧ ಇದು. ವಿಶಾಲವಾದ ಆವರಣದಲ್ಲಿ ಮೆಟ್ಟಲು ಸಾಲು ಹತ್ತಿ ಭವ್ಯ ಸ್ಥಂಭಗಳ ಮುಖಹೊತ್ತ ಹೊರ ಅಂಗಣಕ್ಕೆ ಸೇರಿದ್ದೇನೋ ಆಯಿತು. ಆ ಜನಸಂದಣಿಯಲ್ಲಿ ಒಳಗೆ ಹೋಗುವುದಾದರೂ ಹೇಗೆ? ನ್ಯಾಷನಲ್ ಕೆಡೆಟ್ ಕೋರ್ ಕಾರ್ಯಕರ್ತರು ಜನರನ್ನು ತಡೆದು, ತಡೆದು ಕಂಗಾಲಾಗಿದ್ದರು. ಹಾಗೂ ಹೀಗೂ ಒಳಗೆ ಸೇರಿ ಗೋಡೆಯ ಬದಿ ನಿಂತು ನೋಡಿದೆವು. ವೇದಿಕೆಯ ಮೇಲೆ ಪ್ರೊ। ಎಸ್. ವಿ. ರಂಗಣ್ಣನವರ ಅಧ್ಯಕ್ಷತೆಯಲ್ಲಿ ಪ್ರಾಚೀನ ಸಾಹಿತ್ಯ ಗೋಷ್ಠಿ ನಡೆಯುತ್ತಿತ್ತು. ಪ್ರೌಢ ಭಾಷಣಗಳ ಸುರಿಮಳೆ. ಜನರು ಕಿಕ್ಕಿರಿದು ತುಂಬಿದ್ದರು. ಅದೇ ಸಮಯದಲ್ಲಿ ಇನ್ನೊಂದು ಕಟ್ಟಡದಲ್ಲಿ ಕರ್ನಾಟಕ ಸಂಗೀತದ ಬಗ್ಗೆ ಕಾರ್ಯಕ್ರಮ ನಡೆಯುತ್ತ ಇತ್ತು. ಇದು ಬಹಳ ಸೊಗಸಾಗಿತ್ತೆಂದು ನಂತರದಲ್ಲಿ ಕೇಳಿ ತಿಳಿದೆ. ಒಂದೇ ಸಮಯದಲ್ಲಿ ಮೂರು ನಾಲ್ಕು ಕಟ್ಟಡಗಳಲ್ಲಿ ವಿವಿಧ ಗೋಷ್ಠಿಗಳು ನಡೆಯುತ್ತಿದ್ದುದರಿಂದ ಯಾವುದಾದರೂ ಒಂದನ್ನು ಮಾತ್ರವೇ ಬೆಳಗ್ಗೆ ಅಥವಾ ಮಧ್ಯಾಹ್ನ ವೀಕ್ಷಿಸಬಹುದಾಗಿತ್ತು. ರಾಜಕೀಯ ಗೋಷ್ಠಿ, ಕಲಾ ಗೋಷ್ಠಿ, ಔದ್ಯೋಗಿಕ ಗೋಷ್ಠಿ, ಮಹಿಳಾ ಗೋಷ್ಠಿ, ಸಾಹಿತ್ಯದ ವಿವಿಧ ಪ್ರಕಾರಗಳನ್ನು ಸಮಾಲೋಚಿಸುವ ಸಭೆಗಳು ಇತ್ಯಾದಿ. ಮೊದಲನೆಯ ದಿನ ನಡೆದ ಕವಿಗೋಷ್ಠಿಯನ್ನು ಕೆಲವು ದಿನಗಳ ನಂತರ ದೂರದರ್ಶನದಲ್ಲಿ ನೋಡಲು ಸಾಧ್ಯವಾಯಿತು. ಅದೇ ದಿನ ಸಂಜೆ ಆರಿಸಿದ ಕನ್ನಡದ ಅನೇಕ ಮಹನೀಯರು ಮತ್ತು ಮಹಿಳೆಯರಿಗೆ <em>ಪ್ರಶಸ್ತಿಪತ್ರಗಳನ್ನು ನೀಡುವ ಸಭೆಯೊಂದಿತ್ತು. ಇದರಲ್ಲಿ ಸಾಹಿತಿಗಳು,</em> ವೈದ್ಯರು, ವಾಣಿಜ್ಯ ಪ್ರಮುಖರು, ಅಧ್ಯಾಪಕರು ಇಂಥವರ ಪ್ರಾತಿನಿದ್ಯ ಇತ್ತು. ರಾತ್ರಿಯಾಗುತ್ತಿದ್ದಂತೆ ಅರಮನೆಯ ಆವರಣದಲ್ಲಿ ಸೊಗಸಾದ ಮನರಂಜನೆಯ ಕಾರ್ಯಕ್ರಮಗಳ ಪ್ರದರ್ಶನ ಇತ್ತು. ಗಿರೀಶ ಕಾರ್ನಾಡರ ತುಘಲಕ್ ನಾಟಕ ಅಲ್ಲಿ ನೋಡುವುದಂತೂ ಜನಸಂದಣಿ ಅಸಾಧ್ಯವಾಗಿ ಆಗದೆ ಹೊಯಿತು. (ಮುಂದೆ ಇನ್ನೊಂದು ದಿನ ಬೆಂಗಳೂರು ಲಾಲ್‍ಬಾಗ್ ಗಾಜಿನ ಮನೆಯಲ್ಲಿ ಈ ನಾಟಕ ನೋಡಿದೆ.)</p>
		<p>ಪ್ರತಿ ಸಭಾಭವನದ ಎದುರಿಗೂ ಹುಲ್ಲು ಹೊದಿಕೆಯ ಮೇಲೆ ವಿಶಾಲವಾದ ಸುಂದರವಾದ ಶಾಮಿಯಾನ ಇರುತ್ತಿತ್ತು. ಇಲ್ಲಿ ಎರಡು ಹೊತ್ತೂ ಪ್ರತಿನಿಧಿಗಳಿಗೆ ಊಟದ ವಿಲೇವಾರಿ. ಸ್ಟೀಲ್ ತಟ್ಟೆ ಹಿಡಿದು ಕ್ಯೂ ನಿಂತು ಬಹು ಆಸ್ಥೆಯಿಂದ ತಯಾರಿಸಿದ್ದ ಭೊಜನ ಪಡೆದು ಸವಿಯಬಹುದಾಗಿತ್ತು. ಅಲ್ಲಿ ಹೊರಗಾವಲು ನಿಂತ ನ್ಯಾಷನಲ್ ಕೆಡೆಟ್ ಕೋರ್ ಯುವಕರು "ಬ್ಯಾಡ್ಜ್ ಭದ್ರ" ಎಂದು ಪದೇಪದೇ ಕಿರುಚುತ್ತಿದ್ದುದು ವಿನೋದವಾಗಿತ್ತು. ಬ್ಯಾಡ್ಜು ಧರಿಸಿದ್ದವರನ್ನು ಮಾತ್ರವೇ ಒಳಗಡೆ ಬಿಡುತ್ತಿದ್ದುದರಿಂದ ನೆರೆದ ಊಟಗಳ್ಳರು ಪ್ರತಿನಿಧಿಗಳ ಜೇಬುಗಳಿಂದ ಬ್ಯಾಡ್ಜುಗಳನ್ನು ಹಾರಿಸುತ್ತಿದ್ದುದು ಸರ್ವೇ ಸಾಮಾನ್ಯವಾಗಿತ್ತು. "ಇದೇನು ಹೀಗಂತೀರ ಸ್ವಾಮಿ..... ಬಿದಿರಬ್ಬೆ ಕರ್ನಾಟಕ ಸಂಘಕ್ಕೆ ನಾನೇ ಕಾರ್ಯದರ್ಶಿ .... ಬ್ಯಾಡ್ಜು ಇಲ್ಲದೆ ಹೋದರೆ ನಾನು ಮನುಷ್ಯನೇ ಅಲ್ಲವೇ?" ಹೀಗೆಲ್ಲ ಮಾತಿನ ಭರಾಟೆಯನ್ನು ಆ ಕೆಡೆಟ್‍ಗಳು ಎದುರಿಸುತ್ತಿದ್ದರು. ಮೈಸೂರು ರೇಸ್‍ಕೋರ್ಸ್ ಬಳಿ ನಿರ್ಮಿಸಿದ್ದ ಅತಿ ಆಕರ್ಷಣೀಯ ಊಟದ ಶಾಮಿಯಾನಕ್ಕೆ ನಾವು ಧಾವಿಸಿ ಎರಡನೆಯ ದಿನ ಸಂಜೆ ಊಟ ಪಡೆದೆವು. ಶ್ರೀ ಆಲನಹಳ್ಳಿ ಕೃಷ್ಣ ಮತ್ತಿತರರು ಇದರ ಉಸ್ತುವಾರಿ ಶ್ರದ್ಧೆಯಿಂದ ನೋಡುತ್ತಿದ್ದರು. ಊಟದ ನಂತರ ಸುಂದರವಾಗಿ ಅಲಂಕರಿಸಿದ್ದ ಕಮಾನು ಗಾಡಿಯಲ್ಲಿ ತುಂಬಿದ್ದ ಬಗೆಬಗೆಯ ಹಣ್ಣುಗಳನ್ನು ಉಂಡವರಿಗೆ ಸರಬರಾಜು ಮಾಡುತ್ತಿದ್ದರು. ಈ ಊಟ ನಿಜಕ್ಕೂ ವಿಶಿಷ್ಟ ಅನುಭವ.</p>
		<p>ಆ ದಿನವೇ ಸಂಜೆಗೆ ಮೊದಲು ಕುವೆಂಪುನಗರದಲ್ಲಿ, ಅವರ ಮಗನ ಮನೆಯಲ್ಲಿ ವಾಸವಾಗಿರುವ ಪ್ರೊ। ಎ. ಎನ್. ಮೂರ್ತಿರಾಯರನ್ನು ನೋಡಲು ಹೋದೆವು. ಅವರ ಸೊಸೆ ಲೀಲಾ ತಯಾರಿಸಿದ ಕಾಫಿ ಪ್ರಾಯಶಃ ಮೈಸೂರಿನಲ್ಲಿ ನೀವು ಎಲ್ಲೂ ಕುಡಿಯಲಾರಿರಿ. ನನಗೆ ಕಾಫಿಯ ಆಸೆಯು ಬಲವಾಗಿತ್ತು. ಮೂರ್ತಿರಾಯರು ಆ ದಿನದ ಡೆಕ್ಕನ್ ಹೆರಾಲ್ಡ್‍ನಲ್ಲಿ ನಾನು ಅಮೆರಿಕದದ ಕನ್ನಡಿಗರ ಬಗ್ಗೆ ಹೇಳಿಕೆ ನೀಡಿದಂತೆ ಅಚ್ಚಾಗಿದ್ದ ಪ್ರಕಟಣೆ ತೋರಿಸಿದರು. ನಾನು ಯಾರೊಂದಿಗೂ ಮಾತನಾಡಿರಲಿಲ್ಲವಲ್ಲ! ಆಮೇಲೆ ತಿಳಿಯಿತು, ಸಮ್ಮೇಳನಕ್ಕೆಂದು ಅಚ್ಚಾದ ಸ್ಮರಣಸಂಚಿಕೆಯಲ್ಲಿ ನಾನು ಬರೆದಿದ್ದ ಕನ್ನಡ ಲೇಖನದ ಇಂಗ್ಲೀಷ್ ಅನುವಾದದಿಂದ ವಿಷಯ ತೆಗೆದು ಬಳಸಿದ್ದರು. ಮಾರನೆಯ ದಿನ ಜಾಗತಿಕ ವೇದಿಕೆಯಲ್ಲಿ ಅಚ್ಚಾದ ಕಾರ್ಯಕ್ರಮದ ಪ್ರಕಾರ ನನ್ನ ಹೆಸರು ಇರಲಿಲ್ಲವಾದ್ದರಿಂದ ನನಗೆ ಸ್ವಲ್ಪ ಕಾಲ ಸಿಕ್ಕೀತೇ ಎಂದು ಮೂರ್ತಿರಾಯರನ್ನು ಕೇಳುವ ಹಂಬಲ ಇತ್ತು.</p>
		<p>ಈ ಬಗ್ಗೆ ಮೊದಲೇ ನಿರ್ದೇಶಕರಿಗೆ ನಾನು ಕಾಗದ ಬರೆದಿದ್ದುಂಟು. ನವಂಬರ್ ೨೫, ೧೯೮೫ರ ದಿನ ನನಗೆ ಆಹ್ವಾನ ತಲುಪಿದ ಕೂಡಲೇ ನಾನು ವಿದೇಶಿ ಕನ್ನಡಿಗರ ಗೋಷ್ಠಿಯಲ್ಲಿ ಭಾಗವಹಿಸಲು ಉತ್ಸುಕನಾಗಿದ್ದೇನೆ ಎಂದು ತಿಳಿಸಿ ಅನುಮತಿ ಬೇಡಿದ್ದೆ. ಪ್ರಾಯಶಃ ನನ್ನ ಬೇಡಿಕೆ ಅವರಿಗೆ ತಲುಪುವುದು ತಡವಾಗಿದ್ದಿರಬೇಕು. ಮೂರ್ತಿರಾಯರು ಯಾರು ಭಾಷಣಕಾರರೆಂದು ಅಚ್ಚುಮಾಡಿಬಿಟ್ಟಿರುವುದರಿಂದ ಕಡೆ ಗಳಿಗೆಯಲ್ಲಿ ಅವಕಾಶ ಕೊಡುವುದು ಕಷ್ಟವಾದೀತು ಎಂದರು. ಒಂದು ಗಂಟೆ ಹರಟೆ ಬಡಿದು ಕಾಫಿ ತಿಂಡಿ ಮುಗಿಸಿ ಅವರಿಂದ ಬೀಳ್ಕೊಂಡು ನಗರದೊಳಕ್ಕೆ ಹೊರಟೆವು.</p>
		<p>ರಾತ್ರಿಯಲ್ಲಿ ನಗರ ವಿದ್ಯುದ್ದೀಪಗಳ ಅಲಂಕಾರದಿಂದ ಸಜ್ಜಾಗಿ ರಮ್ಯವಾಗಿತ್ತು. ಅರಮನೆಯ ಮತ್ತು ದ್ವಾರಗಳ ವಿದ್ಯುದಲಂಕಾರ ಹಿಂದೆ ನವರಾತ್ರಿಯ ಉತ್ಸವದಲ್ಲಿ ನೋಡಿದಾಗಿನ ವೈಭವದಿಂದ ರಾರಾಜಿಸುತ್ತಿತ್ತು. ನಗರದ ಹಿನ್ನೆಲೆಯಲ್ಲಿ ಚಾಮುಂಡಿ ಬೆಟ್ಟದ ದೀಪ ಸಾಲು ಎಂದೂ ಮನೋಹರ.... ಉತ್ಸಾಹದಿಂದ ನಡೆದಾಡುತ್ತಿರುವ ಜನಸಮುದ್ರ ಹಬ್ಬಕ್ಕೆ ಅಸಾಧಾರಣ ಕಳೆ ತಂದಿತ್ತು.</p>
		<p>ಧೂಳು! ಅಮೆರಿಕ ನಗದಲ್ಲಿದ್ದು ಧೂಳು ಅನುಭವದಿಂದ ಮರೆಯಾಗಿ ಹೋಗಿದೆ. ದೀಪದ ಬೆಳಕಲ್ಲಿ ಅಲ್ಲಲ್ಲಿ ದೃಷ್ಠಿ ಮಂಜಾಗುವಷ್ಟು ಧೂಳು! ಉತ್ಸವದ ಸಂಭ್ರಮದಲ್ಲಿ ಹೇಗೂ ಇದು ಗಮನಕ್ಕೆ ಬರುವಂತಿಲ್ಲ! ... ಅಲ್ಲಲ್ಲಿ ನೂರಾರು ಪುಟ್ಟ ಅಂಗಡಿಗಳು. ... ಗೊಂಚಲು ಗೊಂಚಲು ನಂಜನಗೂಡು ರಸಬಾಳೆ ಹಣ್ಣು, ಪುಟ್ಟಬಾಳೆ ಹಣ್ಣು ಮಾಸಲು ಗಾಜಿನ ಚೌಕದ ಡಬ್ಬಗಳಲ್ಲಿ ಕೆಂಪು ಹಸಿರು ಬರ್ಫಿ! ತಲೆಯೆತ್ತಿ ಬಣ್ಣ ನೋಡುತ್ತ ಆಸೆಪಡುತ್ತ ಗುಂಪು ಗುಂಪಾಗಿ ನಿಂತ ಪುಟ್ಟ ಮಕ್ಕಳೂ...</p>
		<p>ಮೈಸೂರು ಮಾರ್ಕೆಟ್ ನೋಡಿದ್ದೀರಲ್ಲ, ಅಲ್ಲಿನ ತರಕಾರಿ, ವೀಳ್ಯದೆಲೆ, ಮೈಸೂರು ಮಲ್ಲಿಗೆ ಹೂವಿನ ಅಂಗಡಿಗಳು ಕಣ್ಣಿಗೆ ಹಬ್ಬ. ಅವಸರವಾಗಿ ಒಳಗೆ ನುಗ್ಗಿ ನನಗೆ ತಿಳಿದಂತೆ ಸುಮಾರು ಮೂವತ್ತೈದು ವರ್ಷಗಳಿಂದಲೂ ಒಂದೇ ಸ್ಥಳದಲ್ಲಿ ಕೂತು ಹಣ್ಣಾಗುತ್ತಿರುವ ವೀಳ್ಯದೆಲೆ ಹನುಮಂತನಿಂದ ಒಂದು ಕಟ್ಟು ಚಿಗುರು ಕೊಂಡೆ.... ಮೈಸೂರಿಗೆ ಹೋದಾಗಲೆಲ್ಲ ಹನುಮಂತನನ್ನು ನೋಡದೆ ನಾನು ಬಂದೇ ಇಲ್ಲ.</p>
		<p>ಮಾರನೆಯ ದಿನ ಬೆಳಿಗ್ಗೆ ಜಾಗತಿಕ ವೇದಿಕೆಯ ಗೋಷ್ಠಿಗೆ ಹೋದೆವು. ಇದು ನಡೆದದ್ದು ಕ್ರಾಫರ್ಡ್ ಹಾಲ್ ಸಭಾಂಗಣದಲ್ಲಿ. ಅಂದಿನ ಸಮಾರಂಭದಲ್ಲಿ ಪ್ರೊ। <em>ಎ. ಎನ್. ಮೂರ್ತಿರಾಯರ</em> ಉದ್ಘಾಟನಾ ಭಾಷಣದ ನಂತರ ಅಮೆರಿಕದಲ್ಲಿ ಕನ್ನಡದ ಪ್ರತಿನಿಧಿಗಳಾಗಿ ಮಾತನಾಡಿದವರು ಶ್ರೀಮತಿ ವಿಮಲಾ ಚೆನ್ನಬಸಪ್ಪ ಮತ್ತು ಡಾ। ಗಂಗಾಧರ ಕೋರಿ. ಇಬ್ಬರೂ ಈ ದೇಶದಲ್ಲಿ ಭಾಷೆ ತಳೆದಿರುವ ವಿರೂಪ ಮತ್ತು ಇಲ್ಲಿ ನೆಲೆಸಿದ ಮಂದಿ ಕನ್ನಡದ ಬಗ್ಗೆ ತಾಳಿರುವ ಮನೋಧರ್ಮದ ಬಗ್ಗೆ ಸ್ಥೂಲವಾಗಿ ಮಾತನಾಡಿದರು. ಅಂದಿನ ನಾಲ್ವರು ಭಾಷಣಕಾರರ ನಂತರ ಲಂಡನ್‍ನಿಂದ ಆಗಮಿಸಿದ್ದ ಭಾರತೀಯ ವಿದ್ಯಾಭವನದ ರಿಜಿಸ್ಟ್ರಾರ್ ಶ್ರೀ ಮತ್ತೂರು ಕೃಷ್ಣಮೂರ್ತಿಯವರು ಮಾತನಾಡಲು ಸಭಾಧ್ಯಕ್ಷರ ಅಪ್ಪಣೆ ಬೇಡಿದರು. ಅಧ್ಯಕ್ಷ ಡಾ। ಹಾ. ಮಾ. ನಾಯಕರು ಎರಡು ನಿಮಿಷಗಳಷ್ಟು ಸಮಯ ತೆಗೆದುಕೊಳ್ಳಬಹುದು ಎಂದಿದ್ದಕ್ಕೆ ಶ್ರೀ ಮತ್ತೂರರು 'ಇಂಗ್ಲೆಂಡಿನಲ್ಲಿ ಕನ್ನಡ'ದ ಬಗ್ಗೆ ಮಾತನಾಡಲು ಸಾವಿರ ಸಾವಿರ ಮೈಲಿ ದಾಟಿ ಬಂದವರಿಗೆ ಎರಡು ನಿಮಿಷದಲ್ಲಿ ಮುಗಿಸು ಎಂದರೆ ಹೇಗೆ ಎನ್ನುತ್ತ ಅಸಮಧಾನ ಸೂಚಿಸಿದರು. ಅವರ ಹೆಸರು ಕಾರ್ಯಕ್ರಮದಲ್ಲಿ ಅಚ್ಚಾಗಿರಲಿಲ್ಲವಾದ್ದರಿಂದ ಡಾ। ನಾಯಕರು ಈ ಬಗ್ಗೆ ಹೆಚ್ಚು ಸಮಯ ನೀಡಲು ಸಾಧ್ಯವಿಲ್ಲವೆಂದರು. ಶ್ರೀ ಮತ್ತೂರು ಅವರ ವಾಕ್ಚಾತುರ್ಯ ಬಲ್ಲ ಸಭಿಕ ಮಂದಿ ಹೆಚ್ಚು ಸಮಯ ಕೊಡಿ ಎಂದು ಕೂಗಲು ಆರಂಭಿಸಿದರು. ವಾತಾವರಣ ಕಹಿಯಾಗಿಯೇ ಇದ್ದು ಅಂತೂ ಎಲ್ಲಾ ಭಾಷಣಗಳೂ ಮುಗಿದವು. ಡಾ। ನಾಯಕರು ಸಮಾರೋಪ ಭಾಷಣದಲ್ಲಿ ವಿಶ್ವ ಕನ್ನಡ ಸಮ್ಮೇಳನಕ್ಕೂ ವಿಶ್ವ ಕನ್ನಡ ಸಾಹಿತ್ಯ ಸಮ್ಮೇಳನಕ್ಕೂ ಇರುವ ವ್ಯತ್ಯಾಸ ಕುರಿತು ಪ್ರಸ್ತಾಪಿಸಿದರು. ವಿಶ್ವ ಕನ್ನಡ ಸಮ್ಮೇಳನದಲ್ಲಿ ಎಲ್ಲ ಕನ್ನಡಿಗರ ಪ್ರಾತಿನಿಧ್ಯ ಇರಬೇಕಾಗುತ್ತದೆ. ಅದು ಸಾಹಿತಿ ಸಮ್ಮೇಳನ ಮಾತ್ರವಲ್ಲ ಎಂದರು.</p>
		<p>ಆದಿನ ಮಧ್ಯಾಹ್ನ ದೊಡ್ಡಕೆರೆ ಮೈದಾನದಲ್ಲಿ ನಿರ್ಮಿತವಾಗಿದ್ದ ಪುಸ್ತಕ ಪ್ರದರ್ಶನ ನೋಡಿದೆವು. ಕನ್ನಡದಲ್ಲಿ ಪ್ರಕಟವಾಗಿದ್ದ ಉತ್ತಮ ಪುಸ್ತಕಗಳನ್ನು ಅನೇಕಾನೇಕ ಪ್ರಕಾಶಕರು ಪ್ರದರ್ಶನ ಮಾಡಿದ್ದರು. ಸಮ್ಮೇಳನಕ್ಕೆಂದೇ ಪ್ರಕಟಿತವಾದ ೫೦ ಪುಸ್ತಕಗಳು ಸುಲಭ ಬೆಲೆಗೆ (೨೫೦ ರುಪಾಯಿ) ಮಾರಾಟಕ್ಕಿದ್ದವು. ಪ್ರದರ್ಶನ ಆವರಣದ ನಡುವೆ ನಿರ್ಮಿತವಾಗಿದ್ದ ಸುಂದರವಾದ ಭವನದಲ್ಲಿ ಕನ್ನಡ ಸಾಹಿತ್ಯಾರಾಧಕರ ಚಿತ್ರಪಟಗಳ ಪ್ರದರ್ಶನ ಇತ್ತು. ಅದೇ ಸಂಜೆ ಕನ್ನಡನಾಡಿನ ಚರಿತ್ರೆಯನ್ನು ಸೂಚಿಸುವ ಅನೇಕಾನೇಕ ಭಿತ್ತಿ ಚಿತ್ರಗಳನ್ನೂ ಪ್ರಸಂಗಗಳ ನಟನೆಯನ್ನೂ ಪ್ರದರ್ಶಿಸುವ ಭವ್ಯವಾದ ಮೆರವಣಿಗೆ ನಗರದ ಮುಖ್ಯ ಬೀದಿಗಳಲ್ಲಿ ಬಂದಿತು. ನವರಾತ್ರಿಯ ಮೆರವಣಿಗೆಯಲ್ಲಿ ಭಾಗವಹಿಸುವಂತೆ ಆನೆಗಳು, ಕುದುರೆಗಳು, ರಕ್ಷಣಾದಳ ಇದ್ದವು. ಜನಪ್ರಿಯ ಚಿತ್ರ ಕಲಾವಿದರೂ, ಉತ್ತಮ ಜನಪದ ಕಲಾ ಪ್ರದರ್ಶಕರೂ ಭಾಗವಹಿಸಿದ್ದು ಮೆರವಣಿಗೆ ತುಂಬಾ ಮನೋರಂಜಕವಾಗಿತ್ತು. ನೋಡುವುದು ಅಷ್ಟು ಸುಲಭವಾದ ಕೆಲಸವಾಗಿರಲಿಲ್ಲ. ನೂರಡಿ ರಸ್ತೆಯಲ್ಲಿ ಮೆರವಣಿಗೆ ತಿರುಗುವ ಬಳಿ ತುದಿಗಾಲಿನಲ್ಲಿ ನಿಂತು ಜನ ಸಮುದ್ರದ ಮೇಲಿನಿಂದ ನೋಡಿದೆವು. ಇಲ್ಲಿ ಭಾಗವಹಿಸಿದ ಚಲಿಸುವ ರಂಗಮಂದಿರಗಳನ್ನು ನೋಡಿದಾಗ ನ್ಯೂಯಾರ್ಕ್‍ನಲ್ಲಿ ನಾವು ನಡೆಸುವ 'ಇಂಡಿಯ ಡೇ' ಪರೇಡ್‍ನ ಭಿತ್ತಿ ಚಿತ್ರಗಳು ಪೂರಾ ಸಪ್ಪೆ ಎಂದುಕೊಂಡೆ.</p>
		<p>ನಾನು ಏನನ್ನು ಬಯಸಿ ಬಂದಿದ್ದೆನೋ ಅದನ್ನು ನೋಡಿದೆನೇ?, ಕೇಳಿದೆನೇ?... ನೋಡಿದ್ದು ನಿಜ, ನೋಟ ಬಹು ರಮ್ಯವಾಗಿತ್ತು. ಸಡಗರ ಮೈ ನವಿರೇಳಿಸಿತು. ನೋಡಲು ಬಂದ ಜನ ವ್ಯವಸ್ಥಾಪಕರು ಎಣಿಸಿದ್ದಕ್ಕೆ ನಾಲ್ಕು ಪಟ್ಟು ಹೆಚ್ಚಾಗಿ ಬಂದಿದ್ದರೆಂದು ಕೇಳಿದೆ. ಅಷ್ಟು ದೊಡ್ಡ ಸಂಖ್ಯೆಯ ಆಹ್ವಾನಿತರನ್ನು ಸುಧಾರಿಸುವುದು ಸುಲಭವಲ್ಲದ ಕೆಲಸ.</p>
		<p>ಹೊರದೇಶಗಳಿಂದ ಬಂದವರ ಸಂಖ್ಯೆ ಮಾತ್ರ ಬಹು ಸಣ್ಣದಾಗಿತ್ತು. ಈ ಬಗೆಯ ಮಹಾಧಿವೇಶನದ ಮುನ್ಸೂಚನೆ ಕೆಲವು ತಿಂಗಳಿಗೆ ಮೊದಲಾದರು ಬರದೆ ಹೋದರೆ ದೂರದ ನಾಡುಗಳಲ್ಲಿ ವಿವಿಧ ಉದ್ಯೊಗ ಕ್ಷೇತ್ರಗಳಲ್ಲಿರುವವರು ಸಮಯ ಹೊಂಚಿಕೊಳ್ಳುವುದು ಸುಲಭಸಾಧ್ಯವಲ್ಲ. ಈ ಸಮ್ಮೇಳನ ನಡೆದೀತು ಎಂದು ಮೂರು ವರ್ಷಗಳಿಂದ ನಮಗೆ ತಿಳಿದಿದ್ದರೂ ನಿಖರವಾಗಿ ಇಂಥ ದಿನಗಳು ಎಂಬ ಸೂಚನೆ ಬಂದದ್ದು ಉತ್ಸವಕ್ಕೆ ಮೂರು ವಾರಗಳ ಮೊದಲು! ಹೇಗಾದರೂ ಇಷ್ಟು ಅಲ್ಪ ಸಮಯದಲ್ಲಿ ಎಲ್ಲ ಸುಧಾರಿಸಿ ಸಾವಿರಾರು ಮೈಲಿ ಪ್ರಯಾಣ ಬೆಳೆಸುವುದು?</p>
		<p>ಮೈಸೂರಿನಲ್ಲಿ ವಿಶ್ವ ಕನ್ನಡ ಸಮ್ಮೇಳನ ನಡೆದಾಗ ವಿಶ್ವದ ಎಲ್ಲೆಡೆಯಲ್ಲಿ ನೆಲೆಸಿದ ಕನ್ನಡ ಮಂದಿ ಪ್ರತಿನಿಧಿಗಳನ್ನು ತವರು ನಾಡಿಗೆ ಕಳಿಸಿ ಸಮಲೋಚನೆಗೆ ಅವಕಾಶ ಒದಗಿಸಿಯಾರು ಎಂದುಕೊಳ್ಳುತ್ತಿದ್ದ ನನಗೆ ನಿರಾಶೆಯಾಯಿತು ಎನ್ನಬೇಕು. ಇನ್ನು ಎಲ್ಲೆಲ್ಲಿ ಕನ್ನಡ ಬೆಳಗಿದೆ? ಫಿಜಿಯಲ್ಲಿ, ಮಾಸ್ಕೋದಲ್ಲಿ, ಬರ್ಲಿನ್‍ನಲ್ಲಿ, ಮಲೇಶಿಯಾದಲ್ಲಿ... ಎಲ್ಲಿ? ನಾವು ಕನ್ನಡತನ ರೂಢಿಸಿಕೊಂಡಿರುವ ಹಾಗೆ ಉಳಿದೆಡೆಗಳಲ್ಲಿ ಈ ಪ್ರಯೋಗ ನಡೆಯಿತೆ? ಇಲ್ಲವಾದರೆ ಏಕೆ ಹಾಗೆ? ಇಂಥ ಚರ್ಚೆ ನಾನು ಅಲ್ಲಿ ಕೇಳಲಿಲ್ಲ.</p>
		<p>ಅಮೆರಿಕದಲ್ಲಿ ನಡೆಯುತ್ತಿರುವ ಕನ್ನಡದ ಪ್ರಯೋಗ ತೀರ ಹೊಸದು; ಹಿಂದೆ ಎಂದೂ ಕಾಣದಿದ್ದಂಥ ಸಾಹಸ. ಈ ಪ್ರಯೋಗಕ್ಕೆ ಕನ್ನಡನಾಡಿನ ಸರಕಾರದ, ಸಾಹಿತಿಗಳ, ಜನಪ್ರಮುಖರ ಬೆಂಬಲ ಇದೆ ಎಂದು ಸಮ್ಮೇಳನ ಉದ್ಗರಿಸಲಿಲ್ಲ. ನಮ್ಮ ಮಕ್ಕಳಲ್ಲಿ ಕನ್ನಡ ಉಳಿದೀತೆ ಎಂಬ ಆತಂಕಕ್ಕೆ ಸಮ್ಮೇಳನದಲ್ಲಿ ಉತ್ತರ ಒದಗುವ ಅವಕಾಶ ಇರಲಿಲ್ಲ.</p>
		<p>ಇಂಥ ಇನ್ನೊಂದು ಸಮ್ಮೇಳನದಲ್ಲಿ ನಮಗೆ ಅವಕಾಶ ಬೇಕು. ನಮ್ಮ  ವಿಶಿಷ್ಟ ರೀತಿಯ ಸಮಸ್ಯೆಗಳ ಬಗ್ಗೆ ಸಮಾಲೋಚನೆ ನಡೆಯಬೇಕು.</p>
		<p>ಕನ್ನಡದ ಭವಿಷ್ಯತ್ತಿನ ಬಗ್ಗೆ ಆಸ್ಥೆ ಇರುವ ಎಲ್ಲರೂ ಹೊರನಾಡಿನ ಕನ್ನಡತನಕ್ಕೆ ಮನ್ನಣೆ ನೀಡುವುದು ಘನವಾದ ನಡತೆ ಎಂದು ತಿಳಿಯಬೇಕು.....</p>
		<p class="quote-author">
			ಡಾ। ಎಚ್. ಕೆ. ಚಂದ್ರಶೇಖರ್<br />(ಜಮೈಕಾ ಎಸ್ಟೇಟ್, ನ್ಯೂಯಾರ್ಕ್)
		</p>
	</section>
	<section class="level1 numbered" epub:type="chapter" role="doc-chapter" id="id-038">
		<h1 class="level1-title" epub:type="title">ಅಮೆರಿಕದಲ್ಲಿ ಕನ್ನಡ ಮಹಿಳೆ</h1>
		<p><em>(ವಿಶ್ವ ಕನ್ನಡ ಸಮ್ಮೇಳನದ ವಿಚಾರಗೋಷ್ಠಿಯಲ್ಲಿ ಮಾಡಿದ ಭಾಷಣ)</em></p>
		<p>'ಅಮೇರಿಕದಲ್ಲಿ ಕನ್ನಡ ಮಹಿಳೆ' ಎಂಬ ವಿಷಯವೆಷ್ಟು ಸರಳವೆಂದು ಹೊರತೋರಿಕೆಗೆ ಕಂಡರೂ ಹೇಳಹೊರಟಾಗ ಅದರ ಕ್ಲಿಷ್ಟತೆ ಸ್ಪಷ್ಟವಾದೀತು. ನಾನು ಮಹಿಳೆ, ಕನ್ನಡತಿ, ಅಮೇರಿಕದಲ್ಲಿ ನನ್ನ ವಾಸ. ಕೇವಲ ಇವಿಷ್ಟೇ ಪುರಾವೆಯ ಆಧಾರದ ಮೇಲೆ ಮಾತು ಸಾಗಬೇಕಿದೆ. ಯಾವ ಗಂಭೀರ ಸಂಶೋಧನೆಯನ್ನಾಗಲೀ, ತೀವ್ರತರದ ಪ್ರಯೋಗ ಪರೀಕ್ಷೆಯನ್ನಾಗಲೀ ಈ ವಿಚಾರವಾಗಿ ಮಾಡದೆಯೇ ಕೇವಲ ನನ್ನ ದೃಷ್ಟಿಯಲ್ಲಿ ನಿಲುಕಿದಷ್ಟನ್ನು, ನನ್ನ ವೈಯಕ್ತಿಕ ಅನಿಸಿಕೆಗಳನ್ನು ಮಾತ್ರ ವರದಿ ಮಾಡುತ್ತಿರುವೆ ಎಂದು ತಾವಿಲ್ಲಿ ಗಮನಿಸಬೇಕಾಗಿ ವಿನಂತಿ.</p>
		<p>ನಾವು ಅಂದರೆ ವಿದೇಶವಾಸಿಗಳಾದ ಕನ್ನಡಿಗರೆನ್ನಿ, ಹೊರನಾಡಿಗೆ ವಲಸೆ ಹೊಗುವ ಕಾರಣ ಹಲವಾರು- ಉನ್ನತ ವ್ಯಾಸಂಗ, ಹೊಸ ಅವಕಾಶಗಳ ಹುಡುಕಾಟ, ಹೆಚ್ಚಿನ ದ್ರವ್ಯಾರ್ಜನೆ, ವಿವಾಹ, ಉದ್ಯೊಗ, ಇತ್ಯಾದಿ. ಇಪ್ಪತ್ತೊಂದನೆಯ ಶತಮಾನದ ಹೊಸ್ತಿಲಲ್ಲಿರುವ ನಮಗೆ ಅಮೇರಿಕದ ಆಮಿಷಗಳು ನಾನಾ ರೀತಿಯವು. ಕೇವಲ ಎರಡು ನೂರು ವರ್ಷಗಳಲ್ಲಿ ಅಮೇರಿಕ ಸಾಧಿಸಿರುವ ಕೆಲಸಗಳು ಎಂತಹವರನ್ನೂ ಬೆರಗುಗೊಳಿಸುತ್ತವೆ. ಅಗ್ಗದ ಕಾದಂಬರಿ, ಚಿಲ್ಲರೆ ಚಲನಚಿತ್ರಗಳು ತೋರಿಸುವಂತೆ ಕೇವಲ ಭೋಗಕ್ಕೆ, ಡಿಸ್ಕೋ ಡ್ಯಾನ್ಸ್, ಬ್ರೇಕ್ ಡ್ಯಾನ್ಸ್, ಕುಡಿತ, ಮಾದಕ ದ್ರವ್ಯ ಸೇವನೆ, ಮಾನವ ಕುಲನಾಶಕ ನಡವಳಿಕೆಗಳಿಗಷ್ಟೇ ಅಮೇರಿಕ ಹೆಸರಾಂತಿಯಲ್ಲ! ಅದು ವಿದೇಶಿಯರ ಪೂರ್ವಗ್ರಹ ಪೀಡಿತ ದೃಷ್ಟಿಯಲ್ಲಿ ಭಾರತ ಎಂದರೆ ಕೇವಲ ಆನೆ, ಹುಲಿ, ಭಿಕ್ಷುಕರು, ಹಾವಾಡಿಗರು, ಮಹಾರಾಜರು, ಯೊಗಿಗಳಿಂದಷ್ಟೇ ಕೂಡಿದ "ಪ್ರಿಮಿಟಿವ್ ಸೊಸೈಟಿ" ಎಂದಷ್ಟೇ ಹಾಸ್ಯಾಸ್ಪದ.</p>
		<p>ಅಮೇರಿಕನ್ನರ ಕಾರ್ಯದಕ್ಷತೆ, ಆತ್ಮ ವಿಶ್ವಾಸ, ಸಾಹಸ ಪ್ರವೃತ್ತಿ, ಅದಮ್ಯ ಕುತೂಹಲ, ಅವಿರತ ದುಡಿಮೆ, ಶಿಸ್ತು, ಬಿಚ್ಚುಮನಸ್ಸಿನ ನಡವಳಿಕೆ, ಪ್ರಯೋಗಶೀಲತೆ, ಸ್ವಾತಂತ್ರ್ಯ ಪ್ರೇಮ, ಸೌಂದರ್ಯಪ್ರಜ್ಞೆ, ಸ್ವಚ್ಛತೆ, ಕಾರ್ಯತತ್ಪರತೆ, ಸ್ನೇಹ, ಔದಾರ್ಯಗಳನ್ನು ಅಲ್ಲಿ ವಾಸಮಾಡುತ್ತಿರುವ ನಾವು ಸ್ವತಃ ಕಂಡು, ಅನುಭವಿಸಿ, ಮೆಚ್ಚಿ, ಅನುಕರಿಸತೊಡಗಿದ್ದೇವೆ. ಬದುಕು ಸಮೃದ್ಧಿ ಅಲ್ಲಿ. ಅವರ ಯಂತ್ರ-ತಂತ್ರೊಪಕರಣಗಳ ಪ್ರಗತಿ ಮಾನವನನ್ನು ಅಂತರಿಕ್ಷ ಯಾತ್ರಿಯನ್ನಾಗಿಸಿ ಚಂದ್ರಲೋಕ ಮೆಟ್ಟಿಸಿರುವುದರ ಜೊತೆಗೇ ಇಲ್ಲಿ, ಈ ಗಟ್ಟಿ ನೆಲದಲ್ಲಿ, ಬದುಕನ್ನು ಹಸನು ಮಾಡಿಕೊಳ್ಳುವಲ್ಲಿ ತೀರಾ ಯಶಸ್ವಿಯಾಗಿದೆ. ಗುಡಿಸುವ, ತೊಳೆಯುವ, ಬಳಿಯುವ, ಕುಟ್ಟುವ, ಕುದಿಸುವ, ಕತ್ತರಿಸುವ, ಒಣಗಿಸುವ ಯಂತ್ರ ಗಾರುಡಿಯ ಮೋಡಿಯಲ್ಲಿ ಸಿಕ್ಕಿ ನಾವು ಮೈ ಮರೆತಿರುವುದೂ ಉಂಟು. ಅಲ್ಲಿನ ಸಂಪದ್ಭರಿತ ಪರಿಸರದಲ್ಲಿ ಕೊರತೆ ಎಂಬುದನ್ನೇ ಕಾಣದೆ ಬೆಳೆಯುತ್ತಿರುವ ನಮಗೆ ತಟ್ಟನೆ ತವರೂರ ನೆನಪು ಬರುವುದುಂಟು! ಹಾಲುತುಪ್ಪದ ಹೊಳೆಹರಿವ ನಾಡಿನಲ್ಲೂ ಇದ್ದಕ್ಕಿದ್ದಂತೆ ತಿಳಿನೀರಿನ ಕಾವೇರಿ ನೆನಪಾಗಿ ಕಣ್ತುಂಬುವುದೂ ಉಂಟು. ಯಾಂತ್ರಿಕ ಬದುಕಿನ ತೀರಾ ಅಚ್ಚುಕಟ್ಟಿನ ಚೌಕಟ್ಟಿನಲ್ಲಿ ಸಿಕ್ಕಿ ಕೃತಕಸ್ವರ್ಗ ಸುಖಿಗಳಾದ ನಮಗೆ ನಮ್ಮೂರ, ನಮ್ಮ ಭಾಷೆಯ, ನಮ್ಮತನದ, ನಮ್ಮವರ, ನೆನಪು ಬಂದು ಅದೊಂದು ಬಗೆ ಪರದೇಸಿತನದ ಒಂಟಿತನದ ಭೂತ ಕಾಡಿಸುವುದುಂಟು. ಅದನ್ನೋಡಿಸುವ ಯತ್ನದಲ್ಲಿ ಕನ್ನಡ ಸಂಘ, ಕೂಟಗಳನ್ನು ಕಟ್ಟಿದ್ದೇವೆ. ಪರರ ತಾಯಿ ಉಟ್ಟ ಪಟ್ಟೆ ಪೀತಾಂಬರದ ಬೆರಗಿಗಿಂತ ನಮ್ಮಮ್ಮನ ನೂಲು ಸೀರೆಯ ಮಡಿಲಿನ ಸೆಳೆತ ಹೆಚ್ಚಲ್ಲವೇ! ಕೇವಲ ನಮ್ಮ ತಲೆಮಾರಿಗಷ್ಟೇ ನಮ್ಮ ಕನ್ನಡ ಬಾಂಧವ್ಯ ತೊಲಗಿ ಹೋದೀತೆಂಬ ಭಯದಿಂದ, ನಮ್ಮ ಅನಿಸಿಕೆ ಧೋರಣೆಗಳನ್ನು ಸಮಾನ ಸುಖ-ದುಃಖಿಗಳೊಡನೆ ಹಂಚಿಕೊಳ್ಳುವ ಹಂಬಲದಿಂದ, ನಮ್ಮ ತಾಯಿಬೇರಿನ ಸಂಪರ್ಕದಿಂದ ಕಡಿಯದಿರಲೆಂಬ ಮಮತೆಯಿಂದ- ಒಟ್ಟಿನಲ್ಲಿ ಹೊರನಾಡ ಕನ್ನಡಿಗರ ಮೊದಲ ಪೀಳಿಗೆಗೆ ತಮ್ಮ ಮೂಲ ಶೋಧಿಸಲು ಅನುವು ಮಾಡಿಕೊಡಲು ಮೂಡಿವೆ ಸಂಘ ಸಂಸ್ಥೆಗಳು.</p>
		<p>ಇಬ್ಬರಿರಲಿ, ಇಪ್ಪತ್ತು ಜನರಿರಲಿ, ಗಣಪತಿ ಪೂಜೆಯೋ ಗೋಕುಲಾಷ್ಟಮಿಯೋ, ವರಮಹಾಲಕ್ಷ್ಮಿಯೋ, ಸತ್ಯನಾರಾಯಣ ವ್ರತವೋ - ಈ ಎಲ್ಲ ಆಚರಣೆಯಲ್ಲಿ ನಮ್ಮ ತವರಿನ ನೆನಪಿನ ಹಸಿ ಉಳಿಸುವ ಯತ್ನ ಸಫಲ. ಹರಿದು ಹಂಚಿಹೋದ ಕನ್ನಡಿಗರನ್ನು ಒಟ್ಟುಗೂಡಿಸುವುದೂ ಇದರ ಒಳಗುಟ್ಟು. ಸಹಸ್ರಾರು ವರ್ಷಗಳ ಕನ್ನಡ ಪರಂಪರೆಯ ಉಳಿವಿಗಾಗಿ ವೈಯಕ್ತಿಕವಾಗಿಯೋ, ಸಮುದಾಯ ಸ್ವರೂಪದಲ್ಲೋ, ನಾವು ದುಡಿಯುತ್ತಿದ್ದೇವೆ. ಇದು ಕೇವಲ ಭಾಷಾಭಿಮಾನ, ದೇಶಾಭಿಮಾನಗಳ ದೃಷ್ಟಿಯಿಂದಲ್ಲ; ನಮ್ಮ ಆಂತರ್ಯದ ಬೆಳವಣಿಗೆಗೆ, ಸ್ವಾಸ್ಥ್ಯಕ್ಕೆ ಹಾಗೂ ಅಸ್ಥಿತ್ವ ಉಳಿಸಿಕೊಳ್ಳಬೇಕಾದ ಅಗತ್ಯಕ್ಕೆ!</p>
		<p>ಮನೆಮನೆಯಲ್ಲೂ ನಮ್ಮ ಕನ್ನಡ ಭಾಷಾ ಪ್ರಯೊಗ ನಡೆಯುವುದಿಲ್ಲ. ಆದರೆ ದಿನದ ಇಪ್ಪತ್ನಾಲ್ಕು ಘಂಟೆಗಳಲ್ಲೂ ಆಂಗ್ಲ ಪರಿಸರ, ಪ್ರಭಾವಗಳಲ್ಲಿ ಸಿಕ್ಕಿ, ಅಲ್ಲಿಯೇ <em>ಹುಟ್ಟಿಬೆಳೆಯುತ್ತಿರುವ ನಮ್ಮ ಮಕ್ಕಳಿಗೆ, "ಅಪ್ಪಾ", "ಅಮ್ಮ" ಎಂಬುದಕ್ಕಿಂತ "ಡ್ಯಾಡಿ", "ಮಮ್ಮಿ"ಗಳೇ</em> ಆಪ್ಯಾಯಮಾನ! ಒಬ್ಬೊಟ್ಟು, ಆಂಬೊಡೆ, ಕಡುಬು ಪಳಿದ್ಯಗಳಿಗಿಂತ ಕೆಂಟಕಿ ಫ್ರೈಡ್ ಚಿಕನ್, ಮೆಕ್‍ಡಾನಾಲ್ಡ್ ಹ್ಯಾಂಬರ್ಗರ್, ಹಾಟ್‍ಡಾಗ್‍ಗಳೇ ಹೆಚ್ಚು ರುಚಿಕರ! ಅವು ಅಮೆರಿಕನ್ ಶಿಶುಗಳು. ಅವುಗಳನ್ನು ಅಲ್ಲಿನ ಸಮಾಜದಿಂದ ಹೊರತಾಗಿ ಉಳಿಸಿಕೊಂಡು ನಮ್ಮ ತವರಿನ ವಾಂಛೆಯನ್ನು ಒತ್ತಾಯವಾಗಿ ಹೇರಿ ಅವುಗಳ ಮಾನಸಿಕ ಸ್ಥೈರ್ಯ ಕಳೆಯುವ ಬದಲು ಅವುಗಳೇ ತಮ್ಮ ಕನ್ನಡತನದ ಹಿರಿಮೆಯನ್ನು ಅಪೇಕ್ಷಿಸುವಂತೆ ಸಾಂಸ್ಕೃತಿಕ ಕಾರ್ಯಕ್ರಮಗಳನ್ನು ಏರ್ಪಡಿಸುತ್ತೇವೆ. ಕನ್ನಡ ಪಾಠ, ಶಾಲೆ, ಸಾಂಪ್ರದಾಯಿಕ ಸಮಾರಂಭಗಳತ್ತ ಗಮನಹರಿಯುತ್ತಿದೆ.</p>
		<p>ಅಮೇರಿಕಾದಲ್ಲಿ ಕನ್ನಡತನ, ಕನ್ನಡ ನುಡಿಯ ಮಾಧ್ಯಮವಾಗಿ ನಡೆಯುತ್ತಿರುವ ಗಟ್ಟಿ ಕೆಲಸವೆಂದರೆ ದ್ವೈಮಾಸಿಕ ಪತ್ರಿಕೆಯಾದ ಅಮೆರಿಕನ್ನಡದ ಉದಯ. ಕೇವಲ ವರ್ಷದ ಹಿಂದೆ ಶ್ರೀಯುತ ಹರಿಹರೇಶ್ವರ ಮತ್ತು ಶ್ರೀಮತಿ ನಾಗಲಕ್ಷ್ಮಿಯವರು ಆರಂಭಿಸಿರುವ ಈ ಸಾರ್ಥಕದ ಕೆಲಸ ವಿಶ್ವಕನ್ನಡ ಸಮ್ಮೇಳನದಲ್ಲಿ ಎಲ್ಲರೂ ತಿಳಿದುಕೊಳ್ಳಬೇಕಾದ ಅಂಶ. ಕೇವಲ ಮನರಂಜನೆ, ಜನರಂಜನೆಯಲ್ಲಿ ಪರ್ಯಾವಸಾನಗೊಳ್ಳಬಹುದಾದ ಕನ್ನಡಾಭಿಮಾನಕ್ಕೊಂದು ಅಭಿವ್ಯಕ್ತಿ ಮಾಧ್ಯಮವನ್ನು ನಿರ್ಮಿಸಿಕೊಟ್ಟಿರುವ ಅಮೆರಿಕನ್ನಡ ಪತ್ರಿಕೆ ಅಮೇರಿಕಾದಲ್ಲಿರುವ ಕನ್ನಡಿಗರಿಗೊಂದು ವರದಾನ. ಪತ್ರಿಕೆ ನಡೆಸುವಲ್ಲಿ ತಲೆದೊರಬಹುದಾದ ಅಸಂಖ್ಯಾತ ಅಡಚಣೆ, ಅಸಹಾಯಕತೆಗಳನ್ನು ಅಮೇರಿಕದಂತಹ ಪರದೇಶೀ ಪ್ರತಿಕೂಲ ಪರಿಸರದಲ್ಲಿ ಎದುರಿಸಿ ಕೇವಲ ಇಬ್ಬರೇ ನಿಂತು ನಡೆಸುತ್ತಿರುವ ಈ ಕನ್ನಡ ದಂಪತಿಗಳ ಧೈರ್ಯ ಮತ್ತು ದೇಶಾಭಿಮಾನವನ್ನು ಪ್ರತಿ ಕನ್ನಡಿಗನೂ ಸ್ಮರಿಸಬೇಕಾದುದು ಉಚಿತ. ಅವರೊಂದಿಗೆ ಕಂಪ್ಯೂಟರೀಕರಣದಲ್ಲಿ ನೆರವಾಗಿರುವ ಕನ್ನಡಿಗರೆಂದರೆ ಶ್ರೀಯುತರುಗಳಾದ ವಿಶ್ವೇಶ್ವರ ದೀಕ್ಷಿತ್ ಮತ್ತು ಕಸ್ತೂರಿ ರಂಗಾಚಾರ್. ಆಗಸ್ಟ್ ಮೂರನೆಯ ದಿನವನ್ನು ಅಮೇರಿಕ ದೇಶಾದ್ಯಂತ ಕನ್ನಡ ದಿನವನ್ನಾಗಿ ಆಚರಿಸಿ, ಯಥಾಶಕ್ತಿ ಕನ್ನಡ ಕಾರ್ಯಕ್ರಮಗಳನ್ನು ಸುಮಾರು ೩೭ ಕೇಂದ್ರಗಳಲ್ಲಿ ಒಟ್ಟಿಗೇ ನಡೆಸಿತಂದ ಕೀರ್ತಿ ಈ ಪತ್ರಿಕೆಯದು. ಅಲಾಸ್ಕಾದಿಂದ ಫ್ಲಾರಿಡಾ, ಬಾಸ್ಟನ್ನಿನಿಂದ ಕ್ಯಾಲಿಫೋರ್ನಿಯಾದ ವರೆಗೆ ಹಂಚಿಹೋಗಿರುವ ಕನ್ನಡಿಗರಿಗೆ ಈ ನಿಯತಕಾಲಿಕ ಪತ್ರಿಕೆಯಿಂದಾಗುತ್ತಿರುವ ಮನರಂಜನೆ, ಭಾಷಾಭಿಮಾನದ ಜಾಗೃತಿ, ಕನ್ನಡ ಪಾಠದ ಲಾಭ, ತನ್ನತನದ ಪ್ರಜ್ಞೆ, ಅಭಿವ್ಯಕ್ತಿಗೊಂದವಕಾಶ ಎಷ್ಟೆಂದು ಸದ್ಯದಲ್ಲಿ ಹೇಳಲಾಗದು. ನಮ್ಮ ಮುಂದಿನ ಪೀಳಿಗೆಗೆ ನಾವು ಉಳಿಸಿಡಬಹುದಾದ ತವರಿನ ಮಾರ್ಗಸೂಚಿ ಅದು. ಇಷ್ಟಾದರೂ ಪತ್ರಿಕೆಯನ್ನು ಕೊಂಡು ಓದುವ ಪರಿಪಾಟ ನಮ್ಮಲ್ಲಿ ನೂರಕ್ಕೆ ನೂರರಷ್ಟು ಮಂದಿಯಲ್ಲಿ ಬಾರದಿರುವುದು ದುರದೃಷ್ಟಕರ!</p>
		<p>ಹೊರನಾಡಿನಲ್ಲಿ ಭಾಷೆ, ಸಂಸ್ಕೃತಿಗಳು ಉಳಿದು ಬೆಳೆಯುವುದು- ಒಂದೋ ವ್ಯಕ್ತಿಗತವಾಗಿ ತಪ್ಪಿದರೆ ಸಂಘ ಸಾಹಿತ್ಯಕ ಸಮುದಾಯದ- ಅದೂ ಅಭಿಮಾನಿಗಳಿಂದ. ಕನ್ನಡ ಪುಸ್ತಕಗಳನ್ನು ಕೊಂಡು ಓದುವ; ತವರಿಗೆ ಬಂದಾಗ ಆ ವರ್ಷದಲ್ಲಿ ಪ್ರಶಸ್ತಿಗಳಿಸಿದವರ ಪರಿಚಯ ಲೇಖನ, ಸಾಹಿತ್ಯಗಳನ್ನು ಹಿಡಿದು ಹಿಂದಿರುಗುವ, ತಂದುದನ್ನು ಸಂಘಸಂಸ್ಥೆಗಳ ಮೂಲಕ, ವೈಯಕ್ತಿಕ ಸ್ನೇಹ ಸೌಹಾರ್ದತೆಗಳ ಮೂಲಕ ಹಂಚಿಕೊಳ್ಳುವ; ಕರ್ನಾಟಕದ ಶತಮಾನಗಳ ಇತಿಹಾಸ ಪ್ರಜ್ಞೆ ಅಳಿಸದಂತೆ ಪಂಪನಿಂದ ಪುಟ್ಟಪ್ಪನವರೆಗೆ (ತದನಂತರವೂ) ಆಗುತ್ತಿರುವ ಸಾಹಿತ್ಯಕ, ಸಾಂಸ್ಕೃತಿಕ ಚಟುವಟಿಕೆಗಳನ್ನು ಗಮನಿಸುವ ನಾನಾಬಗೆಯ ಕಾರ್ಯಕ್ರಮಗಳನ್ನು ನಾವು ಗುರುತಿಸತೊಡಗಿದ್ದೇವೆ. ಭಾಷಾಭಿಮಾನ, ದೇಶಾಭಿಮಾನದ ಅತಿರೇಕದಲ್ಲಿ ವಿಶ್ವಪ್ರಜ್ಞೆಯನ್ನು ಅಳಿಸಿಹಾಕದೆ, ಸಂಕುಚಿತತಗೆ ಎಡೆಗೊಡದೆ, ನಮ್ಮ ಹಿರಿದಾದ ಪರಂಪರೆ ವಿಶ್ವಮಾನ್ಯತೆಗೆ, ವಿಶ್ವಶಾಂತಿಗೆ ಹೇಗೆ ನೆರವಾದೀತೆಂದು ಯೋಚಿಸಬಲ್ಲ ಮಹೋನ್ನತ ಧ್ಯೇಯಗಳನ್ನು ಬೆಳಸಬೇಕಿದೆ. ರಚನಾತ್ಮಕ ಕೆಲಸಗಳನ್ನು ಈ ದಿಸೆಯಲ್ಲಿ ನಡೆಸಬೇಕಾಗಿದೆ. ನಮ್ಮ ಸಾಹಿತ್ಯ ಸಂಸ್ಕೃತಿಗಳ ಪರಿಚಯವನ್ನು ವಿಶ್ವಕ್ಕೂ, ವಿಶ್ವದ ಇನ್ನಿತರ ಸಾಹಿತ್ಯ ಸಾಂಸ್ಕೃತಿಕ ಪರಿಚಯವನ್ನು ಕನ್ನಡದ ಜನರಿಗೂ ಮಾಡಿಸಬೇಕಾಗಿದೆ.</p>
		<p>ನಮ್ಮ ನೆಲ, ನಮ್ಮ ನುಡಿ, ನಮ್ಮ ನೃತ್ಯ, ನಮ್ಮ ನಾಟಕ, ನಮ್ಮ ಉಣಿಸು, ನಮ್ಮ ನೇಮ, ನಮ್ಮ ನೀತಿ, ನಮ್ಮೆಲ್ಲ ನಡವಳಿಕೆಗಳಲ್ಲಿ ನಮ್ಮತನದ ಅರಿವನ್ನು ಎಚ್ಚರಿಸಿ "ಎಲ್ಲಾದರು ಇರು ಎಂತಾದರು ಇರು, ಎಲ್ಲೇ ಇದ್ದರೂ ಕನ್ನಡವಾಗಿರು" ಎಂಬ ಕವಿವಾಣಿಯ ಕಳಕಳಿಯನ್ನು ಅರ್ಥೈಸಿಕೊಳ್ಳುವ ಸಾಮಥ್ರ್ಯಗಳಿಸಿ ನಮ್ಮ ಮಕ್ಕಳು ಮೊಮ್ಮಕ್ಕಳು ತಮ್ಮ ಸರೀಕರೊಡನೆ ನಾಳೆ ತಲೆ ಎತ್ತಿ ಬಾಳಲೊಂದು ಹೆಮ್ಮೆಯ ಪಿತ್ರಾರ್ಜಿತವನ್ನು ಉಳಿಸಿಡಬೇಕಾಗಿದೆ. ಪ್ರಪಂಚದ ಮೂಲೆಮೂಲೆಗಳಿಂದ ವಿವಿಧ ಭಾಷೆ ವಿವಿಧ ಸಂಪ್ರದಾಯಗಳನ್ನು ತಂದು ಒಂದೆಡೆ ಒಲೆಹೂಡಿಕೊಂಡಿರುವ ನಮ್ಮಂತಹ ವಲಸೆಗಾರರು ತಮ್ಮತನವನ್ನು ನಾಶಮಾಡಿಕೊಳ್ಳದೆ ಪರಸ್ಪರ ವೈಶಿಷ್ಟ್ಯ ವಿಶೇಷಗಳಿಂದ ಹೊಸದಾಗಿ ಮೂಡುತ್ತಿರುವ ವಿಶ್ವಮಾನವ ಪ್ರಜ್ಞೆಗೆ ನಮ್ಮದಾಗಿರುವ ಕನ್ನಡತನದ ಕಾಣಿಕೆ ಸಲ್ಲಿಸಬೇಕಾಗಿದೆ. ಕನ್ನಡತನ ಉಳಿಸಿಕೊಳ್ಳುವ ಈ ಸಂಕೀರ್ಣ ಸನ್ನಿವೇಶದಲ್ಲಿ ಸಣ್ಣತನ, ದೌರ್ಜನ್ಯ ನುಸುಳದಂತೆ ಎಚ್ಚರ ವಹಿಸಬೇಕಾಗಿದೆ.</p>
		<p>ಈ ಸಾಹಸದಲ್ಲಿ ಹೊರನಾಡಿನ ಕನ್ನಡಿಗರೆಷ್ಟು ಯಶಸ್ವಿಗಳಾಗಿದ್ದೇವೆಂದು ನಿರ್ದಿಷ್ಟವಾಗಿ ಹೇಳುವಂತಿಲ್ಲ. ಆದರೆ ಆ ದಿಶೆಯಲ್ಲಿಟ್ಟ ಹೆಜ್ಜೆ ತಪ್ಪದಂತೆ, ತಡವರಿಸದಂತೆ ನೋಡಿಕೊಳ್ಳುವಲ್ಲಿ, ಅಭಿಮಾನ ಜಾಗೃತವಾಗಿಸುವಲ್ಲಿ ಯಥಾಶಕ್ತಿ ಯತ್ನ ನಡೆಸಿರುವುದಂತೂ ದಿಟ. ಅಲ್ಲಿ, ಇಲ್ಲಿ, ಎಲ್ಲೆಲ್ಲೂ ಹಂಚಿಹೋದ ನಾವು ಕೂಪಮಂಡೂಕವಾಗದೆ ವಿಶ್ವಮಾನವ ಪ್ರಜ್ಞೆ ಉಳಿಸಿಕೊಳ್ಳಲು ಬಿಚ್ಚುಮನಸ್ಸಿನ  ಬಾಂಧವರಾಗಿ ಹೀಗೆ ಸೇರಿ ವಿಚಾರವಿನಿಮಯ ನಡೆಸಿ, ಅಗತ್ಯ ಕಂಡಲ್ಲಿ ಕೈ ಆಸರೆಯಾಗಿ, ಪರಸ್ಪರ ಗುರುತಿಸಿ, ಒತ್ತಾಸೆ ನೀಡಿ ಮುನ್ನಡೆಯುವಂತಾದರೆ ವಿಶ್ವಕನ್ನಡ ಸಮ್ಮೇಳನದ ಸಾರ್ಥಕ್ಯ ಕಾಣಬಂದಿತು.</p>
		<p class="quote-author">
			ಲಲಿತಾ ಕುಪ್ಪಸ್ವಾಮಿ<br />(ಲಾಸ್ ಏಂಜಲೀಸ್, ಕ್ಯಾಲಿಫೋರ್ನಿಯಾ)
		</p>
	</section>
	<section class="level1 numbered" epub:type="chapter" role="doc-chapter" id="id-039">
		<h1 class="level1-title" epub:type="title">ತ್ರಯೋದಶಿ ಮಹಾತ್ಮೆ</h1>
		<p>ಮೊನ್ನೆ ಲಾಸ್ ಏಂಜಲೀಸ್‍ನಲ್ಲಿ ನಡೆದ ಒಂದು ಅಂತರ್ರಾಷ್ಟ್ರೀಯ ತಾಂತ್ರಿಕ ಸಮ್ಮೇಳನಕ್ಕೆ ಹೋಗಿದ್ದಾಗ ಸಮ್ಮೇಳನ ನಡೆಯುತ್ತಿದ್ದ ಮೇರಿಯಟ್ ಹೋಟಲಲ್ಲಿ ತಂಗಿದ್ದೆ. ನನ್ನ ಕೋಣೆ ಹದಿನಾಲ್ಕನೇ ಅಂತಸ್ತಿನಲ್ಲಿತ್ತು. ಊಧ್ರ್ವಗಾಮಿಯಲ್ಲಿ ಮೇಲೆ ಹೋಗುತ್ತಿದ್ದರೆ ಅಂತಸ್ತುಗಳ ಅಂಕೆಗಳನ್ನು ಗಮನಿಸುತ್ತಿದ್ದೆ. ಒಂದು, ಎರಡು, ಮೂರು, ನಾಲ್ಕು, ಐದು, ಆರು, ಏಳು, ಎಂಟು, ಒಂಬತ್ತು, ಹತ್ತು, ಹನ್ನೊಂದು, ಹನ್ನೆರಡು, ಹದಿನಾಲ್ಕು! ಅರೆ! ಹದಿಮೂರನೆಯ ಅಂತಸ್ತನ್ನೇ ಬಿಟ್ಟುಬಿಟ್ಟರಲ್ಲ? ಇವರಿಗೇನು ಎಣಿಕೆ ಮಾಡಲು ಸರಿಯಾಗಿ ಬರುವುದಿಲ್ಲವೇನೋ? ಎಂದು ಅನಿಸಿತು. ನನ್ನ ಪುಟ್ಟ ಮಗಳು ಮೊದಮೊದಲು ಅಂಕೆಗಳನ್ನು ಕಲಿಯುವಾಗ ಮಧ್ಯೆ ಮಧ್ಯೆ ಹೀಗೆಯೇ ಒಂದೊಂದು ಅಂಕೆಗಳನ್ನು ಬಿಟ್ಟು ಹೇಳುತ್ತಿದ್ದುದು ಜ್ಞಾಪಕಕ್ಕೆ ಬಂತು. ಕೆಲಿಫೋರ್ನಿಯಾದಲ್ಲಿ ಭೂಕಂಪದ ಭಯ ಜಾಸ್ತಿ ತಾನೆ? ಎಲ್ಲಾದರೂ ಹದಿಮೂರನೆಯ ಅಂತಸ್ತು ಕಟ್ಟಡದಲ್ಲಿ ಇದ್ದರೆ ಭೂಕಂಪರಾಯ ಕಟ್ಟಡವನ್ನೇ ಕಬಳಿಸಿಯಾನೋ ಏನೋ ಎಂಬ ಅಂಜಿಕೆಯೂ ಕಾರಣವಿರಬಹುದು ಎನಿಸಿತು.</p>
		<p>ಕಂಸವಧೆಯ ಬಯಲಾಟ ನೋಡಿದ್ದೆ ಒಮ್ಮೆ ಮಂಗಳೂರಿನಲ್ಲಿ. ತಂಗಿ ದೇವಕಿಯ ಎಂಟನೆಯ ಮಗುವಿನಿಂದ ತನ್ನ ಮರಣ ಎಂಬ ಅಶರೀರವಾಣಿಯನ್ನು ಕೇಳಿದ ಕಂಸ ವಸುದೇವನನ್ನೂ, ದೇವಕಿಯನ್ನೂ ಕಾರಾಗೃಹದಲ್ಲಿರಿಸುತ್ತಾನೆ. ಏಳು ಮಕ್ಕಳಾಗುವವರೆಗೆ ಭಯವಿಲ್ಲ ತಾನೆ ಎಂದು ಕಂಸ ಯೋಚಿಸಿದ್ದ. ಅಷ್ಟು ಹೊತ್ತಿಗೆ ನಾರದ ಬಂದೇಬಿಟ್ಟ. "ಕಂಸ ರಾಜ! ಮೊದಲ ಮಗುವಿನಿಂದ ಪ್ರಾರಂಭಿಸಿ ಎಣಿಕೆ ಮಾಡಿದರೆ ಎಂಟನೇ ಸಲ ಹುಟ್ಟುವ ಮಗು ಎಂಟನೆಯ ಮಗು. ಆದರೆ ಎಂಟನೇ ಮಗುವಿನಿಂದ ಮೊದಲು ಮಾಡಿ ಹಿಂದಕ್ಕೆ ಹಿಂದಕ್ಕೆ ಎಣಿಕೆ ಮಾಡಿದರೆ ಒಂದನೇ ಮಗು ಎಂಟನೇ ಮಗುವಾಗುತ್ತದೆ. ದೇವಕಿಗೆಲ್ಲಾದರೂ ಒಂಬತ್ತು ಮಕ್ಕಳಾಗುತ್ತವೆ ಅಂದುಕೊಳ್ಳೋಣ. ಒಂಬತ್ತರಿಂದ ಪ್ರಾರಂಭಿಸಿ ಹಿಂದಕ್ಕೆ ಎಣಿಕೆ ಮಾಡಿದರೆ ಎರಡನೆಯ ಮಗು ಎಂಟನೆಯ ಮಗುವಾದೀತು. ಈ ವಿವರಗಳನ್ನು ಅಶರೀರವಾಣಿ ಹೇಳಲಿಲ್ಲ. ಹಾಗಾಗಿ ದೇವಕಿಯ ಎಲ್ಲಾ ಮಕ್ಕಳನ್ನೂ ಕೊಲ್ಲುವುದೇ ಒಳ್ಳೆಯದು" ಎಂದು ಹೇಳಿದ. ಇದನ್ನು ಕೇಳಿ ಕಂಸನಿಗೆ ಬುದ್ಧಿ ಕೆಟ್ಟು, ಆಮೇಲೆ ಮಾಡಿದ್ದೆಲ್ಲ ಅನರ್ಥವೇ.</p>
		<p>ನಾರದ ಎಲ್ಲಾದರೂ ತಮಾಷೆ ಮಾಡೋಣ ಎಂದು ಉತ್ತರ ಅಮೇರಿಕಕ್ಕೆ ಬಂದರೆ ಆಗಬಹುದಾದ ಅನರ್ಥವನ್ನು ನೆನೆಸಿ ನನಗೆ ನಗು ಬಂತು. ಒಂದರಿಂದ ಪ್ರಾರಂಭಿಸಿ ಎಣಿಸುವಾಗ ಹದಿಮೂರನ್ನು ಬಿಟ್ಟು ನೇರ ಹದಿನಾಲ್ಕಕ್ಕೆ ಹೋದರೆ ಹದಿನಾಲ್ಕೇ ಹದಿಮೂರನೆಯದಾಯಿತಲ್ಲ? ಹದಿನಾಲ್ಕನೆಯ ಅಂತಸ್ತಿನಿಂದ ಕೆಳಗಿಳಿದು ಬರುವಾಗ ಒಂದನೇ ಅಂತಸ್ತು ಹದಿಮೂರನೆಯದಾಗುತ್ತದಲ್ಲ? ಹೀಗೆಲ್ಲ ನಾರದ ಹೇಳಿದರೆ ಏನೆಲ್ಲ ಮಾಡುವರೋ ಇಲ್ಲಿಯ ಮಂದಿ.</p>
		<p>ಹದಿಮೂರಕ್ಕೆ ಸಂಬಂಧಿಸಿದ್ದೆಲ್ಲ ಕೆಟ್ಟದೆಂದಾದರೆ ಜೀವನ ಮಾಡುವುದೇ ಕಷ್ಟವಾದೀತು. ಮಧ್ಯಾಹ್ನದ ನಂತರ ಒಂದು ಗಂಟೆ ಹದಿಮೂರನೆಯ ಗಂಟೆ ತಾನೆ? ಮಧ್ಯಾಹ್ನದ ಊಟ ಮುಗಿಸಿ ಕೆಲಸವನ್ನು ಒಂದು ಗಂಟೆಗೆ ಆರಂಭಿಸಿದರೆ, ಆಮೇಲೆ ಮಾಡಿದ್ದೆಲ್ಲ ಹಾಳಾದೀತೊ ಏನೋ? ಕಾರಿನ ಸ್ಪಿಡೋಮೀಟರ್ ಹದಿಮೂರು ಕಿಲೋಮೀಟರು (ಅಥವಾ ಹದಿಮೂರು ಮೈಲು) ಮುಟ್ಟುವಾಗ ಬಹಳ ಜಾಗ್ರತೆಯಾಗಿರಬೇಕು. ಯಾವ ತಿಂಗಳೇ ಆಗಲಿ, ಹದಿಮೂರನೆಯ ತಾರೀಖು ಏನೂ ಮಾಡುವ ಹಾಗಿಲ್ಲ. ವ್ಯಾಯಾಮ ಮಾಡುವಾಗ ಹದಿಮೂರನೆಯ ಸಲ ಮಾಡುವ ಸೂರ್ಯ ನಮಸ್ಕಾರವೋ ಅಥವಾ ಬಸ್ಕಿಯೋ ಹೃದಯ ಸ್ತಂಭನ ಮಾಡಲಿಕ್ಕೂ ಸಾಕು!</p>
		<p>ಹದಿಮೂರರ ಮೇಲೆ ಯಾಕಪ್ಪ ಇಷ್ಟು ಕೋಪ? ಏಸುಕ್ರಿಸ್ತನ ಹದಿಮೂರನೆಯ ಶಿಷ್ಯ ಗುರುವಿಗೆ ಮೊಸ ಮಾಡಿದ ಕಾರಣವೇ? ಹನ್ನೆರಡು ವರುಷ ಕಳೆದು ಹದಿಮೂರರ ಪ್ರಾಯಕ್ಕೆ ಕಾಲಿಟ್ಟೊಡನೆ ಮಕ್ಕಳಿಗೆ "ಹದಿ" ಸಮಸ್ಯೆ ತೊಡಗುವುದೆಂಬ ಕಾರಣವೇ?</p>
		<p>ಭಾರತದಲ್ಲೂ ಹದಿಮೂರರ ಮೇಲೆ ಅಷ್ಟೊಂದು ಪ್ರೀತಿಯಿಲ್ಲ. ಶಾಲೆಗೆ ಹೊಗಲು ತೊಡಗುವುದಕ್ಕೆ ಮೊದಲು ಮನೆಯಲ್ಲಿ ಅಮ್ಮ ಬಾಯಿಪಾಠ ಹೇಳಿಸುತ್ತಿದ್ದುದು ನೆನಪಾಗುತ್ತದೆ. ಪಾಡ್ಯ-ಯುಗಾದಿ ಪಾಡ್ಯ, ಬಿದಿಗೆ-ಸೋಮನ ಬಿದಿಗೆ, ತದಿಗೆ-ಅಕ್ಷತ್ತದಿಗೆ, ಚೌತಿ-ವಿನಾಯಕ ಚೌತಿ, ಪಂಚಮಿ-ನಾಗರ ಪಂಚಮಿ, ಷಷ್ಠಿ-ಕುಕ್ಕೆ ಷಷ್ಠಿ, ಸಪ್ತಮಿ-ರಥಸಪ್ತಮಿ, ಅಷ್ಟಮಿ-ಗೋಕುಲಾಷ್ಟಮಿ, ನನಮಿ-ಮಹಾನವಮಿ, ದಶಮಿ-ವಿದ್ಯಾದಶಮಿ, ಏಕಾದಶಿ-ಪ್ರಥಮೈಕಾದಶಿ, ದ್ವಾದಶಿ-ಉತ್ಥಾನ ದ್ವಾದಶಿ, ತ್ರಯೋದಶಿ-ಶನಿ ತ್ರಯೊದಶಿ, ನೋಡಿದಿರಾ- ತ್ರಯೋದಶಿಯನ್ನು ಶನಿಮಹಾರಾಯನಿಗೆ ಬಿಟ್ಟಿದ್ದಾರಲ್ಲ! ಶ್ರೀ ರಾಮನ ಹದಿನಾಲ್ಕು ವರ್ಷ ವನವಾಸದಲ್ಲಿ ಹನ್ನೆರಡು ವರ್ಷದ ವರೆಗೆ ಎಲ್ಲವೂ ನಿರ್ವಿಘ್ನವಾಗಿ ನಡೆದಿರಬೇಕು. ಸೀತೆಯನ್ನು  ರಾವಣ ಕದ್ದುಕೊಂಡು ಹೊದುದು ಹದಿಮೂರನೆಯ ವರ್ಷದಲ್ಲಿರಬೇಕು. ಕಪಟದ್ಯೂತದಲ್ಲಿ ಪಾಂಡವರನ್ನು ಸೋಲಿಸಿ, ಹನ್ನೆರಡು ವರ್ಷದ ವನವಾಸ ಮುಗಿದು ಹದಿಮೂರನೆಯ ವರ್ಷ ಅಜ್ಞಾತವಾಸ ಮಾಡಬೇಕೆಂದು ದುರ್ಯೋಧನ ಹೇಳಿದಾಗ, ಹದಿಮೂರರ ಮಹಿಮೆಯನ್ನು ತಿಳಿದೇ ಅವನು ಹೇಳಿದ್ದಿರಬೇಕು.</p>
		<p>ಮದ್ರಾಸಿನಲ್ಲಿ ನನ್ನೊಬ್ಬ "ಸುಧಾರಿತ" ಗೆಳೆಯ, ಭಾರತದಲ್ಲಿರುವ ಮೂಢನಂಬಿಕೆಗಳನ್ನು ಹೇಳಿ ಗೇಲಿ ಮಾಡುತ್ತಿದ್ದ. ಆದರೆ ಹದಿಮೂರರ ವಿಷಯದಲ್ಲಿ ಮಾತ್ರ ಅವನಿಗೆ ಭಯ, ಭಕ್ತಿ. ಅಮೇರಿಕದಂಥ ಮುಂದುವರಿದ ದೇಶದ ಮೇಧಾವಿಗಳೇ ಹದಿಮೂರರ ಮಹತ್ವವನ್ನು ನಂಬಿರುವಾಗ ಅದು ಮೂಢನಂಬಿಕೆ ಖಂಡಿತ ಅಲ್ಲ ಎನ್ನುವ ಗಾಢ ನಂಬಿಕೆ ಅವನಿಗೆ!</p>
		<p class="quote-author">
			ಪ್ರೊ। ಬಿ. ರಾಮ ಭಟ್<br />(ಮಾಂಟ್ರಿಯಲ್, ಕೆನಡಾ)
		</p>
	</section>
	<section class="level1 numbered" epub:type="chapter" role="doc-chapter" id="id-040">
		<h1 class="level1-title" epub:type="title">ತಿಮ್ಮ ಅಮೆರಿಕಾಕ್ಕೆ ಬಂದ</h1>
		<p>(ಮೊದಲ ಭಾಗ: ತಿಮ್ಮ ಕುಟುಂಬ ಸಮೇತ ೧೦ ವರ್ಷಗಳ ನಂತರ ಭಾರತಕ್ಕೆ ಮರಳಿದ್ದಾನೆ. ತಾನು ಅಮೇರಿಕಾಕ್ಕೆ ಬಂದ ಮೊದಲ ಕೆಲವು ದಿನಗಳು ಜ್ಞಾಪಕಕ್ಕೆ ಬರುತ್ತದೆ. ಈ ಎರಡನೆಯ ಭಾಗದಲ್ಲಿ, ಭಾರತ ಸಮೀಪಿಸುತ್ತಾ ತಿಮ್ಮನಿಗೆ ಅವನ ತುಂಬಾ ಪ್ರಿಯವ್ಯಕ್ತಿ ತಾತ ಶೇಷಪ್ಪನವರನ್ನು ಬೊಂಬಾಯಿನಲ್ಲಿ ನೋಡುವ ಆತುರ. ಅಮೇರಿಕಾದಲ್ಲಿ ಇನ್ನೂ ಹೊಸದರಲ್ಲಿ ನಡೆದ ಮತ್ತೆರಡು ಘಟನೆಗಳು ಜ್ಞಾಪಕಕ್ಕೆ ಬರುತ್ತವೆ.)</p>
		<p class="text-center"> <strong>ಭಾಗ-೨</strong></p>
		<p>"ಇನ್ನು ಕೇವಲ ೪೫ ನಿಮಿಷಗಳಲ್ಲಿ ನಾವು ಬೊಂಬಾಯಿಯ ವಿಮಾನ ನಿಲ್ದಾಣವನ್ನು ಮುಟ್ಟಲಿದ್ದೇವೆ" ಪ್ರಧಾನ ವಿಮಾನ ಚಾಲಕನ ಸಂದೇಶ ಧ್ವನಿವರ್ಧಕದ ಮೂಲಕ ವಿಮಾನಾದ್ಯಂತ ಮೊಳಗಿತು. ದೂರಪ್ರಯಾಣದ ಆಯಾಸದಲ್ಲಿ ನಾನಾ ಭಂಗಿಯಲ್ಲಿ ನಿದ್ರಿಸುತ್ತಿದ್ದ ಪ್ರಯಾಣಿಕರೆಲ್ಲ ಚಟ್ಟನೆ ಎದ್ದು ಎಲ್ಲ ತರಹ ಚಟುವಟಿಕೆಯಲ್ಲಿ ನಿರತರಾದರು. ಬಟ್ಟೆಬರೆಗಳನ್ನು ಸರಿಪಡಿಸಿಕೊಳ್ಳುವವರು ಕೆಲವರು, ತಲೆಬಾಚಿಕೊಳ್ಳುವವರು ಕೆಲವರು, ಶೌಚಗೃಹಕ್ಕೆ ನಿಂತಿರುವ ಜನಗಳ ಸಾಲನ್ನು ಬೆಳೆಸಲು ಮತ್ತೆ ಕೆಲವರು ತೊಡಗಿದರು.</p>
		<p>ತಿಮ್ಮರಾಯಣ್ಣ, ತನ್ನ ತಾತ ಶೇಷಪ್ಪನವರು ಕಳಿಸಿದ್ದ ತಂತಿವಾರ್ತೆಯನ್ನು ಜೇಬಿನಿಂದ ತೆಗೆದು ಮತ್ತೆ, ಮರಳಿ ಮರಳಿ ಓದಿದ. ಶೇಷಪ್ಪನವರು ತಿಮ್ಮನನ್ನು ಸ್ವಾಗತಿಸಲು ಚೆನ್ನೂರಿನಿಂದ ಬೊಂಬಾಯಿ ವಿಮಾನ ನಿಲ್ದಾಣಕ್ಕೆ ಬರುವುದಾಗಿ ತಿಳಿಸಿದ್ದರು. ಶೇಷಪ್ಪನವರಿಗೆ ತಮ್ಮ ಏಕಾಂತ ಮೊಮ್ಮಗ ತಿಮ್ಮನನ್ನು ಕಂಡರೆ ಅತ್ಯಂತ ಪ್ರೇಮ. ತಿಮ್ಮನು ಸಣ್ಣ ಮಗುವಾಗಿರುವಾಗಲೇ ಶೇಷಪ್ಪನವರು ಹೆಮ್ಮೆಯಿಂದ ಹೇಳಿದ್ದರು. "ಲೋ ಶಿವ, ಆ ಮಗುವಿನ ಮುಖದ ಕಳೆ ನೋಡೋ, ಅವನ ಜಾತಕ ನೋಡಿದರೇ ಗೊತ್ತಾಗುತ್ತೆ, ತಿಮ್ಮ ವಿಲಾಯಿತಿಗೆ ಹೋಗೇ ಹೋಗ್ತಾನೆ. ನಾನು ಹೇಳಿದ್ದನ್ನ ಜ್ಞಾಪಕ ಇಟ್ಕೋ" ಎಂದು ಎದೆ ತಟ್ಟಿ ಜಂಭದಿಂದ ಹೇಳಿದ್ದರು.</p>
		<p>ತಿಮ್ಮ ಉತ್ತಮ ಶಿಕ್ಷಣಕ್ಕೆ ಅಮೇರಿಕಾಕ್ಕೆ ಹೋಗುವುದು ನಿಶ್ಚಯವಾದ ತಕ್ಷಣ ಅವರ ಸಂತೋಷಕ್ಕೆ ಪಾರವಿಲ್ಲ. ಊರಿನಲ್ಲಿ ತಮ್ಮ ಪರಿಚಯದವರಿಗೆಲ್ಲಾ ಆ ಸುದ್ದಿಯನ್ನು ಹರಡುವವರೆಗೆ ಅವರಿಗೆ ಕುಳಿತುಕೊಳ್ಳಲು ತಾಳ್ಮೆ ಇಲ್ಲ. ದಿನಗಟ್ಟಲೆ ತಮ್ಮ ಮೊಮ್ಮಗನ ಮಹಾತ್ಮೆ ಬಿಟ್ಟು ಅವರ ಬಾಯಲ್ಲಿ ಇನ್ನು ಯಾವ ಮಾತೇ ಇಲ್ಲ.</p>
		<p>ಶೇಷಪ್ಪನವರು ರೈತನ ಮಗನಾಗಿ ಹುಟ್ಟಿ ಬೆಳೆದು, ಕಷ್ಟಪಟ್ಟು ವಿದ್ಯಾಭ್ಯಾಸ ಮಾಡಿ ಚೆನ್ನೂರಿನ ತಾಲ್ಲೂಕ್ ಆಫೀಸಿನಲ್ಲಿ ಸಣ್ಣ ಗುಮಾಸ್ತೆಯಾಗಿ ಕೆಲಸ ಪ್ರಾರಂಭಿಸಿ, ನಿಯತ್ತಿನಿಂದ ಕೆಲಸಮಾಡಿ, ಸತತವಾಗಿ ದುಡಿದು ಎಲ್ಲರಿಂದ ಮೆಚ್ಚಿಗೆ ಪಡೆದು ಅಮಲ್ದಾರ್ ಹುದ್ದೆಗೇರಿ ೨ ವರ್ಷಗಳ ಕೆಳಗೆ ನಿವೃತ್ತರಾಗಿದ್ದರು. ಮಿದುಸ್ವಭಾವ, ಮಿತ್ರವಾತ್ಸಲ್ಯ, ಜನಸೇವೆಗಳಿಂದ ಅವರು ಚೆನ್ನೂರಿನ ಜನಗಳೆಲ್ಲರ ಪ್ರೇಮ, ಗೌರವಗಳನ್ನು ಸಂಪಾದಿಸಿದ್ದರು. ಅವರ ಹರೆಯದ ವೇಳೆಯಲ್ಲಿ ಭಾರತ ಆಂಗ್ಲ ಜನಗಳ ಮುಷ್ಟಿಯಲ್ಲಿದ್ದುದಲ್ಲದೆ ಬಹಳ ಭಾರತೀಯರು ಆಂಗ್ಲ ಭಾಷೆ ಮತ್ತು ಪರಂಗಿ ಉಡುಪು ಉನ್ನತ ಸ್ಥಾನದ ಚಿಹ್ನೆ ಎಂದು ಬಗೆದಿದ್ದರು. ಈ ಆಂಗ್ಲ ಪ್ರಭಾವಕ್ಕೆ ಸಿಲುಕಿದವರಲ್ಲಿ ಶೇಷಪ್ಪನವರೂ ಒಬ್ಬರು. ಬೆವರು ಇಳಿಸುವಂಥ ಬಿಸಿಲಿರುವ ಬೇಸಿಗೆಯಲ್ಲೂ ಉಣ್ಣೆ ಬಟ್ಟೆಯ ಪ್ಯಾಂಟು, ಷರ್ಟು ಸುಕ್ಕುಸುಕ್ಕಾಗಿದ್ದರೂ ಬೆಳ್ಳಗೆ ಗಂಜಿಯ ಸ್ಪರ್ಶದಿಂದ ರೊಟ್ಟಿನಂತೆ ಸೆಟೆದು ನಿಂತ ಕಂಠಪಟ್ಟಿ, ಆ ಕಂಠಪಟ್ಟಿಯಿಂದ ಇಣುಕಿನೋಡುವ ನಶ್ಯಬಣ್ಣದ 'ಕಂಠಲಂಗೋಟಿ' ಇವೆಲ್ಲವನ್ನು ಮುಚ್ಚುವಂತಹ ದೊಗಲೆ ಕೋಟು ಶೇಷಪ್ಪನವರ ನಿತ್ಯಕೆಲಸದ ಉಡುಗೆ. ಮೈಸೂರು ದೇಶಪ್ರೇಮ ಮತ್ತು ಹಿಂದೂ ಧರ್ಮ ಮಾತ್ರ ಆಂಗ್ಲಪ್ರಭಾವಕ್ಕೆ ತುತ್ತಾಗಿರಲಿಲ್ಲ. ತಲೆಯ ಮೇಲೆ ಮೈಸೂರು ಗರೀಪೇಟ ಮತ್ತು ಹಣೆಯ ಮೇಲೆ ವಿಭೂತಿ ಸದಾ ಇರುತ್ತಿತ್ತು. ಭಾರತ ಸ್ವಾತಂತ್ರವಾದ ನಂತರವೂ, ಸಂಜೆ ಹೊತ್ತಿನಲ್ಲಿ ಸ್ನೇಹಿತರೊಂದಿಗೆ ಹರಟೆ ಹೊಡೆಯುವಾಗ ಅಕ್ಕಿ ಧಾರಣೆ, ಸಕ್ಕರೆ ಅಭಾವ, ಮಳೆಯಿಲ್ಲದೆ ಬೆಳೆಗಳ ನಾಶ, ಸೊಳ್ಳೆಗಳ ಅಭಿವೃದ್ಧಿ, ಇವು ಎಲ್ಲವುದಕ್ಕೆ ಕಾಂಗ್ರೆಸ್ ಸರಕಾರವೇ ಕಾರಣವೆಂದು ಅವರ ತರ್ಕ. "ಇಂಗ್ಲೀಷ್‍ನೋನು ಇದ್ದಿದ್ರೆ ಹೀಗಾಗೋಕೆ ಬಿಡ್ತಾನೇ ಇರ್ಲಿಲ್ಲಾ. ಅವನಿದ್ದಾಗ ಅದೇನ್ ವೈಭವ, ಅದೇನ್ ಸಿಸ್ತು ಚ್ ಚ್" ಎಂದು ಇಡೀ ಇಂಗ್ಲೀಷ್  ಜನಾಂಗವನ್ನು ಏಕವಚನದಲ್ಲಿ ಸಂಬೋಧಿಸಿದಾಗ ಪುಟ್ಟ ಹುಡುಗ ತಿಮ್ಮ ಮನಸ್ಸಿನಲ್ಲೆ "ಹೇಗೆ ಒಂದೇ ಒಂದು ವ್ಯಕ್ತಿ ಇಷ್ಟು ಭಿನ್ನ ವಿಷಯಗಳ ಮೇಲೆ ಆ ತರಹ ಪ್ರಭಾವವನ್ನು ಬೀರಬಲ್ಲ! ಮತ್ತು ಇಡೀ ದೇಶವನ್ನು ತನ್ನ ಬಿಗಿಯಾದ ಮುಷ್ಟಿಯಲ್ಲಿ ಹಿಡಿದು ಆಳಬಲ್ಲ" ಎಂದು ಆಶ್ಚರ್ಯಪಡುತ್ತಿದ್ದ. ಶೇಷಪ್ಪನವರು ಮಾತನಾಡುವಾಗ ಹಿಂದೂ ದೇಶದಲ್ಲಿ ಅಕ್ಕಿಯ ಜೊತೆ ಧರಾಳವಾಗಿ ಕಲ್ಲಿನಹರಳುಗಳು ಬೆರೆತಿರುವಂತೆ, ಕನ್ನಡದ ಜೊತೆ ಸ್ವಲ್ಪ ಕಷ್ಟವಾದರೂ ಉಪಯುಕ್ತವಾಗಿ ಕಾಣಲಿ ಕಾಣದಿರಲಿ ಆಂಗ್ಲ ಪದಗಳನ್ನು ಹೇರಳವಾಗಿ ಬೆರಸುತ್ತಿದ್ದರು. ಊರಿನ ಬಹಳ ಜನರು ಶೇಷಪ್ಪನವರ ಅರಬೆರಕೆ ಭಾಷೆ ಅರ್ಥವಾಗದಿದ್ದರೂ, ಪಾರಭಾಷಿಕ ಪದಗಳ ಉಪಕರಣ ಚಾಣಿಕ್ಯತೆಯನ್ನು ಕೇಳಿ ದಂಗುಬಡಿಯುತ್ತಿದ್ದರು. ಅವರ ವಾಕ್ಚಾತುರ್ಯದ ಯಕ್ಷಿಣಿಗೆ ತಿಮ್ಮನೂ ಮರುಳಾಗಿದ್ದ. ಅವರ ಜ್ಞಾನಭಂಡಾರ ಅಕ್ಷಯಪಾತ್ರೆಯಂತೆ ಎಂದು ಅವನ ನಂಬಿಕೆ. ತಿಮ್ಮ ವಿದೇಶಕ್ಕೆ ಹೊರಡುವ ಮುಂಚೆ ಅವನಿಗೆ ವಿದೇಶದ ನಡವಳಿಕೆ, ಆಹಾರ ವ್ಯವಹಾರಗಳ ಉಡುಪುಗಳ ಬಗ್ಗೆ ತರಬೇತು ಕೊಡಲು ಪ್ರತಿ ರಾತ್ರಿ ಊಟವಾದ ನಂತರ ಘಂಟೆಗಟ್ಟಲೆ ಶೇಷಪ್ಪನವರ ವ್ಯಾಖ್ಯಾನ. ತಿಮ್ಮ ಏಕಚಿತ್ತದಿಂದ ಎಲ್ಲವನ್ನೂ ಹೀರಿಕೊಳ್ಳುತ್ತಿದ್ದ. ಪಾಶ್ಚಿಮಾತ್ಯ ಪರಿವರ್ತನೆ ತಾವು ತಿಳಿದಷ್ಟು ಸುಲಭವಲ್ಲ ಎಂಬುದನ್ನು ತಾತನಿಗೆ ತಿಳಿಸುವುದೋ ಬೇಡವೋ ಎಂದು ತಿಮ್ಮ ಇನ್ನೂ ನಿರ್ಧಾರ ಮಾಡಿರಲಿಲ್ಲ. ಬಂದ ಹೊಸದರಲ್ಲಿ ನಡೆದ ಎರಡು ಘಟನೆಗಳ ನೆನಪು ಬಂದು ಮನಸ್ಸಿನಲ್ಲೇ ನಕ್ಕ.</p>
		<p class="vertical-delimiter" />
		<p>ಅಂದು ರವಿವಾರ. ಏನೋ ಕೆಲಸವಿದೆ ಮಧ್ಯಾಹ್ನದ ಊಟದ ನಂತರ ೫ ಗಂಟೆಗೆ ತಿಮ್ಮ ಎದ್ದ. ಮೈಕೈ ನೋವು ಮತ್ತು ಜಾಸ್ತಿ ನಿದ್ದೆಯಿಂದ ತಲೆನೋವು. "ಹೊರಗಡೆ ತಿರುಗಾಡಿ ಬಂದರೆ ಎಲ್ಲವೂ ಸರಿಹೋಗುತ್ತದೆ" ಎಂದು ಮುಖಕ್ಕೆ ತಣ್ಣೀರು ಸ್ಪರ್ಶಿಸಿ, ತಲೆಬಾಚಿ, ಹೊಸದಾಗಿ <em>J.C. Penny</em> ಯಲ್ಲಿ ಕೊಂಡಿದ್ದ ಪೈಜಾಮದಿಂದ ಗುಂಡುಸೂಜಿಗಳನ್ನು ಉಪಾಯದಿಂದ ಒಂದೊಂದಾಗಿ ತೆಗೆದೆಸೆದು <em>Pajama</em> ಮತ್ತು ಪೂರ್ಣತೋಳಿನ ಅಂಗಿಯನ್ನು ಧರಿಸಿ ಹವಾಯಿ ಪಾದರಕ್ಷೆಗಳನ್ನು ಮೆಟ್ಟಿಕೊಂಡು ಹೊರಹೊರಟ. ಸಂಜೆ ಇಂಪಾಗಿತ್ತು. ಚೆನ್ನೂರಿನಲ್ಲಿ ತಾನು ಪ್ರತಿಸಂಜೆ ಹೋಗುತ್ತಿದ್ದ ವಾಯುವಿಹಾರ ಜ್ಞಾಪಕಕ್ಕೆ ಬಂತು. ಮನಸ್ಸು ಉಲ್ಲಾಸದಿಂದ ತನಗೆ ಅತಿ ಪ್ರಿಯವಾದ ಹಿಂದಿ ಸಿನಿಮಾ ಹಾಡನ್ನು ಮಲಕು ಹಾಕುತ್ತಾ ನಡೆದ. ಸುತ್ತಮುತ್ತಲಿನ ಜನ ದುರುಗುಟ್ಟಿ ನೋಡುತ್ತಿರುವುದು ಅವನ ಗಮನಕ್ಕೆ ಬರಲಿಲ್ಲ. ತಾಯಿಯೊಡನೆ ನಡೆಯುತ್ತಾ ಹೋಗುತ್ತಿದ್ದ ಸುಮಾರು ೫ ವರ್ಷದ ಹುಡುಗಿ ತಿಮ್ಮನನ್ನೇ ತಿರುಗಿ ತಿರುಗಿ ನೋಡಿ,</p>
		<p><em>"Mummy is it bed time already?"</em></p>
		<p>ಎಂದು ಮುಗ್ದವಾಗಿ ತಾಯಿಯನ್ನು ಕೇಳಿತು.</p>
		<p>ತಾಯಿ ಸಿಡುಕಿನಿಂದ-</p>
		<p><em>"No dear, Don't you know it is bad manners to Stare at People? Naughty girl!"</em></p>
		<p>ಎಂದು ಗದರಿಸಿ, ಮಗುವನ್ನು ಎಳೆದುಕೊಂಡು ಮುಂದೆ ಮುಂದೆ ಹೊರಟಳು.</p>
		<p>"ಮಗು ಎಷ್ಟು ಮುದ್ದಾಗಿದೆ! ಎಷ್ಟು ಚಾಣಿಕ್ಯದಿಂದ ಇಂಗ್ಲೀಷ್ ಮಾತನಾಡುತ್ತೆ" ಎಂದು ಮಗುವನ್ನು ಮೆಚ್ಚಿ ನಡೆಯುತ್ತಿದ್ದ ತಿಮ್ಮನಿಗೆ, ಅವನ ಪಕ್ಕದಲ್ಲಿ ನಿಂತ, ಕೆಂಪು ಮಿಂಚಿನ ದೀಪಗಳನ್ನು ಹೊತ್ತಿದ್ದ 'ಪೊಲೀಸ್' ಕಾರು ಅವನ ಗಮನಕ್ಕೆ ತಕ್ಷಣ ಬರಲಿಲ್ಲ.</p>
		<p><em>"What is your name, buddy"</em></p>
		<p>ಪೊಲೀಸನ ಅಧಿಕಾರವಾಣಿ.</p>
		<p>"ತಿಮ್ಮರಾಯಣ್ಣ"</p>
		<p><em>"Timm whatever it is. Do you live around here? Are you sick? Are you some kind of sleep-walker or something?"</em></p>
		<p>ಪೊಲೀಸಿನವ ಪ್ರಶ್ನೆಗಳ ಮಳೆಗರೆದ.</p>
		<p>ತಿಮ್ಮ ಕಕ್ಕಾಬಿಕ್ಕಿಯಾದುದನ್ನು ಕಂಡು ಪಶ್ಚಾತ್ತಾಪವಾಯಿತು ಆ ಅಧಿಕಾರಿಗೆ. ಅವನು ಪರದೇಶದವನೆಂದು ಅರಿತು,</p>
		<p><em>"Come on, let me take you home."</em></p>
		<p>ಎಂದು ತಿಮ್ಮನನ್ನು ಕಾರಿನಲ್ಲಿ ಕೂರಿಸಿ ಕಾರು ಚಾಲಿಸುತ್ತಾ-</p>
		<p><em>"You look like a nice man. See, in this Country we do not walk in the Streets with our 'nighties' on. You scared the hell out of couple of ladies who phoned the police-station"</em></p>
		<p>ತಿಮ್ಮ ಕಿಟಕಿಯ ಹೊರಗಡೆ ಬೀದಿಯಲ್ಲಿ ಗಮನ ಸೆಳೆಯದೇ ನಡೆಯುತ್ತಿರುವ ಎದೆ ಸೊಂಟವನ್ನು ಮಾತ್ರ ಮುಚ್ಚಿದ ಬಿಕಿನಿ ಹಾಕಿರುವ ಹೆಂಗಸರು, ಚಡ್ಡಿ ಮಾತ್ರ ಧರಿಸಿ ಉಳಿದ ದೇಹಪ್ರದರ್ಶನ ಮಾಡುತ್ತ ಓಡುವ ಗಂಡಸರುಗಳನ್ನು ಕಂಡು, ಮೈತುಂಬ ಬಟ್ಟೆ ಧರಿಸಿದ ತನ್ನನ್ನು ನಿರ್ಲಜ್ಯನೆಂದು ಇಲ್ಲಿ ಜನ ಬಗೆದಿರುವುದು ಅನ್ಯಾಯ ಮತ್ತು ಅಕ್ಷಮ್ಯ ಎಂದುಕೊಂಡ.</p>
		<p>"ಅನ್ನಪೂರ್ಣ ಶುಕ್ರವಾರ ಬೆಳಿಗ್ಗೆ ಏಳು ಪೌಂಡು ತೂಕವಿರುವ ಹೆಣ್ಣುಮಗುವಿಗೆ ಜನನ ಕೊಟ್ಟಳು. ತಾಯಿ ಮತ್ತು ಮಗು ಆರೋಗ್ಯದಿಂದಿದ್ದಾರೆ" ಎಂದು ಮಾವನವರು  ಕಳಿಸಿದ್ದ ತಂತಿ ವಾರ್ತೆಯನ್ನು ಓದಿ, ತಾನು ಪ್ರಥಮಬಾರಿ ತಂದೆಯಾದ ವಿಷಯ ತಿಳಿದ ತಿಮ್ಮನ ಆನಂದಕ್ಕೆ ಪಾರವೇ ಇಲ್ಲ. ತನ್ನ ಭಾರ್ಯೆ ಅನ್ನಪೂರ್ಣ ಮತ್ತು ಮುದ್ದು ಮಗಳಾದ ಹಸುಗೂಸಿನ ಕನಸು ಕಾಣುತ್ತಾ ಮಲಗಿದವನಿಗೆ ವೇಳೆ ಹೊಗಿದ್ದೇ ಗೊತ್ತಾಗಲಿಲ್ಲ. ಸಂಜೆ ೬ ಘಂಟೆಗೆ ವಿದ್ಯಾರ್ಥಿ-ಅಧ್ಯಾಪಕರ ಭೋಜನಕೂಟಕ್ಕೆ ಔತಣವಿತ್ತು. ತಾನು ಭಾರತೀಯನೆಂಬ ದೇಶಾಭಿಮಾನವನ್ನು ಪ್ರದರ್ಶಿಸುವ ಅಭಿಲಾಷೆ. ಅಮೇರಿಕಾದಲ್ಲಿ ಧರಿಸಬೇಕೆಂಬ ಉದ್ದೇಶದಿಂದಲೇ ಬೆಂಗಳೂರಿನ ಮಹಾತ್ಮಗಾಂಧಿ ರಸ್ತೆಯಲ್ಲಿ ಸುಪ್ರಸಿದ್ಧ "ಪಿಸ್ಸೆ ಟೈಲರ್ಸ್" ರವರಿಂದ ಹೊಲಿಸಿಕೊಂಡಿದ್ದ ಕರೇ ಪ್ಯಾಂಟ್ ಮತ್ತು ಕಾಲರ್‍ರಹಿತ ನೆಹರೂ ಕೋಟನ್ನು, ಅವಸರದಲ್ಲಿ ಧರಿಸಿ, ದೂರದ ನಿಯಂತ್ರದ ಮೂಲಕ ಟ್ಯಾಕ್ಸಿಗೆ ಬರಹೇಳಿ, ಕಾಯುತ್ತಾ ಮನೆ ಎದುರು ರಸ್ತೆಯಲ್ಲಿ ನಿಂತ. ಸೆಖೆಯಿಂದ ಕಾಪಾಡಲು ಕೊರಳುಪಟ್ಟಿಯ ಒಳಗಡೆ ಹಾಕಿದ ಬಿಳಿ ಲೈನಿಂಗ್ ಮಡಚಿಕೊಂಡು ಕತ್ತಿನ ಹಿಂದೆ ಒತ್ತುತ್ತಿತ್ತು. ಕೊರಳುಪಟ್ಟಿಯನ್ನು ಸ್ವಲ್ಪ ಸಡಿಲಿಸಿ ಕೈಯಿಂದ ಲೈನಿಂಗನ್ನು ಸರಿಪಡಿಸಿಕೊಂಡ. "ಈ ಹಾಳು ಟ್ಯಾಕ್ಸಿಗಳಿಗೆ ಹಣ ತೆತ್ತುವ ಬದಲು ಬೇಗ ಡ್ರೈವಿಂಗ್ ಕಲಿತು ಸ್ವಂತ ಕಾರ್ ತೆಗೆದುಕೊಳ್ಳಬೇಕು" ಎಂದು ಮನಸ್ಸಿನಲ್ಲೇ ನಿರ್ಧರಿಸಿದ. ದಾರಿಯಲ್ಲಿ ಅವನ ಎದುರು ಹಾದು ಹೋಗುತ್ತಿದ್ದ ಅಪರಿಚಿತ ವಯಸ್ಸಾದ ದಂಪತಿಗಳು "ಗುಡ್ ಈವನಿಂಗ ಫಾದರ್" ಎಂದು ತಲೆಯಾಡಿಸಿದರು. ತಿಮ್ಮನಿಗೆ ಆಶ್ಚರ್ಯವೆಂದರೆ ಆಶ್ಚರ್ಯ! ತಾನು ತಂದೆಯಾದ ವಿಷಯ ಇನ್ನೂ ಯಾರಿಗೂ ಉಸಿರು ಬಿಟ್ಟಿರಲಿಲ್ಲ. ತನ್ನ ಆಪ್ತ ಸ್ನೇಹಿತ ಚಂದನ್ ಆಪ್ಟೆಯನ್ನು ಕರೆದು ಹೇಳಬೇಕೆನಿಸಿದರೂ, ಈ ಸಾಯಂಕಾಲ ಭೋಜನ ಕೂಟದ ವೇಳೆ ಮೊಖ್ತಾ ಹೇಳುವುದು ಎಂದು ಸುಮ್ಮನಿದ್ದ. ಅಂತಹುದರಲ್ಲಿ ಈ ಅಪರಿಚಿತರಿಗೆ ತಾನು ತಂದೆಯಾದದ್ದು ಹೇಗೆ ತಿಳಿಯಿತು? ಎಂದು ತಲೆ ಕೆರೆದುಕೊಂಡ. ಅಷ್ಟರಲ್ಲಿ ಟ್ಯಾಕ್ಸಿ ಬಂದಿತು. ಟ್ಯಾಕ್ಸಿಯಲ್ಲಿ ಕುಳಿತಿದ್ದಾಗಲೂ ತಿಮ್ಮನಿಗೆ ಯೋಚನೆ ಹರಿದಿರಲಿಲ್ಲ. ಭೋಜನಕೂಟದ ಸ್ಥಾನ ಸಿಕ್ಕಿತು. ಟ್ಯಾಕ್ಸಿಯಿಂದ ಇಳಿದು ತನ್ನ ಹಿಂಜೋಬಿನಿಂದ ಹಣದಚೀಲ ತೆಗೆದು-</p>
		<p><em>"How much do I owe you?"</em> ಎಂದು,</p>
		<p><em>"Oh No, I can't take money from you. Have a nice day father"</em></p>
		<p>ಎಂದು ಟ್ಯಾಕ್ಸಿಯಲ್ಲಿ ಕುಳಿತು, ರಸ್ತೆಯಲ್ಲಿಯ ಉಳಿದ ವಾಹನಗಳಲ್ಲಿ ಬೆರೆತು, ತಿಮ್ಮನಿಂದ ಕಣ್ಮರೆಯಾದ. ತಿಮ್ಮನಿಗೆ ಸಿಡಿಲು ಹೊಡೆದಂತಾಯ್ತು. ನಂಬಲಾಗಲಿಲ್ಲ. ಮೊದಲು ಆ ವಯಸ್ಕರ ದಂಪತಿಗಳು, ಈಗ ಈ ಟ್ಯಾಕ್ಸಿ ಚಾಲಕ!</p>
		<p>ಭೋಜನ ಕೂಟದಲ್ಲಿ ಸುಮಾರು ೧೨೦ ಮಂದಿ ಇದ್ದರು. ತಿಮ್ಮನಿಗೆ ಮದುವೆಮನೆಯಂತೆ ಕಂಡಿತು. ಅವನ ಪರಿಚಯದವರು ಬಹಳಜನ ಕಂಡುಬರಲಿಲ್ಲ. ಅಲ್ಲಿಯ ಮತ್ತೆ ಕೆಲವು ಜನ ಅವನಿಗೆ "ಹಲೋ ಫಾದರ್, ಹೌ ಆರ್ ಯು?" ಎಂದಾಗ ಅವನಿಗೆ ತಡೆಯಲಾಗಲಿಲ್ಲ. ಈ ಜನಗಳು ಮನೋವಾಚಕರೋ, ಮಂತ್ರವಾದಿಗಳೋ ಇರಬೇಕು ಎಂದುಕೊಂಡ. ಕೊನೆಗೆ ಅವನ ಸ್ನೇಹಿತ ಚಂದನ್ ಆಪ್ಟೆ ಸಿಕ್ಕ. ತಿಮ್ಮ ತಂದೆಯಾದ ವಿಚಾರ ಕೇಳಿ ಅವನಿಗೆ ಪರಮ ಸಂತೋಷವಾಯ್ತು.</p>
		<p>" <em>"Congratulation</em> ಯಾರ್, <em>you owe me sweets you know</em> " ಅಂದ.</p>
		<p><em>"Sure Thing, But Chandan, you been in this Country for the past 4 years. Tell me how do people already know that I am a father, though I have not told a soul about the good news?"</em></p>
		<p>ಎಂದು ತಾನು ಮನೆಬಿಟ್ಟು ಹೊರಗೆ ಬಂದಾಗಲಿಂದ ನಡೆದುದ್ದನ್ನು ವಿಸ್ತರಿಸಿ ಹೇಳಿದ.</p>
		<p>ಚಂದನ್ ತಿಮ್ಮನತ್ತ ಕೆಲವು ಕ್ಷಣಗಳು ಹುಬ್ಬು ಗಂಟಿಟ್ಟು ನೋಡಿ, ಇದ್ದಕ್ಕಿದ್ದಂತೆ ಜೊರಾಗಿ ನಗಲು ಪ್ರಾರಂಭಿಸಿದ. ತಿಮ್ಮ ಕಕ್ಕಾಬಿಕ್ಕಿಯಾದ. ಚಂದನ್, ತಿಮ್ಮನ ರಟ್ಟೆ ಹಿಡಿದು 'ಮೆನ್ಸ್ ರೂಂ'ಗೆ ಎಳೆದುಕೊಂಡು ಹೋಗಿ ಕನ್ನಡಿಯಲ್ಲಿ ತಿಮ್ಮನ ಪ್ರತಿಬಿಂಬ ತೋರಿಸಿ <em>"See for yourself"</em> ಅಂದ. ತಿಮ್ಮನಿಗೆ ನಿಜಸ್ಥಿತಿ ಗೋಚರವಾಗಲು ತುಂಬಾ ವೇಳೆ ಹಿಡಿಯಲಿಲ್ಲ. ಸೆಖೆಯಿಂದ ಕಾಪಾಡಲು ಇಟ್ಟಿದ್ದ ಬಿಳಿ ಲೈನಿಂಗ್, ಕತ್ತು ಸರಿಮಾಡಿಕೊಂಡಾಗ, ಅರ್ಧ ಬಿಚ್ಚಿದ ಕಂಠಪಟ್ಟಿಯ ಮಧ್ಯೆ ಜರುಗಿತ್ತು. ನೋಡಲು ತಿಮ್ಮ ಶುದ್ಧ 'ಕ್ಯಾಥೋಲಿ' ಪಾದ್ರಿಯ ವೇಷಧಾರಿಯಾಗಿದ್ದ. ಇಬ್ಬರೂ ಹೊಟ್ಟೆ ಹುಣ್ಣಾಗುವಂತೆ ನಗಲು ಪ್ರಾರಂಭಿಸಿದರು. ತಿಮ್ಮ ಕಂಠಪಟ್ಟಿಯನ್ನು ಸರಿಪಡಿಸಿದ ನಂತರ,</p>
		<p><em>"Now you have to get your name tag"</em></p>
		<p>ಎಂದು ಚಂದನ್ ತಿಮ್ಮನನ್ನು ಸ್ವಾಗತಿಧಿಕಾರಿಣಿಯ ಬಳಿಗೆ ಕರೆದೊಯ್ದ.</p>
		<p><em>"Your name please"</em></p>
		<p>"(ಸರಿ ಮತ್ತೆ ಶುರುವಾಯ್ತು)" ಎಂದು ಕಸಿವಿಸಿಯಿಂದ...</p>
		<p><em>"Thimma Rayanna"</em> ಎಂದ, ಸಿಡುಕಿನಿಂದ.</p>
		<p><em>"Pardon me. Would you please spell it for me?</em> " ಎಂದಳು.</p>
		<p>"(ಈ ಜನಗಳಿಗೆ ಹೆಸರನ್ನು ನಿಧಾನವಾಗಿ, ತಿದ್ದಿ, ಅಕ್ಷರಬಿಡಿಸಿ ಸಣ್ಣ ಮಕ್ಕಳಂತೆ ಹೇಳಿ ಸಾಕಾಯ್ತು)"</p>
		<p>" <em>T-I-M-M .....</em> "</p>
		<p><em>"Oh. There it is here is your name tag-Mr. TIMRAYAN"</em></p>
		<p><em>ತಿಮ್ಮ-</em></p>
		<p><em>"No no! I am not TIA... "</em></p>
		<p>ಅವನ ತಲೆಗೆ ತಕ್ಷಣ ಹೊಳೆಯಿತು. ತನ್ನ ಹೆಸರನ್ನು ಎರಡು ತುಂಡು ಮಾಡಿದ್ದಲ್ಲದೆ ಅವುಗಳ ಕೊನೆಗಳನ್ನು - <em>M A</em> - ಮತ್ತು - <em>N A</em> - ಗಳನ್ನು ತೆಗೆದು ಗುಂಡು ಮಾಡಿದ್ದಾಳೆ ಎಂದು. ಅವಳೊಂದಿಗೆ ಈ ಬಗ್ಗೆ ಚರ್ಚೆ ಮಾಡುವುದು ವ್ಯರ್ಥ ಎಂದು, ಅದನ್ನು ತನ್ನ ಎಡ ಎದೆಯ ಜೇಬಿನ ಮೇಲೆ ಅಂಟಿಸಿ ಊಟದ ಪಂಕ್ತಿಯಲ್ಲಿ ಕುಳಿತ.</p>
		<p><em>"Excuse me, is this Place taken?"</em></p>
		<p>ಆ ಮಾಧುರ್ಯ ಧ್ವನಿಯ ಒಡೆಯರು ಯಾರೆಂದು ತಕ್ಷಣ ಕತ್ತು ತಿರುಗಿಸಿದ. ೨೫ ವರ್ಷದ ಸುಂದರ ನೀಳದೇಹದ ಯುವತಿ ತಿಮ್ಮನ ಉತ್ತರಕ್ಕೆ ಕಾಯುತ್ತಾ ನಿಂತಿದ್ದಳು.</p>
		<p>ಗಡಿಬಿಡಿಯಿಂದ-</p>
		<p><em>"No, No, nobady-----?"</em></p>
		<p><em>Then you don't mind if I sit with you Mr.......?</em></p>
		<p>"ತಿಮ್ಮರಾ......(ಓ-ಏನು ಪ್ರಯೋಜನ) ರೇಯಾನ್, ಟಿಮ್ ರೇಯಾನ್"</p>
		<p><em>Oh, thank you Tim. May I call you Tim? My name is --"</em></p>
		<p>ಈ ದೇಶಕ್ಕೆ ಕಾಲಿಟ್ಟಾಗಿನಿಂದ ಇದೇ ಮೊಟ್ಟಮೊದಲು, ತನ್ನ ಹೆಸರನ್ನು ಬಾರಿಬಾರಿಗೆ ತಿದ್ದಿ, ಅಕ್ಷರಗಳನ್ನು ಬಿಡಿಸಿ ಹೇಳದೇ, ಮೊದಲನೆಯ ಬಾರಿಗೇ ಸರಳವಾಗಿ ಇತರರೊಂದಿಗೆ ಪರಿಚಯ ಮಾಡಿಕೊಂಡಿದ್ದು. ಹುಟ್ಟಿ ಬೆಳೆದ ಹೆಸರನ್ನು ಬದಲಿಸಿ ಅಪಚಾರ ಮಾಡಿದೆನೇನೋ ಎಂಬ ಕಳವಳ. ಆದರೂ ತಲೆಯಿಂದ ದೊಡ್ಡ ಬೆಟ್ಟವನ್ನು ಕಳಚಿಕೊಂಡಂತೆ ಏನೋ ಮನಸ್ಸಿಗೆ ಸಮಾಧಾನ. ಮುಂದೆ ತಂದಿರಿಸಿದ ಆಹಾರದತ್ತ ಹಸಿವಿನಿಂದ ತನ್ನ ಗಮನ ಹರಿಸಿದ.</p>
		<p class="quote-author">
			ಡಾ। ಅಶ್ವಥ್ ನಾರಾಯಣ್<br />(ಸೇಂಟ್ ಲೂಯಿಸ್, ಮಿಸ್ಸೌರಿ)
		</p>
	</section>
	<section class="level1 numbered" epub:type="chapter" role="doc-chapter" id="id-041">
		<h1 class="level1-title" epub:type="title">ವೈಟ್ ವಾಚಿಂಗ್</h1>
		<p>ಬೆಳಗಿನ ೭ ಗಂಟೆಗೆ <em>alarm</em> ಸುಶ್ರಾವ್ಯವಾಗಿ ಹಾಡಿ ಎಚ್ಚರಿಸಿದಾಗ ನೆನಪಾಯಿತು- ಇಂದೀಗ ವಾರಾಂತ್ಯ ಕಳೆದು ಸೋಮವಾರ ಎಂದು. ಬೆಚ್ಚಗೆ ಹೊದ್ದು ಪುನಃ ನಿದ್ರಿಸುವ ಆಸೆಯಾದರೂ ಗಡಿಬಿಡಿಯಲ್ಲಿ ಎದ್ದು ಕೆಲಸಕ್ಕೆ ಹೊರಟೆ. ಕಾಫಿ ಕುಡಿಯಬೇಕೆನಿಸಿದರೂ ತಯಾರಿಸಲು ಸಮಯವಿಲ್ಲ, ದಾರಿಯಲ್ಲಿಯ ಡೋನಟ್ ಶಾಪಿನಲ್ಲಿ ಕಾಫಿ ದೊರೆಯುವುದು ನನ್ನಂಥವರಿಗಾಗಿಯೇ ಅಲ್ಲವೇ ಎಂದುಕೊಳ್ಳುತ್ತಾ ಮನೆ ಬಿಟ್ಟೆ. ಕಾರನ್ನು ಡೊನಟ್ ಅಂಗಡಿಯ ಮುಂದೆ ನಿಲ್ಲಿಸಿ, ಕಾಫಿ, ಡೋನಟ್ ಕೊಂಡು, ವಾಚು ನೋಡಿದಾಗ ಅಷ್ಟೇನೂ ಲೇಟಾಗಲಿಲ್ಲ, ಇನ್ನೂ ಸಮಯವಿದೆ ಎಂದುಕೊಂಡೆ. ನಿಧಾನವಾಗಿ ಕಾರಿಗೆ ಬಂದು ರೇಡಿಯೋ ಆನ್ ಮಾಡಿದಾಗ ಕೇಳಿಬಂತು ಟ್ರಾಫಿಕ್ ರಿಪೋರ್ಟ್. ಇದೇನು ಟ್ರಾಫಿಕ್ ಅಷ್ಟು ಕಡಿಮೆ ಎಂದುಕೊಳ್ಳುತ್ತಿದ್ದಾಗಲೇ ನೆನಪಾಯಿತು- ಈಗ ಶಾಲೆಗಳಿಗೆಲ್ಲ ರಜ ಎಂದು.</p>
		<p>ಆಫೀಸಿಗೆ ತಲುಪಿದಾಗ ಎಂದಿನಂತೆ ಒಂದಿಬ್ಬರು ಮಾತ್ರ ಬಂದಿದ್ದರಷ್ಟೆ. ಸಹೋದ್ಯೋಗಿ ಜೂಲಿ ನಗುಮೊಗದೊಂದಿಗೆ "ಗುಡ್ ಮಾರ್ನಿಂಗ್, ಹೌ ಆರ್ ಯು ಟುಡೇ" ಎನ್ನುತ್ತಾ ನಾನು ಉತ್ತರಿಸುವುದಕ್ಕೆ ಮೊದಲೇ ನನ್ನ ಕೈಯಲ್ಲಿದ್ದ ಡೊನಟ್‍ನ್ನು ಆಸೆ ತುಂಬಿದ ಕಣ್ಣುಗಳಿಂದ ನೋಡುತ್ತಾ, "ಯು ಗಾಟ್ ಡೊನಟ್ಸ್, ಐ ಲವ್ ದೆಮ್" ಎಂದಳು ಹಲವು ಬಾರಿ. ಐದೂವರೆ ಅಡಿ ಎತ್ತರ, ೨೫೦ ಪೌಂಡು ಭಾರವಿರುವ ಜೂಲಿಯ ಅಭಿಪ್ರಾಯದಂತೆ ' <em>'fat</em> ಅಂಡ್ <em>ugly</em> ' ಅಥವಾ ' <em>Thin</em> ಅಂಡ್‍ಲೌಲಿ' ಗೋ ಟುಗೆದರ್, ಹಲವಾರು ವರ್ಷಗಳಿಂದ ವೈಟ್ ವಾಚರ್ಸ್ ಕ್ಲಾಸಿಗೆ ಹೊಗುತ್ತಿದ್ದುದರ ಪರಿಣಾಮವಾಗಿ ೩೦ ಪೌಂಡು ಭಾರ ಕಳೆದುಕೊಂಡಿದ್ದಾಳಂತೆ. ತೂಕ ಕಳೆದುಕೊಳ್ಳುವ ಯಾವುದೇ ಹೊಸ ಕ್ರಮದ ಬಗ್ಗೆ ಕೇಳಿದರೂ ಅದನ್ನು ಟ್ರೈ ಮಾಡ್ತಾಳಂತೆ. ಆದರೆ ಯಾವುದನ್ನೂ ಒಂದೆರಡು ವಾರಕ್ಕಿಂತ ಹೆಚ್ಚು ಸಮಯ ಅನುಸರಿಸುವುದು ಕಷ್ಟ ಎನ್ನುತ್ತಾ "ಐ ವಾಸ್ ಗುಡ್ ಟುಡೇ, ಡಿಡ್ ನಾಟ್ ಈಟ್ ಬ್ರೇಕ್‍ಫಾಸ್ಟ್" ಎಂದವಳು ಮರುನಿಮಿಷವೇ, "ಆ ಕಾರಣದಿಂದಲೇ ಇರಬೇಕು, ಈಗ ತುಂಬಾ ಹಸಿವಾಗುತ್ತಿದೆ" ಎಂದಾಗ ಡೋನಟ್ ತುಂಡೊಂದು ಬೇಕೇ ಎಂದು ಕೇಳದಿರಲಾಗಲಿಲ್ಲ ನನಗೆ. ಉಳಿದ ಅರ್ಧ ಡೋನಟ್ "ಥ್ಯಾಂಕ್ಯೂ ವೆರಿ ಮಚ್, ಯು ನೋ ಹೌ ಮಚ್ ಐ ಲವ್ ದೀಸ್" ಎಂದ ಜೂಲಿಯ ಹೊಟ್ಟೆ ಪಾಲಾಯಿತು.</p>
		<p>ಮಧ್ಯಾಹ್ನ ಹನ್ನೆರಡೂವರೆಗೆ ಜೂಲಿಯೊಂದಿಗೆ ಕೆಫೆಟೇರಿಯಕ್ಕೆ ಹೋದೆ. "ಮೀಲ್ ಟೈಮ್ ಈಸ್ ದ ಬೆಸ್ಟ್ ಟೈಮ್ ಆಫ್ ದ ಡೇ" ಎನ್ನುತ್ತಾ ನನ್ನಲ್ಲಿ "ವಾಟ್ ಆರ್ ಯು ಗೋಯಿಂಗ್ ಟು ಹ್ಯಾವ್ ಫಾರ್ ಲಂಚ್ ಟುಡೇ?" ಎಂದು ಜೂಲಿ ಕೇಳಿದಾಗ ನಾನು ಯೋಗರ್ಟ್ ಕಂಟೈನರ್‍ಗೆ ಕೈ ಹಾಕಿದೆ. ಅವಳಾದರೋ ಅಲ್ಲಿದ್ದ ಐಸ್‍ಕ್ರೀಂ, ಕೇಕ್, ಚಿಪ್ಸ್, ಕುಕೀಸ್ ಇತ್ಯಾದಿಗಳನ್ನೆಲ್ಲ ಕಣ್ಣು ತುಂಬ ನೋಡುತ್ತಾ ೧೦ ನಿಮಿಷಗಳ ನಂತರ ಸ್ಯಾಂಡ್‍ವಿಚ್ ಮಾತ್ರವೇ ತಿನ್ನುವ ನಿರ್ಧಾರಕ್ಕೆ ಬಂದಳು. ತಿಂಡಿ ಮೆಲ್ಲುತ್ತಿದ್ದಂತೆ ಹರಟೆ ಹೊಡೆಯುತ್ತ ವೀಕೆಂಡ್ ಹೇಗೆ ಕಳೆದಳೆಂದು ಕೇಳಿದೆ. ನಿನ್ನೆ ಗ್ರಾಸರಿ ಶಾಪಿಂಗ್‍ಗೆ ಹೋಗಿದ್ದಳಂತೆ. "ಸಾಮಾನ್ಯವಾಗಿ ಸೂಪರ್ ಮಾರ್ಕೆಟಿಗೆ ಹೋದಾಗಲೆಲ್ಲ ಚಾಕ್ಲೇಟ್, ಕ್ಯಾಂಡಿ, ಬಿಸ್ಕೆಟ್ ಇತ್ಯಾದಿಗಳಿರುವ ಸಾಲನ್ನು ತಪ್ಪಿಸಿ <em>ಹೋಗುವುದು ನನ್ನ ರೂಢಿ.</em> ಹಾಗೇ ಚಿಪ್ಸ್ ಮುಂತಾದವುಗಳ ಬಳಿ ಹೋಗುವಾಗ ಅವುಗಳ ಕಡೆ ನೋಡದೆ ಫಾರಿನ್ ವಿಜಿಟೆಬಲ್ಸ್ ಬಳಿ ಹೋದಾಗ ಅಲ್ಲಿಯೇ ಹತ್ತಿರವಿದ್ದ ಐಸ್‍ಕ್ರೀಂ 'ಹಾಯ್ ಜೂಲಿ, ಐ ಆಮ್ ಹಿಯರ್, ಆರ್‍ಂಟ್ ಯು ಲುಕಿಂಗ್ ಫಾರ್ ಮಿ' ಅಂತ ಕೈ ಬೀಸಿ ಕರೆಯಬೇಕೇ? ಒಂದು Pint ಅಷ್ಟೇನೂ ಹಾನಿಕರವಲ್ಲ ಎಂದುಕೊಂಡು ಕೈಚಾಚಿದಾಗ ಸಿಕ್ಕಿದ್ದು ಅರ್ಧ ಗೇಲನ್ ಬಾಕ್ಸ್. ಇರಲಿ, ಗೆಳೆಯರ್ಯಾರಾದರೂ ಬಂದಾಗ ಕೊಡಲಿಕ್ಕಾಗುತ್ತದೆ, ಅಲ್ಲದೆ ಬೇಕಾದರಾಯಿತೆಂದು ಇಟ್ಟುಕೊಂಡಿದ್ದ ಕೂಪಾನನ್ನು ಕೂಡ ಅರ್ಧ ಗೇಲನ್ ಕೊಂಡಾಗ ಮಾತ್ರ ಉಪಯೋಗಿಸಲಿಕ್ಕಾಗುತ್ತದಷ್ಟೆ ಎಂಬ ಕಾರಣದಿಂದ ತಂದ ಅರ್ಧ ಗೇಲನ್ ಐಸ್‍ಕ್ರೀಂ ಮನೆಗೆ ಯಾರೂ ಬಾರದಿದ್ದರೂ ನಿನ್ನೆ ರಾತ್ರಿಯಾಗುವ ಮೊದಲೇ ಮುಗಿಯಿತು" ಅಂದಳು. "ಅಷ್ಟೆಲ್ಲವನ್ನೂ ಒಂದೇ ದಿನದಲ್ಲಿ ತಿಂದೆಯಾ" ಎಂದು ನಾನು ಕೇಳಿದಾಗ "ಆಶ್ಚರ್ಯವೇ? ನನ್ನ ವೈಟ್ ವಾಚರ್ಸ್ ಕ್ಲಾಸಿನ ಕೆಲವು ಗೆಳತಿಯರು ಕುಳಿತಲ್ಲಿಂದ ಏಳುವ ಮೊದಲೆ ಅಷ್ಟೆಲ್ಲವನ್ನೂ ತಿಂದು ಮುಗಿಸಿಯಾರು, ನಾನಾದರೂ ಮೊದಲು ಒಂದೆರಡು ಕಪ್ ಮಾತ್ರ ತಿಂದು ಉಳಿದದ್ದೆಲ್ಲವನ್ನೂ ಫಿಜರ್‍ನಲ್ಲಿಟ್ಟು ಬಂದು ಟಿ.ವಿ.ಯಲ್ಲಿ ಬಾಲ್‍ಗೇಮ್ ವಾಚ್ ಮಾಡ್ತಾ ಇದ್ದೆ. ಅರ್ಧ ಗಂಟೆ ಕಳೆದಿರಬಹುದೇನೋ, ಕಮರ್ಷಿಯಲ್ ಬಂದಾಗಲೆಲ್ಲ ಐಸ್‍ಕ್ರೀಂನ ನೆನಪು ಜೋರಾಗುತ್ತಿತ್ತು. ಮನಸ್ಸನ್ನು ಹಿಡಿತದಲ್ಲಿಟ್ಟು ಕುಳಿತಿದ್ದೆ. ೩-೪ ಬಾರಿ ರೆಪ್ರಿಜರೇಟರ್ ಬಳಿ ಹೊಗಿಯೂ ತಿನ್ನದೆ ಪುನಃ ಬಂದು ಕುಳಿತಾಗ ಕಾರ್ವೆಲ್ ಐಸ್‍ಕ್ರೀಂನ ಕಮರ್ಷಿಯಲ್ ಬರಬೇಕೆ? ಆ ಕಮರ್ಷಿಯಲ್ ನೋಡಿದಾಗಲೆಲ್ಲ ನನ್ನ ಬಾಯಲ್ಲಿ ನೀರೂರದೆ ಇರುವುದಿಲ್ಲ. ಇವರೆಲ್ಲ ವೈಟ್ ವಾಚರ್ಸ್‍ನ ಬಗ್ಗೆ ಸ್ವಲ್ಪವೂ ಸಹಾನುಭೂತಿಯಿಲ್ಲದವರು ಎನ್ನುತ್ತಾ ಮತ್ತೆ ಮನಸ್ಸು ತಡೆಹಿಡಿಯಲಾರದೆ ಪುನಃ ಹೋಗಿ ಎರಡು ಕಪ್ ಐಸ್‍ಕ್ರೀಂ ತಿಂದುಬಂದೆ. ಇಡೀ ದಿನ ಹೀಗೇ ಕಳೆಯಿತು. ಅಂತೂ ಐಸ್‍ಕ್ರೀಂ ಮುಗಿದಮೇಲೆ ಟಿ.ವಿ. ನೋಡುವುದು ಕಷ್ಟವಾಗಲಿಲ್ಲ" ಎಂದಳು.</p>
		<p>"ಅಷ್ಟೆಲ್ಲ ತಾರದಿರುತ್ತಿದ್ದರೆ ಈ ತಾಪತ್ರಯವಿರಲಿಲ್ಲ ಎನಿಸಲಿಲ್ಲವೇ?" ಕೇಳಿದೆ ನಗುತ್ತಾ.</p>
		<p>"ಅದರಿಂದ ಪ್ರಯೊಜನವಿದೆಯೆಂದು ತಿಳಿದಿದ್ದೀಯಾ? ಮೊನ್ನೆ ಏನಾಯ್ತು ಗೊತ್ತ? ಸೂಪರ್ ಮಾರ್ಕೆಟಿನಲ್ಲಿ ಕೇಕ್ ನೋಡಿ ತುಂಬ ಆಸೆ ಆಯ್ತು. ಆದರೂ ಮನಸ್ಸನ್ನು ಹಿಡಿತದಲ್ಲಿಟ್ಟು ಕೇಕ್ ಕೊಂಡುಕೊಳ್ಳದೆ ಮನೆಗೆ ಹಿಂದಿರುಗುತ್ತಿರುವಾಗ ದಾರಿಯಲ್ಲಿದ್ದ ಬೇಕರಿಯ ಕಿಟುಕಿಯಿಂದ ಇಣುಕುತ್ತಿದ್ದ ಸಿಹಿ ತಿಂಡಿಗಳನ್ನು ಕಂಡು ಒಳಗೆ ಹೊಗಲೋ ಬೇಡವೋ ಎಂದು ಯೋಚಿಸುತ್ತ ಸ್ವಲ್ಪ ಹೊತ್ತು ನಿಂತವಳು ನನ್ನಲ್ಲಿಯೇ 'ಜೂಲಿ, ಯು ಆರ್ ಆನ್ ಡಯಟ್, ರಿಮೆಂಬರ್' ಎಂದು ಹಲವು ಬಾರಿ ಅಂದುಕೊಂಡು ಅಲ್ಲಿಂದ ಹೊರಟೆ. ೧೦ ಹೆಜ್ಜೆ ಮುಂದೆ ಹೊದವಳು ಹಿಂದಿರುಗಿ ಬಂದು ತಿಂಡಿಗಳನ್ನೆಲ್ಲ ಮತ್ತೊಮ್ಮೆ ನೋಡಿದಾಗ ಎಲ್ಲ ತಿಂಡಿಗಳೂ ಅಕ್ಕರೆ ಇಂದ ಕರೆಯುವಂತೆ ಭಾಸವಾಯಿತು. ಖಂಡಿತ ಬೇಡ ಎಂದು ಹೇಗೋ ಮನೆಗೆ ಬಂದೆ. ಆ ಮೇಲೆ ದಿನವಿಡೀ ಕೇಕಿನ ಯೋಚನೆ. ಸಿಹಿತಿಂಡಿಯ ಬದಲಿಗೆಂದು ಬಾಳೆಹಣ್ಣು, ಕಿತ್ತಳೆ ಇತ್ಯಾದಿ ಮನೆಯಲ್ಲಿದ್ದ ಹಣ್ಣುಗಳನ್ನೆಲ್ಲ ತಿಂದೆ. ಅದೇನು ತಿಂದರೂ ಕೇಕ್ ತಿಂದಂತಾಗುತ್ತದೆಯೇ? ರಾತ್ರಿ ಹತ್ತೂವರೆ ಹೊತ್ತಿಗೆ ಚಡಪಡಿಸಲು ಆರಂಭಿಸಿದೆ. ಯಾಕೆ ಗೊತ್ತೆ? ೧೧ ಗಂಟೆಗೆ '೭-೧೧' ಸ್ಟೋರ್ ಕೂಡ ಮುಚ್ಚಿದರೆ ಮತ್ತೆ ನಾಳೆಯವರೆಗೆ ಕೇಕ್ ಬೇಕೆಂದರೂ ಸಿಗಲಾರದು. ಕೊನೆಗೂ ತಡೆಯಲಾರದೆ ರಾತ್ರಿ ಹತ್ತೂಮುಕ್ಕಾಲಿಗೆ ಅರ್ಧ ಮೈಲು ದೂರದಲ್ಲಿರುವ '೭-೧೧'ಗೆ ಹೋಗಿ ಕೇಕ್ ತಂದು ತಿಂದಮೇಲೆಯೇ ಸಮಾಧಾನವಾಯ್ತು. ಸಕ್ಕರೆ ಅಂದರೆ ನನಗೆ ಹಾಗೂ ಎಲ್ಲ ವೈಟ್ ವಾಚರ್ಸ್‍ಗೆ ಎಡಿಕ್ಟಿಂಗ್ ನೋಡು" ಎಂದವಳ ಮಾತನ್ನು ನಂಬಲೋ ಬಿಡಲೊ ತಿಳಿಯುತ್ತಿಲ್ಲ.</p>
		<p>ಸಂಜೆ ಅಂದಿನ ಕೆಲಸ ಮುಗಿಸಿ ಜೂಲಿಯೊಂದಿಗೆ 'ಕ್ವಿಟಿಂಗ್ ಟೈಮ್ ಈಸ್ ದ ಬೆಸ್ಟ್ ಟೈಂ ಆಫ್ ದ ಡೇ' ಎಂದಂದು ಮನೆಗೆ ಹೊರಟೆ. ಮನೆಗೆ ತಲುಪಿ, ಅಂದಿನ ಮೈಲ್‍ಗಾಗಿ ಮೈಲ್ ಬಾಕ್ಸ್ ನೋಡಿದಾಗ ಅಲ್ಲಿದ್ದುದು ಬಿಲ್ಲುಗಳು, ಬೇಂಕ್ ಮೈಲುಗಳು ಮಾತ್ರ. ಹಸಿದ ಹೊಟ್ಟೆಯೊಂದಿಗೆ ರಾತ್ರಿಯ ಅಡುಗೆ ತಯಾರಿಸಿ, ಊಟಕ್ಕೆ ಕುಳಿತಾಗ ಜೂಲಿಯ ಮಾತು ನೆನಪಾಯಿತು " <em>ಮೀಲ್ ಟೈಮ್ ಈಸ್ ದ ಬೆಸ್ಟ್ ಟೈಮ್ ಆಫ್ ದ ಡೇ</em> ".</p>
		<p>- <strong><em>ಸುಶೀಲಾ ಭಟ್</em></strong> (ಯೀಡನ್, ಪೆನ್ಸಿಲ್ವೇನಿಯಾ)</p>
	</section>
	<section class="level1 numbered" epub:type="chapter" role="doc-chapter" id="id-042">
		<h1 class="level1-title" epub:type="title">ಸಮರಸವೆ ಜೀವನ</h1>
		<p>ಕಮಲ ಮತ್ತು ವಾಸು ಅವರದು ಇಜ್ಜೋಡಿ ದಾಂಪತ್ಯ. ಅವಳು ಏತಿ; ಇವನು ಪ್ರೇತಿ. ಎಲ್ಲರ ಮನೆಯ ದೋಸೆಯೂ ತೂತೇ; ಆದರೆ ಇವರ ಮನೆಯ ದೋಸೆಗೆ ಜಾಸ್ತಿ ತೂತು.</p>
		<p>ದಿನ ಬೆಳಗಾದರೆ ಇವರ ಮನೆಯಲ್ಲಿ ಜಗಳ ವಾಗ್ವಾದ ತಪ್ಪಿದ್ದಲ್ಲ. ಭಾರತದಲ್ಲಾಗಿದ್ದರೆ ಅಕ್ಕ-ಪಕ್ಕದ ಮನೆಯವರು ಗೋಡೆಗೆ ಕಿವಿ ಇಟ್ಟು ಕೇಳುವಂತಹ ಪ್ರಸಂಗ. ಸದ್ಯ, ಈ ದೇಶದಲ್ಲಿ ಯಾರೂ ಬೇರೆಯವರ ವಿಷಯಕ್ಕೆ ತಲೆ ಕೆಡಿಸಿಕೊಳ್ಳುವವರಲ್ಲದ್ದರಿಂದ ಅವರ ಮರ್ಯಾದೆ ಕಳೆದಿರಲಿಲ್ಲ.</p>
		<p>'ಮರ್ಯಾದೆ ಇದ್ದರಲ್ಲವೇ ಕಳೆಯೋದು?' ಅನ್ನಬಹುದು ನೀವು. ಅದು ಬೇರೆ ಮಾತು. "ಕಮಲ 'ತಾನು ಕಂಡ ಕುದುರೆಗೆ ಮೂರೇ ಕಾಲು' ಅಂತ ವಾದಿಸ್ತಾಳೆ" <em>ಅಂತ ವಾಸು,</em> "ಇವರಿಗೆ ನಾನು ಹೇಳಿದ್ದೊಂದೂ ಪಥ್ಯವಿಲ್ಲ, 'ಹಿತ್ತಲ ಗಿಡ ಮದ್ದಲ್ಲ' ಅನ್ನೋ ಗಾದೆ ಹಾಗೆ" ಅಂತ ಕಮಲ. ಹೀಗೆ ಎತ್ತು ಏರಿಗೆಳೆದರೆ ಎಮ್ಮೆ ನೀರಿಗೆಳೆಯಿತು ಅನ್ನೊ ಹಾಗೆ ಹೇಗೋ ಸಾಗಿತ್ತು ಅವರ ಸಂಸಾರ.</p>
		<p>ಇಂದೂ ಎಂದಿನಂತೆ ಅವರ ಮನೆಯಲ್ಲಿ ರಾಮ ರಾವಣರ ಕಾಳಗದ ಪ್ರಸಂಗ ನಡೆದಿತ್ತು. "ಅಲ್ವೇ ಸೇಲ್, ಸೇಲ್ ಅಂತ ಇಡೀ Sears ಅಂಗಡೀನೇ ಮನೇಲಿ ತಂದು ಇಟ್ಟುಕೊಳ್ಳೋಕಾಗುತ್ಯೇ? ನೀನೂ ಕೂಡ ಒಂದೂ ಸೇಲ್ ಬಿಡದೆ ಹೀಗೆ ದುಂದು ವೆಚ್ಚ ಮಾಡಿದರೆ ಸಂಸಾರ ನಡೀಬೇಕು ಹೇಗೆ? ಮನೆಯಾಕೆ ಅಚ್ಚುಕಟ್ಟು, ಉಳಿತಾಯ ಮಾಡದಿದ್ರೆ ಆ ಸಂಸಾರ ನೆಗೆದು ಬಿದ್ದ ಹಾಗೇ" ಅಂತ ರೇಗಾಡ್ತಿದ್ದ ವಾಸು.</p>
		<p>"ನಾನು ಉಳಿತಾಯ ಮಾಡೋಕೇನೇ ರೀ ಸೇಲ್‍ನಲ್ಲಿ ಕೊಂಡುಕೊಳ್ಳೋದು; ಬೇರೆಯವರ ಹಾಗೆ ಎಲ್ಲಾ ಡ regular price ನಲ್ಲಿ ತೊಗೊಂಡಿದ್ರೆ ನಾವು ಎಂದೋ ದಿವಾಳಿಯಾಗಿ ಹೋಗ್ತಿದ್ವು" ಅಂತ ಕಮಲ. ಹೀಗೆ ಮಾತಿಗೆ ಮಾತು ಹತ್ತಿ ಜಗಳದ ಕಾವು ಏರಿತು. ಕೊನೆಗೊಮ್ಮೆ ಅದು ತಾರಕಕ್ಕೆ ಮುಟ್ಟಿದಾಗ ನಮ್ಮ ಧೀರ ವಾಸು ಪಲಾಯನ ಸೂತ್ರ ಪಠಿಸಿ ಮನೆಬಿಟ್ಟು ಕಾರಿನಲ್ಲಿ ಎಲ್ಲೋ ಬಿರುಸಾಗಿ ಡ್ರೈವ್ ಮಾಡಿಕೊಂಡು ಹೋಗಿಬಿಟ್ಟ.</p>
		<p>ಹೀಗೆ ಹೋಗಿ ಸ್ವಲ್ಪ ಬಿಸಿ ಆರಿದ ಮೇಲೆ ಮನೆಗೆ ಬರುವುದು ಅವನಿಗೆ ರೂಢಿ. ಕಮಲೆಯೂ ವಟಗುಟ್ಟುತ್ತಾ ಧಡಬಢ ಅಂತ ಪಾತ್ರೆ ತೊಳೆಯಲು ಶುರು ಮಾಡಿದಳು. ಅವಳ ಕೈಗಳ ಜೊತೆ ಬಾಯಿಯೂ ಒಂದೇ ಸಮನೆ ಕೆಲಸ ಮಾಡ್ತಿತ್ತು. "ಬೆಳಿಗ್ಗೆ ಎದ್ದ ತಕ್ಷಣ ಮಾತಾಡಲು ತೆರೆದ ಅವಳ ಬಾಯಿ ಮತ್ತೆ ಮುಚ್ಚುವುದು ರಾತ್ರಿ ಮಲಗುವಾಗಲೇ" ಅಂತ ವಾಸು ಅವಳಿಗೆ ತಮಾಷೆ ಮಾಡುತ್ತಿದ್ದರಲ್ಲಿ ಸ್ವಲ್ಪಮಟ್ಟಿಗೆ ಸತ್ಯಾಂಶವಿತ್ತು. ಇನ್ನೇನು ಪಾತ್ರೆ ತೊಳೆದು ಮುಗಿಯಿತು ಎನ್ನುವಾಗ ಫೋನ್ ರಿಂಗ್ ಆಯಿತು. "ಸರಿ, ಇದೊಂದು ಪ್ರಾರಬ್ಧ" ಅಂತ ಗೊಣಗುಟ್ಟುತ್ತಾ ಕೈ ತೊಳೆದು ಬಂದು ಫೋನ್ ಎತ್ತಿದಳು ಕಮಲ.</p>
		<p>"ಹಲೋ?"</p>
		<p>ಉತ್ತರವಿಲ್ಲ.</p>
		<p>"ಹಲೊ, ಯಾರು ಮಾತಾಡ್ತಿರೋದು?"</p>
		<p>ಯಾರೂ ಮಾತೇ ಆಡದಿದ್ದ ಮೇಲೆ ಇದೆಂತಹ ಪ್ರಶ್ನೆ?</p>
		<p>ಈಗಲೂ ಮಾತಿಲ್ಲ.</p>
		<p>ಫೋನ್ ಕಂಪನಿ ಅವರನ್ನೂ, ಅವರ ತಾತ, ಮುತ್ತಾತಂದಿರನ್ನೂ, ಆ ಫೋನ್ install ಮಾಡಿದವನನ್ನೂ ಮನಸಾರೆ ಶಪಿಸುತ್ತಾ hangup ಮಾಡಿದಳು ಕಮಲ. ಮತ್ತೆ ಫೋನ್ ರಿಂಗ್ ಆಯಿತು.</p>
		<p>"ಹಲೋ?"</p>
		<p>ಮತ್ತೆ ಮಾತಿಲ್ಲ; ಅದೇ ಕತೆ.</p>
		<p>ಹೀಗೆ ೩-೪ ಸಾರಿ ಆದ ಮೇಲೆ ಕಮಲೆಗೆ ಭಯವಾಯಿತು. ಯಾರಾದರೂ ಬೇಕಂತ ಮನೆಯಲ್ಲಿ ಗಂಡಸರಿದ್ದಾರೊ ಇಲ್ಲವೋ ಅಂತ ನೋಡೋಕೆ ಹೀಗೆ ಮಾಡ್ತಿದ್ದಾರೇನೋ ಅನಿಸಿತು.</p>
		<p>ಅವಳು ನೋಡಿದ  Alfred Hitchcock ಸಿನಿಮಾಗಳೆಲ್ಲಾ ಮನಃಪಟಲದ ಮೇಲೆ ಹಾದು ಹೋದವು. ಅದರಲ್ಲೂ Psycho ದಲ್ಲಿ ಹೀಗೇ Shower scene ನಲ್ಲಿ ಅವಳ ಕೊಲೆ ನಡೆಯಿತು ಅನ್ನೋದು ಕಣ್ಣಿಗೆ ಕಟ್ಟಿದ ಹಾಗಾಯಿತು. ನಿಂತಲ್ಲೇ ಬೆವರಿದಳು ಕಮಲ.</p>
		<p>ಬೇಗ ಹೋಗಿ ಕಿಟಕಿಗೆಲ್ಲಾ ಪರದೆ ಎಳೆದು, ಬಾಗಿಲ ಬೀಗವನ್ನೆಲ್ಲಾ ಭದ್ರಪಡಿಸಿ ನಿಲ್ಲಲೂ ಆಗದೆ ಕೂರಲೂ ಆಗದೆ ಒಂದೇಸಮನೆ ಶತಪಥ ಹಾಕಲು ಶುರುಮಾಡಿದಳು ಕಮಲ.</p>
		<p>ಇತ್ತ ವಾಸುವಿಗೆ ಸ್ವಲ್ಪ ದೂರ ಹೊಗುವಷ್ಟರಲ್ಲಿ ಕೋಪ ಶಾಂತವಾಗಿತ್ತು. ಅನ್ಯಾಯವಾಗಿ ಮನದನ್ನೆಯ ಹತ್ತಿರ ಜಗಳವಾಡಿದ್ದಕ್ಕಾಗಿ ಪಶ್ಚಾತ್ತಾಪವಾಗಿತ್ತು. ಅದರಲ್ಲೂ ಅಂದು ಆಕೆ ಅಡಿಗೆಗೆ ತನಗೆ ಪ್ರಿಯವಾದ ಮಜ್ಜಿಗೆ ಹುಳಿ ಮಾಡಿದ್ದನ್ನು ನೆನಸಿಕೊಂಡಾಗ ಅವನ ಹೃದಯ ಕರಗಿ ನೀರೇ ಆಯಿತು. ಹೇಗಾದರೂ ಅವಳನ್ನು ಒಲಿಸಿಕೊಳ್ಳುವ ಉತ್ಕಟಾಕಾಂಕ್ಷೆ ಮನದಲ್ಲಿ ಎದ್ದಿತು. ಕಮಲಳನ್ನು ಪ್ರಸನ್ನಗೊಳಿಸಲು ಯಾವ ಅಂಗಡಿಯಲ್ಲಿ ಏನ್ ಸೇಲ್ ಇದೆ ಅಂತ ಹೇಳುವುದಕ್ಕಿಂತ ಉತ್ತಮ ಮಾರ್ಗ ಇನ್ನೊಂದಿಲ್ಲ ಎಂಬ ಸತ್ಯವನ್ನು ಎಂದೋ ಮನಗಂಡಿದ್ದ ವಾಸು ಸೀದಾ ಕಾರನ್ನು Seeಡಿs ಕಡೆ ತಿರುಗಿಸಿದ. ಅಲ್ಲಿ ಸೇಲ್ ನೋಡಿ ಬಂದು ಮನೆಗೆ ಫೋನ್ ಮಾಡಿದ. ರಿಂಗ್ ಆಗುವುದು ಕೇಳಿಸಿತು. ಫೋನ್ ಎತ್ತಿದ್ದೂ ಕೇಳಿಸಿತು. ಆದರೆ ವಾಸು 'ಹಲೋ' ಅಂದ ತಕ್ಷಣ hang up ಆಯಿತು. "ಓ, ಅಮ್ಮನವರ ಕೋಪ ಇನ್ನೂ ಶಾಂತವಾಗಿಲ್ಲ" ಅಂತ ತನ್ನೊಳಗೇ ನಸುನಗುತ್ತಾ ಮತ್ತೆ ಪೇ ಫೋನ್ ಗಂಟಲೊಳಗೆ ಚಿಲ್ಲರೆ ತುರುಕಿ ಡಯಲ್ ಮಾಡಿದ. ಮತ್ತೆ ಅದೇ ಸಮಾಚಾರ. ಈಗ ವಾಸುಗೂ ಸಿಟ್ಟು ಬಂತು. ಜೊತೆಗೇ ಯೋಚನೆಗಿಟ್ಟುಕೊಂಡಿತು. ಕಮಲ ಎಂದೂ ಹೀಗೆ hang up ಮಾಡಿದವಳಲ್ಲ. ನಾಲ್ಕು ಸಲ ಮಾಡಿದ ಮೇಲೂ ಹೀಗೇ ಆದಾಗ ವಾಸುವಿಗೆ ಭಯವಾಯಿತು.</p>
		<p>"ಯಾರಾದರೂ ಮನೆಯೊಳಗೆ ನುಗ್ಗಿ ಕಮಲೆಯನ್ನ....."</p>
		<p>ಮುಂದೆ ಯೊಚಿಸಲೂ ಸಾಧ್ಯವಾಗಲಿಲ್ಲ ವಾಸುವಿಗೆ. ಓಡೋಡಿ ಕಾರಿಗೆ <em>ಬಂದು ವೇಗವಾಗಿ ಮನೆಯ ಕಡೆ ಕಾರ್</em> ಓಡಿಸಲು ಶುರು ಮಾಡಿದ. ಹೋಗುತ್ತಾ ಕಮಲೆಗೆ ಹೂಗಳನ್ನು ತೆಗೆದುಕೊಂಡು ಹೊಗಬೇಕಂತ ಮುಂಚೆ ಅಂದುಕೊಂಡಿದ್ರೂ ಈಗ ಅದಕ್ಕೆಲ್ಲಾ ಸಮಯ ವ್ಯರ್ಥ ಮಾಡಬಾರದೆಂದು ಸೀದಾ ಮನೆ ಕಡೆ ಹೋದ.</p>
		<p>ಮನೆ ತಲುಪಿದ ತಕ್ಷಣ ಒಳಗೆ ನುಗ್ಗಬೇಕೆಂದೆನಿಸಿದರೂ ಹೀಗೆ ನಿರಾಯುಧನಾಗಿ ಹೋಗುವುದು ಸರಿಯಲ್ಲ ಎನಿಸಿ ಮನೆಯ ಪಕ್ಕದಲ್ಲಿ fire place ಗಾಗಿ ಪೇರಿಸಿಟ್ಟಿದ್ದ ಸೌದೆಗಳ ಪೈಕಿ ದೊಡ್ಡದೊಂದು ಬಡಿಗೆಯನ್ನು ಎತ್ತಿಕೊಂಡ.</p>
		<p>ಬಾಗಿಲಿಗೆ ಬಂದು ಸದ್ದಿಲ್ಲದೆ ಬೀಗದ ಕೈ ಹಾಕಿ ಕೀಲಿ ತಿರುಗಿಸಿದ. ಹಠಾತ್ತನೆ ಬಾಗಿಲನ್ನು ತೆರೆದು ನುಗ್ಗುವುದು ಅವನ ಉದ್ದಿಶ್ಯವಾಗಿತ್ತು. Crime shows ನಲ್ಲಿ ಡಿಟೆಕ್ಟಿವ್ಸ್ ಮಾಡಿದ ಹಾಗೆ ಕಳ್ಳನನ್ನು ಚಕಿತಗೊಳಿಸಿ ಅವನನ್ನು ಬಡಿಗೆಯಿಂದ ತಟ್ಟುವುದು, ಅವನ ಕೈಲಿದ್ದ ಪಿಸ್ತೂಲು ಕಸಿದುಕೊಳ್ಳುವುದು ಮಾಡಬೇಕಂತ ಲೆಕ್ಕ ಹಾಕಿದ್ದ ವಾಸು. ವಾಸು ಹಾಗೆ ಧಿಡೀರ್ ಅಂತ ಬಾಗಿಲು ತೆಗೆದು ನುಗ್ಗಿದ ತಕ್ಷಣ ಚೀತ್ಕರಿಸಿದಳು ಕಮಲ. ಆ ಶಬ್ದಕ್ಕೆ ಗಾಬರಿ ಬಿದ್ದು ಕಾಲ ಮೇಲೆ ಬಡಿಗೆಯನ್ನು ಎತ್ತಿ ಹಾಕಿಕೊಂಡ ವಾಸು. ಕುಂಟುತ್ತಲೇ ಸುತ್ತಮುತ್ತ ಪರಿಶೀಲಿಸಿದ ವಾಸು.</p>
		<p>ಫರ್ನೀಚರ್ ಮುಂತಾದ ಸಾಮಾನುಗಳು ಏನೂ ಅಸ್ತವ್ಯಸ್ತವಾಗಿರಲಿಲ್ಲ. ಕಮಲೆಯೂ ಸುರಕ್ಷಿತಳಾಗಿದ್ದಂತೆ ಕಂಡುಬಂದಳು. "ಏನೇ ಇದು? ಹಾಗ್ಯಾಕೆ hang up ಮಾಡಿದೆ ಫೋನ್‍ನ್ನ?" ಅಂದ ವಾಸು.</p>
		<p>ಹೆದರಿಕೆಯಿಂದ ದೊಡ್ಡ ಕಣ್ಣು ಬಿಟ್ಟು ಇನ್ನೂ ಸಣ್ಣಗೆ ನಡುಗುತ್ತಿದ್ದ ಕಮಲ "ಅಲ್ಲ ರೀ, ನೀವು ಇಲ್ಲದಾಗ ಏನಾಯ್ತು ಗೊತ್ತಾ? ಯಾರೋ ೩-೪ ಸಾರಿ ಫೋನ್ ಮಾಡಿದ್ರು. ಪ್ರತಿಸಾರಿ ಫೋನ್ ಎತ್ತಿಕೊಂಡಾಗಲೂ ಮಾತೇ ಆಡಲೊಲ್ಲರು. ನನಗಂತೂ ಎಷ್ಟು ಭಯವಾಗಿತ್ತು ಅಂತೀರಿ" ಅಂದಳು. ಈ ವೇಳೆಗಾಗಲೇ ಕಮಲೆಯ ಕೆನ್ನೆಗಳ ಮೇಲೆ ಹರಿದಿದ್ದ ಕಂಬನಿಯನ್ನೊರೆಸಿ ಅವಳನ್ನಪ್ಪಿ ಸಂತೈಸಿದ ವಾಸು.</p>
		<p>ಅರೆ, ಅದು ಯಾಕೆ ಹೀಗಾಯಿತು? ಅಂತ ಇಬ್ಬರೂ ಒಟ್ಟಿಗೇ ಸೀರಿಯಸ್ಸಾಗಿ ವಿಚಾರ ಮಾಡಿದ ಮೇಲೆ ನಿಧಾನವಾಗಿ ಜ್ಞಾನೋದಯವಾಯಿತು- ಸ್ವಿಚ್ ಹಾಕಿ ಎಷ್ಟೋ ಹೊತ್ತಾದ ಮೇಲೆ ಟ್ಯೂಬ್‍ಲೈಟ್ ಹತ್ತಿಕೊಳ್ಳುವಂತೆ.</p>
		<p>ವಾಸು ಉಪಯೋಗಿಸಿದ್ದ ಪೇ ಫೋನ್ ಕೆಟ್ಟುಹೋಗಿತ್ತು. ಅದಕ್ಕೇ ಅವನು ಮಾತಾಡಿದ್ದು ಇವಳಿಗೆ ಕೇಳಿಸಿಲ್ಲ. ಇದು ಮನವರಿಕೆಯಾಗುತ್ತಲೇ ಉಕ್ಕಿಬಂದ ನಗೆಯ ಹೊನಲಲ್ಲಿ ಅವರ ಮುಂಚಿನ ಮನಸ್ತಾಪ ಕೊಚ್ಚಿಹೋಗಿತ್ತು. ನಗುತ್ತಲೇ ಕಮಲ ಟೇಪ್‍ರೆಕಾರ್ಡರ್ ಆನ್ ಮಾಡಿದಾಗ ಬೇಂದ್ರೆಯವರ ಕವನ ಕೇಳಿ ಬರುತ್ತಿತ್ತು.</p>
		<p>ರಸವೆ ಜನನ । ವಿರಸ ಮರಣ । ಸಮರಸವೇ ಜೀವನ ॥</p>
		<p class="quote-author">
			ನಳಿನಿ ಮೈಯ್ಯ<br />(ವೆಸ್ಟ್‍ಮಾಂಟ್, ಇಲಿನಾಯ್)
		</p>
	</section>
	<section class="level1 numbered" epub:type="chapter" role="doc-chapter" id="id-043">
		<h1 class="level1-title" epub:type="title">ರಾಜಪಂಥ ಶೈಲಿಯಲ್ಲಿ ಕಂಪ್ಯೂಟರ್ ಮುದ್ರಣ</h1>
		<p>ಕಾಮಡೋರ್-೬೪ ಕಂಪ್ಯೂಟರ್, ಒಂದು disk drive, ಮತ್ತು ಜ dot matrix printer (ಉದಾಹರಣೆಗೆ, Epson FX ಅಥವಾ LX ತರಹದ್ದು) ನಿಮ್ಮ ಬಳಿ ಇದ್ದರೆ, ನೀವು ಈಗ ಕನ್ನಡದಲ್ಲಿ  word process (ಪದ ಸಂಸ್ಕಾರ) ಮಾಡಬಹುದು! ಸುಮಾರು ೫೦0-೬೦0 ಡಾಲರುಗಳೊಳಗೆ ಸಿಗುವ ಈ ಕಂಪ್ಯೂಟರ್‍ನಲ್ಲಿ ನಾನು ಅಳವಡಿಸಿಕೊಂಡಿರುವ software ಕೆಲಸ ಮಾಡಿ, ರಾಜಪಂಥ ಶೈಲಿಯಲ್ಲಿ ಕನ್ನಡ ಲಿಪಿಯನ್ನು ಮುದ್ರಿಸುವುದರಿಂದ ಇದು ಜನಸಾಮಾನ್ಯರ ಕನ್ನಡ ಪದ ಸಂಸ್ಕಾರಕ ಆಗಲು ಸಾಧ್ಯ. ಇನ್ನು ಈ softwareನ ಸಾಧ್ಯಾಸಾಧ್ಯತೆಗಳನ್ನು ನೋಡೋಣ.</p>
		<p>ಈ program ನಲ್ಲಿ ಮೂರು ಭಾಗಗಳಿವೆ. ಕನ್ನಡದಲ್ಲಿ ಪದ ಸಂಸ್ಕಾರ ಮಾಡುವುದಕ್ಕೆ ಮೊದಲು Character creator ಭಾಗವನ್ನು ಉಪಯೊಗಿಸಿಕೊಂಡು character set ಅನ್ನು define ಮಾಡಿದ್ದೇನೆ. ಈ set ನಲ್ಲಿರುವ ಒಂದೊಂದು ಅಕ್ಷರವಿಟ್ಟಿರುವ key ಯನ್ನು ಒತ್ತಿದಾಗ video screen ಮೇಲೆ ಆ ಅಕ್ಷರವನ್ನು ಕಂಪ್ಯೂಟರ್ ಮೂಡಿಸುತ್ತದೆ. ಹಾಗೆಯೇ font creator ಭಾಗದಲ್ಲಿ character set ಇಗೆ ಸರಿ ಹೋಲುವ font set ಅನ್ನೂ define ಮಾಡಿದ್ದೇನೆ. ಅಕ್ಷರಗಳನ್ನು ಹೇಗೆ ಮುದ್ರಿಸಬೇಕೆಂದು ಕಂಪ್ಯೂಟರ್ font set ನಿಂದ ಕಲಿಯುತ್ತದೆ. ಉದಾಹರಣೆಗೆ, 'a' key ನಲ್ಲಿ 'ಅ' ಅಕ್ಷರವನ್ನು character ಹಾಗೂ font set ನಲ್ಲಿ ಇಟ್ಟಿದ್ದರೆ, 'a' key ಒತ್ತಿದಾಗ video screen ಮೇಲೆ 'ಅ' ಎಂದು ಕಾಣುವುದಲ್ಲದೆ, print ಮಾಡುವಾಗ 'ಅ' ಮುದ್ರಿಸುತ್ತದೆ. ಹೀಗೆಯೇ ಕನ್ನಡ ಎಂದು ಬರೆಯಬೇಕಾದರೆ (K-ಕ) (n-ನ) (n-ನ) (d-ಡ) ಕೀಗಳನ್ನು ಒತ್ತಿದರೆ, video screen ಮೇಲೆ ಕನ್ನಡ ಎಂದು ಸ್ಪಷ್ಟವಾಗಿ ಕಾಣುತ್ತದೆ. ಈoಟಿಣ set ನಲ್ಲಿ ಪ್ರತಿ ಅಕ್ಷರವನ್ನೂ 18x16 dots ಗಳಿರುವ grid ನಲ್ಲಿ define ಮಾಡಿರುವುದರಿಂದ, sreen ಮೇಲೆ ಕಾಣುವುದಕ್ಕಿಂತ ಮುದ್ರಿಸಿದ ಅಕ್ಷರಗಳು ಮುದ್ದಾಗಿ ಕಾಣುತ್ತವೆ. ಚಿತ್ರ ಒಂದರಲ್ಲಿ ಕಾಮಡೋರ್-೬೪ ಕಂಪ್ಯೂಟರಿನ key board ಅನ್ನು ಕನ್ನಡ ಅಕ್ಷರಗಳಿಗೆ ಹೇಗೆ ಅಳವಡಿಸಿಕೊಂಡಿದ್ದೇನೆ ಎಂದು ತೋರಿಸಿದ್ದೇನೆ. ಇದು ರಾಜಪಂಥ ಪದ ಸಂಸ್ಕಾರಕದ character ಹಾಗೂ main font set ಆಗಿದೆ. ಆಯಾ ಅಕ್ಷರಗಳ ಒತ್ತಕ್ಷರಗಳನ್ನು shift key ನಲ್ಲಿ ಇಟ್ಟಿರುವುದರಿಂದ, ಈ key board ಅನ್ನು ಮನದಟ್ಟು ಮಾಡಿಕೊಳ್ಳುವುದು ಸುಲಭ. ಕನ್ನಡ ಹಾಗೂ ಇಂಗ್ಲಿಷಿನ ಒಂದೇ ಶಬ್ದವಿರುವ ಅಕ್ಷರಗಳೂ ಆದಷ್ಟು ಮಟ್ಟಿಗೆ ಅಲ್ಲಲ್ಲೇ ಇವೆ. ಣ ಮತ್ತು ಶ ಅಕ್ಷರಗಳನ್ನು type ಮಾಡಲು CTRL. ಹಾಗೂ : ಮತ್ತು; key ಎರಡನ್ನೂ <em>ಒತ್ತಬೇಕು.</em> ಈ program ಇನ character ಮತ್ತು font creator ಭಾಗಗಳಲ್ಲಿರುವಾಗ ಈ key board ಇನ  lay out ಅನ್ನು ನಿಮಗೆ ಬೇಕಾದಂತೆ ಬದಲಾಯಿಸಿಕೊಳ್ಳಬಹುದು. ಹೀಗೆ ಎಲ್ಲಾ ಅಕ್ಷರಗಳನ್ನು ಬದಲಾಯಿಸುವುದು ಬಹಳ ಕಷ್ಟವಾದರೂ ಒಂದೆರಡು ಅಕ್ಷರವನ್ನು ಬದಲಾಯಿಸುವುದು ಸುಲಭ. ಅದರ ಪದ ಸಂಸ್ಕಾರ ಮಾಡುತ್ತಿರುವಾಗ ಹೀಗೆ ಬದಲಾಯಿಸುವುದು ಸಾಧ್ಯವಿಲ್ಲ. ಕನ್ನಡದ ಎಲ್ಲ ಅಕ್ಷರಗಳನ್ನು 'ಅ'ಕಾರ 'ಇ'ಕಾರ ಹಾಗೂ 'ಎ'ಕಾರದ ಅಕ್ಷರಗಳನ್ನು ಒಂದೇ font ನಲ್ಲಿಡಲು ಜಾಗವಿಲ್ಲ. ಹೀಗಾಗಿ ಎಲ್ಲ ಅಕ್ಷರಗಳನ್ನು ಅಳವಡಿಸಲು ಮೂರು font ಗಳನ್ನು ಉಪಯೋಗಿಸಿದ್ದೇನೆ. ಆದರೆ ಕಂಪ್ಯೂಟರ್ memory ಯಲ್ಲಿ ಒಂದು ಸರತಿ ಒಂದೇ character set ಅನ್ನು ಇಟ್ಟಿರಲು ಸಾಧ್ಯವಿರುವುದರಿಂದ, ಅತಿ ವಿರಳವಾಗಿ ಉಪಯೋಗಿಸುವ ಅಕ್ಷರಗಳನ್ನು ಮುದ್ರಿಸಲು ಸಾಧ್ಯವಿದ್ದರೂ ಅವನ್ನು video screen ಮೇಲೆ ನೋಡಲು ಆಗುವುದಿಲ್ಲ. key board ಇನ lay out ಅನುಭವವಾದ ಮೇಲೆ ಇದು ಅಷ್ಟು serious limitation ಅನ್ನಿಸುವುದಿಲ್ಲ. ಚಿತ್ರ ಒಂದರಲ್ಲಿ ತೋರಿಸಿರುವ main font ನಲ್ಲಿರುವ ಅಕ್ಷರಗಳಲ್ಲದೆ, ಅದೇ ಚಿಡಿಡಿಚಿಟಿgemeಟಿಣ ಇರುವ ಎರಡನೇ font set ನಲ್ಲಿ 'ಅ'ಕಾರದ ಅಕ್ಷರಗಳನ್ನು ಮಾತ್ರ 'ಎ'ಕಾರದ ರೂಪದಲ್ಲಿ ಇಟ್ಟಿದ್ದೇನೆ. ಉದಾಹರಣೆಗೆ main font ನಲ್ಲಿರುವ 'ಕ' ಒತ್ತಿದಾಗ video screen ಮೇಲೆ 'ಕ' ಎಂದು ಕಂಡರೂ ಆ ಅಕ್ಷರಕ್ಕೆ ಮಾತ್ರ ಎರಡನೇ font ಅನ್ನು ಆರಿಸಿದ್ದೇನೆ. ಕಂಪ್ಯೂಟರ್ ಕ ಎಂದು ಮುದ್ರಿಸುತ್ತದೆ. ಇದಲ್ಲದೆ ಮತ್ತೊಂದು ರೀತಿಯಲ್ಲಿ 'ಎ' ಕಾರದ ಅಕ್ಷರವನ್ನು ಉತ್ಪತ್ತಿ ಮಾಡಬಹುದು. 'ಕ' ಮತ್ತು '<sup>೨</sup>' (: ಇರುವ ಕೀ) ಯನ್ನು ಒಂದರ ಮೇಲೊಂದರಂತೆ ಕೂಡಿಸಿ ಮುದ್ರಿಸುವಂತೆ ಒಂದೇ command ನಿಂದ ಕಂಪ್ಯೂಟರಿಗೆ ಹೇಳಬಹುದು. ಹೀಗೆ super impose ಮಾಡಿಯೋ ಇಲ್ಲವೇ ಎರಡನೆಯ font ಅನ್ನು ಆರಿಸಿಯೋ 'ಎ'ಕಾರದ ಅಕ್ಷರಗಳನ್ನು ಒಡಮೂಡಿಸಲು ಬೇಕಾದ key stroke ಗಳು ಒಂದೇ ಆದ್ದರಿಂದ ಯಾವ ವಿಧಾನವನ್ನು ಬೇಕಾದರೂ ಉಪಯೊಗಿಸಬಹುದು. ಈ ಲೇಖನದಲ್ಲಿ ಕಾಣುವಂತೆ ಬಲಗಡೆಯ margin ವರೆಗೂ ಪದಗಳು ತುಂಬುವಂತೆ (Justify) ಮಾಡುವುದು ನಿಮಗೆ ಬೇಕೇ ಆಗಿದ್ದರೆ, ಎರಡನೆಯ font ಆರಿಸಿ 'ಎ'ಕಾರದ ಅಕ್ಷರಗಳನ್ನು ಮಾಡುವ ವಿಧಾನವನ್ನು ಉಪಯೋಗಿಸಬೇಕಾಗುತ್ತದೆ.</p>
		<p>ಚಿತ್ರ ಎರಡರಲ್ಲಿ ಮೂರನೆಯ font ಇನ lay out ತೋರಿಸಿದ್ದೇನೆ. ಇದರಲ್ಲಿ ಇಂಗ್ಲಿಷ್ ಅಕ್ಷರಗಳು ತಮ್ಮ ಜಾಗದಲ್ಲಿಯೇ ಇರುವುದರಿಂದ ಕನ್ನಡ ಹಾಗೂ ಇಂಗ್ಲಿಷ್‍ನಲ್ಲಿ ಒಟ್ಟಿಗೇ word ಸಂಸ್ಕಾರ ಮಾಡಬಹುದು! ಇಂಗ್ಲಿಷ್ font ನಲ್ಲಿ ಬಳಸದೇ ಇರುವ key ಗಳಲ್ಲಿ ಉಳಿದ ಕನ್ನಡದ ಅಕ್ಷರಗಳನ್ನು ಇಟ್ಟಿದ್ದೇನೆ. ಹೀಗೆ ಅತಿ ವಿರಳವಾಗಿ ಉಪಯೊಗಿಸುವ ಅಕ್ಷರಗಳೂ ಕೂಡ ಒಂದಲ್ಲ ಒಂದು font ನಲ್ಲಿದೆ.</p>
		<p>ರಾಜಪಂಥ ಪದ ಸಂಸ್ಕಾರದ key board ಬಳಸಲು ಕಲಿತಾದ ಮೇಲೆ ನೀವು type ಮಾಡಿದ text ಅನ್ನು edit ಮಾಡಲು ಶಕ್ತಿಯುತವಾದ feature ಗಳಿವೆ. ಪದ ಸಂಸ್ಕಾರಕ್ಕೆ ಬೇಕಾದ ಸಾಮಾನ್ಯವಾದ command ಗಳಲ್ಲದೆ, global search and replace, cut and paste, block, ಗಳನ್ನು copy ಮತ್ತು erase ಮಾಡುವುದು ತುಂಬ ಸುಲಭ. Paper ಮೇಲೆ print ಮಾಡುವುದಕ್ಕೆ ಮೊದಲು ಹೇಗೆ ಕಾಣುತ್ತದೆ ಎಂದು video screen ಮೇಲೆಯೇ ನೋಡಬಹುದು- ಇದರಿಂದ paper ಹಾಗೂ ಸಮಯ ಉಳಿತಾಯವಾಗುತ್ತದೆ.</p>
		<p>ನಿಮ್ಮ ಮನಸ್ಸಿಗೆ ಒಪ್ಪಿಗೆಯಾಗುವವರೆಗೂ ತಪ್ಪುಗಳನ್ನು ತಿದ್ದಿ, ಕೊನೆಗೆ ಒಂದು ತಪ್ಪೂ ಇಲ್ಲ ಎನ್ನಿಸಿದಾಗ, print ಮಾಡುವುದಕ್ಕೆ ಮೊದಲು ಕನ್ನಡದ ಮೂರು font ಗಳನ್ನೂ ಕಂಪ್ಯೂಟರ್ memory ಯಲ್ಲಿಟ್ಟಿರಬೇಕು. ಪ್ರತಿಯೊಂದು font ಇಗೂ, memory ಖರ್ಚಾಗುವುದರಿಂದ ಒಂದು text file ನಲ್ಲಿ ೬೮೦ line ಗಳ ವರೆಗೂ ಇರುವುದು ಸಾಧ್ಯ. ಬಹಳ ದೊಡ್ಡದಾದ ಲೇಖನವನ್ನು ಅನೇಕ file ಗಳಾಗಿ ಭಾಗ ಮಾಡಿ ಅವನ್ನೆಲ್ಲ floppy disk ನಲ್ಲಿ save ಮಾಡಿರಬಹುದು. ನಂತರ ಅವನ್ನೆಲ್ಲ ಒಂದಾದ ಮೇಲೊಂದರಂತೆ ತಂತಾನೆ print ಮಾಡಲು ಕಂಪ್ಯೂಟರಿಗೆ ಹೇಳಬಹುದು. ಕನ್ನಡದ ಮೂರು font ಗಳಲ್ಲದೆ ಇನ್ನೂ ಮೂರು font ಗಳನ್ನು memory ಯಲ್ಲಿಟ್ಟರೆ, ಒಂದು text file ನಲ್ಲಿ ೫೪೦ line ಗಳನ್ನು ಮಾತ್ರ type ಮಾಡಲು ಸ್ಥಳವಿರುತ್ತದೆ. ಈ software ನೊಂದಿಗೆ ಈಗಾಗಲೇ greek, hebrew, russian ಭಾಷೆಗಳ font ಇರುವುದರಿಂದ ಈ ಭಾಷೆಗಳ ಜೊತೆಗೆ ಕನ್ನಡವನ್ನೂ ಸೇರಿಸಿಕೊಂಡು ಒಟ್ಟಿಗೇ ಪದ ಸಂಸ್ಕಾರ ಮಾಡಬಹುದು! ತುಂಬಾ ಶ್ರಮಪಟ್ಟರೆ, ಸಮಯ ವೆಚ್ಚ ಮಾಡಿದರೆ ಈ program ಅನ್ನು ಇತರ ಭಾರತೀಯ ಭಾಷೆಗಳಿಗೆ ಅಳವಡಿಸಿಕೊಳ್ಳಲು ಸಾಧ್ಯ. ಈ program ನೊಂದಿಗೆ ಇಂಗ್ಲಿಷಿನ ೩೦ font ಗಳೂ ಬರುವುದರಿಂದ, ಅನೇಕ sಣಥಿಟe ಗಳಲ್ಲಿ ಇಂಗ್ಲಿಷಿನ text ಅನ್ನು print ಮಾಡಬಹುದು. Letterhead, invitation ಮತ್ತು notice ಗಳನ್ನು ನೀವು ಮನೆಯಲ್ಲಿಯೇ ಮುದ್ದಾಗಿ print ಮಾಡಬಹುದು. ಇತ್ತೀಚೆಗೆ ನಮ್ಮ ಮಗನ ಹುಟ್ಟಿದ ಹಬ್ಬದ ಆಹ್ವಾನ ಪತ್ರಿಕೆಯನ್ನು ಇಂಗ್ಲಿಷ್ ಹಾಗೂ ಕನ್ನಡದಲ್ಲಿ ಮುದ್ರಿಸಿ ಹಂಚಿದ್ದೆವು. ಯಾವ ಭಾಷೆಯ ಅಕ್ಷರವನ್ನೂ ವಿವಿಧ ಗಾತ್ರಗಳಲ್ಲಿ ಮುದ್ರಿಸಬಹುದು. ಕಡಿಮೆ ವೆಚ್ಚದಲ್ಲಿ ಕನ್ನಡದಲ್ಲಿ ನಾವೆಲ್ಲರೂ ಪದ ಸಂಸ್ಕಾರ ಮಾಡಲು ಸಾಧ್ಯವಾಗಬೇಕೆನ್ನುವ ನನ್ನ ಕನಸು ಈಗ ನನಸಾಗಿದೆ. ಕಾಮಡೊರ್-೬೪ ಕಂಪ್ಯೂಟರ್ <em>ಕೊಂಡಿರುವ,</em> ಕೊಳ್ಳಲಿರುವ ಕನ್ನಡಿಗರೆಲ್ಲರ ಬಳಿಯೂ ಈ ಪದ ಸಂಸ್ಕಾರಕ ಇರಬೇಕೆಂಬುದು ನನ್ನ ಆಸೆ. ನಿಮಗೂ ಈ ಆಸೆಯಿದ್ದರೆ, ನನ್ನ program ಬಗ್ಗೆ ಹೆಚ್ಚಿನ ಮಾಹಿತಿ ಬೇಕಿದ್ದರೆ ನನ್ನ ವಿಳಾಸಕ್ಕೆ ಕಾಗದ ಬರೆಯಿರಿ. (೧೫೦0 W. Plum Apt. 2D, Fort Collins, CO 80521).</p>
		<p>ಕನ್ನಡಕ್ಕೆ ಈಗಾಗಲೇ ಕಂಪ್ಯೂಟರ್ ಮುದ್ರಣವನ್ನು ತಂದು, ಕನ್ನಡಕ್ಕೆ ನನ್ನ ಅಳಿನ ಸೇವೆಯಲ್ಲೂ ಆಸಕ್ತಿ ತೋರಿಸಿ, ಉತ್ತೇಜನ ಕೊಟ್ಟು, ಈ ಲೇಖನವನ್ನು ಅಮೆರಿಕನ್ನಡದಲ್ಲಿ ಮುದ್ರಿಸಿರುವ ನಾಗಲಕ್ಷ್ಮಿ ಮತ್ತು ಹರಿಹರೇಶ್ವರ ಅವರಿಗೆ ನಾನು ಆಭಾರಿಯಾಗಿದ್ದೇನೆ.</p>
		<p class="quote-author">
			ರಾ. ಶ್ರೀ. ಶ್ರೀಧರ ಮೂರ್ತಿ<br />(ಫೋರ್ಟ್ ಕಾಲಿನ್ಸ್, ಕೊಲರಾಡೊ)
		</p>
	</section>
	<section class="level1 numbered" epub:type="chapter" role="doc-chapter" id="id-044">
		<h1 class="level1-title" epub:type="title">ಬೆಂಗಳೂರಿನಿಂದ ಮಂಗಳೂರಿಗೆ</h1>
		<p>ಇಲ್ಲಿ ಕೆಲವು ವರ್ಷ ಕಳೆದು ಊರಿಗೆ ನಾವು ಹಿಂತಿರುಗಿ ಹೋಗಿದ್ದಾಗ, ಕರ್ನಾಟಕದ ಸೌಂದರ್ಯ ಸವಿಯಲು ಮತ್ತು ಅಮೇರಿಕದಲ್ಲಿಯೇ ಬೆಳೆದ ನನ್ನ ಆರೂವರೆ ವರ್ಷದ ಮಗ ಗೋವಿಂದನಿಗೆ ಅದನ್ನೆಲ್ಲಾ ತೋರಿಸಬೇಕೆಂದು ನಮ್ಮ ಊರಾದ ಮಂಗಳೂರಿನ ಸಮೀಪದ ವಿಟ್ಲದಿಂದ ಬೆಂಗಳೂರಿಗೆ ಬಸ್ಸಿನಲ್ಲಿ ಪ್ರಯಾಣ ಮಾಡಿದೆವು. ಅಮೇರಿಕದಿಂದ ಬಂದವರು ಸ್ಪೆಷಲ್ ಕಾರು ಮಾಡಿ ಹೋಗುತ್ತಾರೆಯೆಂದು ಎಲ್ಲರೂ ಹೇಳಿದರು. ಆದರೆ ನನಗೆ ಜನಸಾಮಾನ್ಯರಂತೆ ಪ್ರವಾಸ ಮಾಡಿದರೆ ಮಾತ್ರ ಅದು ರುಚಿಕರವೂ ಸಂತೋಷದಾಯಕವೂ ಆಗುವುದೆಂದು ಎಲ್ಲರಂತೆ ನಾವೂ ಬಸ್ಸಿನಲ್ಲಿ ಹೋದೆವು. ಬಸ್ಸು 'ಸೆಮಿಲಕ್ಸುರಿ' ಆದರೂ, ೮ ಗಂಟೆ ಪ್ರವಾಸ ಮಾಡಿ ಬೆಂಗಳೂರು ತಲುಪುವಾಗ ಸಾಕಾಯಿತು. ನನ್ನೊಂದಿಗೆ ನನ್ನ ತಾಯಿ, ಹೆಂಡತಿ, ಮಗ ಇದ್ದರು. ಬೆಂಗಳೂರಿನ ಜೂನ್ ತಿಂಗಳ ಹವೆ ದಕ್ಷಿಣ ಕನ್ನಡದ ಹವೆಗಿಂತ ಎಷ್ಟೊ ಹಿತಕರವಾಗಿತ್ತು. ಅಲ್ಲಿ ಲಾಡ್ಜೊಂದರಲ್ಲಿ ರೂಮು ಮಾಡಿ, K.S.R.T.C. ನವರ Sightseeing Bus ನಲ್ಲಿ ಲಾಲ್‍ಬಾಗ್, ವಿಧಾನಸೌಧ, ವಿಶ್ವೇಶ್ವರಯ್ಯ ಮ್ಯೂಸಿಯಂ, ಬಸವನಗುಡಿಯೆಲ್ಲಾ ನೋಡಿ, ಮರುದಿನ ಸ್ವಂತ ತಿರುಗಾಡಿದೆವು. "ಆಟೋರಿಕ್ಷ"ದಿಂದ ಬಹಳ ಆಕರ್ಷಿತನಾಗಿದ್ದ ಗೋವಿಂದನ ಹಟದಿಂದಾಗಿ ಎರಡನೇ ದಿನ ಆಟೋರಿಕ್ಷಾದಲ್ಲಿಯೇ ತಿರುಗಾಟ. ಅವನಿಗೆ ಅದೊಂದು Amusement Park ನ Ride ನಂತಾಗಿತ್ತೆಂದು ತೋರುತ್ತದೆ. ಗೋವಿಂದನಿಗೆ ರಿಕ್ಷ, ಮತ್ತು ಸುತ್ತಲೂ ಇರುವ 'ಇಂಡಿಯನ್ಸ್' ನೋಡಿ ಬಹಳ ಖುಶಿ. "ಇಲ್ಲಿ 'ಇಂಡಿಯನ್ಸ್' ಇರುವುದು ಇದು 'ಇಂಡಿಯ'ವಾದ್ದರಿಂದಲಾ ಅಪ್ಪ? ಎಂಬ ಅವನ ಮುಗ್ಧ ಪ್ರಶ್ನೆ. ಕೆಂಪೇಗೌಡ ರೋಡಿನ ಸಿನಿಮಾ ಟಾಕೀಸಿನ ಎದುರಿಗೆ ಭೀಮಾಕಾರದಲ್ಲಿ ನಟನಟಿಯರ ಚಿತ್ರಗಳನ್ನು ಹಾಕಿತ್ತು. ಅದು ಒಂದು ವಿಶೇಷವಾಯಿತು ಅವನಿಗೆ. 'ಪೇಪರ್ ದೋಸೆ' ನೋಡಿ ಅವನಿಗೆ ನಗುವೇ ನಗು. ಕಡೆಗೆ ಬೆಂಗಳೂರು ಬಿಡುವ ಮೊದಲು ತನಗೊಂದು 'Toy ರಿಕ್ಷ' ಬೇಕೆಂದು ಹಟ. ಅಂತೂ, Toy ರಿಕ್ಷ ನಾಲ್ಕಾರು ಅಂಗಡಿಗಳಲ್ಲಿ ಹುಡುಕಿ ಸಿಗದಿದ್ದರೂ, Toy scooter ತೆಗೆದಾಗ ಅವನಿಗೆ ಅರೆತೃಪ್ತಿ.</p>
		<p>ಹಿಂತಿರುಗಿ ಬರುವಾಗ ಬೇರೆ ವಿಧದಲ್ಲಿ ಬರಬೇಕೆಂದು ಯೋಚಿಸಿ ನಾವು ಹಾಸನವರೆಗೆ ಬಸ್ಸಿನಲ್ಲಿ ಬಂದು ಅಲ್ಲಿಂದ ಹೊಸದಾಗಿ (ಅಂದರೆ ೨-೩ ವರ್ಷಗಳ ಹಿಂದೆ) ಶುರುವಾದ ಹಾಸನ-ಮಂಗಳೂರು ರೈಲ್ವೆಯಲ್ಲಿ ಬರುವುದೆಂದು plan ಮಾಡಿದೆವು. ರೈಲಿನಲ್ಲಿ ಹೋಗಲಿದೆಯೆಂದು ಗೋವಿಂದನಿಗೆ ಉತ್ಸಾಹ.</p>
		<p>ಬೆಳಗ್ಗೆ ೬ ಗಂಟೆಗೇ ಹೋಟಲನ್ನು ಬಿಟ್ಟು, ಓಡೋಡಿ ಹಾಸನ ಬಸ್ಸಿನ ನಿಲ್ದಾಣ ತಲುಪಿದೆವು. ಹನಿಹನಿ ಮಳೆ ಬೇಳುತ್ತಿದ್ದುದರಿಂದ ತಲೆ ಒದ್ದೆ. ಬಸ್ಸು ಹೊರಡಲು ಇನ್ನೂ ೧೫ ನಿಮಿಷಗಳಿದ್ದವು. ತಾಯಿ ಮತ್ತು ಅಂಬಿಕೆಯನ್ನು ಟಿಕೇಟು ತೆಗೆಯಲೆಂದು ಬಿಟ್ಟು ನಾನೂ ಗೋವಿಂದನು ಬಸ್‍ನಿಲ್ದಾಣದ K.S.R.T.C. ಫಲಹಾರ ಮಂದಿರಕ್ಕೆ ಧಾವಿಸಿದೆವು. ಸ್ಪೆಷಲ್ ಸೆಕ್ಷನ್‍ನಲ್ಲಿ ವಡೆ, ಕಾಫಿ, ಬೊರ್ನ್‍ವಿಟ ಸೇವಿಸಿ, ಜನಗಳ ಧಿಮಿತಿನಲ್ಲಿ ಬಸ್ಸು ಹೊರಡುವುದಕ್ಕೆ ಒಂದು ನಿಮಿಷವಿರಲು ಬಸ್ಸಿನೊಳಗೆ ಸೇರಿದೆವು. ನಮಗೆ ಬಸ್ಸಿನ ಹಿಂಬದಿಯಿಂದ ಎರಡನೇ ಸಾಲು ಸಿಕ್ಕಿತು. ಬಸ್ಸು ಸರಿಯಾಗಿಯೇ ಹೊರಟಿತು. ಬಸ್ಸಿನ ಅಲುಗಾಟ ಬೆಂಗಳೂರಿಗೆ ಹೋಗುವ ಬಸ್ಸಿನಲ್ಲಿದ್ದಿದ್ದಕ್ಕಿಂತಲೂ ಬಲವಾಗಿಯೇ ಇತ್ತು. ಬಸ್ಸು ಹೊರಟು ಸ್ವಲ್ಪ ವೇಳೆಯಾದಾಗ ಕಂಡಕ್ಟರ್ ಟಿಕೇಟು ಮಾಡಿಸುತ್ತ ಬಂದ. ನಮ್ಮ ನಾಲ್ಕೂವರೆ ಟಿಕೇಟಿಗೆ ರೂ. ೭೨.೭೫ ಎಂದ. ಚಿಲ್ಲರೆಯಿಲ್ಲವಾದ್ದರಿಂದ ರೂ. ೮೦.೦೦ ಕೊಟ್ಟೆ. ಚಿಲ್ಲರೆ ವಾಪಸ್ಸು ಕೊಡಲಿಲ್ಲ. ಮತ್ತೆ ಕೊಟ್ಟಾನೆಂದು ನನ್ನ ಭಾವನೆ. ಬಸ್ಸು ನಗರದ ಹೊರಬಂದು, ಹೆದ್ದಾರಿ ಹಿಡಿದಮೇಲೆ ಬಸ್ಸಿನ ಹೊಯ್ದಾಟ ವಿಪರೀತವಾಯಿತು. ಡ್ರೈವರ್ ಹೊಸಬನಿರಬೇಕೆಂದು ಒಬ್ಬನೂ, ಬಸ್ಸಿನ ರಿಪೇರಿ ಸರಿಯಾಗಿಲ್ಲ - ಅದರ ಸ್ಟೀಯರಿಂಗ್ ಸರಿಯಿಲ್ಲದಂತೆ ಕಾಣುತ್ತದೆಯೆಂದು ಮತ್ತೊಬ್ಬನೂ ನಮ್ಮ ಮುಂದಿನಿಂದ ಮಾತನಾಡಿಕೊಳ್ಳುವುದು ಕೇಳಿಸಿತು. ಸಾವಕಾಶವಾಗಿ ನಮ್ಮನ್ನು ಹಾಸನಕ್ಕೆ ಮುಟ್ಟಿಸೆಂದು ನಾನು ಇಷ್ಟದೇವರು ಶ್ರೀ ಕೃಷ್ಣನನ್ನು ಮನಸ್ಸಿನಲ್ಲಿಯೇ ಧ್ಯಾನಿಸಿದೆ. K.S.R.T.C. ಬಸ್ಸುಗಳು ವಾರಕ್ಕೊಂದು ಅಪಘಾತಕ್ಕೀಡಾಗುವುದು ಸಾಮಾನ್ಯವೆಂದು ನನ್ನ ಪಕ್ಕದಲ್ಲಿ ಕುಳಿತವರು ಹೇಳಿದರು. ಬರೇ ಹಾಸನದ ವರೆಗೆ ಬಸ್ಸಿನಲ್ಲಿ ಹೋಗಲು ನಿರ್ಣಯಿಸಿದ್ದು ಒಳ್ಳೆಯದಾಯಿತೆಂದು ಅಂಬಿಕೆ, ಅಮ್ಮ ಅಂದರು.</p>
		<p>ಬಸ್ಸು ಕುಣಿಗಲ್‍ಗೆ ಸಮೀಪಿಸಿತು. ಬೆಂಗಳೂರಿನಲ್ಲಿಲ್ಲದ ಟ್ರಾಫಿಕ್ ಜಾಮ್ <em>ಈ ಚಿಕ್ಕ ಊರಿನ ಹೊರಗಡೆ ಇತ್ತು</em> - ಎದುರಿನಲ್ಲಿ ರಸ್ತೆ ರಿಪೇರಿ ಕೆಲಸದಿಂದಾಗಿ. ಬಸ್ಸು ನಿಲ್ದಾಣಕ್ಕೆ ಒಂಬತ್ತುವರೆಗೆ ಬಂದು ತಂಗಿತು. ತಕ್ಷಣ ನೆಲಕಡಲೆ ಮಾರಾಟಗಾರನೊಬ್ಬ ಕೈಯಲ್ಲಿ ದೊಡ್ಡ ಡಬ್ಬಿಪಾತ್ರದಲ್ಲಿ ನೆಲಕಡಲೆ ತೆಗೆದುಕೊಂಡು ಬಸ್ಸಿನೊಳಗೆ ನುಗ್ಗಿ ಎಲ್ಲರ ಕೈಗಳಿಗೂ ಇಷ್ಟಿಷ್ಟು ಹಾಕುತ್ತಾ ಬಂದು, "ನೆಲಕಡ್ಲೆ ಸಾರ್, ಆರೋಗ್ಯಕ್ಕೆ ಒಳ್ಳೇದು, ಸ್ನಾಯುಗಳಿಗೆ ಒಳ್ಳೇದು" ಎಂದು ಬುದ್ಧಿವಾದ ಮಾಡುತ್ತಾ, ಎರಡು-ಮೂರು ಪಾವು ಪ್ರತಿಯೊಬ್ಬನಿಗೂ ಮಾರಲು ಯತ್ನಿಸಿದ. ನನಗೇನೋ ಬೇಡವೆಂದಿದ್ದರೂ, ಗೋವಿಂದನಿಗೂ ಅಮ್ಮನಿಗೂ ಅವನಲ್ಲಿ ವ್ಯಾಪಾರ ಮಾಡದೆ ಖುಶಿಯಾಗಲಿಲ್ಲ. ಬಸ್ಸು ಇಲ್ಲಿ ಎಷ್ಟು ಸಮಯ ನಿಲ್ಲುವುದೆಂದು ಕಂಡಕ್ಟರನೊಡನೆ ಕೇಳಿದಾಗ 'ಹತ್ತು ನಿಮಿಷ' ಎಂದುತ್ತರ ಸಿಕ್ಕಿತು. ಅಮ್ಮ, ಅಂಬಿಕೆ, ಗೋವಿಂದ ಕಾಫಿ, ತಿಂಡಿ ತಿನ್ನಲು ಬಸ್ಸಿನಿಂದಿಳಿದರೆ ಬಸ್ಸು ತಪ್ಪಿ ಹೋದೀತೆಂದು ಬಸ್ಸಿನಿಂದ ಇಳಿಯಲಿಲ್ಲ. ಹೆಚ್ಚಿನ ಪ್ರಯಾಣಿಕರೆಲ್ಲಾ ಬಸ್ಸಿನೊಳಗೇ ಕುಳಿತುಕೊಂಡರು. ನಾನು ಪಕ್ಕದ ರೆಸ್ಟೋರೆಂಟಿನಲ್ಲಿ ಫಕ್ಕನೆ ದೋಸೆ, ಚಾ ಸೇವಿಸಿ ಹತ್ತು ನಿಮಿಷವಾಗುವುದೆಂದು ಆರೇ ನಿಮಿಷದಲ್ಲಿ ಬಂದೆ. ಕಂಡಕ್ಟರ್, ಡ್ರೈವರ್ ಇನ್ನೂ ಬಂದಿರಲಿಲ್ಲವಾದ್ದರಿಂದ ಹೋಗಿ ಅಮ್ಮನಿಗೆ ಬಾಳೆಹಣ್ಣುಗಳನ್ನು ಗೋವಿಂದನಿಗೆ ಗ್ಲೂಕೋ ಬಿಸ್ಕತ್ತುಗಳನ್ನೂ ಅವಸರದಲ್ಲಿ ತಂದು ಸೀಟಿನಲ್ಲಿ ಕುಳಿತೆ. ೧೫ ನಿಮಿಷ ಕಳೆದರೂ ಡ್ರೈವರ್, ಕಂಡಕ್ಟರ್ ಬರಲಿಲ್ಲ. ಈಗ ಬಂದಾರೆಂದು ಕಾದು ಕಾದು ಜನರೆಲ್ಲ ನಿರುತ್ಸಾಹಿಗಳೂ, ಕುಪಿತರೂ ಆದರು. ಸುಮಾರು ಅರ್ಧ ಗಂಟೆಗೂ ಹೆಚ್ಚು ಸಮಯ ಕಳೆದಾಗ ಅವರು ಬಂದರು; ಬಸ್ಸು ಕೂಡಲೇ ಹೊರಟಿತು. ಪುಣ್ಯವಶಾತ್ ಎಲ್ಲ ಪ್ರಯಾಣಿಕರೂ ಬಸ್ಸಿನಲ್ಲಿದ್ದರು. ಯಾರಾದರೂ ಇವರು ತಡವಾಗಿದ್ದರಿಂದ ಇಳಿದಿದ್ದರೆ, ಅಲ್ಲಿಯೇ ಉಳಿಯಬೇಕಾಗಿತ್ತಿತ್ತೋ ಏನೋ! ಇದನ್ನು ಮೊದಲೇ ತಿಳಿದಿದ್ದರೆ ಪ್ರಯಾಣಿಕರಿಗೆ ಸಾವಕಾಶವಾಗಿ ತಿಂಡಿ, ಕಾಫಿ ತಕ್ಕೊಂಡು ಬರಬಹುದಿತ್ತೆಂದು ನಮಗೆ ಒಂದು ತರ ಕೋಪ, ಬೇಸರ ಜೊತೆಗೇ ಆದುವು.</p>
		<p>ಕುಣಿಗಲ್-ಹಾಸನ ದಾರಿಯ ಇಬ್ಬದಿಗಳಲ್ಲೂ ಸುಂದರ ದೃಶ್ಯಗಳು ರಾಗಿ ಜೋಳದ ಗದ್ದೆಗಳು, ತೆಂಗು ತೋಟಗಳು, ಚಿಕ್ಕ ಹಳ್ಳಿಗಳ ಮನೆಗಳ ಗುಂಪುಗಳು, ಕೆಲವೊಮ್ಮೆ ದೊಡ್ಡ ಮನೆಗಳು. ಅಲ್ಲಲ್ಲಿ ಶಾಲೆಗೆ ಹೋಗುವ ಮಕ್ಕಳು ತಂಡಗಳಲ್ಲಿ ಬರುತ್ತಿದ್ದರು. ಇವುಗಳನ್ನೆಲ್ಲಾ ನೋಡುವಾಗ ಆ ಮಕ್ಕಳನ್ನು ನೋಡುವಾಗ, ಇವರೆಲ್ಲ ನಮ್ಮಂತೆ ಕನ್ನಡಿಗರೇ, ಭಾರತದ ಸಂಪತ್ತುಗಳೇ, ಎಂದು ನನಗೆ ಮನಸ್ಸಿನಲ್ಲಿ ಅನಿರ್ವಚನೀಯ ಪ್ರೀತಿ, ಸಂತೋಷ ಆಗುತ್ತಿದ್ದುವು. 'ಚೆನ್ನರಾಯ ಪಟ್ಟಣ' ಮಾರ್ಗವಾಗಿ ಬಸ್ಸು ಹಾಸನ ತಲುಪುವಾಗ ಮಧ್ಯಾಹ್ನ ಹನ್ನೆರಡೂಕಾಲು ಗಂಟೆ ಆಗಿತ್ತು.</p>
		<p>ಹಾಸನ ಬೆಂಗಳೂರಿಗಿಂತ ಚಿಕ್ಕದಾಗಿ, ಚೊಕ್ಕವಾಗಿ ಕಂಡಿತು. ಬಸ್ಸಿನಿಂದ ಇಳಿದ ಹಾಗೇ ಕಂಡಕ್ಟರ್ ನಗೆ ಮಾಡಿಕೊಂಡು ಹತ್ತಿರ ಬಂದಾಗ ನನ್ನ ಚಿಲ್ಲರೆ ಕೊಡಲು ಬರುತ್ತಿರಬಹುದುದೆಂದು ಫಕ್ಕನೆ ನೆನಪಾಯಿತು. ಬದಲಿಗೆ "ನಿಮ್ಮ ಟಿಕೇಟು ಸ್ವಲ್ಪ ಕೊಡ್ತೀರಾ ಸಾರ್?" ಎಂದು ಕೇಳಿದಾಗ , ಜೇಬಿನಲ್ಲಿದ್ದ ಟಿಕೇಟ್ ತೆಗೆದುಕೊಟ್ಟೆ. "ಸ್ವಲ್ಪ ೫ ರೂ. ಟಿಕೆಟ್ಸ್ ಬೇಕಿತ್ತು" ಎಂದು ಅದರಿಂದ ಎರಡು ೫ ರೂ ಪತ್ತಿ ತೆಗೆದು ಉಳಿದದ್ದನ್ನು ನನಗೆ ವಾಪಸ್ ಮಾಡಿದ. ಆ ಹಳೆ ಟಿಕೇಟುಗಳನ್ನು ಹೊಸ ಪ್ರಯಾಣಿಕನೊಬ್ಬನಿಗೆ ಕೊಟ್ಟು, ರೂ.೧೦ ತೆಗೆದುಕೊಂಡ. ಸರಕಾರಕ್ಕೆ ರೂ.೧೦ ನಾಮ! ನನಗೆ ಚಿಲ್ಲರೆ ನಾಮ! ಸಂಕೋಚ ಸ್ವಭಾವದ ನಾನು ಚಿಲ್ಲರೆ ಕೇಳಲು ಹೋಗದಿದ್ದುದು ನನ್ನ ತಪ್ಪೇ ಏನೋ!</p>
		<p>ಹಾಸನದಲ್ಲಿ ಉಳಿದುಕೊಳ್ಳಲು ಒಂದು ಒಳ್ಳೆಯ ಹೋಟೆಲ್ ಬೇಕೆಂದು ಹುಡುಕಿ, ಕೊನೆಗೆ ಆಟೋರಿಕ್ಷಾದವನ ಸಹಾಯದಿಂದ ಒಂದು ಖಾಸಗೀ ಹೋಟೆಲ್‍ಗೆ ಹೋದೆವು. ಆ ವಸತಿಗೃಹ ನಾವು ಯೋಚಿಸಿದ್ದಕ್ಕಿಂತಲೂ ಚೆನ್ನಾಗಿದ್ದುದು ಮಾತ್ರವಲ್ಲ; ಅಲ್ಲಿ ಬರೇ 'ಸಸ್ಯಾಹಾರ'ದ ಫಲಹಾರ ಮಂದಿರ ಕೂಡ ಇತ್ತು. ತುಂಬಾ ಮಾಡರ್ನ್ ಮತ್ತು ಸ್ವಚ್ಛವಾಗಿದ್ದುದರಿಂದ ನಾವು ಬದುಕಿದೆವೆಂದು ಹಿಗ್ಗಿದೆವು. ಮಾಣಿ ಲಗ್ಗೇಜ್ ತೆಗೆದುಕೊಂಡು ಹೋಗಿ ರೂಮು ತೋರಿಸಿದ. ಅಚ್ಚರಿ! ರೂಮಿನ ಡಿಸೈನ್ ತಾಜಾ ಅಮೇರಿಕನ್ ಹೋವಾರ್ಡ್ ಜೋನ್ಸನ್ ರೂಮು ತರವಿತ್ತು. ಗೋವಿಂದನಿಗೆ ಆಶ್ಚರ್ಯ! "ಇದು ಅಮೇರಿಕನ್ ಹೋಟೆಲೋ ಅಪ್ಪ?" ಎಂದವನ ಹುಡುಗುತನದ ಮುಗ್ಧ ಪ್ರಶ್ನೆ. ಇದು ಅಮೇರಿಕನ್ ರೀತಿಯಲ್ಲಿ ಭಾರತೀಯರು ಕಟ್ಟಿಸಿದ್ದೆಂದೆ. ಅರ್ಥವಾದಂತೆ 'ಇಂಡಿಯನ್' ಎಂದ. ರೂಮಿನ ಬಾಡಿಗೆ ರೂ.೯೦ ಕಡಿಮೆಯೆಂದೇ ಅನಿಸಿತು (ಹೋಟೆಲ್ ಅಶೋಕದ ರೂಮಿಗೆ ರೂ.೨೦0 ಆಗುತ್ತಿತ್ತಂತೆ). ಗೋವಿಂದನಿಗೆ ಎಲ್ಲಿಯೂ ಬಿಳಿಯರನ್ನು ಕಾಣದಿದ್ದುದು ದೊಡ್ಡ ಆಶ್ಚರ್ಯ ಸಂಗತಿಯಾಗಿತ್ತು. ಎಲ್ಲೆಡೆಯೂ ಇಂಡಿಯನ್ಸ್ ಇರುವುದು, ಎಲ್ಲರಿಗೂ ಕನ್ನಡ ಬರುತ್ತಿರುವುದು ಅವನ ಮೊದಲ ಅನುಭವ. ಆದ್ದರಿಂದ ಬಹಳ ಹರ್ಷ. ಫಲಹಾರ ಮಂದಿರ ಚಿಕ್ಕದಾಗಿದ್ದು ಚೊಕ್ಕದಾಗಿತ್ತು. ಗೋವಿಂದನಿಗೆ ಊಟ, ತಿಂಡಿ ಒಳ್ಳೆ ಹಿಡಿಸಿದುವು. ಮತ್ತೆ ಹೋಟೆಲಿನವರ ಮೂಲಕ ರೂ.೧೫೦ಕ್ಕೆ ಹಳೇಬೀಡು, ಬೇಲೂರು ಹೋಗಿಬರಲು ಬಾಡಿಗೆ ಕಾರು ಮಾಡಿಸಿದೆವು. ಕಾರಿನ ಡ್ರೈವರ್ ಗೋವಿಂದರಾಜು ಬಹಳ ಖುಶೀ ಜನ. ಅವನ ಹೆಸರೂ 'ಗೋವಿಂದ'ನೆಂದು ನಮ್ಮ ಗೋವಿಂದನಿಗೆ ಅವನೊಡನೆ ದೋಸ್ತಿ. ಹಳೇಬೀಡು, ಬೇಲೂರು ತಿರುಗಿಬರುವಾಗ ಹಾಸನ ಜಿಲ್ಲೆಯ ಕೃಷಿ, ಜನಜೀವನ ಕ್ರಮಗಳನ್ನು ಪರಿಚಯ ಮಾಡಿಸಿದ. ಹಳೇಬೀಡು, ಬೇಲೂರುಗಳ ದೇವಾಲಯಗಳ ಶಿಲ್ಪಕಲೆ ಅನುಪಮವಾಗಿತ್ತು. ಭಾರತ, ಕನ್ನಡನಾಡುಗಳಲ್ಲಿ ನಮಗೆ ಹೆಮ್ಮೆ ತಂದಿತು. ನೋಡಿದಷ್ಟೂ ಇನ್ನೂ ನೋಡಬೇಕೆಂಬ ಕಲಾಚಾತುರ್ಯ, <em>ವೈವಿಧ್ಯತೆ. ಪ್ರತಿಯೊಂದು ವಿಗ್ರಹಕ್ಕೂ ಅದರದ್ದೇ ಆದ ವೈಶಿಷ್ಟ್ಯ,</em> ಕತೆ, ಮೂಲ ಕಾರಣ. ಅಮೇರಿಕದಲ್ಲಾದರೆ ಈ ಸ್ಥಳಗಳು "ನೇಷನಲ್ ಮೋನ್ಯುಮೆಂಟ್" ಆಗಿ "ಪ್ರವೇಶಧನ" ಇರುತ್ತಿತ್ತು. ಭಾರೀ 'ಕಮರ್ಶಿಯಲೈಸ್ಡ್' ಆಗಿರುತ್ತಿತ್ತು. ಆದರೆ ಭಾರತವಾದ್ದರಿಂದ ಇನ್ನೂ ಸ್ವಚ್ಛಂದ ವಾತಾವರಣವಿತ್ತು. ಬೇಲೂರಿನ ಚೆನ್ನಕೇಶವನ ಹತ್ತು ಅಡಿಯಷ್ಟು ಎತ್ತರದ ಮೂರ್ತಿಯನ್ನು ನೋಡಿ, ಅಲ್ಲಿಯ ದೇವಾಲಯದ ಕೆತ್ತನೆ ಕೆಲಸಗಳನ್ನು ಮಾಡಿದವರ ಕುಶಲತೆ, ಭಕ್ತಿಗಳನ್ನು ನೆನಸಿ. ಯಾರಲ್ಲಿ ತಾನೆ ಭಕ್ತಿಯ ಬೀಜ ಬಿತ್ತಲಾರದು? ಬಾಹ್ಯ ಸಂಸ್ಕೃತಿಯವರು ಆಕ್ರಮಣ ಕಾಲದಲ್ಲಿ ಮಾಡಿದ ಹಾನಿಯೂ ಅಲ್ಲಲ್ಲಿ ಸ್ಪಷ್ಟವಾಗಿ ಕಾಣುತ್ತಿತ್ತು. ಅಂತೂ ಭಾರತೀಯನು ನೋಡಿ ತೃಪ್ತಿ, ಹೆಮ್ಮೆ, ಸ್ಪೂರ್ತಿ ಪಡೆಯುವಂತಹ ಶಿಲ್ಪಕಲೆಯ ಉತ್ತುಂಗತೆ.</p>
		<p>ಹೋಟೆಲಿಗೆ ತಿರುಗಿ ಬಂದು ಊಟ ಮುಗಿಸಿ, ಮಾಣಿಯೊಡನೆ ಬೆಳಗ್ಗೆ ಮೂರೂಕಾಲು ಗಂಟೆಗೆ ಎಬ್ಬಿಸಲು ಹೇಳಿ ಹಾಸಿಗೆ ಹಿಡಿದೆವು. ಮುಂಜಾನೆ ಮಾಣಿ ಎಬ್ಬಿಸಿದಾಗ ಏಳಲಾರದಂತಹ ನಿದ್ದೆ. ಅಂತೂ ರೈಲಿಗೆ ಹೋಗುವ ಆತುರದಲ್ಲಿ ಗೋವಿಂದನೂ ಎದ್ದು ಕುಳಿತ. ರೈಲುನಿಲ್ದಾಣಕ್ಕೆ ೩ ಮೈಲಿ ಇದೆ. ಹೋಗಲು ರಿಕ್ಷ ಹತ್ತಿರದಲ್ಲಿ ಕಾಣಲಿಲ್ಲ. ಮಾಣಿಯನ್ನು ಕರೆದುಕೊಂಡು ಬಸ್ ನಿಲ್ದಾಣಕ್ಕೆ ಹೋಗಿ, ಮುಸುಕು ಹಾಕಿಕೊಂಡು ರಿಕ್ಷದಲ್ಲೇ ಮಲಗಿದ್ದ ಇಬ್ಬರು ಹುಡುಗರನ್ನು ಎಚ್ಚರಿಸಿದೆ. ರಿಕ್ಷಾದೊಂದಿಗೆ ಹೋಟೆಲಿಗೆ ಬಂದು, ನಿದ್ದೆಯಿಂದೆದ್ದು ಉಪಕರಿಸಿದ ಮಾಣಿಗೆ ೫ ರೂ. ಕೃತಜ್ಞತೆ ತೋರಿಸಿ, ನಾನು ಪರಿವಾರದೊಂದಿಗೆ ರೈಲು ನಿಲ್ದಾಣಕ್ಕೆ ತಲುಪಿದೆ. ಮುಂಜಾವದ ಗಾಳಿ ತಂಪಾಗಿ ಹಿತಕರವಾಗಿತ್ತು. ನಿದ್ದೆ ಬಿಟ್ಟು ತಾನಾಗಿಯೇ ಚೇತರಿಸಿಕೊಂಡೆವು. ಟಿಕೇಟು ತೆಗೆದುಕೊಂಡೆವು. ಒಬ್ಬನಿಗೆ ರೂ.೧೩, ಅಂದರೆ ೯೦ ಮೈಲಿ ಹೋಗಲಿಕ್ಕೆ ಕೇವಲ ಸಾಧಾರಣ ೧ ಡಾಲರ್ ಬೆಲೆ! ರೈಲಿಗೆ ಸಮಯವಿದ್ದರಿಂದ ಅಮ್ಮ, ಅಂಬಿಕೆ, ಗೋವಿಂದರನ್ನು "ಮಹಿಳೆಯರ ನಿರೀಕ್ಷಿಸುವ ಕೋಣೆ"ಗೆ ಕರೆದುಕೊಂಡು ಹೋದೆ. ಅಲ್ಲಿ ೩-೪ ಗಂಡಸರು ನಿದ್ದೆ ಮಾಡಿಕೊಂಡಿದ್ದರು. ಮನೆಯಿಲ್ಲದಿರುವ ಕೆಲಸಗಾರರು ಇದನ್ನೇ ಮಲಗುವ ಕೋಣೆ ಮಾಡಿಕೊಂಡದ್ದು ನನಗೇನೂ ಅಚ್ಚರಿಯಾಗಲಿಲ್ಲ. ಮತ್ತೆಲ್ಲಿ ಅಷ್ಟು ಸುಸಜ್ಜಿತ ಶಾಂತ ವಾತಾವರಣ ದೊರೆಯುತ್ತದೆ- ಅಷ್ಟು ಅಗ್ಗದಲ್ಲಿ ಎಂದುಕೊಂಡೆ.</p>
		<p>ಒಬ್ಬ ಸಭ್ಯ ಬಂದು "ಸಾರ್, ನಿಮ್ಮ ಕೊಡೆ ಟಿಕೇಟು ತೆಗೆಯುವಲ್ಲಿ ಬಿಟ್ಟಿರುವಿರೋ?" ಎಂದು ಕೇಳಿದ. ನಾನು ಕೊಡೆ ತಂದಿಲ್ಲವಾದರೂ ಸತ್ಯಸಂಗತಿ ತಿಳಿಯುವ ಕುತೂಹಲದಿಂದ ಹೋಗಿ ನೋಡಿದೆ. ಅಲ್ಲಿ ಒಂದು ಒಳ್ಳೆ ಜಾತಿಯ ಹೊಸ ಕೊಡೆಯೊಂದನ್ನು ಯಾರೋ ಮರೆತು ಬಿಟ್ಟು ಹೋದುದು ಕಂಡಿತು. ಅದನ್ನ ಈ ಪ್ರಾತಃಕಾಲದ ಹೊತ್ತಿನಲ್ಲಿ ಯಾರೂ ಕದ್ದುಕೊಂಡು ಹೋಗದಿದ್ದನ್ನು ನೋಡಿ ಕರ್ನಾಟಕದ ಸಣ್ಣ ನಗರಗಳಲ್ಲಿ ಇನ್ನೂ ಸಭ್ಯತೆ ಸತ್ತಿಲ್ಲವೆಂದು ಮನಸ್ಸಿಗೆ ಕಂಡಿತು- ಒಂದು ತರದ ತೃಪ್ತಿ ಆಯಿತೆನ್ನಬಹುದು. ಭಾರತದ ಕೆಲವು ರಾಜಕಾರಣಿಗಳ ಭ್ರಷ್ಟಾಚಾರ, ಅಧಿಕಾರಿಗಳ ಅಧಿಕಾರ ದುರುಪಯೊಗ, ಬಸ್ ಕಂಡಕ್ಟರುಗಳ ಮೋಸ ಒಂದೆಡೆ ಭೀಕರ ಶೋಚನೀಯ ಕಂದರದಂತಿದ್ದರೂ, ಇನ್ನೊಂದೆಡೆ ಜನಸಾಮಾನ್ಯರ ಸದ್ಗುಣ, ಸರಳತೆ, ಧಾರ್ಮಿಕತೆ ಇನ್ನೂ ಜೀವಂತವಾಗಿದೆಯೆಂದು ನಾನು ನಂಬುವಂತಾಯಿತು.</p>
		<p>ಬೆಳಗ್ಗೆ ನಾಲ್ಕೂಕಾಲಿಗೆ ಬರಬೇಕಾಗಿದ್ದ ಗಾಡಿ ಸರಿಸಮಯಕ್ಕೆ ಬಂತು. ಗಾಡಿ ಹತ್ತಿ, ಮಲಗಿದ್ದವರನ್ನು ಎಬ್ಬಿಸಿ, ಜಾಗಮಾಡಿಕೊಂಡೆವು. ಯಾರೂ ಗೊಣಗದೆ ಹೊಂದಿಕೊಂಡುದನ್ನು ನೋಡಿ ನನಗೆ ಸಂತಸವೂ ಅಚ್ಚರಿಯೂ ಜೊತೆಗೇ ಆದುವು. ಬಂಡಿ ಹೊರಟು ಸ್ವಲ್ಪ ಸಮಯದಲ್ಲಿ ಓರ್ವ ಮಹಿಳೆ ಒಂದು ಪುಟ್ಟ ಮಗುವನ್ನೆತ್ತಿಕೊಂಡು ಇನ್ನೊಂದು ೫-೬ ವರ್ಷದ ಹುಡುಗಿಯನ್ನು ಕರೆದುಕೊಂಡು ಬಂದಾಗ ನಾವೆಲ್ಲ ಅವಳಿಗೆ ಸ್ಥಳಮಾಡಿಕೊಟ್ಟೆವು. ತನ್ನಿಂದ ತಾನೇ ಮಾತು ಸುರು ಆಯಿತು. ನನ್ನ ಪಕ್ಕದಲ್ಲಿ ಕುಳಿತಿದ್ದ ಇಬ್ಬರು ಗಂಡಸರಲ್ಲಿ ಒಬ್ಬರು ಸಕಲೇಶಪುರದವರು, ಮತ್ತೊಬ್ಬರು ಮಂಗಳೂರಿನವರು. ಎಡಗಡೆ ಈ ತಾಯಿ-ಮಕ್ಕಳು, ಗೋವಿಂದ. ಎದುರಿನಲ್ಲಿ ಇನ್ನಿಬ್ಬರು ಮಹಿಳೆಯರೊಂದಿಗೆ ನನ್ನ ತಾಯಿ ಮತ್ತು ಅಂಬಿಕೆ. ರೈಲುದಾರಿಯ ಚರಿತ್ರೆಯಿಂದ ಸುರುವಾಗಿ ಕನ್ನಡ ಸಿನೇಮ, ಭಾರತದ ರಾಜಕಾರಣ, ಅಮೇರಿಕದಲ್ಲಿ ಜೀವನ ಎಲ್ಲಾ ಮಾತಾಡಿದೆವು. ಗೋವಿಂದನಿಗೂ, ಹುಡುಗಿ ಜ್ಯೋತಿಗೂ ಆಟ ಸುರುವಾಯಿತು. ಮೂಲೆ ಬರ್ತ್‍ನಲ್ಲಿ ಮಲಗಬೇಕೆಂದಾಗಿ, ಅಲ್ಲಿ ಸ್ವಲ್ಪ ನಿದ್ದೆಹೊಡೆದರು ಕೂಡ. ಬೆಳಗಾದಾಗ ಸಕಲೇಶಪುರ ಬಂದಿತ್ತು. ಅಲ್ಲಿ ಇಳಿದು ಕಾಫಿ ಕುಡಿದೆ. ಹೆಂಗಸು ಮಕ್ಕಳಿಗೆ ಇಡ್ಲಿ, ವಡೆ ತಂದೆ. ಸಕಲೇಶಪುರದಲ್ಲಿಳಿದ ನನ್ನ ಪಕ್ಕದ ಜನ ಎಲ್ಲರಿಗೂ ಕಾಫಿ ತರಿಸಿಕೊಟ್ಟರು. ನಮ್ಮ ಗಾಡಿ ಪುನಃ ಹೊರಡುವವರೆಗೂ ಅವರು ನಮ್ಮೊಡನೆ ಕಿಟಕಿಯಿಂದ ಮಾತನಾಡಿಕೊಂಡೇ ಇದ್ದರು.</p>
		<p>ಸಕಲೇಶಪುರದಿಂದ ಗಾಡಿ ಹೊರಟು ಕೆಲ ನಿಮಿಷಗಳಲ್ಲಿ "ಟಿಕೇಟು ಚೆಕ್ಕರ್" ಬಂದರು. ನಮ್ಮದೆಲ್ಲಾ ಚೆಕ್ ಆಗಿ, ಪಕ್ಕದಲ್ಲಿ ಕುಳಿತ ಹೆಂಗಸು ಮಕ್ಕಳ ಸರದಿ ಬಂತು. ಅವರ ೬ ವರ್ಷದ ಹುಡುಗಿಗೆ ಟಿಕೇಟು ತೆಗೆದಿರಲಿಲ್ಲ. ಟಿಕೇಟ್ ಇಲ್ಲದೆ ಪ್ರಯಾಣ ಮಾಡಿದ ತಪ್ಪಿಗಾಗಿ ರೂ.೨೦ ಶುಲ್ಕ ಕೊಡಬೇಕೆಂದು ಚೆಕ್ಕರ್ ಹೇಳಿದಾಗ, ೬ ವರ್ಷದ ಹುಡುಗಿಗೆ ಟಿಕೇಟ್ ಅಗತ್ಯವಿಲ್ಲವೆಂದು ಟಿಕೇಟ್ ಮಾರುವವನು ಹೇಳಿದ್ದರಿಂದ ಟಿಕೆಟ್ ತೆಗೆಯಲಿಲ್ಲವೆಂದೂ, ಅದು ತಮ್ಮ ತಿಳಿದು ಮಾಡಿದ ತಪ್ಪಲ್ಲ, ಬದಲಿಗೆ ರೈಲ್ವೆಯವರಿಂದಾಗಿ ಆದ ತಪ್ಪೆಂದೂ ಅದಕ್ಕಾಗಿ ಜುಲ್ಮೆ ಕೊಡಲು ತಾವು ತಯಾರಿಲ್ಲ, ಟಿಕೇಟು ತೆಗೆಯಲು ತಯಾರಿದ್ದೇವೆಯೆಂದು ಇವರ ವಾದ. ತನ್ನ ಕೆಲಸ ಉಳಿಸಿಕೊಳ್ಳಬೇಕಾದರೆ, ಟಿಕೇಟು ಇಲ್ಲದಿದ್ದವರಿಗೆ ತಾನು ಜುಲ್ಮೆ ಮಾಡಿದ್ದನ್ನು ತೋರಿಸಬೇಕೆಂದು ಚೆಕ್ಕರ್‍ನ ತರ್ಕ. ನಾವೆಲ್ಲ ಮಹಿಳೆಯ ಪಕ್ಷ ಹಿಡಿದು ಮಾತನಾಡಿದೆವು. ಕೊನೆಗೆ, ಸುಬ್ರಹ್ಮಣ್ಯದಲ್ಲಿ ಗಾಡಿಯಿಂದ ಇಳಿದ ಮೇಲೆ ತನ್ನೊಡನೆ ಬನ್ನಿರೆಂದು ಹೇಳಿ, ಟಿಕೇಟು, ಜುಲ್ಮೆ ಏನೂ ಮಾಡದೆ ಚೆಕ್ಕರ್ ತನ್ನ ದಾರಿ ಹಿಡಿದರು. ಇವರು 'ಸುಬ್ರಹ್ಮಣ್ಯ ರೋಡ್'ನಲ್ಲಿ ಇಳಿದಮೇಲೆ ರೂ.೫ ದಕ್ಷಿಣೆಯಿಂದ ಚೆಕ್ಕರ್ ತೃಪ್ತರಾದರೆಂದು ತಿಳಿಯಿತು. ಹೀಗೆ ನಮ್ಮ ಗಮನಕ್ಕೆ ಬಂದ ನಿದರ್ಶನಗಳಲ್ಲಿ ಜವಾಬ್ದಾರಿ ಉಳ್ಳ ಸರಕಾರೀ ಕೆಲಸಗಾರರಲ್ಲಿ ಅಪ್ರಮಾಣಿಕತೆ ಇರುವುದನ್ನು ಕಣ್ಣಾರೆ ನೋಡಿ ನಮ್ಮ ದೇಶದ ಬಗ್ಗೆ ಮನಸ್ಸಿನಲ್ಲಿ ಯಾತನೆಯೂ ಆಯಿತು.</p>
		<p>ಇನ್ನು ದಾರಿ ಮನೋಹರವಾದ ಗಿರಿಕಂದರಗಳನ್ನು ಹಾದು, ೩೯ ಸುರಂಗಗಳ ಮೂಲಕ ಪಶ್ಚಿಮಘಟ್ಟವನ್ನಿಳಿಯುವುದು. ಮುಂಗಾರು ಮಳೆ ಕರಾವಳಿಯಲ್ಲಿ ಆರಂಭವಾಗಿ ೩ ವಾರಗಳು ಆಗಿದ್ದರಿಂದ ಅಲ್ಲಲ್ಲಿ ನೀರಿನ ಪ್ರವಾಹಗಳು, ಜಲಪಾತಗಳು, ಹಚ್ಚಹಸಿರಾದ ಕಾಡಿನ ಮರಗಳು , ಪೊದೆಗಳು ಎಲ್ಲಾಸೇರಿ ಪ್ರಕೃತಿ ಸೌಂದರ್ಯ ನರ್ತಿಸುವಂತಿತ್ತು. "ಏಶಿಯಾ ಖಂಡದಲ್ಲಿನ ರೈಲುದಾರಿಗಳಲ್ಲಿ ಇದು ರಮಣೀಯತೆಯಲ್ಲಿ ಎರಡನೆಯದು, ಕೇವಲ ರಷ್ಯದ ತಾಷ್ಕೆಂಟಿನ ಬಳಿಯ ದಾರಿ ಇದರಿಂದ ಮೇಲೆ" ಎಂದು ನನ್ನ ಬಳಿಯಲ್ಲಿದ್ದ ಮಂಗಳೂರಿಗರು ಹೆಮ್ಮೆಯಿಂದ ಹೇಳಿದರು. ಸಕಲೇಶಪುರದಿಂದ ಮತ್ತೆ ಘಟ್ಟ ಇಳಿಯಲು ಗಾಡಿಗೆ ಹಿಂಬದಿಯಿಂದ ಎರಡನೇ ಎಂಜಿನನ್ನು ಜೋಡಿಸಿದ್ದರು. ಉಷ್ಣವಲಯದ ದಟ್ಟ ಕಾಡುಗಳನ್ನು ಹಾದು, ಓರೆಯೊರೆ ದಾರಿಯಲ್ಲಿ ಹಾವಿನಂತೆ ಮುಂದಕ್ಕೆ ಸಾಗುತ್ತಿರುವ ಈ ರೈಲು ಹೋಗುವ ಮಾರ್ಗದ ರಮ್ಯತೆಯ ಬಗೆಗೆ ನಾನು ತುಂಬಾ ನಿರೀಕ್ಷಣೆಯಿಂದಿದ್ದೆ- ಇದು ನನ್ನ ನಿರೀಕ್ಷಣೆಯಿಂದಲೂ ಹೆಚ್ಚಿನ ರೋಮಾಂಚಕಾರಿ ದಾರಿಯಾಗಿತ್ತು. ನಾನು ಹಿಂದೆಂದಿಗೂ ನೋಡದಂತಹ ಪ್ರಕೃತಿ ಸೌಂದರ್ಯದ ಪ್ರದೇಶಗಳಲ್ಲಿ ರೈಲುಗಾಡಿ ಹೋಗುತ್ತಿತ್ತು. ನಂತರ 'ಎರಡು ಮೋರಿ' ಅಪೂರ್ವ ಸುಂದರತಾಣ. ಅಲ್ಲಿ ಬೆಳ್ಳಿಮೋಡಗಳಿಂದ ಅಪ್ಪಿಸಿಕೊಂಡು ವಿಶಾಲವಾಗಿ ದೂರದಲ್ಲಿ ಹಬ್ಬಿ ಆಕಾಶವನ್ನು ಮುತ್ತಿ ಸುತ್ತಿರುವ ಗಿರಿಶಿಖರಗಳನ್ನು ನೋಡಿ ನನಗೆ ಇದುವೆ ಕರ್ನಾಟಕದ ಸ್ವಿಜಲ್ರ್ಯಾಂಡ್ ಎಂದಾಯಿತು. ಅಲ್ಲಿ ನಿಲ್ದಾಣದಲ್ಲಿ ಕಾಫಿ, ಚಾಗಳಿಗೆ ತುಂಬಾ ರಶ್ ಇತ್ತು. ಆ ರೆಸ್ಟೊರೆಂಟ್ ಹಳ್ಳಿ ತರದ್ದಾಗಿ ಬರೇ ಮಾಡು ಮಾತ್ರ ಇದ್ದುದರಿಂದ ಸುತ್ತಲಿನ ವಿಹಂಗಮ ದೃಶ್ಯ ಮಹೋಹರವಾಗಿ ಕಾಣುತ್ತಿತ್ತು. ಕೆಮರಾದ ಫಿಲ್ಮ್ ಮುಂದಕ್ಕೋಡಿಸಲು ಒಳ್ಳೆ ಅವಕಾಶವಾಗಿತ್ತು. ಅಲ್ಲಿಂದ ಮತ್ತೆ ದಾರಿ ಪರ್ವತ ಇಳಿದು ದಕ್ಷಿಣ ಕನ್ನಡದ ಕರಾವಳಿ ಮಟ್ಟಕ್ಕೆ ಹೋಗುವುದು. ಇಳಿಯುವುದು ಬಹಳ ಮೆಲ್ಲಗೆ. ದಾರಿ ಪರ್ವತಗಳನ್ನು ಬಳ್ಳಿಯಂತೆ ಸುತ್ತಿಕೊಂಡು ಹೋಗುತ್ತದೆ. ಅವತ್ತು ಬಿಸಿಲಿದ್ದುದರಿಂದ ದೃಶ್ಯ ಇನ್ನಷ್ಟು ಆಕರ್ಷಕವಾಗಿತ್ತು. ಕೆಲವರು ರೈಲಿನ ಬಾಗಿಲು ತೆಗೆದು ಅಲ್ಲಿ ನಿಂತುಕೊಂಡು ಸೌಂದರ್ಯವನ್ನು ಸವಿಯುತ್ತಿದ್ದರು. ನಾನು ಅವರನ್ನು ಸೇರಿಕೊಂಡೆ. ನಿಧಾನದಲ್ಲಿ ಚಲಿಸುತ್ತಿದ್ದ ಗಾಡಿ ಅದಕ್ಕೆ ಅನುಕೂಲವಾಗಿತ್ತು. ಅಮೆರಿಕದಲ್ಲಾದರೆ ಈ ಸೌಂದರ್ಯ ಇಷ್ಟು ಅಗ್ಗವಾಗಿ ನೋಡಲು ಸಿಗುತ್ತಿರಲಿಲ್ಲ. ಒಂದು ವೇಳೆ ಸಿಕ್ಕಿದರೂ ದಾರಿಯಲ್ಲಿ ಕನ್ನಡಿಗರೊಂದಿಗೆ ಮಾತನಾಡಿಕೊಂಡು, ನಿಲ್ದಾಣಗಳಲ್ಲಿ ಬಿಸಿ ಇಡ್ಲಿ, ವಡೆ ತಿನ್ನುವ ಸುಯೋಗ ಹೇಗೆ ಸಿಗುವುದು? ಸುಮಾರು ಒಂದೂವರೆ ಗಂಟೆ ಹೊತ್ತು ಇಳಿದು ಕರಾವಳಿ ಮಟ್ಟಕ್ಕೆ ಬಂದುದು ತನ್ನಿಂದ ತಾನಾಗಿಯೇ ಗೊತ್ತಾಯಿತು. ಹವೆಯಲ್ಲಿ ತೇವ ತುಂಬಿ ಸೆಖೆಯಾಗಲು ಸುರುವಾಗಿತ್ತು. ದಕ್ಕಣ ಪೀಠಭೂಮಿಯ ಹಿತಕರ ಹವೆ ಈಗ ನಮ್ಮ ಹಿಂದಕ್ಕೇ ಉಳಿದಿತ್ತು. ಕಂಗು, ತೆಂಗು ತೋಟಗಳ, ಭತ್ತದ ಗದ್ದೆಗಳ, ಗೇರು, ಮಾವು, ಹಲಸು, ರಬ್ಬರು ಗಿಡಗಳಿಂದ ತುಂಬಿದ ಗುಡ್ಡಕಾಡುಗಳ ಮಧ್ಯೆ ನಮ್ಮ ಗಾಡಿ ಮುಂದಕ್ಕೆ ಸಾಗಿತು. ಕನ್ನಡ ನಾಡಿನ ಪ್ರಕೃತಿ ಸೌಂದರ್ಯದೇವಿ ಬೇರೆಬೇರೆ ಉಡುಪುಗಳನ್ನು ಧರಿಸಿಕೊಂಡಂತೆ ಭಾಸವಾಯಿತು. ಪ್ರತಿ ವರ್ಷ ಮಳೆಗಾಲ ಆರಂಭವಾದಾಗ ಇಲ್ಲೊಂದು ಕಡೆ ನೆಲ ಕುಸಿದು ಮಾರ್ಗ ಬಂದ್ ಆಗುವುದಂತೆ. ಈ ಬಾರಿ ಮಳೆಗಾಲ ಸುರುವಾಗಿ ಮೂರು ವಾರ ಸಂದಿದ್ದರೂ ಹಾಗೇನೂ ಆಗದಿದ್ದುದು ನಮ್ಮ ಸೌಭಾಗ್ಯವಾಗಿತ್ತು. (ನಾವು ಪ್ರವಾಸ ಮಾಡಿ ಒಂದು ವಾರದಲ್ಲಿ ಮಾರ್ಗ ಬಂದ್ ಆಗಿದೆಯೆಂದು 'ಉದಯವಾಣಿ'ಯಲ್ಲಿ ಓದಿದೆ.)</p>
		<p>ದಕ್ಷಿಣ ಕನ್ನಡದ ಮೊದಲ ಸ್ಟಾಪ್ 'ಸುಬ್ರಹ್ಮಣ್ಯ ರೋಡ್'. ಇಲ್ಲಿ ಸುಬ್ರಹ್ಮಣ್ಯಕ್ಕೆ ಹೋಗುತ್ತಿದ್ದ ನನ್ನ ಪಕ್ಕದವರು ಇಳಿದರು. ನಾವು ಕೆಲವೇ ಗಂಟೆಗಳ ಕಾಲ ಈ ಪ್ರಯಾಣದಲ್ಲಿ ಸಹಭಾಗಿಗಳಾಗಿದ್ದೆವು- ಆದರೆ ಅವರು ಅಗಲಿದಾಗ ನಮಗೂ, ಅವರಿಗೂ, ಒಂದು ರೀತಿಯ ಬೇಸರವಾಯಿತು. ಈ ೪-೫ ತಾಸುಗಳಲ್ಲಿ ಪರಿಚಯವಾಗಿ ಸ್ನೇಹ ಉಂಟಾಗಿತ್ತು. ಇನ್ನು ನೋಡಲಿರಲಾರೆವೆಂಬ ಅರಿವಿಂದಲೋ ಏನೋ?</p>
		<p>ಇಲ್ಲಿ ಗಾಡಿಯ ಹಿಂಬದಿಯ ಎರಡನೇ ಎಂಜಿನನ್ನು ಅಗಲಿಸಿದರು. ಮತ್ತೆ ಗಾಡಿ ದಕ್ಷಿಣ ಕನ್ನಡದ ಹಸಿರು ಗದ್ದೆ, ತೋಟಗಳ ನಡುವೆ ಮಂಗಳೂರಿಗೆ ಸಾಗಿತು. ಅಲ್ಲಿಗೆ ತಲುಪುವಾಗ ಗಂಟೆ ಮಧ್ಯಾಹ್ನ ೧೨. ಬಿಸಿಲು ಕಾಯುತ್ತಿತ್ತು. ಸಮುದ್ರದ ಗಾಳಿ ಸ್ವಲ್ಪ ಬೀಸುತ್ತಿತ್ತು. ಮಳೆಗಾಲದ ನೀರು ಎಲ್ಲಾ ಕಡೆ ಕಾಣುತ್ತಿತ್ತು.</p>
		<p>ಈ ಪ್ರವಾಸ ಚಿಕ್ಕದಾದರೂ ಕರ್ನಾಟಕದ ಚೇತೋಹಾರಿ ವೈವಿಧ್ಯತೆಗಳನ್ನು, ಸೌಂದರ್ಯವನ್ನು, ಜನಸಾಮಾನ್ಯ ಕನ್ನಡಿಗರ ಸಂಪರ್ಕ-ಸಹವಾಸವನ್ನು ತಂದುಕೊಟ್ಟು <em>ನಮ್ಮ 'ಇಂಡಿಯಾ ಟ್ರಿಪ್'ನ್ನು</em> ಸಫಲಗೊಳಿಸಿತು. ಕನ್ನಡನಾಡಿನ ಸೌಂದರ್ಯದ ಬಗ್ಗೆ, ಪೂರ್ವಜರ ಕಲಾ ಕೌಶಲ್ಯತೆಯ ಬಗ್ಗೆ , ಈಗಿನವರ ಸರಳತೆ ಸೌಹಾರ್ದತೆ, ಸಾಹಸಗಳ ಬಗ್ಗೆ, ಕನ್ನಡಿಗರ ಅನುಪಮ ಐಶ್ವರ್ಯದ ಬಗ್ಗೆ ನನಗೆ ಹೆಮ್ಮೆ ಬರುವಂತೆ ಮಾಡಿತು. ಮನೆಗೆ ಬಂದಮೇಲೆ ಗೊವಿಂದ "ಇಂಡಿಯಾ ಚೆಂದ ಇದೆಯಪ್ಪ. ನಾವಿಲ್ಲೇ ನಿಲ್ಲೋಣ. ನಿನ್ನ G.E. ಆಫೀಸ್ ಇಲ್ಲಿ ಮಾಡಪ್ಪ" ಎಂದು ಹೇಳಿದ್ದರಲ್ಲಿ ನನಗೇನೂ ಆಶ್ಚರ್ಯವಾಗಲಿಲ್ಲ.</p>
		<p class="quote-author">
			ಆಲಂಗಾರು ತಿರುಮಲೇಶ್ವರ ಭಟ್<br />(ಬರ್ಲಿಂಗ್‍ಟನ್, ಮೇಸಚೂಸೆಟ್ಸ್)
		</p>
	</section>
	<section class="level1 numbered" epub:type="chapter" role="doc-chapter" id="id-045">
		<h1 class="level1-title" epub:type="title">ನಾವೇನು ಹುಚ್ಚರಾ</h1>
		<p>ನಮ್ಮೂರಿನ ಕನ್ನಡಸಂಘ ಕೊನೇಗೆ ಸ್ಥಾಪನೆ ಆಯ್ತು. ಅದಕ್ಕೆ ಮುಂಚೆ ತುಂಬಾ ಗಡಿಬಿಡಿ, ವಿಪರೀತ ಉತ್ಸಾಹ, ಬಾವನಾಪರ ಭಾಷಣಗಳು, ಸಮೃದ್ಧಿಯಾಗಿ ಮಾತಿನ ಮಳೆ. ಸ್ಥಾಪನೆಯಾಗಿದ್ದು ಹೋದವರ್ಷ ಉಗಾದಿಯ ದಿನ- ಸಂಘದ ಹುಟ್ಟುವಿಕೆಗೆ ತಕ್ಕ ಮುಹೂರ್ತ.</p>
		<p>ಕನ್ನಡ ಸಂಘದ ಹುಟ್ಟುವಿಕೆಗೆ ಮುಂಚೆ ಎಷ್ಟು ಗಡಿಬಿಡಿ, ಕೂಗಾಟ, ತಲೆಗೊಂದು ಮಂತ್ರವಾಗಿತ್ತೋ ಅಷ್ಟೇ ಶಾಂತಿ, ಸಹಕರಣೆ, ಉತ್ಸಾಹ, ಬೆಂಬಲ, ಸ್ಥಾಪನೆಯಾದ ನಂತರ.</p>
		<p>ಉಗಾದಿ ಹಬ್ಬದ ಆಚರಣೆ ಬಹಳ ಚೆನ್ನಾಗಿ ನಡೆಯಿತು. ಎಲ್ಲರೂ ಹಬ್ಬದಲ್ಲಿ ಭಾಗವಹಿಸಿ ಆನಂದಿಸಿದರು.</p>
		<p>ಉಗಾದಿ ಹಬ್ಬವಾದ ಮೇಲೆ ಮತ್ತೊಂದು ಕೂಟ. ಅನಂತರ ಒಂದು ಹೊರ ಸಂಚಾರ, ವನ ಭೋಜನ, ಅದಾದ ನಂತರ ಮುಂದಿನ ಕಾರ್ಯಕ್ರಮ- ಗಣಪತಿ ಹಬ್ಬ.</p>
		<p>ಸದಸ್ಯರ ಉತ್ಸಾಹ ಎಷ್ಟು ಅಂದರೆ, ಇನ್ನೂ ಹಬ್ಬದ ದಿನ ಮೂರು ತಿಂಗಳಿರುವಾಗಲೇ ಪ್ರತಿನಿತ್ಯ ಫೋನ್ ಕಾಲ್ ಬರ್ತಾ ಇತ್ತು. ದಿನಕ್ಕೆ ಆರು-ಏಳು ಸಾರಿ ಫೋನ್ ಮೂಲಕ ವಿಚಾರಣೆ, ಗಣಪತಿ ಹಬ್ಬಕ್ಕೆ ಏನಾದರೂ ಸಹಾಯ ಬೇಕೇ ಎಂದು. ಗಣಪತಿ ಹಬ್ಬವನ್ನು ಸ್ನೇಹಿತರ ಜೊತೆಗೆ ಖುದ್ದಾಗಿ ಪೂಜೆ ಮಾಡುವ ಸದಾವಕಾಶ, ನಿರೀಕ್ಷಣೆ ಎಲ್ಲರಿಗೂ- ನಮ್ಮಾಕೆಗಂತೂ ಎಲ್ಲಿಲ್ಲದ ಸಂಭ್ರಮ.</p>
		<p>ಗಣೇಶನ ಹಬ್ಬದ ದಿನ ಬಂತು. ಬೆಳಗ್ಗೆ ಬೇಗನೆ ಎದ್ದು ಸಲಕರಣೆಗಳನ್ನು ಮಾಡಲು ಪ್ರಾರಂಭಿಸಿದೆವು. ಪಾಟ್ ಲಕ್ (Pot Luck) ಏರ್ಪಾಟಿನ ಪ್ರಕಾರ ನಮ್ಮ ಆಕೆಗೆ ಕಡುಬು ಮತ್ತು ಪಾಯಸ ಮಾಡುವ ಕಾರ್ಯ ದಕ್ಕಿದ್ದುದರಿಂದ ಅಡಿಗೆಮನೆಯಲ್ಲಿ ಬಹಳ ಕಾರ್ಯನಿರತ. ದೇವರ ಪೂಜೆಗೆ ಬೇಕಾದ ಹೂವು, ಎಲೆ, ಗರಿಕೆ ಇವುಗಳನ್ನು ತರುವ ಕೆಲಸಾನ ಎಲ್ಲರಿಗೂ ಹಂಚಿಯಾಗಿತ್ತು. ಅದರಲ್ಲಿ ನಮಗೆ ಬಂದ ಪಾಲನ್ನು ಸಲಕರಿಸುವುದು ನನ್ನ ಜವಾಬ್ದಾರಿಯಾಗಿತ್ತು.</p>
		<p>"ಹೊರಗೆ ಹೊಗಿ ಹೂವು, ಎಲೆ, ಗರಿಕೆಯನ್ನು ಕಿತ್ತುಕೊಂಡು ಬರೋಣ" ಅಂತ ನಮ್ಮ ಆಕೆಗೆ ಹೇಳಿದೆ.</p>
		<p>"ಏನು ಅವಸರ, ಪೂಜೆ ಹನ್ನೊಂದು ಘಂಟೆಗೆ. ಈಗ ಇನ್ನೂ ಆರು ಘಂಟೆ, ಆಮೇಲೆ ಕೀಳೋಣ. ಇನ್ನೂ ಸ್ವಲ್ಪ ಹೊತ್ತು ಆಗ್ಲಿ" ಪತ್ನಿಯ ನಿರ್ಧಾರ.</p>
		<p>ಸರಿ ಒಂಭತ್ತು ಘಂಟೇಗೆ ಮತ್ತೊಂದು ಸಾರಿ ಹೂವು, ಗರಿಕೆ ಕೀಳೋ ಸಲಹೆ ಮಾಡ್ದೆ. ಪುನಃ ಅದೇ ಜವಾಬು.</p>
		<p>ಹತ್ತು ಘಂಟೆ ಆಯ್ತು. ಹೊರಗೆ ನೋಡ್ದೆ. ಮೋಡ ಮುಚ್ಚಿಕೊಳ್ಳೋತರಹ ಕಾಣಿಸ್ತು. "ಮಳೆ ಬಂದ್ಬಿಟ್ಟೀತು. ಬೇಗನೆ ಎಲೆ ಗರಿಕೆ ಕಿತ್ತುಕೊಂಡು ಬರೋಣ" ಎಂದೆ.</p>
		<p>"ಮಳೇನೂ ಬರೋಲ್ಲ, ಗಿಳೇನೂ ಬರೋಲ್ಲ. ಸ್ವಲ್ಪ ತಾಳಿಕೊಳ್ಳಿ, ಎಲ್ಲೋ ಆರು ತಿಂಗಳಿಗೇ ಹುಟ್ಟಿದವರಂತೆ ಆಡ್ತೀರಲ್ಲ. ಹತ್ತುವರೆ ವೇಳೆಗೆ ಇನ್ನೇನು ಹೊರಡೋಕ್ ಮುಂಚೆ ಹೂವು ಕೀಳೋಣ" ಅಂತ ಮೊಂಡು ಬಿದ್ಲು.</p>
		<p>ಸರಿ, ನನಗೆ ಒಂದೇ ಕಳವಳ. ನಿಮಿಷ ನಿಮಿಷಕ್ಕೂ ಮೋಡ ಮುಚ್ಕೊಳ್ತಾ ಬಂತು. ಹೊರಗೆ ಕಾಲು ಇಡುತ್ತಿದ್ದ ಹಾಗೇ ಮಳೆ ಶುರುವಾಯ್ತು. ಎರಡು ಹೂ ಕೀಳೋ ವೇಳೆಗೆ ಬಟ್ಟೆ ಎಲ್ಲಾ ಒದ್ದೆ ಆಯ್ತು. ಒಳಗೆ ಓಡಿ ಬಂದೆ.</p>
		<p>"ಏನು ಮಾಡೋದು. ಪೂಜೆಗೆ ಹೂವು, ಗರಿಕೆ ಇಲ್ದೆ ಇದ್ರೆ ಬೇಡ. ಹಾಗೇ ಹೋಗೋಣ. ಮಿಕ್ಕಿದವ್ರೆಲ್ಲಾ ಹ್ಯಾಗೂ ತಂದಿರ್ತಾರಲ್ಲ" ಅಂದೆ.</p>
		<p>"ಹಾಗಾದ್ರೂ ಉಂಟೇನ್ರಿ. ಕೆಲಸ ಒಪ್ಪಿಕೊಂಡ ಮೇಲೆ ಮಾಡ್ಲೇಬೇಕು" ಅಂತ ಘನವಾದ ಮಾತು ಅವಳಿಂದ.</p>
		<p>"ಹೇಗೋ ಮಾಡ್ಬೇಕೂಂದ್ರೆ, ಹೇಗೆ?" ನನ್ನ ಪ್ರಶ್ನೆ.</p>
		<p>"ಹೇಗೋ ನಿಮ್ಮ ಹತ್ರ ದೊಡ್ಡ ಬೀಚ್ ಕೊಡೆ ಇದೆಯಲ್ಲಾ, ಒಂದು ಟೆಂಟ್ ಹಾಗೆ. ಅದನ್ನು ಉಪಯೊಗಿಸೋಣ. ಬೀಚ್‍ಗಾದ್ರೂ ಯಾವಾಗಲೂ ಹೊಗಿಲ್ಲ. ದೇವರ ಸೇವೆಗಾದ್ರೂ ಉಪಯೊಗಿಸೋಣ" ಅಂತ ನಮ್ಮಾಕೆ ಭೇಷಾದ ಮಾತು ನುಡಿದ್ಲು. ಇಂಥಾ ಮಾತು ಆವಳಿಗೆ ಯಾವಾಗ್ಲೂ ಸಲೀಸಾಗಿ ಬರುತ್ತೆ.</p>
		<p>ಸರಿ, ಹಾಗೇ ಮಾಡಿದ್ವಿ. ಮಳೆ ಜೋರಾಗಿ ಬೀಳ್ತಾ ಇದೆ. ನಾವಿಬ್ರೂ ಬೀಚ್ ಕೊಡೆ ಕೆಳಗೆ ಆಶ್ರಯ ತಗೊಂಡು ಹೂವು ಕೀಳೋಕೆ ಶುರುಮಾಡಿದ್ವಿ.</p>
		<p>ಐದು, ಆರು ಹೂವು ಕೀಳೋವೇಳೆಗೆ ಪಾಂ, ಪಾಂ ಅಂತ ಶಬ್ದ. ಕೊಡೆಯ  ಒಳಗಿನಿಂದ ಇಣುಕಿ ನೋಡಿದ್ವಿ. ನಮ್ಮ ಪಕ್ಕದ ಮನೇವ್ರು ಕಾರು ನಿಲ್ಲಿಸಿ "ಹಾಯು ಡೂ ಇನ್" ಅಂದ್ರು. "ಫೈನ್" ಅಂದು ಹೂವು ಕೀಳೋಕೆ ಮುಂದುವರಿಸಿದ್ವಿ. ಅವರು ಮುಂದಕ್ಕೆ ಹೋದ್ರು.</p>
		<p>ಇನ್ನೊಂದು ಎರಡು ನಿಮಿಷ ಬಿಟ್ಟು ಮತ್ತೊಂದು ಕಾರು ಬಂತು. ಪಾಂ ಪಾಂ ಅಂತ ಕಾರನ್ನು ಕೂಗಿಸಿದ್ರು. ಮತ್ತೊಮ್ಮೆ ಇಣುಕಿ ನೋಡಿದ್ವಿ. "ಹಾಯು ಡೂ ಇನ್" ಅಂದ್ರು. "ಫೈನ್" ಅಂದ್ವಿ. ಅವರೂ ಮುಂದೆ ಹೋದ್ರು. ಮಳೆ, ಗುಡುಗು, ಮಿಂಚು ಜೋರಾಗಿ ಆರ್ಭಟ ಮಾಡಿಕೊಂಡು ಬರ್ತಾ ಇತ್ತು. ಇಷ್ಟು ವೇಳೆಗೆ ಹೂವು ಕಿತ್ತಿದ್ದು ಮುಗಿದು, ಗರಿಕೆ, ಎಲೆ ಕೀಳೋಕೆ ಶುರು ಮಾಡಿದ್ವಿ.</p>
		<p>ಸರಿ, ನಮ್ಮ ನೆರೆ ಹೊರೆಯವರಿಗೆಲ್ಲಾ ಆಶ್ಚರ್ಯ. ವಿಪರೀತ ಕುತೂಹಲ. ಯಾವತ್ತೂ ಇಷ್ಟು ಆಸಕ್ತಿ ಇಲ್ಲದವರು ಏಕೆ ಮಳೆಯಲ್ಲಿ ಕೊಡೆಯಾದ್ರೂ ಹಿಡಿಕೊಂಡು ಹುಲ್ಲು ಕೀಳ್ತಾ ಇದಾರೇಂತ. ನಮ್ಮ ಕಡೆ ಕನಿಕರದಿಂದ ನೋಡಿದ್ರು. ಅವರಿಗೆ ಹೋಗಿ ಇದ್ದ ವಿಚಾರ ತಿಳಿಸೋಣಾಂದ್ರೆ ನಮಗೆ ಪುರುಸೊತ್ತಿಲ್ಲ.</p>
		<p>ಹಾಗೇ ನಾವಿಬ್ಬರೂ ಕೊಡೆಯೊಳಗೆ ಕುಪ್ಪಳಿಸಿಕೊಂಡು ಮುಂದಿನ ಅಂಗಳದಲ್ಲೆಲ್ಲಾ ಚಲಿಸುತ್ತಾ ಹುಲ್ಲು ಕೀಳುವ ದೃಶ್ಯವನ್ನು ನೋಡಿ ನಮ್ಮ ನೆರೆ ಹೊರೆಯವರಿಗೆ ದಿಗ್‍ಭ್ರಮೆಯಾಯಿತು; ತಡೆದುಕೊಳ್ಳಲಾಗದೆ "ಈಸ್ ಎವ್ವೆರಿ ಥಿಂಗ್ ಅಂಡರ್ ಕಂಟ್ರೋಲ್" ಅಂತ ಕೇಳಿದ್ರು. "ಫೈನ್" ಅಂದ್ವಿ.</p>
		<p>ಸರಿ, ಎಲ್ಲಾ ಆಯ್ತು. ಹೂವು, ಎಲೆ, ಗರಿಕೆ ತಗೊಂಡು ಇನ್ನೇನು ಹೊರಡುವ ವೇಳೆಗೆ ಪಕ್ಕದ ಮನೆಯಿಂದ ಫೋನ್ ಕಾಲ್ ಬಂತು. "ನೀಡ್ ಎನಿ ಹೆಲ್ಪ್? ಯು ಆರ್ ವರ್ಕಿಂಗ್ ಟೂ ಹಾರ್ಡ್" ಅಂದ್ರು. "ಎವ್ವೆರಿ ಥಿಂಗ್ ಇಸ್ ಫೈನ್" ಅಂದ್ವಿ. ಅವರಿಗೆ ತೃಪ್ತಿಯಾದ ಹಾಗೆ ಕಾಣಲಿಲ್ಲ.</p>
		<p>ಗಣೇಶನ ಹಬ್ಬಕ್ಕೆ ಏರ್ಪಡಿಸಿದ್ದ ಆಲಯ ತಲುಪಿದಾಗ ಸರಿಯಾಗಿ ಹನ್ನೊಂದು ಘಂಟೆ. ಎಲ್ಲರೂ ಅಲ್ಲೇ ಸೇರಿ ವಿಗ್ರಹವನ್ನು ಅಲಂಕಾರ ಮಾಡ್ತಾ ಇದ್ರು. ಪೂಜೆ ಶುರುವಾಗೋ ವೇಳೆಗೆ ನೋಡಿದ್ರೆ ಯಾರೂ ಗರಿಕೆ, ಎಲೆನ ತಂದಿರಲಿಲ್ಲ. ನಾವೆಷ್ಟು ತಗೊಂಡು ಹೋಗಿದ್ವೋ ಅಷ್ಟೆ.</p>
		<p>"ನೀವೆಲ್ಲಾ ಎಲೆ, ಗರಿಕೇನ ತರಲಿಲ್ವಾ" ಅಂತ ಕೇಳ್ದೆ.</p>
		<p>ಎಲ್ಲರೂ ಏಕ ಕಂಠದಲ್ಲಿ ಕೂಗಿದ್ರು "ವಿಪರೀತ ಮಳೆ ಬೀಳೋಕೆ ಶುರುವಾಯ್ತು. ಅಂಗಡಿಯಿಂದ ತಂದ ಸ್ವಲ್ಪ ಹೂವು ಇತ್ತು. ಎಲೆ, ಗರಿಕೇನ ಕೀಳೋಕೆ ಆಗ್ಲಿಲ್ಲ. ಕೊಡೆ ಹಿಡಿಕೊಂಡು ಕೀಳೋಣಾಂತ ಅಂದು ಕೊಂಡ್ವಿ. ಕೊಡೇನಾದ್ರೂ ಹಿಡಿಕೊಂಡು ಹುಲ್ಲು ಕೀಳೋದಕ್ಕೆ ನಾವೇನು ಹುಚ್ಚರಾ?"</p>
		<p><strong>-ಸೂರಿ ಪಾಲಮಂದ್</strong> (ಸೇಂಟ್ ಲೂಯಿಸ್, ಮಿಸ್ಸೌರಿ)</p>
	</section>
	<section class="level1 numbered" epub:type="chapter" role="doc-chapter" id="id-046">
		<h1 class="level1-title" epub:type="title">ಅಮೆರಿಕನ್ನಡ : ಒಂದು ಅವಲೋಕನ</h1>
		<p><em>ಮಂಗಳೂರಿನಿಂದ.... ಸಂಖ್ಯೆ-ಶಂಕೆ ಮಾಸ್ತಿ</em></p>
		<p>ಅಮೆರಿಕನ್ನಡ-೧೨ (ಜೂನ್-ಜುಲೈ ೮೬) ಸಂಚಿಕೆ ಬಹಳ ಸ್ವಾರಸ್ಯವಾಗಿದೆ. ಓದಲು ಬೇಕಾದಷ್ಟು ಸಾಮಗ್ರಿ ಇದೆ. ವಿಷಯ ವೈವಿಧ್ಯತೆ ಇದೆ. ಸಂಚಿಕೆಯಲ್ಲಿ ಅನೇಕ ಒಳ್ಳೆಯ ಬರಹಗಳು ಇವೆಯಾದರೂ ಮಾಸ್ತಿಯವರ ಕವಿತೆಯ ಬಗ್ಗೆ ಅಡಿಗರು ಬರೆದ ಲೇಖನ, ಎಂ. ಕೆ. ರಾಮಸ್ವಾಮಿಯವರ "ಸಂಖ್ಯೆ-ಶಂಕೆ", ಅಲಂಗಾರು ತಿರುಮಲೇಶ್ವರ ಭಟ್ಟರ "ಮಂಗಳೂರಿನಿಂದ ಬೆಂಗಳೂರಿಗೆ" ಎಂಬ ಮೂರು ವಿವಿಧ ವರ್ಗಗಳ ಲೇಖನಗಳ ಬಗ್ಗೆ ನಾಲ್ಕು ಮಾತು ಹೇಳಬೇಕೆನಿಸುತ್ತದೆ.</p>
		<p>ಮಾಸ್ತಿ ವೆಂಕಟೇಶ ಐಯಂಗಾರರ ಕವಿತಿಯ ಬಗ್ಗೆ ಗೋಪಾಲಕೃಷ್ಣ ಅಡಿಗರು ಬರೆದಿರುವ ಲೇಖನ ಬಹಳ ಆಳವಾದ ಹಾಗೂ ವಿಸ್ತಾರವಾದ ವಿಚಾರ ಪರಿಶೀಲನೆ. ಮಾಸ್ತಿಯವರ ಕವಿತೆಯ ವ್ಯಾಪ್ತಿ, ಪರಿಮಿತಿ, ಅದರ ಧ್ಯೇಯ, ಗಮನ, ಗತಿ, ಭಾಷೆ- ಇವನ್ನು ಅವರ 'ರಾಮನವಮಿ'ಯ ಮೂಲಕ ಅಡಿಗರು ವಿಮರ್ಶಿಸಿದ್ದಾರೆ. ಈ ಲೇಖನದ ವೈಶಿಷ್ಟ್ಯವೆಂದರೆ ಲೇಖನದ ಉದ್ದಕ್ಕೂ ಮಾಸ್ತಿಯವರ ವ್ಯಕ್ತಿತ್ವ, ಅವರ ಕೃತಿಗಳ ಹಿಂದಿರುವ ಮನೋಭಾವಗಳನ್ನು ಸ್ಪಷ್ಟವಾಗಿ ಗುರುತಿಸಿರುವುದು. ಉದಾಹರಣೆಗೆ, ಈ ವಾಕ್ಯವನ್ನು ನೋಡಿ: "ಸಜ್ಜನನೊಬ್ಬನ ತುಂಬು ಬದುಕಿನ ಕೊಂಬೆ ಕೊಂಬೆಗಳಲ್ಲೂ ತುಂಬಿ ಮಾಗಿ ಹಣ್ಣಾಗಿರುವ ರೀತಿಯ ಕೃತಿರಾಶಿ ಇದು." ಈ ಒಂದು ವಾಕ್ಯದಲ್ಲೇ ಅಡಿಗರು ಮಾಸ್ತಿಯವರ ಬದುಕು, ಅದರ ಸಾರ್ಥಕತೆ, ಅದರ ರಚನಶೀಲತೆ, ಆ ರಚನೆಗಳ ಮುಖ್ಯ ಗುಣ - ಎಲ್ಲವನ್ನೂ ಸುಪರಿಚಿತವಾದರೂ ಸಮರ್ಪಕವಾದ ಪ್ರತಿಮೆಯ ಮೂಲಕ ಬಹಳ ಅಡಕವಾಗಿ ಹೇಳಿದ್ದಾರೆ. ಅದರಲ್ಲಿನ ಒಂದೊಂದು ಮಾತೂ ಮಾಸ್ತಿಯವರ, ಅವರ ಸಾಹಿತ್ಯದ ಒಂದು ಮುಖ್ಯ ಗುಣವನ್ನು ಗುರುತಿಸುತ್ತದೆ. ಅವರ ವ್ಯಕ್ತಿತ್ವದಲ್ಲಿ ಸಜ್ಜನಿಕೆ ಬಹಳ ಪ್ರಮುಖವಾದದ್ದು. ಆ ಸಜ್ಜನಿಕೆ ಕೇವಲ ವ್ಯಾವಹಾರಿಕ ಸಭ್ಯತೆ ಅಲ್ಲ. ಅಥವ ಅದು ಬೇಡ, ಇದು ನಿಷಿದ್ಧ ಎಂಬಂತಹ ಬೇಡಗಳ ಕೋಟಲೆಯಲ್ಲಿ ಸೆರೆಬಿದ್ದ ಸತ್ವಹೀನ ಪಾಪಭೀರುತನವೂ ಅಲ್ಲ. ಆ ಸಜ್ಜನಿಕೆ ಹೃದಯ ವೈಶಾಲ್ಯದಿಂದಲೂ, ಔದಾರ್ಯದಿಂದಲೂ, ಅನುಕಂಪದಿಂದಲೂ, ಪ್ರೀತಿಯಿಂದಲೂ ಬಂದದ್ದು. "ನಂಬಿ ಕೆಟ್ಟವರಿಲ್ಲವೋ..."- ಎಂಬಂತಹ ನಂಬಿಕೆಯಿಂದ ಆಳವಾಗಿ ಬೇರೂರಿ ನಿಂತದ್ದು. ತ್ಯಾಗರಾಜರ ಸುಂದರವಾದ ಕೃತಿ 'ಅನುರಾಗಮು ಲೇನಿ ಮನಸುನ ಸುಜ್ಞಾನಮು ರಾಮ' ('ಅನುರಾಗವಿಲ್ಲದ ಮನಸಿನಲ್ಲಿ ಸುಜ್ಞಾನವು ಬಾರದು') ಎಂಬುದನ್ನೂ ನೆನಪಿಗೆ ತರುವಂಥದ್ದು.</p>
		<p>ಮಾಸ್ತಿಯವರದು ತುಂಬುಬಾಳು. ೯೬ ವರ್ಷ ಚೆನ್ನಾಗಿ ಹಸನಾಗಿ ಬಾಳಿದವರು. ಜೀವನದ ಸಾಹಿತ್ಯದ ಹಲವಾರು ಕ್ಷೇತ್ರಗಳಲ್ಲಿ ಅದ್ವಿತೀಯವಾದ ಕೆಲಸ ಸಾಧಿಸಿದವರು. ಅವರ ಒಂದೊಂದು ಕೃತಿಯೂ ಅವರ ಅನುಭವದಲ್ಲಿ ಮಾಗಿದ ಹಣ್ಣು. ಅದರಲ್ಲಿ ಒಗಚು, ಹುಳಿ, ಕಹಿಗಳಿಗಿಂತ ಪಕ್ವತೆಯಿಂದ ಬಂದ ಒಂದು ಬಗೆಯ ಸಮರಸತೆಗೇ ಹೆಚ್ಚು ಪ್ರಾಧಾನ್ಯ. ಅದನ್ನು ಕುರಿತೇ ಅಡಿಗರು ಹೀಗೆನ್ನುತ್ತಾರೆ. "ಮನಸ್ಸು ಮಾಗದೆ, ಸಮಸ್ಥಿತಿಯ ಕಲ್ಪನೆಯೂ ಇಲ್ಲದೆ ಈ ಕೃತಿಗಳನ್ನು ಮೆಚ್ಚುವುದು ಸುಲಭವಲ್ಲ." ಈ ಬಗೆಯ ಪಕ್ವತೆ, ಸಮಾಧಾನ ಚಿತ್ತ, ಸಂಯಮ, ಆದರೆ ಲೋಕದ ಬಗೆಗೆ ದಯೆ, ಪ್ರೀತಿ- ಇದಕ್ಕೆ ನಮ್ಮ ಸಂಸ್ಕೃತಿಯಲ್ಲಿ ಉತ್ತಮ ನಿದರ್ಶನ ಮಾಸ್ತಿಯವರು. ಸಾಹಿತ್ಯ ಕ್ಷೇತ್ರದಲ್ಲಿ ಅವರ ಅಸಾಧಾರಣ ಕೊಡುಗೆಗಳನ್ನು ಗಮನಿಸುವುದಷ್ಟೇ ಅಲ್ಲದೆ ನಾವು ಅವರ ಹೃದಯವಂತಿಕೆ, ಜನತೆಯ ಬಗ್ಗೆ, ನಾಡಿನ ಬಗ್ಗೆ ಅವರಿಗಿದ್ದ ಅನುಕಂಪ, ಧರ್ಮಶ್ರದ್ಧೆ, ಇತರರ ನಂಬಿಕೆಗಳ ಬಗ್ಗೆ ಔದಾರ್ಯ, ಗೌರವ- ಮೊದಲಾದ ಉತ್ತಮ ಮಾನವೀಯ ಗುಣಗಳನ್ನೂ ಗಮನಿಸಬೇಕು. ಈ ಸಂಚಿಕೆಯ ೪೨ನೆಯ ಪುಟದಲ್ಲಿ ನೀವು ಪ್ರಕಟಿಸಿರುವ ಮಾಸ್ತಿಯವರ ಅಪರೂಪದ ಭಾವಚಿತ್ರ ಮನಸ್ಸಿನಲ್ಲಿ ನಿಲ್ಲುವಂತಹುದು. ಅದರಲಿ ಕಾಣುವ ಮುಖಭಾವ, ಅವರ ವ್ಯಕ್ತಿತ್ವಗಳು ಹಿಂದಿನವರು ಹೇಳಿದ 'ನಾನೃಷಿಃ ಕುರುತೇ ಕಾವ್ಯಂ' ('ಋಷಿಯಲ್ಲದವನು ಕಾವ್ಯ ರಚಿಸಲಾರ!') ಎಂಬುವುದನ್ನು ನಿಜವೆನಿಸುವಂತಿದೆ. ಚಿತ್ರದ ಆಯ್ಕೆ, ಅದಕ್ಕೆ ನೀವು ಕೊಟ್ಟಿರುವ ಒಕ್ಕಣೆ ಬಹು ಸಮರ್ಪಕವಾಗಿದೆ.</p>
		<p class="vertical-delimiter" />
		<p>ಎಂ. ಕೆ. ರಾಮಸ್ವಾಮಿಯವರ 'ಸಂಖ್ಯೆ-ಶಂಕೆ' ಒಂದು ಒಳ್ಳೆಯ ಸ್ವತಂತ್ರ ಲಕ್ಷಣವುಳ್ಳ (ಒರಿಜಿನಲ್) ಬರಹ. ಅದರಲ್ಲಿ ಹಿತವಾದ ಹಾಸ್ಯವಿದೆ. ಅಚ್ಚಿನಲ್ಲಿ ಬಂದದ್ದೆಲ್ಲ ಸತ್ಯ, ಟಿವಿ ಕರಮರ್ಷಿಯಲ್‍ನಲ್ಲಿ ಬಂದದ್ದಂತೂ ಪರಮ ಸತ್ಯ. ಸಂಖ್ಯೆಗಳು ಇದ್ದಮೇಲೆ ಸಂದೇಹಕ್ಕೆ ಎಲ್ಲಿ ಎಡೆ, ಕಂಪ್ಯೂಟರ್ ಹೇಳಿದಮೇಲೆ ಬೇರೆ ಪ್ರಶ್ನೆ ಉಂಟೆ? - ಎಂದೆಲ್ಲಾ ಹಾರಾಡುವ ಸಾಮಾನ್ಯ ಮನೋವೃತ್ತಿಗೆ, ಜನರೆಲ್ಲ ಜನ ಆಗಿರದೆ ಬರೀ ಗ್ರಾಹಕರೇ (ಕನ್‍ಸ್ಯೂಮರ್‍ಗಳೇ) ಆಗಿರುವ ಈ ಸಮಾಜದ ಅಭಿವ್ಯಕ್ತಿಗೆ ರಾಮಸ್ವಾಮಿಯವರ ನಿರ್ಲಿಪ್ತ, NON CONFIRMIST ಮನೋಭಾವದ ಅಲೂಪುತನ (ALOOFNESS) ಒಂದು ಅಗತ್ಯವಾದ ಸವಾಲಿನಂತಿದೆ. ಈ ಬಗೆಯ ಹಾಸ್ಯ ಕನ್ನಡದಲ್ಲಿ ಸ್ವಲ್ಪ ಅಪರೂಪವೇ! ಅವರ ಲೇಖನ ಓದುತ್ತಿದ್ದಾಗ ಇನ್ನೊಂದು ಪದೇ ಪದೇ ಕೇಳಿಬರುವ ಸಂದೇಶ (ಹ?) ಜ್ಞಾಪಕಕ್ಕೆ ಬಂತು; "ನಮ್ಮ ಈ ವಸ್ತು ಲೀಡಿಂಗ್ ಬ್ರಾಂಡ್‍ಗಿಂತಲೂ ೩೩ ೧/೩ % ರಷ್ಟು ಹೆಚ್ಚು ಪರಿಣಾಮಕಾರಿ"- ಎಂಬುದು. ಇದಂತೂ ಯಾರೂ ನಿರ್ಧರಿಸಲಾರದಂಥ ಬಡಾಯಿ. ಮೊದಲು ಲೀಡಿಂಗ್ ಬ್ರಾಂಡ್ ಯಾವುದು ಎಂದು ನಿರ್ಧರಿಸಬೇಕು. ಅದಕ್ಕೇ ಬೇಕಾದಷ್ಟು ಹೋರಾಟ. ಆಮೇಲೆ ಇದು ನಿಜವಾಗಿ ೩೩ ೧/೩ % ರಷ್ಟು ಹೆಚ್ಚು ಪರಿಣಾಮಕಾರಿಯೆ? ಎಂದು ಪರೀಕ್ಷಿಸಿ ನಿರ್ಧರಿಸಬೇಕು. ನಿರ್ಧರಿಸುವುದಾದರೆ ನೀವೇ ಆ ಕೆಲಸ ಮಾಡಿ, ನನಗಂತೂ ಬೇಡ ಆ ತಲೆನೋವು, ಏನೋ ಒಂದಷ್ಟು ಪರಿಣಾಮ ಇದ್ದರೆ ಸಾಕು- ಎನ್ನುತ್ತಾರೆ, ರಾಮಸ್ವಾಮಿಯವರು.!</p>
		<p class="vertical-delimiter" />
		<p>ಅಲಂಗಾರು ತಿರುಮಲೇಶ್ವರ ಭಟ್ಟರ 'ಮಂಗಳೂರಿನಿಂದ ಬೆಂಗಳೂರಿಗೆ' ಒಂದು ಆಕರ್ಷಕವಾದ ಪ್ರವಾಸ ಕಥನ. ಲೇಖಕ ಭಟ್ಟರು ಕನ್ನಡ ನಾಡಿನ ಸೌಂದರ್ಯವನ್ನು ಸವಿಯಬೇಕೆಂದೂ ಅಮೆರಿಕದಲ್ಲಿಯೇ ಹುಟ್ಟಿ ಬೆಳೆದ ತಮ್ಮ ಮಗ ಗೋವಿಂದನಿಗೆ ಅದನ್ನು ಪರಿಚಯ ಮಾಡಿಸಬೇಕೆಂದೂ ಸಂಸಾರ ಸಮೇತ ಬೆಂಗಳೂರು, ಹಾಸನಗಳಿಗೆ ಬಂದು ಮತ್ತೆ ಮಂಗಳೂರ ಹತ್ತಿರದ ತಮ್ಮ ಊರಿಗೆ ಹೋದ ಪ್ರವಾಸದ ನಿರೂಪಣೆ ಇದು. ಪ್ರವಾಸದ ವಿವರಗಳು, ಅವರ ಮನಸ್ಸಿಗೆ ತೋರಿದ ಭಾವನೆಗಳು, ಅವರು ಕಂಡ ಹಲವು ಬಗೆಯ ಜನ, ಮಗು ಗೋವಿಂದನ ಮುಗ್ಧ ಮನಸ್ಸಿನ ಪ್ರತಿಕ್ರಿಯೆಗಳು- ಎಲ್ಲವನ್ನೂ ಭಟ್ಟರು ಬಹಳ ಸಹಜವಾಗಿ ಯಾವ ಅನುಚಿತ ಉತ್ಪ್ರೇಕ್ಷೆಗಳೂ - ಹೊಗಳಿಕೆಯಾಗಲೀ, ತೆಗಳಿಕೆಯಾಗಲೀ- ಇಲ್ಲದೆ ಹೇಳಿದ್ದಾರೆ. ಅವರ ಲೇಖನ ಹಿಂದೆ ಹಲವು ಸಲ ನಾನು ಭಾರತಕ್ಕೆ ಹೋದಾಗ ಕಂಡ ಚಿತ್ರಣಗಳನ್ನೂ, ಅನುಭವಿಸಿದ 'ಸುಮಧುರ ಯಾತನೆ' ಗಳನ್ನೂ ಮನಸ್ಸಿನ ಮುಂದೆ ಚಿಮ್ಮಿಸಿತು.</p>
		<p>ನಾವು ಹುಟ್ಟಿಬೆಳೆದ ಸ್ಥಳಗಳಿಗೆ ನಮ್ಮ ಮಕ್ಕಳನ್ನು ಕರೆದುಕೊಂಡು ಹೋದಾಗ, ಅವರೂ ಆ ಸ್ಥಳಗಳನ್ನು ಮೆಚ್ಚಿಕೊಳ್ಳಲಿ ಎಂದು ಎಷ್ಟು ಕಾತುರ ನಮಗೆ! ಅವರು ಆ ಸ್ಥಳಗಳನ್ನು ಮೆಚ್ಚಿದರೆ ನಮಗೆ ಅದೆಷ್ಟು ಸಂತೋಷ! ಅವರು ಅವನ್ನು ಒಪ್ಪಿಕೊಂಡರೆ, ನಮ್ಮನ್ನೇ ಒಪ್ಪಿಕೊಂಡರೇನೋ ಅನ್ನುವಂಥ ಭಾವನೆ! ಒಂದು ನೆಲ, ಒಂದು ನಾಡು ನಮ್ಮ ಅಂತರಂಗದಲ್ಲಿ ಎಷ್ಟು ಸೂಕ್ಷ್ಮವಾಗಿ, ಎಷ್ಟು ಆಳವಾಗಿ ಇಳಿಯಬಲ್ಲದು- ಎಂಬುದನ್ನು ಯೋಚಿಸಿದರೆ ಆಶ್ಚರ್ಯವಾಗುತ್ತದೆ. ಆ ದೃಷ್ಟಿಯಿಂದ ನೋಡಿದಾಗ, ಈ ಗ್ರೀನ್ ಕಾರ್ಡು, ಈ ಸಿಟಿಜನ್‍ಷಿಪ್- ಇವೆಲ್ಲ ಎಷ್ಟು ಕೃತಕ, ಎಷ್ಟು ಮೇಲು ಮೇಲಿನ ಅಂದರೆ ಸೂಪರ್‍ಫಿಷಿಯಲ್ ಆದ ವಿಚಾರ ಎನ್ನಿಸದೇ ಇರದು.</p>
		<p>ಗೋವಿಂದನ ಪ್ರತಿಕ್ರಿಯೆಗಳನ್ನು ಓದಿದಾಗ ಸಹಜವಾಗಿಯೇ ನನ್ನ ಮಕ್ಕಳು ಅಲ್ಲಿ ಹೋದಾಗ ಆಡಿದ ಸವಿಮಾತುಗಳು ಜ್ಞಾಪಕಕ್ಕೆ ಬಂದವು:</p>
		<p><em>ನಮ್ಮ ಶ್ರೀರಾಮ ಮೊದಲ</em> ಸಲ ಅಲ್ಲಿ ಹೋದಾಗ ಅವನಿಗಿನ್ನೂ ಮೂರೂವರೆ ವರ್ಷ ಅಷ್ಟೆ. ಬೆಂಗಳೂರು ಮನೆ ತಲುಪಿದಾಗ ಅಲ್ಲಿ ಹಿಂದಿನ ದಿನದ ಮಳೆಯಿಂದ ರಸ್ತೆಯಲ್ಲಿ ಕೆಸರು ನಿಂತಿತ್ತು. ಅದನ್ನು ಕಂಡು ರಾಮ ತನ್ನ ಅಕ್ಕನಿಗೆ "Chetana look at this beautiful puddle" ಎಂದಿದ್ದ. ಬಚ್ಚಲುಮನೆಯ ಒಲೆ ನೋಡಿ, ""Oh, Ajji has a fireplace in her bathroom" ಎಂದು ಆಶ್ಚರ್ಯಪಟ್ಟಿದ್ದ! ಐದು ವರ್ಷದ ಮೇಲೆ ಮತ್ತೆ ಭಾರತಕ್ಕೆ ಹೋದಾಗ ಶ್ರೀರಂಗಪಟ್ಟಣಕ್ಕೆ ಹೋಗಿದ್ದೆವು. ಸಂಗಮದ ಸೋಪಾನದಲ್ಲಿ ಕುಳಿತು ಕಾವೇರಿಯ ಹಿತವಾದ ನೀರಿನಲ್ಲಿ ಕಾಲಾಡಿಸುತ್ತ ಆ ಸುತ್ತಲಿನ ಪ್ರಶಾಂತ ಚೆಲುವನ್ನು ಅನುಭವಿಸುತ್ತ ಶ್ರೀರಾಮ "Appa, I want to buy some land here and settle down" ಎಂದಿದ್ದ. ನಾವು ಅಲ್ಲಿಂದ ಹೊರಟುಬರುವ ಹಿಂದಿನ ಸಂಜೆ ನನ್ನ ದೊಡ್ಡ ಮಗಳು ಮಾಧವಿ ಮನೆಯ ಮುಂದಿನ ಗೇಟಿನ ಬಳಿ ನಿಂತಿದ್ದಳು, ಅಚ್ಚ ಭಾರತೀಯ ಸಂಪ್ರದಾಯದಂತೆ. ಮುಖದಲ್ಲಿ ಒಂದುಬಗೆಯ ಅಪೂರ್ವ ಭಾವ. ಏನೋ ಧ್ಯಾನದಲ್ಲಿ ತಲ್ಲೀನಳಾಗಿರುವಂತೆ ಕಂಡಳು. ಮಾತನಾಡಿಸಿ ಅವಳ ಧ್ಯಾನವನ್ನು ಭಂಗಪಡಿಸಬಾರದೆಂದು ನಾನು ಏನೂ ಹೇಳಲಿಲ್ಲ. ಮುಂದೆ ಒಂದು ದಿನ ಅವಳೇ ಅದು ತನ್ನ ಅನುಭವದ ಅತ್ಯಂತ ಸುಂದರವಾದ ಸಂಜೆಗಳಲ್ಲಿ ಒಂದು ಎಂದು ಹೇಳಿದಳು.</p>
		<p>ಈ ಚಿತ್ರಗಳೆಲ್ಲ- ಹತ್ತು ಹದಿನೈದು ವರ್ಷಗಳ ಹಿಂದಿನ ಚಿತ್ರಗಳು- ಕಣ್ಣಮುಂದೆ ಸುಳಿದು ಹೋದವು.</p>
		<p>ಭಾರತಕ್ಕೆ ಹೊಗಿ ಬರುವುದರ ಬಗ್ಗೆ ನನಗೆ ಆಗಾಗ ಹೀಗನಿಸಿದೆ:</p>
		<p>ಅದೊಂದು ತೀರ್ಥಯಾತ್ರೆ. ನಮ್ಮ ಹಿಂದಿನ ತಲೆಮಾರಿನವರು ಭಾರತದಲ್ಲಿಯೇ ನಾನಾ ಪುಣ್ಯ ಕ್ಷೇತ್ರಗಳಿಗೆ ಹೋಗಿ ಬರುತ್ತಿದ್ದರು. ನಮಗೆ ಈಗ ಆ ನಂಬಿಕೆಗಳಿಲ್ಲ. ಸಮಯವಿಲ್ಲ. ಅದಕ್ಕೆ ಬೇಕಾದ ಮನಃಸ್ಥಿತಿಯೂ ಇಲ್ಲ. ಆದರೆ ನಮ್ಮ ಮಟ್ಟಿಗೆ ಭಾರತಕ್ಕೆ ಹೋಗಿಬರುವುದೇ ಅಂತಹ ಒಂದು ಯಾತ್ರೆ. ತೀರ್ಥಯಾತ್ರೆಗೆ ಹೋದವರು ಎಷ್ಟೋ ಅನಾನುಕೂಲಗಳನ್ನೂ, ಅಸೌಕರ್ಯಗಳನ್ನೂ ಅನುಭವಿಸಬೇಕು. ಇಲ್ಲಿ ಅಷ್ಟು ದೂರ ಮುರುಕಲು ಬಸ್ಸಿನಲ್ಲಿ ಹೋಗಬೇಕು. ಅಲ್ಲಿ ಅಷ್ಟು ದೂರ ದೋಣಿಯಲ್ಲಿ ಹಾಯಬೇಕು. ಕಡೆಗೆ ಅಷ್ಟು ದೂರ ನಡೆಯಬೇಕು.... ಇಲ್ಲಿ ಊಟ ಚೆನ್ನಾಗಿಲ್ಲ. ಅಲ್ಲಿ ದೇವಸ್ಥಾನದಲ್ಲಿ ಪೂಜಾರಿಗಳ ಪಂಡರ ಕಾಟ.... ಛತ್ರದಲ್ಲಿ ತಿಗಣೆಗಳ ಕಾಟ- ಹೀಗೆ ಎಷ್ಟೆಷ್ಟೋ ಅನಾನುಕೂಲಗಳು. ಕೆಲವು ಕಡೆ ಬೇಕೆಂದೇ ನಮ್ಮ ಸತ್ವ ಪರೀಕ್ಷೆಗಾಗಿಯೇ ಹೀಗೆಲ್ಲ ಕೆಲವು ಕಷ್ಟಗಳನ್ನು ನಿರ್ಮಿಸುತ್ತಾರಂತೆ- ಎಂದೂ ಕೆಲವರ ನಂಬಿಕೆ! ಕಾರಂತರ ಮಾತನ್ನು ಬಳಸಬಹುದಾದರೆ ಅದೊಂದು 'ನಂಬಿದವರ ನಾಕ-ನರಕ'. ಅಂತೂ ಎಷ್ಟೋ ಕಷ್ಟಗಳಾದರೂ ಅದೆಲ್ಲ ಗೆದ್ದು ಬಂದರೆ ಮನಸ್ಸಿಗೆ ಏನೋ ಶಾಂತಿ. ಸಾರ್ಥಕವಾದ ಕೆಲಸ ಮಾಡಿ ಬಂದೆವೆಂಬ ಸಮಾಧಾನ. ಮತ್ತೊಮ್ಮೆ ಹೋಗಿಬರಬೇಕೆಂಬ ಆಸೆ..... ಮುಂದೆ ಇವೆಲ್ಲ ನೆನಪಿನ ಸರಕಾದಾಗ ಕಷ್ಟಗಳೆಲ್ಲ ಮರೆತು ಸುಖಾನುಭವಗಳೆಲ್ಲ ಸಂಜೆಯ ಬಿಸಿಲಿನಲ್ಲಿ ಥಳಥಳಿಸುವ ಚಿನ್ನದ ಕಲಶಗಳಂತೆ ತೋರುತ್ತವೆ- ಚೇತನ ಅದರಿಂದ ಸ್ಪೂರ್ತಿಗೊಳ್ಳುತ್ತದೆ.</p>
		<p class="quote-author">
			ಡಾ। ಎಚ್. ವೈ. ರಾಜಗೊಪಾಲ್<br />(ಮೀಡಿಯಾ, ಪೆನ್ಸಿಲ್ವೇನಿಯಾ)
		</p>
	</section>
	<section class="level1 numbered" epub:type="chapter" role="doc-chapter" id="id-047">
		<h1 class="level1-title" epub:type="title">ಅಮೆರಿಕಾದಿಂದ ಪ್ರಣಯ ಪತ್ರ</h1>
		<p>ಭಾರತ ದೇಶದಿಂದ ತುಂಬಾ ವಿದ್ಯಾರ್ಥಿಗಳು ಅಮೆರಿಕಾ ದೇಶಕ್ಕೆ ಉಚ್ಛ ಶಿಕ್ಷಣಕ್ಕಾಗಿ ಬಂದು, ಪದವೀಧರರಾದ ಮೇಲೆ, ಕೇವಲ ನಾಲ್ಕು ಅಥವಾ ಐದು ವಾರಗಳ ರಜೆಯಲ್ಲಿ ತಮ್ಮ ದೇಶಕ್ಕೆ ಮರಳಿ ಕನ್ಯಾನ್ವೇಷಣೆಯನ್ನು ಮಾಡಿ ಮದುವೆಯಾಗಿ ಅಮೆರಿಕಾ ದೇಶಕ್ಕೆ ಪುನಹ ಬಂದಿರುವರು. ಮದುವೆಯಾಗಿ, ತಾವು ಬಯಸಿ ಮೆಚ್ಚಿದ ಪ್ರೇಯಸಿಯೊಂದಿಗಿರಲು ಹೆಚ್ಚು ಸಮಯವಿಲ್ಲದೆ, ಕನ್ಯೆಯನ್ನು ತವರು ಮನೆಯಲ್ಲಿ ಬಿಟ್ಟು, ಇಲ್ಲಿಗೆ ಬಂದು ಹಲವಾರು ದಿನಗಳಲ್ಲಿ ವಿರಹ ವೇದನೆಯನ್ನು ಅನುಭವಿಸುವುದು ಸ್ವಾಭಾವಿಕತೆ. ಇಂತಹ ಸನ್ನಿವೇಶದಲ್ಲಿ ನನ್ನ ಪರಿಚಿತನೊಬ್ಬನು ಬರೆಯುತ್ತಿರುವ ಪ್ರಣಯ ಪತ್ರವನ್ನು ಓದಿರಿ.</p>
		<p>ಓ ನನ್ನ ನಲ್ಮೆಯ ಒಲವಿನ ಪ್ರಿಯೆಯೇ,</p>
		<p>ಇವತ್ತು ಭಾನುವಾರ. ನಾಳೆ ರಜೆ ಆದುದರಿಂದ ಸ್ವಲ್ಪ ಸಮಯ ಹೆಚ್ಚಾದರೂ ಈ ಕಾಗದವನ್ನು ಮಾತೃ ಭಾಷೆಯಲ್ಲಿಯೇ ಬರೆಯುತ್ತಿದ್ದೇನೆ. ಪ್ರಿಯೆಯೇ, ನಿನ್ನ ಹೆಸರನ್ನು ಜ್ಞಾಪಿಸಿದೊಡನೆಯೇ ನನ್ನ ದುಃಖ ಕಷ್ಟಗಳೆಲ್ಲವೂ ಬೆಳಕನ್ನು ಕಂಡ ಕತ್ತಲೆಯಂತೆ ಮರೆಯಾಗುತ್ತವೆ. ನಿನ್ನನ್ನು ನೋಡಬೇಕೆಂಬ ಆಸೆ ಮತ್ತು ಕುತೂಹಲಗಳು ದಿನದಿನಕ್ಕೆ ಹೆಚ್ಚಾಗುತ್ತಾ ಹೋಗುತ್ತವೆ. ಉದಯಿಸುತ್ತಿರುವ ಸೂರ್ಯ, ಶಾಂತವಾಗಿ ಕಾನನದಲ್ಲಿ ಹರಿಯುತ್ತಿರುವ ನೀರು, ರೆಕ್ಕೆಗಳನ್ನು ಬಿಡಿಸಿ ಕುಣಿಯುತ್ತಿರುವ ನವಿಲು, 'ಕುಹೂ' 'ಕುಹೂ' ಎಂಬ ಗಾನವನ್ನು ಮಾಡುತ್ತಿರುವ ಪ್ರಾತಃಕಾಲದ ಕೋಗಿಲೆ, ಈ ಅಂದವಾದ ಸ್ವರ್ಗೀಯ ರಮಣೀಯ ದೃಶ್ಯಗಳ ಹಿನ್ನೆಲೆಗಳಲ್ಲಿ ನಿನ್ನನ್ನು ಯಾವಾಗಲೂ ಹೃದಯದಲ್ಲಿ ಜ್ಞಾಪಿಸಿಕೊಳ್ಳುತ್ತಿದ್ದೇನೆ. ನಿನ್ನನ್ನು ಎಷ್ಟು ನೋಡಿದರೂ ನನ್ನ ಮನಸ್ಸಿಗೆ ತೃಪ್ತಿಯಿಲ್ಲ ಮತ್ತೂ ನೋಡಬೇಕೆನ್ನಿಸುತ್ತದೆ.</p>
		<p>ನನ್ನೊಲವಿನ ರಾಣಿಯೇ, ನಿನ್ನ ಜೊತೆಯಲ್ಲಿ ಕೆಲವೇ ದಿವಸಗಳಿದ್ದರೂ ನೀನು ನೀಡಿದ ಪ್ರೇಮದ ಸವಿಯೂಟದ ರುಚಿಯನ್ನು ನನ್ನ ಹೃದಯದಿಂದ ಮರೆಯಲು <em>ಅಸಾಧ್ಯ.</em> ಮನಸ್ಸು ಬೇಸರಿಸಿದಾಗಲೆಲ್ಲವೂ ಮೇಜಿನ ಮೇಲಿಟ್ಟುಕೊಂಡಿರುವ ನಿನ್ನ ಭಾವಚಿತ್ರವನ್ನು ನೋಡಿ ಅಪ್ಪಿಕೊಂಡು ಸಂತೋಷಪಡುತ್ತಿದ್ದೇನೆ. ಒಲವಿನ ಪ್ರೀತಿಯೇ, ನಿನ್ನನ್ನು ಯಾವಾಗಲೂ, ಎಂದೆಂದಿಗೂ ಪ್ರೀತಿಸುತ್ತೇನೆ. ನೀನು ದಿವ್ಯ ಹಸ್ತದಿಂದ ಕೊಟ್ಟ ನೀರೂ ಅಮೃತವಾಗುತ್ತದೆ. ಆಡಿದ ಮಾತುಗಳೆಲ್ಲವೂ ಕಿವಿಗೆ ಇಂಪಾಗಿ ಹೃದಯಕ್ಕೆ ತಂಪನ್ನೀಯುತ್ತವೆ. ರಾತ್ರಿಯಲ್ಲಿ ಯಾವಾಗಲೂ ನಿನ್ನದೇ ಕನಸು. ನೀನು ಹೇಳಿದಂತೆ ದಿಂಬುಗಳನ್ನು ಅಪ್ಪಿಹಿಡಿದು ನಿನ್ನ ರೂಪವನ್ನು ಕನಸಿನಲ್ಲಿ ನೆನಸಿಕೊಂಡು ನಿದ್ರಿಸುತ್ತಿದ್ದೇನೆ. ವಿರಹ ವೇದನೆಯಿಂದ ಎಷ್ಟು ಕಷ್ಟವಾದರೂ ನೀನು ಆದಷ್ಟು ಬೇಗನೆ ಬಂದು ಸುಖವನ್ನೀಯುವೆ ಎಂಬ ಹಂಬಲದಿಂದ ದಿವಸಗಳನ್ನು ಎಣಿಸುತ್ತಾ ನೀನು ಬರುವ ಶುಭ ದಿವಸವನ್ನು ನಿರೀಕ್ಷಿಸುತ್ತಿದ್ದೇನೆ. ಅದಕ್ಕೆ ಬೇಕಾದ ಅನುಕೂಲತೆಗಳನ್ನು ಆದಷ್ಟು ಬೇಗನೆ ಏನೂ ಕಷ್ಟವಿಲ್ಲದೆ ಒದಗಿಸಿಕೊಡುವಂತೆ ದೇವರಲ್ಲಿ ಸದಾ ಪ್ರಾರ್ಥಿಸಿಕೊಳ್ಳುತ್ತೇನೆ.</p>
		<p>ಓ ಮನಮೆಚ್ಚಿದ ಮಡದಿಯೇ, ನಿನ್ನ ಪ್ರೇಮಪತ್ರವನ್ನು ಓದಿ ಮನಸ್ಸಿಗೆ ತುಂಬಾ ಸಂತೋಷವಾಯ್ತು. ಜೊತೆಗೆ ನರ ನರಗಳಲ್ಲಿ ಪ್ರೇಮವು ಚಿಮ್ಮಿ ಹರಿದು ಹೃದಯದಲ್ಲಿ ಪ್ರೇಮ ಸರೊವರವನ್ನು ನಿರ್ಮಿಸಿತು. ಈ ಪ್ರೇಮ ಉದ್ರೇಕವನ್ನು ತಡೆಯಲಾರದೆ, ಪ್ರೇಯಸಿಯೇ ನಾಳೆ ಬರೆಯಬೇಕೆಂದಿದ್ದ ಪತ್ರವನ್ನು ಈಗಲೇ ಬರೆಯುತ್ತಿದ್ದೇನೆ. ನೀನೇ ನನ್ನ ಪ್ರೇಮದೇವತೆ, ನಿನ್ನನ್ನು ಯಾವಾಗಲೂ ಪ್ರೇಮದಿಂದ ಪೂಜಿಸುವುದು ಈ ಪೂಜಾರಿಯ ಕರ್ತವ್ಯ. ನಿನ್ನಿಂದಲೇ ನನ್ನ ಜೀವನವು ಸುಗಮವಾಗುವುದು. ನಿನ್ನ ಪ್ರೇಮವು, ಹುಣ್ಣಿಮೆಯ ಚಂದ್ರನ ಕಳೆಯಂತೆ ಯಾವಾಗಲೂ ನನ್ನನ್ನು ಬೆಳಗಿಸುವುದು. ನೀನೇ ನನಗೆ ಸರ್ವಸ್ವ. ನೀನೇ ನನ್ನ ಜೀವನದ ಸಂಗಾತಿ. ನಿನ್ನ ಸುಖವೇ ನನಗೆ ಹಿತ. ನಿನ್ನ ಇಷ್ಟವೇ ನನಗೆ ಸಂತೊಷ. ನಿನ್ನ ದುಃಖವೇ ನನಗೆ ಬೇಸರ. ಪ್ರೇಮಿಯೇ, ನಿನ್ನನ್ನು ಎಷ್ಟು ಪ್ರೀತಿಸುತ್ತೇನೆಂದು ವಿವರಿಸಲು ಸರಿಯಾದ ಶಬ್ದಗಳಿಂದ ಅಸಾಧ್ಯ. ಯಾವಾಗಲೂ ನನಗೆ ನಿನ್ನದೇ ಧ್ಯಾನ. ಬೆಳಿಗ್ಗೆ ಕಾಫಿ ಕುಡಿಯುವಾಗಲೂ, ಮಧ್ಯಾಹ್ನ ಮತ್ತು ರಾತ್ರಿ ಊಟ ಮಾಡುವಾಗಲೂ, ಮೆತ್ತಗಿನ ಹಾಸಿಗೆಯಲ್ಲಿ ಬಿದ್ದು ಹಾಯಾಗಿ ನಿದ್ರೆ ಮಾಡುತ್ತಿರುವಾಗಲೂ ನಿನ್ನ ಜೊತೆ ಇರಬೇಕೆಂದು ಮನಸ್ಸು ಹಾತೊರೆಯುತ್ತಿದೆ. ಯಾವ ಪುಸ್ತಕವನ್ನು ತೆರೆದು ಓದತೊಡಗಿದೆನೆಂದರೆ ಎಲ್ಲಾ ಶಬ್ದಗಳಲ್ಲಿ ನಿನ್ನ ಹೆಸರೇ ಕಾಣುವುದು. ಏನಿದೀ ಪ್ರಪಂಚದ ವೈಶಿಷ್ಯ! ಈ ಪ್ರೇಮ ವಿರಹವು ಇಷ್ಟೊಂದು ವೇದನೆಯನ್ನು ತರುವುದೆಂದು ನಾನು ಈ ಮೊದಲು ನೆನೆಸಿರಲಿಲ್ಲ. ಆದರೂ ಪ್ರಿಯೆಯೇ, ನಿನಗೆ ಬೇಸರವಾಗಬಾರದೆಂದು ಮನಸ್ಸನ್ನು ಸಂತೋಷದಲ್ಲಿಯೇ ಇಟ್ಟುಕೊಂಡು ನಿನ್ನ ಸುಖಾಗಮನವನ್ನು ನಿರೀಕ್ಷಿಸುತ್ತಿದ್ದೇನೆ.</p>
		<p>ನನ್ನತ್ತೆಯ ಪ್ರೀತಿಯ ಮಗಳೇ, ಪ್ರೇಮವು ಪವಿತ್ರವಾದುದು. ಆ ಪವಿತ್ರವನ್ನು ಕಾಪಾಡುವುದು ನಮ್ಮಿಬ್ಬರ ಕೈ ಸೇರಿದೆ. ನಿನ್ನನ್ನು ಕಂಡು ಪ್ರಥಮ ದರ್ಶನದಲ್ಲಿಯೇ ನನ್ನ ಮನಸ್ಸು ಬಿಸಿ ಮುಟ್ಟಿದ ಬೆಣ್ಣೆಯಂತೆ ಕರಗಿ ನಿನ್ನ ಹೃದಯವನ್ನು ಸೇರಿತು. ನಿನ್ನ ಭಾವಚಿತ್ರವನ್ನು ನೋಡುತ್ತಾ ಇದ್ದಂತೆ, ಪ್ರೇಮದ ವಾಕ್ಯಗಳು ಹೃದಯದಿಂದ ಭಿನ್ನವಿಸಿ ಈ ನೀಲಿ ಲೇಖನಿಯ ಮುಖಾಂತರ ಈ ಪತ್ರದಲ್ಲಿ ಮುದ್ರಣವಾಗುತ್ತಿವೆ. ನಮ್ಮ ಪ್ರೇಮ ವಿರಹವನ್ನು ನೆನಸುವಾಗ ನನಗೆ ಕಾಳಿದಾಸನ 'ಮೇಘದೂತ'ವು ಜ್ಞಾಪಕವಾಗುತ್ತಿದೆ. ಪ್ರೇಮ ವಿರಹದಿಂದ ಬೆಂದು, ತಾಳಿ ಪ್ರೇಮಿಯ ಆಗಮನವನ್ನು ನಿರೀಕ್ಷಿಸುತ್ತಿರುವ ಯಕ್ಷ, ಪ್ರಿಯೆ ಯಕ್ಷಿಣಿಗೆ ಮೇಘದ ಮುಖಾಂತರ ಕಳುಹಿಸುತ್ತಿರುವ ಸಂದೇಶವನ್ನು ನೋಡು, "ಏ ಮೇಘದೂತನೇ, ನೀನು ನನ್ನ ಸ್ನೇಹಿತನಾಗಿ ನನ್ನ ಪ್ರೇಮ ಸಂದೇಶವನ್ನು ಒಯ್ಯಲಾರೆಯಾ?! ಅವಳು, ನನ್ನನ್ನು ನೆನೆದು ಚಿಂತಿಸಿ ಹಾಸಿಗೆಯಲ್ಲಿ ಹೊರಳಾಡಿ ಕೊನೆಗೆ ಆಯಾಸದಿಂದ ಓರೆಮಗ್ಗುಲಲ್ಲಿ ಮಲಗಿ ನಿದ್ರೆ ಮಾಡಿರಬಹುದು. ಹೋದ ಕೂಡಲೇ ಅವಳನ್ನು ಕರೆದು ಕೂಗಬೇಡ. ಅವಳಿಗೆ ಗಾಬರಿಯಾಗಬಹುದು. ಪರಿಮಳವನ್ನು ಕಂಪಾಗಿ ಬೀಸುತ್ತಿರುವ ಮಲ್ಲಿಗೆಯ ಮೊಗ್ಗುಗಳಿಂದ ತಂಪಾದ ತಣ್ಣೀರನ್ನು ಚಿಮುಕಿಸಿದಾಗ ಅವಳಿಗೆ ಎಚ್ಚರಿಕೆಯಾಗಬಹುದು. ಅನಂತರ ನನ್ನ ಪ್ರೇಮ ಸಂದೇಶವನ್ನು ಬಿನ್ನವಿಸು" ಎಂದು ಕಾಳಿದಾಸ ವರ್ಣಿಸಿದ್ದಾನೆ. ಇದೇ ಸಂದೇಶವನ್ನು ಈ ಪತ್ರದಲ್ಲಿ ಅಂಚೆಯ ಮುಖಾಂತರ ನನ್ನ ಪ್ರೀತಿಯ ಕನಸಿನ ರಾಣಿಗೆ ಕಳುಹಿಸುತ್ತಿದ್ದೇನೆ. ಇನ್ನೊಂದು ಸನ್ನಿವೇಶ- ಪ್ರಿಯೆಯನ್ನು ಹುಡುಕುತ್ತಾ ನಿರ್ಭೀತವಾದ ಕಾನನದಲ್ಲಿ ಶಕುಂತಲೆಯು ಸಂಚರಿಸುತ್ತಿದ್ದಾಗ, "ಶಕುಂತಲೆ, ಶಕುಂತಲೆ!!" ಎಂದು ದುಂಬಿಗಳು ಕರೆದು ಆಕೆಯನ್ನು ಉದ್ರೇಕಿಸುವಂತೆ, ಹಾಯಾಗಿ ತಂಪಾಗಿ ಬೀಸುತ್ತಿರುವ ತಂಗಾಳಿಯ ಶಬ್ದಗಳು ನಿನ್ನ ಹೆಸರನ್ನೇ ಕರೆದು ನಿನ್ನ ಜ್ಞಾಪಕವನ್ನು ಸದಾ ಕಾಲ ನೆನೆಸುವಂತೆ ಮಾಡುತ್ತಿವೆ.</p>
		<p>ಒಲವಿನ ನನ್ನ ಅರ್ಧಾಂಗಿಯೇ, ಹೃದಯದಲ್ಲಿ ಪ್ರೇಮವು ಉಕ್ಕಿ ಹರಿಯುತ್ತಿರುವಾಗ ಕವನಗಳನ್ನು ಬರೆಯಬೇಕೆಂದು ಕಾಣುವುದು ಪ್ರೇಮಿಗಳ ಸ್ವಾಬಾವಿಕತೆ. ಮೈಸೂರು ಮಲ್ಲಿಗೆಯಿಂದ ಕೇಳಿ ಕಲಿತ ಒಂದು ಗೀತವು ಈಗತಾನೆ ಜ್ಞಾಪಕವಾಗಿ ಈ ತರದ ಒಂದು ಚಿಕ್ಕ ಕವನವನ್ನು ನಿನ್ನ ಪ್ರೇಮಸ್ಪೂರ್ತಿಯಿಂದ ಬರೆಯಬೇಕೆಂದು ನಿರ್ಧರಿಸಿ ಈ ಕಾಗದದಲ್ಲಿ ಬರೆಯುತ್ತಿದ್ದೇನೆ. ನಾನು ದೊಡ್ಡ ಕವಿಯಲ್ಲ, ನಿನ್ನ ಪ್ರೇಮವನ್ನೇ ಹಂಬಲಿಸಿ ಪ್ರೇಮದಿಂದ ಸವಿಯೂಟವನ್ನು ಬಯಸುತ್ತಿರುವ ಸಾಮಾನ್ಯ ಜೀವಿ ನಾನು; ಅಲ್ಲವೇ ಪ್ರಿಯೇ?</p>
		<p class="text-center"> <strong>ಅವಳಿಗಾಗಿ ಈ ಬಯಕೆ</strong></p>
		<p class="my-quote">
			ಬಾರೆನ್ನ ಕಣ್ಮಣಿಯೇ ಬಾ ನನ್ನ ಜೊತೆಗೆ<br />
			ಕೂಗುತ್ತಿದೆ ಈ ಹೃದಯ ರಾತ್ರಿ ಹಗಲು ।<br />
			ನಿನ್ನ ಪ್ರೇಮದ ಸೊಗಸು ನಾನರಿಯೆ ಮನದರಸಿ<br />
			ಕಾಣುತಿದೆ ಕನಸಿನಲ್ಲಿ ನಿನ್ನ ರೂಪ ।<br />
			ಅಕ್ಕರೆಯ ಧ್ವನಿ ಕೇಳಿ ಸಕ್ಕರೆಯ ನುಡಿ ಮಾತು<br />
			ತವಕದಿಂ ಬಂದಿಹೆನು ಮಧುರಗಾನ ಬಯಸಿ ।<br />
			ರಸಿಕತೆಯೇ ನೀ ರಮಣಿ ಪ್ರೇಮ ಭಿಕ್ಷೆಯ ಬೇಡಿ<br />
			ಹೋಗೆಂದು ದೂಡುತಿದೆ ನನ್ನ ಮನಸು ॥<br />
			ರೇಷ್ಮೆ ಸೀರೆಯನುಟ್ಟು ಬಳಕುತಿರೆ ನೀ ಬರಲು<br />
			ಕಣ್ತುಂಬ ನೋಡಿದೆನು ಹರುಷದಿಂದ ।<br />
			ಬಂದಿಹೆನು ಬಲುದೂರ ನಿನ್ನ ದರ್ಶನಕಾಗಿ<br />
			ಅಧರಾಮೃತದ ಮಧುಪಾನ ಬಯಸಿ ॥<br />
			ನನ್ನ ಪ್ರೇಮದ ಬಯಕೆ ಕಡಲ ಸೇರಿದ ಮೇಲೆ<br />
			ಸಾಗುವುದೀ ಪ್ರಣಯ ನೌಕೆ ಸಂಸಾರ ಸಾಗರದಿ ।<br />
			ಎಂದೊ ದಡ ಸೇರುವುದು ಚಿಂತಿಸುವುದು ನಾನಿಲ್ಲಿ<br />
			ಹರಿಣಾಕ್ಷಿ, ದುಃಖದಲಿ ಕರಗುವೆನು ತೇಲಿ ಮುಳುಗಿ ॥<br />
			ನಿನ್ನ ಸುಖಾಗಮನವನ್ನು ನಿರೀಕ್ಷಿಸುತ್ತಿರುವ,<br />
			 <strong>ಇಂತೀ ನಿನ್ನ ಪ್ರೇಮ ಪೂಜಾರಿ</strong> 
		</p>
		<p class="quote-author">
			ಬೆಳಗಾಜೆ ರಾಮಮೂರ್ತಿ<br />(ಇಂಡಿಯಾನಾಪೊಲೀಸ್, ಇಂಡಿಯಾನಾ)
		</p>
	</section>
	<section class="level1 numbered" epub:type="chapter" role="doc-chapter" id="id-048">
		<h1 class="level1-title" epub:type="title">ಬೇಜಾರು</h1>
		<p>ಹಿತ್ತಲ ಗೋಡೆಯ ಆಕಡೆ ಸಾಕಮ್ಮನವರು ಪಾರ್ವತಮ್ಮನವರು ಕಂಡಾಗ ಪದ್ಧತಿಯಂತೆ ಕೇಳುವ ಪ್ರಶ್ನೆ "ಏನು ಸಾಕಮ್ಮನೋರೆ ಏನು ಸಮಾಚಾರ" ಅಂತ. ಅದಕ್ಕೆ ಆಕೆಯ ಸ್ಟಾಕ್ ಉತ್ತರ "ಏನೂ ಇಲ್ಲಾರೀ. ಏನೋ, ಬರೀ ಬೇಜಾರು" ಅಂತ ಹೇಳಬೇಕಾದರೆ ಸಮಾಚಾರಕ್ಕೇನೂ ಕೊರತೆಯಿರೋಲ್ಲ. ಅವರಿಬ್ಬರೂ ಕನಿಷ್ಟಪಕ್ಷ ಮುಂದಿನ ಒಂದು-ಒಂದೂವರೆ ಗಂಟೆಗಳನ್ನು ಇಲ್ಲದ ಸುದ್ದಿಗಳ ವಿಷಯವಾಗಿ ಹರಟೆ ಕೊಚ್ಚಿಯೇ ಕೊಚ್ಚುತ್ತಾರೆ. ಆದರೂ ಯಾರೂ ಬೇಜಾರು ಅನ್ನದೆ ಸಂಭಾಷಣೆಯನ್ನು ಆರಂಭಿಸುವುದೇ ಇಲ್ಲ. ಇದು ನಮ್ಮ ಪದ್ಧತಿ.</p>
		<p>ಬೇಜಾರು ಅಂದರೇನು? ಈ ಪದದ ಮೂಲವನ್ನು ಹುಡುಕಿಕೊಂಡು ಹೋಗಿ ಸ್ವಲ್ಪ ತ್ರಾಸಪಟ್ಟಿದ್ದೇನೆ. ಇದು ಕನ್ನಡ ಪದದ ಹಾಗೆ ಕಾಣುವುದಿಲ್ಲ. ಎಲ್ಲೋ ಹಿಂದಿ ಮೂಲಕ ನಮ್ಮ ಭಾಷೆಗೆ ತೂರಿಕೊಂಡು ಬಂದ ಅರಬ್ಬೀ ಪದದಂತಿದೆ. "ಬೇವಕೂಫ" ನಂತೆ. ಬೇ ಎಂಬ ಪ್ರತ್ಯಯವನ್ನು ಸೇರಿಸಿ, ಅನುಪಲಬ್ಧಿಯನ್ನು ಸೂಚಿಸುವ ನಿಯಮ ಅರಬ್ಬೀ ಭಾಷೆಯಲ್ಲಿದೆ. ಬೇಜಾರು ಆ ಬಗೆಯ ಪದವೇ? 'ಜಾರು' ಎನ್ನುವುದು ಪ್ರಾಯಶಃ 'ಜಾರ್' ಅಂದರೆ ಚಿಂತೆ ಎಂಬ ಪದದ ಕನ್ನಡೀಕರಣವೇ? ಹಾಗಾದರೆ 'ಬೇಜಾರ್' ಅಂದರೆ ಚಿಂತೆಯಿಲ್ಲದಿರುವುದು ಅಂತಿರಬೇಕು. ಬೇಜಾರು ಅಂದರೆ ಅದಕ್ಕೆ ಹೆಚ್ಚು ಕಡಿಮೆ ವಿರುದ್ಧವಾದ ಅರ್ಥವೇ ಬರುತ್ತಲ್ಲ? ಕನ್ನಡಕ್ಕೆ ಬಂದು ಅದರ ಅರ್ಥವೇ ಪಲ್ಲಟವಾಗಿ ಹೋಯಿತೋ ಏನೋ? ಹೀಗೆಲ್ಲ ಓಡುತ್ತದೆ ನನ್ನ ವಿಚಾರಧಾರೆ.</p>
		<p>ಇದು ಅರಬ್ಬೀ ಪದವಾದಲ್ಲಿ ಪ್ರಾಯಶಃ ಹೈದರಾಲಿ, ಟೀಪೂಗಳ ಕಾಲದಲ್ಲಿ ನಮ್ಮ ಭಾಷೆಗೆ ಬಂದಿರಬಹುದು. ಹಾಗಾದರೆ ಅದಕ್ಕೆ ಮುಂಚಿನವರಿಗೆ ಬೇಜಾರಾಗುತ್ತಿತ್ತೇ ಇಲ್ಲವೇ? ಆದಾಗ ಅವರು ಅದನ್ನು ಹೇಗೆ ಹೇಳುತ್ತಿದ್ದರು, ಅದರಲ್ಲಿ ಸಂಭಾಷಣೆಗಳನ್ನು ಹೇಗೆ ಆರಂಭಿಸುತ್ತಿದ್ದರು?</p>
		<p>ಬೇಜಾರಿಗೆ ವಿರುದ್ಧ ಪದ ಯಾವುದು? "ಖುಷಿಯಾಗಿದೆ" ಅನ್ನಬೇಕೇನೋ ಮತ್ತೆ ಹಿಂದಿಯೋ ಅರಬ್ಬಿ ಭಾಷೆಯೋ ಇವುಗಳ ಜೊತೆಗೆ ಸೆಣಸಬೇಕು. ಅಥವಾ "ಇಂಟರೆಸ್ಟಿಂಗ್" ಅಂತ ಆಧುನಿಕವಾಗಿ ಆಂಗ್ಲ ಭಾಷೆಯಲ್ಲಿ ಉತ್ತರ ಕೊಡಬಹುದು. ಕನ್ನಡದಲ್ಲಿ ಹೇಗೆ ಹೇಳುವುದು?</p>
		<p>"ಏನ್ರೀ, ಹೇಗಿದ್ದೀರಿ" ಅಂತ ಕೇಳಿದರೆ "ಎಲ್ಲಾ ಚೆನ್ನಾಗಿದೇರೀ, ಖುಷಿಯಾಗಿದ್ದೇನೆ" ಅಂತ ಖುಷಿರಾಂ ಎಂಬ ಹೆಸರಿನವರು ಕೂಡ ಹೇಳುವುದಿಲ್ಲ. ಏನಾದರೂ ತಾಪತ್ರಯ ಅದೂ ಇದೂ ಹೇಳುವುದೇ ಜನರ ರೂಢಿ. ನಾನು ಇದು ನಮ್ಮ ದೇಶದ ಸಂಪ್ರದಾಯ ಮಾತ್ರ ಅಂದುಕೊಂಡಿದ್ದೆ. ಬಡ ದೇಶ- ಎಲ್ಲರೂ ಮಕ್ಕಳು, ಮರಿ ಮತ್ತು ಸಂಸಾರವಂದಿಗರು. ಯಾರಿಗೆ ತಾಪತ್ರಯಗಳಿರೋಲ್ಲ? ಯಾವಾಗಲೂ ಏನಾದರೂ ಚಿಂತೆ ಕಾಡುತ್ತಿರುತ್ತದೆ. ಅನುಕೂಲಸ್ಥರೂ ಕೂಡಾ ನಾಳೆ ಅಂಗಡಿಯಲ್ಲಿ ಸಕ್ಕರೆ ಸಿಗುತ್ತೋ ಇಲ್ಲವೋ, ಸ್ನಾನದ ಮಧ್ಯದಲ್ಲಿ ನೀರು ನಿಂತು ಬಿಡುತ್ತೋ ಏನೋ, ಹೀಗೆ ಏನಾದರೂ ಯೋಚನೆಗಳಿಗೆ ಈಡಾಗಿರುತ್ತಾರೆ. ಆದ್ದರಿಂದ "ಏನೋ, ಬೇಜಾರ್ರೀ" ಇತ್ಯಾದಿಯ ಉತ್ತರ ಸಹಜವೇ ಅಂದುಕೊಂಡಿದ್ದೆ. ಆದರೆ ಅಮೇರಿಕಾಕ್ಕೆ ಬಂದು ಇಲ್ಲಿಯವರ ಮಾತುಕತೆಗಳನ್ನು ನೋಡಿದ ಮೇಲೆ ಈ ಬೇಜಾರೂ ಯಾವ ದೇಶದ ಗಡಿಯ ಬಳಿಯೂ ನಿಲ್ಲದೆ ಎಲ್ಲೆಲ್ಲಿಯೂ ಹರಡಿರುವ ಮಾನವ ಸ್ವಭಾವ ಅಂತ ತಿಳಿಯಿತು.</p>
		<p>ಇಲ್ಲಿಯ ಜನ "ಬೇಜಾರು" ಎಂಬ ಪದವನ್ನು ಅಷ್ಟಾಗಿ ಉಪಯೋಗಿಸುವುದಿಲ್ಲ. ಆದರೆ ತಮ್ಮ ಮನಸ್ಸಿನಲ್ಲಿ ಸುತ್ತಮುತ್ತಿನ ಪರಿಸ್ಥಿತಿಯ  ಬಗ್ಗೆ ಇರುವ ಅಸಮಧಾನವನ್ನು ಬೇರೆ ವಿಧವಾದ ಮಾತುಗಳಲ್ಲಿ ಚೆನ್ನಾಗಿ ವ್ಯಕ್ತಪಡಿಸುತ್ತಾರೆ. "ಹೌ ಆರ್ ಯು?" ಅಂದರೆ ಗೋಡೆಗೆ ಚೆಂಡನ್ನು ಕುಟ್ಟಿದಂತೆ ಥಟ್ಟನೆ ಪ್ರತಿಫಲಿಸುವ ಉತ್ತರ "ಟೆರಿಬಲ್" ಎಂದು. "ಗುಡ್ ಮಾರ್ನಿಂಗ್" ಎಂದು ಸುಪ್ರಭಾತವನ್ನು ಬಯಸಿದರೆ, "ವಾಟ್ ಈಸ್ ಸೋ ಗುಡ್ ಎಬೌಟ್ ಇಟ್" ಎನ್ನುತ್ತಾರೆ. ಬೇರೆ ದೇಶದಿಂದ ಬಂದಿರುವ ನಮಗೆ ಈ ಬಗೆಯ ಮಾತಿನ ಅಭ್ಯಾಸಗಳು ಇನ್ನೂ ಉಂಟಾಗಿಲ್ಲ. ಕನ್ನಡದಲ್ಲಿ ಕೇಳಿದ ಪ್ರಶ್ನೆಗೆ "ಏನೂ ಇಲ್ಲಾರಿ, ಬೇಜಾರು...." ಹೀಗೆಂದು ಸರಿಯಾಗಿಯೇ ಉತ್ತರ ಕೊಡುತ್ತೇವೆ. ನಮಗೆ ಇದರ ಅಭ್ಯಾಸ ಬಲ ಎಷ್ಟೆಂದರೆ ಕೆಲವು ಬಾರಿ ನೂರು ಡಿಗ್ರಿ ಜ್ವರ ಹೊಡೆಯುತ್ತಿದ್ದರೂ "ಹೌ ಆರ್ ಯು?" ಅಂದರೆ ತಕ್ಷಣ "ಫೈನ್" ಅನ್ನುತ್ತೇವೆ. ಆಮೇಲೆ ನಮ್ಮ ಜ್ವರದ ವಿಷಯವನ್ನು ವಿವರಿಸುತ್ತೇವೆ.</p>
		<p>ಇನ್ನೊಂದು ವಿಷಯವೇನೆಂದರೆ, ನಮ್ಮ ಮನಸ್ಸಿಗೆ ಆಗ, ಈಗ ಯಾವಾಗಲಾದರೂ ಅಪರೂಪವಾಗಿ ತೃಪ್ತಿ ಅಥವಾ ಶಾಂತಿ ಇದ್ದರೂ ಅದನ್ನು ಹೇಳಿಕೊಳ್ಳುವುದಕ್ಕೆ ಯಾಕೋ ನಾಚಿಕೆ ಅಥವಾ ಹೆದರಿಕೆ ಆಗುತ್ತೆ. ನಾನು ಸುಖವಾಗಿದ್ದೇನೆ ಅಂತ ಹೇಳಿದೊಡನೆಯೇ ಎಲ್ಲಿ ಯಾವನಾದರೂ ಬೇಜಾರು ರಾಕ್ಷಸ ಅದನ್ನು ಕದ್ದುಕೊಂಡು ಹೋಗಿಬಿಡುತ್ತಾನೊ ಎಂದು ಭೀತಿ. ಯಾರದಾದರೂ ಹೊಟ್ಟೆಕಿಚ್ಚು ಕೆರಳಬಹುದು, ದೃಷ್ಟಿ ಬೀಳಬಹುದು. ಯಾಕೆ ವೃಥಾ ಆ ತರಳೆ ಸಹವಾಸ. ತೆಪ್ಪಗೆ "ಬೇಜಾರು" ಅಂತ ಹೇಳಿಬಿಡೋಣ ಅನ್ನಿಸುತ್ತೆ.</p>
		<p>ಬೇಜಾರೆನ್ನುವುದು ನಮ್ಮ ಪರಿಸ್ಥಿತಿಯ ಬಗ್ಗೆ ನಮಗಿರುವ ಅತೃಪ್ತಿಯನ್ನು ತೋರಿಸುವ ಮನೋಭಾವ, ನಮಗೆ ಏನಿದ್ದರೂ ಬೇರೇನಾದರೂ ಇದ್ದರೆ ವಾಸಿ ಅನ್ನಿಸುತ್ತೆ. ಮನಸ್ಸನ್ನು, ಕಿವಿ, ಕಣ್ಣು, ನಾಲಗೆ ಮುಂತಾದವುಗಳನ್ನು ಯಾವಾಗಲೂ ಕೆರಳಿಸುತ್ತಾ ಸುಖ ತರುವ ಸಂಗತಿಗಳು ನಡೆಯುತ್ತಲೇ ಇರಬೇಕು. ಹಾಗಿಲ್ಲದಿದ್ದರೆ ಬೇಜಾರು. ಅವು ಒಂದರ ಹಿಂದೆ ಮತ್ತೊಂದು ಬರುತ್ತಲೇ ಇರಬೇಕು. ಆದರೆ ಬರಿ ಅದೇ ಒಂದೇ ಸಮನೆ ಬರಬಾರದು. ಪ್ರತಿಯೊಬ್ಬನಿಗೂ ತಕ್ಕಂತೆ ಒಂದು ಹಿತವಾದ ಗತಿಯಲ್ಲಿ ಬಂದು ಹೋಗುತ್ತಿರಬೇಕು. ಆಗ ಚೆನ್ನ, ಇಲ್ಲದಿದ್ದರೆ ಬೇಜಾರು. ನನಗೆ ಮೊಸರು ವಡೆ ಎಂದರೆ ಸ್ವಲ್ಪ ಪಕ್ಷಪಾತ. ಮೃದುವಾಗಿ ಘಂ ಎಂದು ಕರೆದು ಹಸನಾದ ಮೊಸರಿನಲ್ಲಿ ಮುಳುಗಿಸಿ ಹಸಿಮೆಣಸಿನ ಕಾಯಿ, ಕೊತ್ತಂಬರಿ ಸೊಪ್ಪು ಒಗ್ಗರಣೆ ಹಾಕಿ ಬಡಿಸಿದರೆ ಎಷ್ಟು ಸುಖ ತಿನ್ನೋಕೆ! ನನ್ನ ಈ ರುಚಿ ದೌರ್ಬಲ್ಯ ನನ್ನ ನಾದಿನಿಯರಿಗೆಲ್ಲಾ ಗೊತ್ತು. ನಾನು ಬೆಂಗಳೂರಿಗೆ ಹೋದರೆ ನಾನು ಅಮೆರಿಕಾದಿಂದ ಬಂದ ಭಾವ ಅಂತ ವಿಶೇಷ ಆತಿಥ್ಯ ಗೊತ್ತೇ ಇದೆಯಲ್ಲ, ಸರಿ- ಜಯನಗರದ ನಾದಿನಿಯ ಮನೆಯಲ್ಲಿ ಮೊಸರು ವಡೆ, ಅದಾದ ಮೇಲೆ ರಾಜಾಜಿನಗರದ ನಾದಿನಿಯ ಮನೆಯಲ್ಲಿ ಮೊಸರು ವಡೆ, ಅದಾದ ಮೇಲೆ ಸದಾಶಿವನಗರದ ನಾದಿನಿಯ ಮನೆಯಲ್ಲಿ ಮೊಸರು ವಡೆ. ಹೀಗಾಗಿ ಅಂತಹ ಒಳ್ಳೆಯ ವಸ್ತುವಿಗೂ ಈ ಮೂರು ಅಕ್ಷರದ ಪದವನ್ನು ಉಪಯೋಗಿಸಬೇಕಾಗಿ ಬಂತು.</p>
		<p>ಪಟ್ಟಣಿಗರ ಜಿವನದ ವೇಗ ಹೆಚ್ಚು. ಅವರ ಸುತ್ತಮುತ್ತಲೂ ಎಲ್ಲವೂ ತ್ವರೆಯಿಂದ ಬದಲಾಯಿಸುತ್ತಿರುತ್ತವೆ. ಕಾರು, ಬಸ್ಸು, ಆಟೋರಿಕ್ಷಾ ಮುಂತಾದ ವಾಹನಗಳ ಸದ್ದು, ಬಸ್‍ಸ್ಟಾಂಡು, ಸಿನಿಮಾ ಮಂದಿರಗಳು, ಅವುಗಳ ಸುತ್ತಲೂ ಜನಗಳ ಗುಂಪು, ಕಡಲೆಕಾಯಿ ಮಾರುವವರ ಕೂಗಾಟ, ಜಾಹಿರಾತಿನ ಮಿಣುಕು ದೀಪಗಳು ಎಲ್ಲ ಮನಸ್ಸನ್ನು ಉದ್ರೇಕಿಸುತ್ತ ಕಾಯಿಸುತ್ತವೆ. ಈ ಗದ್ದಲಕ್ಕೆ ಒಗ್ಗಿಹೋದವರಿಗೆ ಅವು ಸ್ವಲ್ಪ ನಿಂತರೂ ಏನೋ ಕಳೆದುಹೋದಂತೆ ಆತಂಕವಾಗಿ ಬೇಜಾರೆನಿಸುತ್ತೆ. ಇನ್ನು ಕೆಲವರಿಗೆ ಈ ಗದ್ದಲವೇ ಸಾಕಾಗಿ "ಥೂ ಬೇಜಾರು, ಎಲ್ಲಿಯಾದರೂ ಹೋಗಿಬಿಡಬೇಕು" ಎಂದು ರಜ ಬಂದ ತಕ್ಷಣ ಹಳ್ಳಿಗಳ ಕಡೆ ಓಡುತ್ತಾರೆ. ಹಳ್ಳಿಗಳಲ್ಲಿ ಪ್ರತಿದಿನದಂತೆ ಮತ್ತೊಂದು ದಿನ. ಅಲ್ಲಿ ಅದೇ ಅರಳೀಮರ, ಅದರ ಕೆಳಗೆ ಮೇಯುವ ಅದೇ ಎಮ್ಮೆ. ನಿಧಾನವಾಗಿ ಒಂದು ಗಂಟೆಗೆ ಒಂದು ಹೆಜ್ಜೆ ಇಡುತ್ತಾ ಹೂಂ ಗುಟ್ಟುತ್ತೆ. ಇದನ್ನು ಪ್ರತಿ ದಿನವೂ ಅನುಭವಿಸುತ್ತಾ ಬೀಡಿ ಸೇದುತ್ತಾ ಮುರುಕಲು ಚಾವಡಿಯ ಮೇಲೆ ಕುಳಿತಿರುವ ಬೆಟ್ಟನಿಗೆ ಬೆಂಗಳೂರಿನ ಬಸ್ ಬರುವ ಸದ್ದು ಕೇಳಿದೊಡನೆ ಸತ್ತ ಹೆಣಕ್ಕೆ ಜೀವ ಬಂದಂತಾಗುತ್ತದೆ. ಓಡಿ ಬಸ್ಸು ಹಿಡಿಯುತ್ತಾನೆ. ಬೆಂಗಳೂರಿನಲ್ಲಿ ಬೇಜಾರು ಕಳೆಯೋಕ್ಕೆ.</p>
		<p>ನಮ್ಮ ಮನಸ್ಸು ಮತ್ತು ಇಂದ್ರಿಯಗಳ ಸ್ವಭಾವವೇ ಹೀಗೆ. ಯಾವಾಗಲೂ ಇರುವುದರ ಬಗ್ಗೆ ಅತೃಪ್ತಿ, ಬದಲಾವಣೆಯನ್ನು ಬಯಸುತ್ತಾ ಇರುವುದು. ಒಂದೇಸಮನೆ ಇರುವ ಸ್ಥಿತಿ ಎಂದರೆ ಬೇಜಾರು. ಈ ಬೇಜಾರೇ ನಮ್ಮನ್ನು ಕಾರ್ಯಗಳಿಗೆ ಹೊಡೆದೆಬ್ಬಿಸುವ ಚಾವಟಿ. ನಿರಂತರವಾಗಿ ಬೇಜಾರಿನಿಂದ ತಪ್ಪಿಸಿಕೊಂಡು ಓಡುವುದೇ ನಮ್ಮ ಜೀವನ ಸಾರ.</p>
		<p class="quote-author">
			ಡಾ। ಎಚ್. ವಿ. ರಂಗಾಚಾರ್<br />(ನ್ಯೂಟೌನ್, ಪೆನ್‍ಸಿಲ್ವೇನಿಯಾ)
		</p>
	</section>
	<section class="level1 numbered" epub:type="chapter" role="doc-chapter" id="id-049">
		<h1 class="level1-title" epub:type="title">ನೆನಪಿನ ತುಣುಕುಗಳು</h1>
		<p>ಆಗ ತಾನೇ ಮದುವೆಯಾಗಿ ಗಂಡನ ಮನೆಗೆ, ಅರ್ಥಾತ್ ಅಮೇರಿಕೆಗೆ ಬಂದಿದ್ದೆ. ಹೊಸ ಸ್ಥಳ, ಹೊಸ ಪರಿಸರ. ಮಿಗಿಲಾಗಿ ದೇಶವೇ ಹೊಸತು. ಏಕಾಏಕಿ ಗಂಟುಮೂಟೆಯೊಂದಿಗೆ ಗಡನ ಮನೆಗೆ ಬಂದಿಳಿದವಳಿಗೆ, ಕಣ್ಣುಬಿಟ್ಟು ಎಲ್ಲೆಲ್ಲಿ ಏನೇನಿದೆ? ಯಾವುದಕ್ಕೆ ಯಾವುದು? ಯಾವುದರಿಂದ ಏನನ್ನು <em>ಮಾಡಬಹುದು?</em> ಎಂದು ತಿಳಿದುಕೊಳ್ಳಲಿಕ್ಕೆ ಕೆಲದಿನಗಳೇ ಬೇಕಾಯಿತು. (ಹಿಂದೆ ಹೊಸ ಹೆಂಡತಿ ಗಂಡನ ಮನೆಗೆ ಬಂದಾಗ, ಜತೆಗೆ ತಾಯಿಯೂ ಬಂದು ನಾಲ್ಕು ದಿನವಿದ್ದು ಎಲ್ಲ ಹೊಂದಿಸಿಕೊಟ್ಟು, ಸುಪುತ್ರಿಯನ್ನು ಗಂಡನ ಕೈಗೆ ಒಪ್ಪಿಸಿ, ಹೋಗುತ್ತಿದ್ದುದನ್ನು ಕೇಳಿದ ನೆನಪು!) ಇಲ್ಲಿ ನನಗೆ ಏಕಾಏಕಿ ಬಂದಿಳಿದವಳಿಗೆ ಯಾವುದನ್ನು ಮುಟ್ಟಿದರೆ ಏನಾಗುವುದೋ, ಯಾವ ಬಟನ್ನು ಅದುಮಿದರೆ ಎಲ್ಲಿಂದ ಏನು ಹಾರುವುದೋ ಎಂಬ ಭಯದಲ್ಲೇ ಕೆಲ ದಿನಗಳು ಉರುಳಿದವು. ಸಾಲದ್ದಕ್ಕೆ ಯಜಮಾನರು ಬೆಳಗ್ಗೆ ಕೆಲಸಕ್ಕೆ ಹೋದರೆ, ಸಂಜೆಗೆ ಬರುವ ಆಸಾಮಿ. ನೆರೆಹೊರೆಯವರ ಸಹಾಯವನ್ನು ಪಡೆಯೋಣ ಎಂದರೆ, ಅವರ ಮಾತಿನ ಧಾಟಿಯನ್ನು ಅನುಸರಿಸಿ, ಅವರ ಉಚ್ಛಾರಣೆ ನನಗೆ ಅರ್ಥವಾಗಬೇಕಾದರೆ ಮತ್ತೆ ಕೆಲದಿನಗಳೇ ಬೇಕಾಯಿತು. ಹರಸಾಹಸದಿಂದ ಕೆಲ ಯಂತ್ರೋಪಕರಣಗಳ (ವ್ಯಾಕ್ಯೂಮ್ ಕ್ಲೀನರ್, ಟೆಲಿವಿಷನ್ನು, ಬಟ್ಟೆ ಒಗೆಯುವ, ಪಾತ್ರೆ ತೊಳೆಯುವ ಯಂತ್ರಗಳು) ಉಪಯೊಗವನ್ನು, ಟೆಲಿಫೋನನ್ನು ಧೈರ್ಯವಾಗಿ ಕೈಯಲ್ಲಿ ಹಿಡಿದು ಉತ್ತರಿಸುವ ಧೈರ್ಯವನ್ನು ಮಾಡಿದೆ.</p>
		<p>ನಿತ್ಯ ಎಲ್ಲರೂ (ಅಕ್ಕಪಕ್ಕದವರೆಲ್ಲ) ಕೆಲಸಗಳಿಗೆ ಹೊರಟುಹೋದರೆ- ಒಳಗೆ, ಹೊರಗೆ, ಸುತ್ತಮುತ್ತ ಎಲ್ಲೆಲ್ಲೂ ಅಸಾಧ್ಯ ಮೌನ. ನೀನೇ ಅನ್ನುವವರಿಲ್ಲ. ನನ್ನೊಂದಿಗಿದ್ದ ಮತ್ತೊಂದು ಸ್ನೇಹಜೀವಿ ಅಂದರೆ, ಟೆಲಿವಿಷನ್ನು. ಯಜಮಾನರು ಬರುವತನಕ ಅದು ನನಗೆ ಜತೆಯಾಗಿರುತ್ತಿತ್ತು. ಅದನ್ನು ನೋಡುತ್ತಾ ದಿನದ ಬಹುಭಾಗದ ವೇಳೆಯನ್ನು ಕಳೆಯುತ್ತಿದ್ದೆ. ಅಂದು ಎಂದಿನಂತೆ ಅದರ ಕಿವಿ ಹಿಂಡಿ ಕುಳಿತೆ. ಯಾವುದೋ soap opera. ನನಗಂತೂ ಅದರ ತಲೆಬುಡ ಗೊತ್ತಿಲ್ಲ. ಈಗ ಏನಾಗುತ್ತಿದೆ? ಮುಂದೆ ಏನಾಗಬಹುದು? ತಿಳಿಯದು. ತೆರೆಯ ಮೇಲೆ ಬಂದು ಹೋಗುತ್ತಿದ್ದ ವ್ಯಕ್ತಿಗಳನ್ನು ನೋಡುತ್ತಾ ಕುಳಿತಿದ್ದೆ. ಇದ್ದಕ್ಕಿದ್ದ ಹಾಗೆಯೇ ತೆರೆಯ ಮೇಲೆ ಬರುತ್ತಿದ್ದ ಚಿತ್ರಗಳು ಪಟಕ್ಕನೆ ಮಾಯವಾಗಿ, ಶೂನ್ಯವಾಗಿ ಎಲ್ಲವೂ ತಣ್ಣಗಾಗಿ ಹೋಯಿತು. ಒಂದು ಕ್ಷಣ ಏನು ಮಾಡಲೂ ತೋರದೆ, ಕೆಟ್ಟುಗಿಟ್ಟು ಹೋಯಿತೋ ಏನೋ- ಇವರು ಬಂದಮೇಲೆ ಹೇಳಬೇಕು ಎಂದುಕೊಂಡು, ಟಿವಿಯನ್ನು ಆರಿಸಿಬಿಡೋಣವೆಂದು ಎದ್ದೆ. ನಾನು ಏಳುವುದಕ್ಕೂ, 'Please stand by, we have some technical problems' ಎಂದು ಹೇಳುವುದಕ್ಕೂ ಸರಿಯಾಗಿ ನನಗೆ ಪರಮಾಶ್ಚರ್ಯವಾಗಿ, (ಬಹುಶಃ ಆಕಾಶವೆ ತಲೆಯ ಮೇಲೆ ಕಳಚಿಬಿದ್ದರೂ ಅಷ್ಟು ಆಶ್ಚರ್ಯವಾಗುತ್ತಿರಲಿಲ್ಲವೇನೊ) ಎಲ ಇವನೇ! ನಾನು ಎದ್ದಿದ್ದು ಇದಕ್ಕೆ ಹೇಗೆ ತಿಳಿಯಿತು? ಎಂದು ತಬ್ಬಿಬ್ಬಾದೆ. ಟೆಲಿವಿಷನ್ ಸ್ಟೇಷನ್ನಿನಲ್ಲಿ ಹೀಗೆ ಈನಾದರೂ ತೊಂದರೆ ಉಂಟಾದಾಗ, ತಕ್ಷಣ ಹೀಗೆ ತಿಳಿಯಪಡಿಸುವರೆಂಬ ಗುಟ್ಟು ನನಗೆ ಗೊತ್ತಾಗಲು ಎಷ್ಟೋ ದಿನಗಳೇ ಬೇಕಾಯಿತು. ಒಮ್ಮೆ ನಮ್ಮ ಹಳೆಯ ರೆಫ್ರಿಜರೇಟರು ಕೆಟ್ಟು ಕಾಡಲು ಪ್ರಾರಂಭಿಸಿದಾಗ, ನಾನು ನಮ್ಮೆಜಮಾನರನ್ನು ಕಾಡಿ ಬೇಡಿ ಹೊಸ ರೆಫ್ರಿಜರೇಟರನ್ನು ತೆಗೆಸಿಕೊಂಡೆ. ಅದು ಎಷ್ಟು ಅಘಾದವಾಗಿದೆ ಎಂದರೆ, ಸುಖವಾಗಿ ನಾಲ್ಕು ಜನ ಒಳಗೆ ತೂರಿಕೊಳ್ಳಬಹುದು. ಅದು ಬರುವ ವೇಳೆಗೆ ನಾವು ಹೊಸ ಮನೆಗೆ ಬದಲಾಯಿಸಿದ್ದೆವು. ರೆಫ್ರಿಜರೇಟರು ಅಡುಗೆಯ ಮನೆಯಲ್ಲಿ ಸ್ಥಾಪಿತವಾಯಿತು. ಹೊಸ ಮನೆಯನ್ನು ಅಣಿಮಾಡಿಕೊಂಡಿದ್ದೂ ಆಯಿತು. ಒಮ್ಮೆ, ಹಾಡುಹಗಲು ಮಗ ಸ್ಕೂಲಿಗೆ ಹೋಗಿದ್ದ. ಯಜಮಾನರು ಯಥಾಪ್ರಕಾರ ಆಫೀಸು. ನಾನು ಯಾವುದೋ ಪುಸ್ತಕದಲ್ಲಿ ಮುಳುಗಿದ್ದೆ. ಇದ್ದಕ್ಕಿದ್ದಂತೆಯೇ ಎಲ್ಲಿಂದಲೊ ಮುಲುಗುವ ಶಬ್ದ ಸಣ್ಣದಾಗಿ ಕೇಳಿಬರಲು ಪ್ರಾರಂಭವಾಯಿತು.</p>
		<p>ಒಂದು ಕ್ಷಣ ಅತ್ತ ಇತ್ತ ನೋಡಿ, ಎಲ್ಲೋ ನನ್ನ ಕಲ್ಪನೆ ಇರಬಹುದೆಂದು ಪುನಃ ಪುಸ್ತಕದಲ್ಲಿ ಮುಳುಗಿದೆ. ಒಂದೆರಡು ನಿಮಿಷಗಳಾದ ಮೇಲೆ ಪುನಃ ಅದೇ ಶಬ್ದ!! ಮೊದಲಿಗಿಂತ ಸ್ವಲ್ಪ ಜೋರಾಗಿ ಪ್ರಾರಂಭವಾಯಿತು. ಈಗ ಶಬ್ದ ಒಳಗಡೆಯೆ ಬರುತ್ತಿದೆ ಎಂಬುದು ಖಚಿತವಾಯಿತು. ಹಾಡುಹಗಲು, ಮನೆಯಲ್ಲಿ ಒಬ್ಬಳೆ. ಭೂತ ಪ್ರೇತ ಎಂದು ಯೋಚಿಸಲಿಕ್ಕೆ ಇದೇನು ಹಳೆ ಬಂಗಲೆಯಲ್ಲ. ಜತೆಗೆ ರಾತ್ರಿಯೂ ಅಲ್ಲ. ಯಾವನಾದರೂ ಕಣ್ಣು ತಪ್ಪಿಸಿ ಒಳಗೆ ಸೇರಿದ್ದಾನೆಯೋ ಎಂದು ಒಂದು ಕ್ಷಣ ಇನ್ನಿಲ್ಲದ ಹಾಗೆ ಭಯವಾಗಿ, ಮನೆಯನ್ನೆಲ್ಲ ಒಂದು ಸುತ್ತು ಬಾಗಿಲು ಹಿಂದೆ, ಹಾಸಿಗೆ ಕೆಳಗೆ, (ಅಲ್ಲೆಲ್ಲಾ ಇದ್ದಿದ್ದರೆ ಅವನೇನು ಮಣ್ಣು ಮುಕ್ಕುತ್ತಿದ್ದನೆ? ಅದು ಬೇರೆ ವಿಷಯ) ಷವರ್ ಒಳಗೆ ಎಲ್ಲ ಕಡೆ ನೋಡಿ ಬಂದೆ. ಏನು ಅರ್ಥವಾಗಲಿಲ್ಲ. ಶಬ್ದ ಮಾತ್ರ ಹತ್ತಿರದಲ್ಲೆ ಒಮ್ಮೆ ಸಣ್ಣಗೆ ಒಮ್ಮೆ ಜೋರಾಗಿ ಕೇಳಿಬರುತ್ತಿತ್ತು. ಕೊನೆಗೆ ಯಾವುದಾದರೂ ಸಣ್ಣ ಪ್ರಾಣಿ ಒಳಗೆ ಬಂದು ಸೇರಿಬಿಟ್ಟಿದೆಯೊ ಎನೋ ಎಂದು ಅನುಮಾನವಾಯಿತು. ಉ.... ಊ.... ಊ.... ಊ.... ಎಂಬ ಶಬ್ದ ಪ್ರತಿ ಕ್ಷಣಕ್ಕೂ ಏರತೊಡಗಿತು. ಪುಟ್ಟ ಜೀವಿಯೊಂದು ಅಜೀರ್ಣದಿಂದ ಹೊಟ್ಟೆ ಶೂಲೆಯಾಗಿ ನರಳುತ್ತಿರುವಂತೆ ಭಾಸವಾಗತೊಡಗಿತು. ನನಗಂತು ಕೈಕಾಲು ತಣ್ಣಗಾಗಿ ಧೈರ್ಯ ಪೂರ್ತಿ ಹೋಗುವ ಮೊದಲು ಮತ್ತೊಮ್ಮೆ ನೋಡಿಬಿಡೋಣವೆಂದು ಎಲ್ಲ ಕಡೆ ನೋಡಿ ಅಡುಗೆಯ ಮನೆಗೆ ಬಂದಾಗ ಗೊತ್ತಾಯಿತು! ಮುಲುಗುಟ್ಟುತ್ತಿದ್ದುದು ನಮ್ಮ ಭಾರಿ ಆಸಾಮಿ ರೆಫ್ರಿಜರೇಟರು ಎಂದು. ಅದು ಐಸ್ ಕ್ಯೂಬ್‍ಗಳನ್ನು ತಯಾರಿಸುತ್ತಿದ್ದ ರೀತಿ ಅದು!!</p>
		<p class="quote-author">
			ಸೌಮ್ಯ ಶ್ರೀನಿವಾಸ<br />(ಲಾಸ್ ಏಂಜಲೀಸ್, ಕ್ಯಾಲಿಫೋರ್ನಿಯ)
		</p>
	</section>
	<section class="level1 numbered" epub:type="chapter" role="doc-chapter" id="id-050">
		<h1 class="level1-title" epub:type="title">ಇಂಗಿನ ರಂಗು</h1>
		<p>ಅನ್ನಕೆ ಕರುಬೇವಿನ ಪುಡಿ ಭೂಷಣ ।</p>
		<p>ಸಾಂಬಾರಿಗೆ ಈರುಳ್ಳಿ ಮಹಾ ಭೂಷಣಂ ॥</p>
		<p>ಉಪ್ಪಿನಕಾಯಿಲ್ಲದ ಊಟ ಯಾರಿಗೆ ಭೂಷಣಂ ।</p>
		<p>ಸಾರಿಗೆ ಇಂಗು ಅತಿ ಭೂಷಣಂ ॥</p>
		<p>ಹರಿ ಹರಿ ಶ್ರೀರಂಗನಾಥೇಶ್ವರಾ ॥</p>
		<p>ಇದನ್ನು ರಚಿಸಿದ ಕವಿ ನಮ್ಮ ರಂಗು ಎಂದು ನಾನೇನೂ ಹೇಳಬೇಕಾಗಿಲ್ಲ ನಿಮಗೆ. ಬಹುಶಃ ನೀವು ರಂಗುವನ್ನು ನೋಡಿರಲಿಕ್ಕಿಲ್ಲ. ಒಳ್ಳೆಯ ಮೈಸೂರು ಸಾರನ್ನು ಮಾಡಿ, ಕೊನೆಯ ಕುದಿ ಕುದಿಯುವ ಮೊದಲು ಒಂದು ಚಿಕ್ಕ ಇಂಗಿನ ಚೂರನ್ನು ಹಾಕಿ, ಚೆನ್ನಾಗಿ ಕುದಿಸಿ, ಆ ತಿಳಿಸಾರನ್ನು ರಂಗುವಿಗೆ ಕುಡಿಸಿ, ಅವನ ಮುಖಾರವಿಂದ ಅರಳುವುದನ್ನು ನೋಡಬೇಕು ನೀವು. ರಂಗು ಆ ಸಾರನ್ನು ಕುಡಿದು ಅನುಭವಿಸುವ ಸುಖವನ್ನು ನಾವು ಅವನ ಮುಖವನ್ನು ನೋಡಿಯೇ ಅನುಭವಿಸಬಹುದು. ಅದಕ್ಕೇನೇ ಈ ನುಡಿ ಸೃಷ್ಟಿಯಾಗಿದ್ದು. "ಇಂಗು ತಿಂದ ರಂಗನಂತೆ".</p>
		<p>ರಂಗುವಿನ ಪರಿಚಯ ನನಗೆ ಮೊದಲು ಆಗಿದ್ದು ಸುಮಾರು ೨೦ ವರ್ಷಗಳ ಹಿಂದೆ. Ann Arbor, Michigan ನಲ್ಲಿ. ಇಬ್ಬರೂ ಒಂದೇ ವರ್ಷ ಅಲ್ಲಿಯ ವಿಶ್ವವಿದ್ಯಾಲಯಕ್ಕೆ ಬಂದೆವು. ಆಗ ಕನ್ನಡಿಗರು ಅಲ್ಲಿ ಇದ್ದದ್ದು ನಾವು ೫ ಮಂದಿ. ರಂಗುವನ್ನು ಬಿಟ್ಟರೆ ನಾವ್ಯಾರೂ ಅಡಿಗೆಯ ಮನೆಯ ಕಡೆ ಸುಳಿದಿರಲಿಲ್ಲ. ರಂಗು ರಸಾಯನಶಾಸ್ತ್ರದ ರಸಿಕ. ಪಾಕಶಾಸ್ತ್ರದ ಪುಂಗವ. ನಳನ ಕೈ, ಭೀಮನ ಮೂಗು. ನೋಡಿ, ಇಪ್ಪತ್ತು ವರ್ಷಗಳ ಹಿಂದೆ ಈಗ ಇಲ್ಲಿ ಸಿಗುವಂತೆ, ನಮ್ಮ ದೇಶದ ಪದಾರ್ಥಗಳು ಆಗ ಇಲ್ಲಿ ಸಿಗುತ್ತಿರಲಿಲ್ಲ. ಈಗ ಬೇಡ ಬೇಡ ಅಂದ್ರೂ ಸಿಕ್ಕಾಪಟ್ಟೆ ಸಿಗುವ ಹಾಗೆ, ಆಗ ಬೇಕು ಬೇಕು ಅಂದ್ರೂ ಬೆಡೇಕರ್ ಉಪ್ಪಿನಕಾಯಿ ಕೂಡಾ ಸಿಗುತ್ತಿರಲಿಲ್ಲ. ವೀರಸಾಮಿ, ಅಂಭಿ, ತಂಬಿ, ಏರೋಪ್ಲೇನ್, ೭೭೭ ಬ್ರಾಂಡ್‍ಗಳನ್ನಂತೂ ಕೇಳಲೇಬೇಡಿ. Super ಮಾರುಕಟ್ಟೆಗಳಲ್ಲಿ ಈಗಿನಂತೆ ಮೊಸರು, ಮಜ್ಜಿಗೆಗಳು ಆಗೆಲ್ಲಿ? ನಾವು ನಾಲ್ಕು ಮಂದಿ, ಅನ್ನ ಬೇಯಿಸಿ cottage cheese ನಲ್ಲಿ ಕಲೆಸಿ chips ನಂಜಿಕೊಂಡು, ವೇದಮ್ಮನವರು ಬರೆದ 'ಕಲ್ಪಲತಾ'ವನ್ನು ಓದಿಕೊಂಡು ಜೊಲ್ಲನ್ನು ಸುರಿಸಿಕೊಂಡು, ತಿಂದು ತೇಗುತ್ತಿದ್ದೆವು. ನಮ್ಮ ಆ ಅಡಿಗೆ ಊಟದ ಲಕ್ಷಣ ಬದಲಾಯಿಸಿದವ ನಮ್ಮ ರಂಗು. ಏನೋಪ್ಪಾ.... Land of Milk and honey ಅಂತಾರೆ. ಅವೆರಡರ ರುಚಿ ಬಿಟ್ರೆ ಇಲ್ಲಿಯ ಜನಾಂಗಕ್ಕೆ ಬೇರೆ ಯಾವ ರುಚೀನೂ ಗೊತ್ತಿಲ್ಲ. ಪಾಪ ಇಲ್ಲಿಯವರಿಗೆ ನಮ್ಮ ಸಂಸ್ಕೃತಿಯ ಜೊತೆ, ನಮ್ಮ ರುಚಿಯನ್ನೂ ಕಲಿಸಬೇಕು ಅಂತ ರಂಗು ಆಗಾಗ್ಗೆ ಹೇಳುತ್ತಿದ್ದ.</p>
		<p>ರಂಗು ಈ ದೇಶಕ್ಕೆ ಬರುವ ಮೊದಲು ಅವರ ದೂರದ ನೆಂಟರು ಇಲ್ಲಿಂದ ಬರೆದ ಕಾಗದದಲ್ಲಿ "Convert all your 44 lbs of weightage into Pickles, powders and pappadams. But be careful of the New York airport customs" 'ಅಂದ ನ್ಯೂಯಾರ್ಕ್ ಕಸ್ಟಮ್ಸ್ ಕುಡುಕ್ಕರ ಕಷ್ಟಮ್ಸ್ ಎಂದ ಕಡವುಳಕ್ಕೊಂ ಕಾಣಾದ ಕಷ್ಟಮ್ಸ್' ಅಂತಿತ್ತು. ಸರಿ, ರಂಗು ಆ ಕಾಗದದಂತೆ ಸಾರಿನಪುಡಿ, ಸಾಂಬಾರಿನ ಪುಡಿ, ಎಳ್ಳಿನ ಪುಡಿ, ಚಿತ್ರಾನ್ನದ ಪುಡಿ, ಪುಳಿಯೋಗರೆ ಪುಡಿ, ಕೊತ್ತೊಂಬ್ರಿ ಬೀಜದ ಪುಡಿ, ವಗೈರೇ ಪುಡಿಗಳನ್ನೂ, ಹಪ್ಪಳ (ಉದ್ದಿನ, ಅಕ್ಕಿ, ಹುರುಳಿ), ಬಾಳಕ, ಸಂಡಿಗೆ ಮುಂತಾದ ಪದಾರ್ಥಗಳನ್ನು ನಾಜೂಕಾಗಿ ಪೆಟ್ಟಿಗೆಯಲ್ಲಿ ತುರುಕಿದ. ಒಂದು ಬಾಟ್ಲಿ ಮೂಕಳೀ ಬೇರಿನ ಉಪ್ಪಿನಕಾಯಿಯನ್ನು ಹ್ಯಾಂಡ್ ಬ್ಯಾಗ್‍ನಲ್ಲಿ ಜೋಪಾನವಾಗಿ ಬಚ್ಚಿಟ್ಟ. ಸರಿ, ಮಂಗಳೂರನ್ನು ಬಿಟ್ಟ. ಬೊಂಬಾಯಿಗೆ ಬಂದು "Flying Princess" ಅನ್ನುವ Propeller ವಿಮಾನವನ್ನು ಹತ್ತಿದ. ಸತ್ತನೋ, ಬಿದ್ದನೋ ಅಂತ ಎರಡು ದಿನಗಳಾದ ಮೇಲೆ ಒಂದು ಪೋಸ್ಟಲ್ ಪಾರ್ಸಲ್‍ನಂತೆ New York Idewildಗೆ ತಂದು ಬಿಸ್ಹಾಕಿದರು ರಂಗುವನ್ನೂ, ಅವನ ಸಾಮಾನುಗಳನ್ನೂ. ಚಕ್ರವ್ಯೂಹ ಮತ್ತು ಪದ್ಮವ್ಯೂಹಕ್ಕಿಂತ ಮಿಗಿಲಾದ Customs ವ್ಯೂಹದೆದುರು ನಿಂತ ನಮ್ಮ ರಂಗು- ವೀರ ಅಭಿಮನ್ಯು ಕೂಡ ನಾಚಬೇಕು ಅನ್ನುವ ಠೀವಿಯಲ್ಲಿ. "Will you please open this hand bag?" ಎಂದ Customs ಅಧಿಕಾರಿ ರಂಗುವನ್ನು ನೋಡಿ. ರಂಗು ಚೀಲವನ್ನು ಬಿಚ್ಚಿದ. ಅಧಿಕಾರಿ ಚೀಲದ ಒಂದೊಂದಾಗಿ ಸಾಮಾನುಗಳನ್ನು ತೆಗೆದು ತನ್ನ ಮುಂದೆ ಹರಡಿಕೊಂಡು ಕಣ್ಣ ಮೇಲೆ ಕಣ್ಣಿಟ್ಟು ನೋಡುತ್ತಿದ್ದ. ಇದ್ದಕ್ಕಿದ್ದ ಹಾಗೆ ಮುಖವನ್ನು ಅರಳಿಸಿಕೊಂಡು "What is this blood?" ಎಂದ. "It cannot be, Sir; I am a ವಿಜಿಟೇರಿಯನ್" ಎಂದು ಕೊರಗಿದ ರಂಗು. ರಂಗುವಿನ ದುರದೃಷ್ಟಕ್ಕೆ ಸರಿಯಾಗಿ ಉಪ್ಪಿನಕಾಯಿ ರಸ ಮುಚ್ಚಳಕ್ಕೆ ಬಿಗಿದು ಕಟ್ಟಿದ ಬಟ್ಟೆಯಿಂದ ಸೋರಿ ಹೊರಗೆ ಇಣುಕಿ ಹಾಕುತ್ತಿತ್ತು. "I mean this, Sir, we cannot allow this." ಎಂದ ಅಧಿಕಾರಿ, ಆ ಬಟ್ಟೆ ಸುತ್ತಿದ್ದ ಬಾಟ್ಲನ್ನು ತೋರಿಸುತ್ತಾ. ಅಷ್ಟರಲ್ಲಿ ಅವರಿಬ್ಬರ ಹತ್ತಿರ ನೋಡಿಯು ನೋಡದಿರುವಂತೆ ಇರುವ ಪ್ರೇಕ್ಷರ ಗುಂಪು ಸೇರಿತು. ರಂಗು ""I am on a special diet Sir, I need pickles to survive here in this country. Moreover, officer it is hot and harmless. It is so hot, no bacteria can survive in it." ಎಂದು ಆವೇಶದಲ್ಲಿ ಅರಚಿದ ರಂಗು. <em>"Sorry Sir, rules are rules, we are here to maintain them."</em> ಆ ಬಾಟ್ಲನ್ನು ಒಂದು ಬದಿಯಲ್ಲಿಟ್ಟ ಆ ಅಧಿಕಾರಿ. ಆಮೇಲೆ ಇನ್ನೊಂದು ಕಡೆ ಕಣ್ಣನ್ನು ಹಾಯಿಸಿ "What do we have here" ಎಂದ. ""Oh Sir, that is a powder, we use it for our soup" ಎಂದ ರಂಗು ಮೆಣಸಿನಕಾಯಿ ಪುಡಿಯನ್ನು ನೋಡಿ. "Let us open it and see" ಅಂದ ಆ ಅಧಿಕಾರಿ. ಲಾಂಗ್‍ಕ್ಲಾತ್ ಬಟ್ಟೆಯ ಹೊಲಿಗೆಯನ್ನು ತನ್ನ packet Knife ನಿಂದ ಕತ್ತರಿಸುತ್ತಾ, "Allright Sir, will you please open up this packet" ಎಂದ. ಸರಿ ರಂಗು "Allright" ಎಂದು ಗೊಣಗುತ್ತಾ, ಚೀಲದ ಬಾಯನ್ನು ಅಗಲವಾಗಿ ಬಿಚ್ಚಿ, ಅಧಿಕಾರಿ ಕೆಳಗೆ ತಲೆಬಗ್ಗಿಸಿ ಮೂಸಿ ನೋಡುವ ಕಾಲಕ್ಕೆ ಸರಿಯಾಗಿ ಚೀಲವನ್ನು ಮೇಲಕ್ಕೆತ್ತಿ ಅಧಿಕಾರಿಯ ಮುಖಕ್ಕೆ ಎತ್ತಿ ಹಿಡಿದ. "Oh my God" ಎಂದು ಚೀರಿಕೊಂಡು, ಯಾರೋ ಅವನ ತಲೆಯಲ್ಲಿ ಲಕ್ಷಾಂತರ ಸೂಜಿಗಳನ್ನು ಹಾಕಿ ಚುಚ್ಚುವಂತೆ ಎಗರಿಬಿದ್ದ, ಆ ಅಧಿಕಾರಿ. ಅವನ ಬಾಯಲ್ಲಿ ನೊರೆ, ಮೂಗಿನಲ್ಲಿ ಹೊಗೆ, ಮೈಯಲ್ಲಿ ಸಿಕ್ಕಾಪಟ್ಟೆ ಬೆವರು. ಅವನ ಚೀತ್ಕಾರಕ್ಕೆ ಉಳಿದ ಅಧಿಕಾರಿಗಳೆಲ್ಲಾ ಓಡಿ ಬಂದರು ಅವನ ಹತ್ತಿರ. "This chap is carrying a powdered bomb, he is dangerous. Let us get rid of him first from the airport" ಎಂದು ಅರಚಿದ ಆ ಅಧಿಕಾರಿ. ರಂಗು ನಿಧಾನವಾಗಿ ಉಪ್ಪಿನಕಾಯಿ, ಕಾರದಪುಡಿ, ಎಲ್ಲವನ್ನೂ ಆರಿಸಿ- ಪೆಟ್ಟಿಗೆ, ಚೀಲದೊಳಗೆ ಹಕಿಕೊಂಡು ಏರ್ಪೋಟ್‍ನಿಂದ ಹೊರಗೆ ಬಂದು ಒಂದು ದೊಡ್ಡ ನಿಟ್ಟುಸಿರನ್ನು ಬಿಟ್ಟ.</p>
		<p>ನೋಡಿ ಇಷ್ಟೆಲ್ಲಾ ಸಾಮಾನುಗಳನ್ನು ತಂದಿದ್ದರೂ, ರಂಗು ಅದ್ಹೇಗೋ, ಇಂಗನ್ನು ತರಲು ಮರೆತಿದ್ದ. Ann Arbor ನಲ್ಲಿ ವಿಚಾರಿಸದೇ ಇದ್ದ ಗ್ರೋಸಿರ್ರಿ ಸ್ಟೋರ್‍ಗಳಿಲ್ಲ, ಕೇಳದೇ ಇದ್ದ ಸೂಪರ್ ಮಾರ್ಕೆಟ್‍ಗಳಿಲ್ಲ. ಒಂದು ಸೂಪರ್ ಮಾರ್ಕೆಟ್ ಮ್ಯಾನೇಜರ್, "By your description of the thing, you should find it in a drug store" ಎಂದ. ಅಲ್ಲಿಗೆ ಹೋದ ರಂಗೂವಿಗೂ, ಡ್ರಗ್ ಸ್ಟೊರ್ ಮಾಲೀಕನಿಗೂ ಆದ ಸಂಭಾಷಣೆ ಈ ರೀತಿಯಲ್ಲಿ ನಡೆಯಿತು:</p>
		<p>ರಂಗು : "ಡೂ ಯು ಹ್ಯಾವ್ ಅಸಾಫೋಟೀಡಾ?"</p>
		<p>ಮಾಲೀಕ : I beg your Pardon"</p>
		<p>ರಂಗು : ಡೂ ಯೂ ಹ್ಯಾವ್ ಎಎಸ್‍ಪಿಎಫ್‍ಓಇಟಿಐಡಿಎ?</p>
		<p>ಮಾಲೀಕ : ಸರ್, ವಿಲ್ ಯು ಪ್ಲೀಸ್ ಸೇ ಇನ್ ಇಂಗ್ಲಿಷ್? ಪ್ಲೀಸ್!</p>
		<p>ರಂಗು : ಐ ಯಾಮ್ ಸೇಇಂಗ್ ಇಟ್ ಇನ್ ಇಂಗ್ಲಿಷ್. ಇಟ್ ಈಸ್ ಇನ್ ಇಂಗ್ಲಿಷ್ ಅ-ಸಾ-ಫೋ-ಟೀ-ಡಾ.</p>
		<p>ಮಾಲೀಕ : ಸಾರಿ ಸರ್, ನೆವರ್ ಹರ್ಡ್ ಆಫ್ ಇಟ್.</p>
		<p>ರಂಗು : ಫರ್ಗೆಟ್ ಇಟ್ ಇಂದು ರೇಗಿಕೊಂಡು ಅಂಗಡಿಯಿಂದ ಹೊರಬಿದ್ದ.</p>
		<p>ಸ್ವಲ್ಪ ದಿನಗಳಾದ ನಂತರ ರಂಗುವಿಗೆ ತಿಳಿದು ಬಂತು Detroit ನಗರದಲ್ಲಿರುವ ಒಂದು ಗುಜರಾತಿ ಸಂಸಾರದವರಲ್ಲಿ 'ಹೀಂಗ್' ಇದೆ ಅಂತ. ಕ್ರಿಸ್‍ಮಸ್ ರಜ ಬರುವವರೆಗೂ ಕಾದಿದ್ದು, ರಜದಲ್ಲಿ Detroitಗೆ ಒಂದು ಸ್ಪೆಷಲ್ ಟ್ರಿಪ್ ಹಾಕಿ-ಇಂಗನ್ನು ಸ್ವಲ್ಪ ಬೇಡಿ ತಂದ. ವಾಪಸ್ಸು ಸೀದಾ ಡ್ರಗ್ ಸ್ಟೊರ್ಸ್ ಮಾಲೀಕನ ಮುಂದೆ ಇಂಗನ್ನು ಹಿಡಿದು- "ದಿಸ್ ಈಸ್ ಅಸಫೋಟೀಡಾ" ಎಂದ ಗಟ್ಟಿಯಾಗಿ. "ದಿಸ್ ಐ ವುಡ್ ಲೈಕ್ ಟು ಸೀ" ಎಂದು ಮಾಲೀಕ ಅದನ್ನು ಕೈಯಲ್ಲಿ ತೆಗೆದುಕೊಂಡು, ಮೂಗು ಹಾಕಿ ಮೂಸಿ ನೋಡಿ-</p>
		<p>"If I were you, I would not eat this lad. This smells like rat poison" ಎಂದ.</p>
		<p>ಸ್ವಲ್ಪ ದಿನಗಳ ನಂತರ ಬೇಸಿಗೆಯಲ್ಲಿ ರಂಗು ತನ್ನ ಪ್ರೊಫೆಸರ್ ಅನ್ನೂ ಅವರ ಹೆಂಡತಿಯನ್ನೂ ಊಟಕ್ಕೆ ಕರೆದ. ಜೊತೆಗೆ ನಮ್ಮನ್ನೂ ಕರೆದ. ಊಟಕ್ಕೆ ಮೊದಲು ಒಳ್ಳೇ ಕಡಲೇ ಹಿಟ್ಟಿನಲ್ಲಿ ಚಿಕ್ಕ ಮೆಣಸಿನ ಕಾಯಿ ಸಣ್ಣಗೆ ಹೆಚ್ಚಿ, ಈರುಳ್ಳಿ ಹಾಕಿ, ನೀರು ಉಪ್ಪು ಹಾಕಿ ಚೆನ್ನಾಗಿ ಕಲಸಿ, ಓಳ್ಳೇ ಖಾರ ಖಾರವಾಗಿ ಪಕೋಡಗಳನ್ನು ಮಾಡಿ ತನ್ನ Professor ಮುಂದೆ ಇಟ್ಟ, ತಣ್ಣಗಿರುವ Beer ಜೊತೆ. ಸರಿ, ಪ್ರೊಫೆಸರ್ ಪಕೋಡಗಳನ್ನು ತಿಂದರು. "I"It is hot, very hot- but it is good very good- Rang" ಎಂದು beer ಅನ್ನು ಮೀನಿನಂತೆ ಕುಡಿದು ಪಕೋಡಗಳನ್ನು ಒಂದಾದ ಮೇಲೆ ಒಂದನ್ನು ತಿನ್ನಲು ಮೊದಲು ಮಾಡಿದನು. "What do you call these wicked delights?" ಅಂತ ಕೇಳಿದರು. "They are ಪಕೋಡಾಸ್- Sir"ಎಂದ ರಂಗು. "I just love them" ಅಂತ ಎರಡೆರಡು ಪಕೋಡಗಳನ್ನು ಒಟ್ಟಿಗೆ ಬಾಯಿಗೆ ಹಾಕಿಕೊಳ್ಳಲು ಆರಂಭಿಸಿದರು. ಒಂದನ್ನೂ ಸರಿಯಾಗಿ ತಿನ್ನಲಾಗದೆ ಕುಳಿತಿದ್ದ ಅವರ ಹೆಂಡತಿ ಕೂಗಿಕೊಂಡರು, "Take it easy dear-go easy on them." "Boy, they are good" ಅಂತ ಆ Professor ಇನ್ನೊಂದೆರಡನ್ನು ನುಂಗಿ, ಸ್ವಲ್ಪ beer ಅನ್ನು ಹೀರಿದರು. ಪಕೋಡಗಳು ಹಾಗೆ ಖಾಲಿಯಾಗಿತ್ತಿದ್ದನ್ನು ಕಂಡು ರಂಗು ಇನ್ನೊಂದು ಸಲ ಪಕೋಡ ಮಾಡಲು ಹಿಟ್ಟು ಕಲಸಿದ. ಒಂದು ದೊಡ್ಡ batch ಪಕೋಡಗಳನ್ನು ಮಾಡಿದ. ಸರಿ Professor ಊಟವನ್ನು ಬರೀ ಪಕೋಡಗಳಲ್ಲೇ ಮುಗಿಸಿದರು.</p>
		<p>ಮಾರನೆಯ ದಿನ departmentನಲ್ಲಿ ರಂಗುವನ್ನು ನೋಡಿದಾಕ್ಷಣ Professor ಕೇಳಿದರು, "What are those little balls you fed me yesterday, Rang?" "They are ಪಕೋಡಾs ಸರ್" ಎಂದ ರಂಗು. "boy- they are relly  something- did you know they bite at both ends" ಅಂತ ಕೂಗಿಕೊಂಡು  mens room ಕಡೆ ಓಡಿದರು.</p>
		<p class="quote-author">
			ಪ್ರೊ। ಇ. ಆರ್. ಸೂರ್ಯನಾರಾಯಣ<br />(ಕಿಂಗ್ಸ್‍ಟನ್. ರ್ಹೋಡ್ ಐಲಂಡ್)
		</p>
	</section>
	<section class="level1 numbered" epub:type="chapter" role="doc-chapter" id="id-051">
		<h1 class="level1-title" epub:type="title">ಹಣಾಹಣಿ ಮತ್ತು ಮುಖಾಮುಖಿ</h1>
		<p>ತಂದೆ-ತಾಯಿ ಮತ್ತು ಮಕ್ಕಳ ನಡುವೆ, ಬಂಧು-ಮಿತ್ರರ ನಡುವೆ, ಸಹೋದ್ಯೋಗಿಗಳ ನಡುವೆ, ಗಂಡ-ಹೆಂಡಿರ ನಡುವೆ ಅಥವಾ ಮೇಲಧಿಕಾರಿ ಮತ್ತು ಕೈಕೆಳಗಿನ ನೌಕರರ ನಡುವೆ ಒಂದಲ್ಲಾ ಒಂದು ಕಾರಣದಿಂದ ಭಿನ್ನಾಭಿಪ್ರಾಯ ಉಂಟಾಗೇ ಉಂಟಾಗುತ್ತದೆ. ಅಂಥಾ ಸಂದರ್ಭದಲ್ಲಿ ಪರಸ್ಪರ ಸಂಬಂಧವನ್ನು ಕಡಿದುಹಾಕಿ ಬಿಡುತ್ತೇವೆಯೇ? ಅಥವಾ ಹಾಗೆ ಹಠಾತ್ತನೆ ಮಾಡುವುದು ಸಾಧ್ಯವೋ? ಹಾಗೆಂದಮಾತ್ರಕ್ಕೆ ಭಿನ್ನಾಭಿಪ್ರಾಯದಿಂದುಂಟಾದ ತಿಕ್ಕಾಟವನ್ನು ಅಸಹನೀಯವಾಗಿದ್ದರೂ ನುಂಗಿಕೊಂಡು ಏನೂ ನಡೆದಿಲ್ಲವೆಂಬಂತೆ ನಟಿಸುವುದೂ ಸಾಧ್ಯವಿಲ್ಲ. ಇಂಥಾ ಕಠಿಣ ಪರಿಸ್ಥಿತಿಗಳಲ್ಲಿ ಪ್ರಭಾವೀ ವಿನಿಮಯ ನಡೆಯಬೇಕು.</p>
		<p>ಪ್ರಭಾವೀ ವಿನಿಮಯಕ್ಕೆ ಪರಸ್ಪರ ಸೌಜನ್ಯ ತೋರಿಬಿಟ್ಟರೆ ಸಾಲದು. ಒಬ್ಬರಿಂದ ಮತ್ತೊಬ್ಬರನ್ನು ಬೇರ್ಪಡಿಸುವ ಅಭಿಪ್ರಾಯ ಸ್ವಾತಂತ್ರ್ಯ, ಒಬ್ಬರ ಭಾವೋದ್ವೇಗದಿಂದ ಇನ್ನೊಬ್ಬರಿಗುಂಟಾಗುವ ಮನಸ್ತಾಪ, ಮತ್ತು ಪರಿಸ್ಥಿತಿ ವಶದಿಂದ ಒಂದೆಡೆ ಎಸೆಯಲ್ಪಟ್ಟ ಎರಡು ವಿಭಿನ್ನ ವ್ಯಕ್ತಿಗಳು ಒಳಗೊಳಗೇ ಕುದಿಯುತ್ತಾ ಹೊರಗೆ ತೋರಿಕೆಯ ನಗೆ ಬೀರುತ್ತಾ ತಮ್ಮ ಎಂದಿನ ದಿನಚರಿಯನ್ನು ಸಮರ್ಪಕವಾಗಿ ಮಾಡಲು ಸಾಧ್ಯವಾಗದಂತೆ ಮಾಡುವ ಮನಸ್ಸಿನ ಕಿರಿಕಿರಿ- ಇವುಗಳನ್ನು ಗುರುತಿಸಬೇಕು- ಅಷ್ಟೇ ಅಲ್ಲ ಎದುರಿಸಬೇಕು! ವಿಚಾರವಿನಿಮಯವನ್ನು 'ಮುಖಾಮುಖಿ' (Communication) ಎನ್ನುವುದಾದರೆ ಭಿನ್ನಾಭಿಪ್ರಾಯಗಳನ್ನು ಪ್ರೌಢರಂತೆ ಎದುರಿಸುವುದನ್ನು 'ಹಣಾಹಣಿ' (Confrontation) ಎನ್ನಬಹುದು.</p>
		<p>'ಹಣಾಹಣಿ' ಎಂಬ ಶಬ್ದದಲ್ಲಿ 'ಜಗಳ' ಎಂಬರ್ಥದ ಸೂಚನೆ ಇರುವುದು ದುರದೃಷ್ಟಕರ. ಹಣಾಹಣಿ ನಡೆಯಿತು ಎಂದರೆ- "ನಿಗ್ರಹದ ಅಭಾವ ಮತ್ತು ಉದ್ವೇಗದ ಸಿಡಿತದಿಂದಾಗಿ ಪರಸ್ಪರ ಮನಸ್ಸುಗಳು ನೋಯಿಸಲ್ಪಟ್ಟುವು"- ಎಂಬ ತೀರ್ಮಾನಕ್ಕೆ ಬರುತ್ತೆವಷ್ಟೆ? ಈ ರೀತಿ ಆಗಬಹುದೆಂಬ ಭಯದಿಂದಲೇ ನಾವು ಪ್ರಾಮಾಣಿಕವಾದ ಭಿನ್ನಾಭಿಪ್ರಾಯಗಳನ್ನು ಸಹ ಎದುರಿಸುವ ಸಾಹಸಕ್ಕೆ ಕೈ ಹಾಕುವುದಿಲ್ಲ. ಆದರೆ ಅದು ಮನಸ್ಸಿನ ಯಾವುದೊ ಮೂಲೆಯಲ್ಲಿ ಬೆಳೆದು ಹೆಮ್ಮರವಾಗಿ ಬೇರುಬಿಡುತ್ತದೆ ಮತ್ತು ಮನಸ್ಸಿನ ಕಹಿ ಅನಿರೀಕ್ಷಿತವಾಗಿ- ಆದರೆ ಅನಿರ್ವಾಹವಾಗಿ ಸಿಡಿದು ಸರಿಪಡಿಸಲಾಗದಂಥಾ ಅನಾಹುತಕ್ಕೆ ಎಡೆ ಕೊಡುತ್ತದೆ. ಮನಸ್ಸಿನ ಭಾವನೆಗಳನ್ನು ತಡೆಹಿಡಿಯಲು ಎಷ್ಟೇ ಕೃತಕ ಪ್ರಯತ್ನ ನಡೆಸಿದಾಗ್ಯೂ ಅವು ತಡೆಹಿಡಿಯಲಾಗದ ಮಹಾ ಪ್ರವಾಹವೆಂಬುದನ್ನು ನೆನಪಿಡಬೇಕು. ಪ್ರತಿ ಮಾನವ ಸಂಬಂಧದಲ್ಲು ಇರುವ ಈ ಉದ್ವೇಗ ನಿಗ್ರಹ ರಾಹಿತ್ಯದಿಂದ ಸ್ಪೋಟವಾದಾಗ ಮುಖವಾಡ ಒಡೆದು ನಿಜರೂಪ ದರ್ಶನವಾಗುತ್ತದೆ. ಭಯ, ಪಶ್ಚಾತ್ತಾಪ, ಕೋಪ, ನಿರಾಸೆ ಮತ್ತು ಅಪಮಾನಗಳ ಅನುಭವದಿಂದ ಪರಸ್ಪರ ತಲೆ ತಗ್ಗಿಸುವಂತೆ ಆಗುತ್ತದೆ.</p>
		<p>ಹೀಗಾಗದಂತೆ ನೋಡಿಕೊಳ್ಳಬೇಕಾದರೆ ಏನು ಮಾಡಬೇಕು? ನಾವಾಗೇ ಹಣಾಹಣಿಯನ್ನು ಯೋಜಿಸಬೇಕು- ಆಹ್ವಾನಿಸಬೇಕು. ಕಾರಣ: ಅನಿಯಂತ್ರಿತ ಸ್ಪೊಟವನ್ನು ಯಾರೂ ಊಹಿಸಲು ಸಾಧ್ಯವಿಲ್ಲ; ಸ್ಪೋಟವಾಗಲೇ ಬೇಕಿದ್ದಲ್ಲಿ, ಅದನ್ನು ನಿಯಂತ್ರಿಸಿದಾಗ ಆಘಾತವನ್ನು ಕನಿಷ್ಟೀಕರಿಸಬಹುದು ಮತ್ತು ಅನೇಕ ವೇಳೆ ಲಾಭದಾಯಕವಾಗಿಸಿಕೊಳ್ಳಬಹುದು. ಇಂಥ ಆಹ್ವಾನಿತ/ಯೋಜಿತ ಹಣಾಹಣಿಯ ಮುಖ್ಯ ಉದ್ದಿಶ್ಯ ಪ್ರತಿಪಕ್ಷಗಳು ಪರಸ್ಪರ ಭಾವ-ಭಾವನೆಗಳನ್ನು ಅರ್ಥಮಾಡಿ ಕೊಳ್ಳುವುದೇ ಆಗಿರುತ್ತದೆ. ಪ್ರಾಮಾಣಿಕತೆಯಿಂದ ಕೂಡಿ ಪರಸ್ಪರ ಗೌರವದಿಂದ ಪ್ರಯತ್ನ ಮಾಡಿದರೆ ನಿಯೋಜಿತ ಹಣಾಹಣಿ ಫಲದಾಯಕ ವಾಗುವುದರಲ್ಲಿ ಸಂಶಯವಿಲ್ಲ.</p>
		<p>ಹಣಾಹಣಿ ನಡೆಸಲು ಆತ್ಮವಿಶ್ವಾಸ ಅವಶ್ಯಕ. ನಮ್ಮ ಬುದ್ಧಿ ನಮ್ಮ ಕೈಯಲ್ಲಿರಬೇಕು. ಮತ್ತು ಯಾವುದೇ ಪ್ರತಿಕ್ರಿಯೆಯನ್ನು ಸಂಯಮದಿಂದ ಎದುರಿಸಲು ಸಿದ್ಧರಿರಬೇಕು. ಇಲ್ಲಿ ಪ್ರತಿಪಕ್ಷವನ್ನು 'ಸೋಲಿಸು'ವುದೊಂದೇ ಪರಮೋದ್ದೇಶವೆಂಬ ಗುರಿ ಸಲ್ಲದು. ಎರಡೂ ಪಕ್ಷದವರು ವಿಜಯಿಗಳಾಗಿ ಹೊರಬರುವಂತೆ ವರ್ತಿಸಬೇಕು. ಸೋಲಿಸದೇ ವಿಧಿಯಿಲ್ಲದಿದ್ದರೆ ಗೌರವದಿಂದ ಸೊಲೊಪ್ಪಲು ಸಾಧ್ಯವಾಗುವ ಅವಕಾಶವನ್ನು ಕಲ್ಪಿಸಬೇಕು. ಇದಕ್ಕೆ ಉದಾತ್ತ ಮನೋಭಾವ ಬೇಕು. ಕ್ಷುಲ್ಲಕ ವಿಚಾರಗಳಿಗೆ ಎಡೆ ಇರಕೂಡದು. ಮಾತುಕತೆ ನಡೆಯುವಾಗ ವೃಥಾ ದೂರುವುದಾಗಲೀ, ತಪ್ಪನ್ನು ಹೇರುವುದಾಗಲೀ, ವ್ಯಂಗ್ಯೊಕ್ತಿಗಳಾಗಲೀ ಇರಕೂಡದು. 'ತಾನೇ ಸರಿ' ಎಂಬ ಮೇಲರಿಮೆಯ ಪ್ರದರ್ಶನ ಅಥವಾ ಅಹಂಕಾರಕ್ಕೆ ಎಡೆ ಇರಕೂಡದು. ಅಥವಾ ಪ್ರತಿಪಕ್ಷಗಳ ನಡುವೆ ಎಲ್ಲವೂ ಸರಿಯಾಗಿವೆ ಎಂಬ ತೋರಿಕೆಯು ಸಲ್ಲದು. ಸತ್ಯಾಂಶದ ತಳಹದಿಯ ಮೇಲೆ ಗೌರವದ ಮನೆ ಕಟ್ಟಬೇಕು.</p>
		<p>ಹಣಾಹಣಿಯ 'ಸಮಯ', 'ಸ್ಥಾನ' ಮತ್ತು 'ವಿಧಾನ' ಇವುಗಳ ಬಗ್ಗೆ ಕಾಳಜಿ ವಹಿಸದಿದ್ದರೆ ಈ ಯೋಜನೆ ರಚನಾತ್ಮಕವಾಗುವುದರ ಬದಲು ಹಿಂಸಾತ್ಮಕವಾಗಿ ಧ್ವಂಸಾತ್ಮಕವಾಗಬಹುದು. ಭಿನ್ನಾಭಿಪ್ರಾಯಗಳನ್ನು ಆದಷ್ಟು ಬೇಗ  ಬಗೆಹರಿಸಿಕೊಳ್ಳುವುದು ಮುಖ್ಯವಾದರೂ, ಸಮಯಾಸಮಯದ ವಿವೇಚನೆ ಇಲ್ಲದೆ, ಪೂರ್ವಾಪರ ಯೋಚಿಸದೆ, ಎಲ್ಲಿ ಅಂದರೆ ಅಲ್ಲಿ ಮನಸ್ಸಿಗೆ ಬಂದಿದ್ದನ್ನು ಒದರಿಬಿಡುವುದು ಅಪಾಯಕಾರಿ. ಉದಾಹರಣೆಗೆ- ನಿಮ್ಮ ಮೇಲಧಿಕಾರಿ ಅನೇಕ ಜನಗಳ ಮಧ್ಯೆ ಯಾವುದೋ ತಾಂತ್ರಿಕ ವಿಷಯದ ಬಗ್ಗೆ ತಪ್ಪು ವಿವರಣೆ ಕೊಡುತ್ತಾನೆಂದು ಕೊಳ್ಳೋಣ; ಮೀಟಿಂಗಿನ ಮಧ್ಯೆ ಹೊರಗಿನವರೆದುರು ಆತನ ತಪ್ಪನ್ನು ಎತ್ತಿ ತೋರಿಸುವುದರ ಫಲಿತಾಂಶ ಏನಾಗಬಹುದು ಊಹಿಸಿಕೊಳ್ಳಿ. ಎರಡು ಪಕ್ಷದವರು ಸಮಾಧಾನವಾಗಿದ್ದು ಅನ್ಯೋನ್ಯತೆಯಿಂದ ಇರಲು ಅನುಕೂಲವಾಗುವಂತೆ ಉತ್ತಮ ವಾತಾವರಣದಿಂದ ಕೂಡಿದ ಸಂದರ್ಭ ಮತ್ತು ಸ್ಥಳವನ್ನು ಗೊತ್ತುಮಾಡಬೇಕು.</p>
		<p>ಬಹುದಿನಗಳಿಂದ ಮುಂದೂಡಲ್ಪಟ್ಟು ಅಹಿತಕರವಾದ ಪ್ರಸ್ತಾಪವನ್ನು ಎತ್ತಲು ಎರಡೂ ಪಕ್ಷಗಳು ಹಿಂದೆ ಮುಂದೆ ನೋಡುವುದು ಸ್ವಾಭಾವಿಕ. ಆದರೆ ಸಮಸ್ಯೆಯನ್ನು ಬಗೆಹರಿಸುವುದಕ್ಕೆಂದು ಇಲ್ಲದ ಸ್ನೇಹ ತೋರುವುದು ಅನುಮಾನಕ್ಕೆ ಆಸ್ಪದ ಕೊಡುತ್ತದೆ. ಎಂದೂ ಮಾತನಾಡಿಸದಿದ್ದ ವ್ಯಕ್ತಿ ಇದ್ದಕ್ಕಿದ್ದಹಾಗೆ ಔತಣಕ್ಕೆ ಆಹ್ವಾನ ಕೊಟ್ಟರೆ ನಿಮ್ಮ ಪ್ರತಿಕ್ರಿಯೆ ಹೇಗಾದೀತು? ಆದ್ದರಿಂದ, ಪ್ರತಿಪಕ್ಷಕ್ಕೆ ಸಾಕಷ್ಟು ಅವಕಾಶ ಕೊಟ್ಟು ಹಣಾಹಣಿಯ ನಿರ್ದಿಷ್ಟ ಉದ್ದಿಶ್ಯವನ್ನು ಯಥಾವತ್ ವಿವರಿಸಿ ಆತನ ಮನಸ್ಸನ್ನು ಸಿದ್ಧಪಡಿಸುವುದು ತುಂಬಾ ಅವಶ್ಯಕ. ಹಣಾಹಣಿಯನ್ನು ಏರ್ಪಡಿಸಿದಮೇಲೆ ನಿಸ್ಸಂಕೊಚವಾಗಿ, ನೇರವಾಗಿ ಚರ್ಚೆಯ ವಿಷಯಕ್ಕೆ ಬರಬೇಕು. ಉದಾಹರಣೆಗೆ- ನಿಮ್ಮ ಸಹೋದ್ಯೋಗಿಯೊಬ್ಬ ನಿಮ್ಮ ಬಗ್ಗೆ ಅಪಪ್ರಚಾರ ಮಾಡುತ್ತಿದ್ದಾನೆಂದುಕೊಳ್ಳಿ. ಅನೇಕ ದಿನಗಳಿಂದ ನೀವು ಅದರ ಬಗ್ಗೆ ಕುದಿಯುತ್ತಿದ್ದೀರಿ. ಇಂದು ಅದರ ಬಗ್ಗೆ ಮಾತನಾಡುವ ಅವಕಾಶ ಸಿಕ್ಕಿದೆ. ನೀವು ಅದರ ಬಗ್ಗೆ ಮಾತನಾಡುವುದನ್ನು ಬಿಟ್ಟು ಮತ್ತೇನೇನೋ 'ಸುತ್ತೂಬಳಸೂ' ಮಾಡಿ ಅವನ ಬಗ್ಗೆ ಸಲ್ಲದ ಪ್ರಶಂಸೆ ಮಾತನ್ನು ತೆಗೆದರೆ, ಅವನಿಗೆ ನಿಮ್ಮ ಬಗ್ಗೆ ಇರಬಹುದಾದ ಅಲ್ಪಸ್ವಲ್ಪ ಗೌರವವೂ ಮಾಯವಾಗಬಹುದು! ಹಣಾಹಣಿಗೆಂದೇ ತಯಾರಾಗಿ ಬಂದಮೇಲೆ, ನೇರವಾಗಿ, ಹಿತಮಿತವಾಗಿ, ಗೌರವವಾಗಿ ನಿಮ್ಮ ಅಭಿಪ್ರಾಯವನ್ನು ವ್ಯಕ್ತಪಡಿಸಿ ಆತನ ಪ್ರತಿಕ್ರಿಯೆಗೆ ಕಾಯಬೇಕು. ಆತನ ಬಾಯಿಂದಲೇ ಆತನ ಮಾತುಗಳನ್ನು ಆಡಿಸಬೇಕಲ್ಲದೇ ನಿಮ್ಮ ಮಾತುಗಳನ್ನು ಆತನ ಬಾಯಿಯಲ್ಲಿ ತುರುಕಬಾರದು. ಆಗಬೇಕಿದ್ದ ಆಘಾತ ಆಗಿಹೋಗಿದೆ. ಇನ್ನು ಹೆಚ್ಚಿನ ಆಘಾತಕ್ಕೆ ಅವಕಾಶ ಕೊಡದೇ ಪರಿಹಾರ ದೃಷ್ಟಿಯಿಂದ ಪರಸ್ಪರ ಸಹಾಯಕ್ಕೆ ಬೇಕಾದ ಸಿದ್ಧತೆ ಮಾಡಿಕೊಳ್ಳಬೇಕು.</p>
		<p>ಪ್ರಶ್ನೆಗಳನ್ನು ಕೇಳಿ ಉತ್ತರಗಳಿಗಾಗಿ ಕಾಯುವುದು ಒಂದು ಉಪಯುಕ್ತ ವಿಧಾನ. ಸಾಧಾರಣವಾಗಿ ನಾವು ಹೇಳಿಕೆಗಳನ್ನು ಕೊಟ್ಟು ನಮ್ಮ ಮೂಗಿನ ನೇರಕ್ಕೆ ಮಾತಾಡಿ ನಮ್ಮ ವಾದದ ಸಮರ್ಥನೆ ಮಾಡಿಕೊಳ್ಳುವ ವ್ಯರ್ಥಪ್ರಯತ್ನದಲ್ಲಿ ಮೇಲಾಟಕ್ಕೆ ತೊಡಗುತ್ತೇವೆ. ಇದು ನಮ್ಮ ದೌರ್ಬಲ್ಯ ಮತ್ತು ತೇಲುತನವನ್ನು ತೋರುತ್ತದೆ. ಪ್ರತಿಪಕ್ಷದ ಹೊಟ್ಟೆಯಲ್ಲಿ ತುಂಬಿಕೊಂಡಿರುವ ವಿಷವನ್ನು ಮೊದಲು ಕಕ್ಕಿಸಲು ಯತ್ನಿಸಬೇಕು. ಆತನಿಗೆ ಯಾವ ಕಾರಣದಿಂದ 'ಹೊಟ್ಟೆಯುರಿ' ಉಂಟಾಗಿದೆ ಎಂಬುದನ್ನು ಕಂಡುಹಿಡಿದುಕೊಳ್ಳದಿದ್ದರೆ ಸಮಸ್ಯೆ ಪರಿಹಾರವಾಗುವುದಿಲ್ಲ. ಎದೆಯೊಳಗೆ ಕಟ್ಟಿಕೊಂಡ 'ಕಫ' ಕಳಚಿಕೊಂಡು ಬಂದಮೇಲೆ ಉಸಿರಾಟ ಸುಲಭವಾಗುವ ಹಾಗೆ ಇಂದಿನವರೆಗೂ ಇಬ್ಬರನ್ನೂ ಬಾಧಿಸುತ್ತಿದ್ದ ಎಲ್ಲ ವಿಚಾರಗಳೂ ಕೋಪ ಉದ್ವೇಗಗಳಿಲ್ಲದೇ ವ್ಯಕ್ತವಾದ ಮೇಲೆ ಒಂದು ಘಳಿಗೆ ಮೌನ ತಾಳಿ ಎಲ್ಲರೂ ಚಿಂತಿಸಬೇಕು. ಥಟ್ಟನೆ ಜವಾಬು ಕೊಡುವುದೇ ಮುಖ್ಯವಲ್ಲ- ಆಡುವ ಮಾತಿನಿಂದ ಉಪಯೊಗವುಂಟೇ ಇಲ್ಲವೇ ಮೊದಲು ತರ್ಕಿಸಿಕೊಳ್ಳಬೇಕು. ಇಷ್ಟರಮೇಲೆ ಪ್ರತಿಪಕ್ಷಗಳು ಭಿನ್ನಾಭಿಪ್ರಾಯವನ್ನು ಅರಗಿಸಿಕೊಳ್ಳುವ 'ಪ್ರಬುದ್ಧ' ಜಾತಿಯವರಾಗಿದ್ದರೆ ಕಹಿ ಇಲ್ಲದೇ ಹಣಾಹಣಿಯನ್ನು ಮುಕ್ತಾಯಗೊಳಿಸಬಹುದು- ಜವಾಬ್ದಾರಿಯುತ ಒಪ್ಪಂದಕ್ಕೆ ಬರಬಹುದು. ಹಾಗಿಲ್ಲದೇ ಸ್ವಾರ್ಥ, ದ್ವೇಷ, ಅಸೂಯೆ ಮತ್ತು ಸಂಕುಚಿತ ದೃಷ್ಟಿಗಳದ್ದೇ ಮೇಲುಗೈ ಆಗಿದ್ದಲ್ಲಿ ಹಣಾಹಣಿಯು ಈ ಶಬ್ದದ ಅನ್ವರ್ಥವಾಗಿ- 'ಠಗರು ಕಾಳಗ'ವಾಗಿ ಮುಕ್ತಾಯವಾಗಬಹುದು.</p>
		<p>ಒಂದೇ ಸೂರಿನಡಿ ವಾಸಿಸುವ ಅಥವಾ ಕೆಲಸ ಮಾಡುವ ಅಥವಾ ಮತ್ಯಾವುದೋ ಕಾರಣದಿಂದ ಒಂದೆಡೆ ಸೇರಬೇಕಾದವರು ಭಿನ್ನಾಭಿಪ್ರಾಯವಿಲ್ಲದೇ ಬದುಕುವುದು ಸಾಧ್ಯವಿಲ್ಲ. ಸಭ್ಯತೆ ಮತ್ತು ಸೌಜನ್ಯದ ದೃಷ್ಟಿಯಿಂದ ಮನಸ್ಸಿನ ಭಾವನೆಗಳನ್ನು ಅದುಮಿಡುತ್ತಾ ಹೊದರೆ, ವೈಯಕ್ತಿಕ ಘರ್ಷಣೆ ಒಳಗೊಳಗೇ ಬೂದಿಮುಚ್ಚಿದ ಕೆಂಡದಂತಿದ್ದು, ಮುಂದೆಂದೋ ಜ್ವಾಲಾಮುಖಿಯಾಗಿ ಮನಸ್ಸುಗಳಿಗೆ ಮಾಯದ ಘಾಯವಾಗಿ ಪರಿಣಮಿಸುತ್ತದೆ. ಈ ಕಾರಣದಿಂದ ಸಂಘಜೀವಿಗಳು ಹಣಾಹಣಿಯನ್ನು ಯೋಜಿಸಿ, ಆಹ್ವಾನಿಸಿ ಎದುರಿಸುವುದನ್ನು ಸಾಕ್ಷಾತ್ಕರಿಸಿಕೊಳ್ಳಬೇಕು. ಇದು ಆಗಿಂದ್ದಾಗ್ಗೆ ನಡೆಯುವ ನಿರ್ದಿಷ್ಟ ಚಟುವಟಿಕೆಯಾಗಿಬಿಟ್ಟರೆ ನಮಗಿಂತ ಭಿನ್ನವಾಗಿ ಚಿಂತಿಸುವವರೊಂದಿಗೆ ಮತ್ತು ವರ್ತಿಸುವವರೊಂದಿಗೆ ಕೆಲಸ ಮಾಡುವುದು ಮತ್ತು ಹೊಟ್ಟೆಯೊಳಗೆ ಹುಣ್ಣುಗಳಿಲ್ಲದೇ ಬದುಕುವುದು ಸುಗಮವಾಗುತ್ತದೆ.</p>
		<p>(* ಇತ್ತೀಚೆಗೆ 'ಮ್ಯಾನೇಜ್‍ಮೆಂಟ್ ವರ್ಕ್‍ಷಾಪ್' ಒಂದರಲ್ಲಿ ಭಾಗವಹಿಸಿದಾಗ ನಡೆಸಿದ ಅನೇಕ ವೈಚಾರಿಕ ಪ್ರಬಂಧಗಳ ಚರ್ಚೆಯ ಸಾರವನ್ನು ಈ ಲೇಖನದಲ್ಲಿ ಭಟ್ಟಿ ಇಳಿಸುವ ಪ್ರಯತ್ನ ಮಾಡಿದ್ದೇನೆ)</p>
		<p class="quote-author">
			_ಡಾ। ಮೈ. ಶ್ರೀ. ನಟರಾಜ್<br />(ಗೈಥರ್ಸ್‍ಬರ್ಗ್, ಮೇರಿಲ್ಯಾಂಡ್)
		</p>
	</section>
	<section class="level1 numbered" epub:type="chapter" role="doc-chapter" id="id-052">
		<h1 class="level1-title" epub:type="title">ಕಣ್ಣು ತೆರೆದ ಗಾಂಧಾರಿ</h1>
		<p>ಮಹಾಭಾರತದ ಸ್ತ್ರೀಯರಲ್ಲಿ ಪ್ರಮುಖರಾದ ದ್ರೌಪದಿ, ಕುಂತಿ, ಗಾಂಧಾರಿ- ಇವರು ಮೂವರೂ ಬಾಳಿನಲ್ಲಿ ಸುಖಕ್ಕಿಂತ ಹೆಚ್ಚಾಗಿ ನೋವನ್ನೇ ಕಂಡವರೇನೋ ಎನ್ನಿಸುತ್ತದೆ. ದ್ರೌಪದಿಯಂತೂ ಬಹುಶಃ ಲೋಕದ ಇನ್ನಾವ ಪ್ರತಿಷ್ಠಿತ ಹೆಂಗಸೂ ಅನುಭವಿಸಲಾರದಂಥ ಅವಮಾನವನ್ನು ಅನುಭವಿಸಬೇಕಾಯಿತು. ಭಾರತ ಯುದ್ಧ ಇನ್ನೇನು ಮುಗಿಯುತ್ತ ಬಂತು, ಜಯಸಿದ್ಧಿಸಿತು, ಎಂದುಕೊಳ್ಳುವ ವೇಳೆಗೆ ತನ್ನ ಐವರು ಮಕ್ಕಳನ್ನೂ ಕಳೆದುಕೊಂಡಳು. ಕುಂತಿ ಚಿಕ್ಕ ವಯಸ್ಸಿನಲ್ಲೇ ಗಂಡನನ್ನು ಕಳೆದುಕೊಂಡು, ಆಮೇಲೆ ನಾನಾ ರೀತಿಯಲ್ಲಿ ಕೌರವರ ಕಾಟವನ್ನು ಅನುಭವಿಸಬೇಕಾಯಿತು. ಮುಂದೆ ಪಾಂಡವರು ಅಜ್ಞಾತ ವಾಸದಲ್ಲಿದ್ದಾಗ, ತಾನು ಅವರನ್ನು ಆ ದುಃಸ್ಥಿತಿಗೆ ತಂದವರ ನೆರಳಿನಲ್ಲಿಯೇ ಇರಬೇಕಾಯಿತು. ಇವರಿಬ್ಬರೂ ಇಷ್ಟೆಲ್ಲ ಕಷ್ಟ ಅನುಭವಿಸಿದ್ದರೂ ಒಂದೆರಡು ಮುಖ್ಯವಾದ ವಿಷಯಗಳಲ್ಲಿ ಸ್ವಲ್ಪವಾದರೂ ತೃಪ್ತಿ ಕಂಡರೇನೋ! ತನ್ನನ್ನು ಅವಮಾನಿಸಿದ್ದ ದುರಾತ್ಮರ ಮೇಲೆ ಮುಯ್ಯಿ ತೀರಿಸಿಕೊಂಡ ಸಮಾಧಾನ ದ್ರೌಪದಿಗೆ. ತನ್ನ ಮಕ್ಕಳು ಯುದ್ಧದಲ್ಲಿ ಗೆದ್ದು, ಇಡೀ ಕುರುರಾಜ್ಯಕ್ಕೆ ಅಧಿಪತಿಗಳಾದ ಸಂತೋಷ ಕುಂತಿಗೆ. ಆದರೆ ಗಾಂಧಾರಿಗೆ! ಜೀವನದ ಉದ್ದಕ್ಕೂ ಒಂದು ಬಗೆಯ ಸಂಕಟ- ಮಹಾರಾಣಿ ಯಾಗಿದ್ದರೂ. ಇತರರು ತಂದೊಡ್ಡಿದ ಕಷ್ಟಗಳ ಜೊತೆಗೆ ತಾನೇ ನಿರ್ಮಿಸಿಕೊಂಡ ಬಂಧನದಲ್ಲಿ ತೊಳಲಾಟ! ಕಡೆಯಲ್ಲಂತೂ ಅಷ್ಟೊಂದು ಮಕ್ಕಳನ್ನು ಕಳೆದುಕೊಂಡ ಅಪಾರ ದುಃಖ.</p>
		<p>ಭಾರತದ ಕತೆಯಲ್ಲಿ ನಮಗೆ ಕಾಣುವ ಗಾಂಧಾರಿಯ ಚಿತ್ರ ಒಬ್ಬ ಮಹಾ ಪತಿವ್ರತೆಯದು. ಗಾಂಧಾರ ದೇಶದ ಅರಸು ಸುಬಲನ ಮಗಳಾದ ಅವಳು ಧೃತರಾಷ್ಟ್ರನೊಂದಿಗೆ ಮದುವೆಯಾಗುವ ಮುಂಚೆಯೇ ಮಹಾ ಶಕ್ತಿ ಸಾಮಥ್ರ್ಯಗಳನ್ನೂ ಕೇಳಿ ಅವನು ಕುರುಡನೆಂದು ತಿಳಿದಿದ್ದರೂ ಅವನಿಗೇ ತನ್ನ ಮನಸ್ಸನ್ನು ಅರ್ಪಿಸಿದ್ದಳಂತೆ. ಮದುವೆಯಾದಾಗ, ಗಂಡನಿಗೆ ಕಾಣದ ಪ್ರಪಂಚ ತನಗೂ ಬೇಡ ಎಂದು ಕಣ್ಣಿಗೆ ಬಟ್ಟೆ ಕಟ್ಟಿಕೊಂಡು ಕಡೆಯವರಿಗೂ ಹಾಗೆಯೇ ಇದ್ದಳು. ಗಂಡನಿಗಾಗಿ ತನ್ನ ದೃಷ್ಟಿಯನ್ನೇ ತ್ಯಾಗ ಮಾಡಿದ ಆಕೆಯನ್ನು ಲೋಕವೆಲ್ಲ ಕೊಂಡಾಡಿತು. ಆದರ್ಶ ಸ್ತ್ರೀ ಎಂದು ಗೌರವಿಸಿತು.</p>
		<p>ಕೌರವ-ಪಾಂಡವ ರಾಜಪುತ್ರರು ಬೆಳೆದು ದೊಡ್ಡವರಾದಂತೆಲ್ಲ ತನ್ನ ಮಕ್ಕಳಲ್ಲಿ ಪಾಂಡವರ ಬಗ್ಗೆ ದ್ವೇಷ ಬೆಳೆಯುತ್ತಿರುವುದನ್ನು ಕಂಡು ಗಾಂಧಾರಿ ಅವರಿಗೆ ಎಷ್ಟೋ ಬುದ್ಧಿಮಾತು ಹೇಳಿದಳು. ಮಹಾಯುದ್ಧಕ್ಕೆ ಮುಂಚೆ ಕೂಡ ಆ ಯುದ್ಧ ಬೇಡವೆಂದು ಎಷ್ಟೋ ರೀತಿ ಎಚ್ಚರಿಸಿದಳು. ಹಠಕ್ಕೆ ಬಿದ್ದ ಅವಳ ಮಕ್ಕಳು ಅವಳ ಮಾತನ್ನು ಕೇಳುವುದಿಲ್ಲ- (ಅವರಿಗೆ ಯಾರ ಹಿತವಚನಗಳು ತಾನೇ ಸೇರುತ್ತಿತ್ತು? ಕೌರವರೆಲ್ಲರೂ ಒಂದು ರೀತಿ ಕುರುಡರೇ!) ಪಾಂಡವರು ತಾವಾಗಿ ಕಾಲು ಕೆರೆದುಕೊಂಡು ಯುದ್ಧಕ್ಕೆ ಬರುತ್ತಿಲ್ಲವೆಂಬುದು ಎಲ್ಲರಿಗೂ ತಿಳಿದಿದ್ದ ವಿಷಯ. ಈ ಯುದ್ಧಕ್ಕೆ, ಈ ಸರ್ವನಾಶಕ್ಕೆ ಬಹುಮಟ್ಟಿಗೆ ತನ್ನ ಮಕ್ಕಳೇ ಹೊಣೆ ಎಂಬುದು ಗಾಂಧಾರಿಗೆ ಗೊತ್ತಿದ್ದಿರಬೇಕು. ಆದರೂ ಅವಳದು ತಾಯಿಯ ಹೃದಯ. ತನ್ನ ಮಕ್ಕಳನ್ನು ಕೊಂದ ಪಾಂಡವರ ಬಗೆಗೆ ಕಿಚ್ಚಿನಂತಹ ಕೋಪ. ಯುದ್ಧ ಮುಗಿದಮೇಲೆ ಧರ್ಮಜ ಆಕೆಯನ್ನು ಕಂಡು ಅವಳ ಕಾಲಿಗೆರಗಿದಾಗ, ಮಕ್ಕಳ ಸಾವಿನ ದಾವಾನಲದಲ್ಲಿ ದಗ್ಧವಾಗಿದ್ದ ಅವಳ ಕ್ರೂರ ದೃಷ್ಟಿ ಕಣ್ಣುಪಟ್ಟಿಯ ಅಂಚಿನಿಂದ ಧರ್ಮಜನ ಕೈಗಳ ಮೇಲೆ ಬಿದ್ದು, ಅದರ ತಾಪಕ್ಕೆ ಅವನ ಉಗುರುಗಳು ಸುರುಟಿಕೊಂಡುವಂತೆ! ತನ್ನ ಮಕ್ಕಳ ನಾಶಕ್ಕೆ ಕೃಷ್ಣನೇ ಹೊಣೆ ಎಂದು ಅವನನ್ನು ಶಪಿಸುತ್ತಾಳೆ ಗಾಂಧಾರಿ- ಅಂದಿಗೆ ಮೂವತ್ತಾರು ವರುಷಕ್ಕೆ ಯಾದವರೆಲ್ಲರೂ ಹೀಗೇ ತಮ್ಮತಮ್ಮಲ್ಲಿ ಹೊಡೆದಾಡಿಕೊಂಡು ಸಾಯಲಿ ಎಂದು.</p>
		<p>ತ್ಯಾಗಮಯಿ ಗಾಂಧಾರಿ, ಆದರೆ ಅವಳ ಹೃದಯದಲ್ಲಿ ಬೆಂಕಿ! ಅಷ್ಟು ಮಕ್ಕಳನ್ನು ಹಡೆದರೂ ಅವಳು ಅವರೊಬ್ಬರ ನಗುಮೊಗವನ್ನೂ ಕಾಣಲಿಲ್ಲ. ಆ ಮಕ್ಕಳ ಚಿನ್ನಾಟಗಳನ್ನು ತಾಯಾಗಿ ನೋಡಿ ನಲಿಯಲಿಲ್ಲ. ಅವರು ಬೆಳೆದು ದೊಡ್ಡವರಾಗಿ ಅಷ್ಟು ದೊಡ್ಡ ರಾಜ್ಯದ ಅಧಿಪತಿಗಳಾಗಿದ್ದಾಗ ವೈಭವವನ್ನು ಕಣ್ಣಾರೆ ಕಾಣಲಿಲ್ಲ. ದೊಡ್ಡ ಮನೆತನದ ಒಂದು ಪೀಳಿಗೆ ಹುಟ್ಟಿ ಬೆಳೆದು ವಿಜೃಂಭಿಸಿ ಕಡೆಗೆ ನಾಶವಾಗಿ ಹೊಗುತ್ತಿದ್ದರೂ, ಒಂದನ್ನೂ ನೋಡೆನೆಂದು ಕಣ್ಣಿಗೆ ಬಟ್ಟೆ ಬಿಗಿದುಕೊಂಡಿದ್ದಳು.</p>
		<p>ಹೀಗೇಕೆ ಮಾಡಿದಳು ಗಾಂಧಾರಿ? ಗಂಡನಿಗೆ ಕಣ್ಣಿಲ್ಲದಿದ್ದರೆ ತಾನೂ ಏಕೆ ಕುರುಡಾಗಬೇಕು? ಕಣ್ಣಿಲ್ಲದ ಅವನಿಗೆ ತಾನೇ ಕಣ್ಣಾಗಿ ಇರುತ್ತೇನೆ. ಅವನ ಭಾರ ಇಳಿಸುತ್ತೇನೆ ಎಂಬ ಮನೋಭಾವ ಏಕೆ ತಳೆಯಲಿಲ್ಲ? ತನ್ನ ಮಕ್ಕಳ ಸುಖ, ಅವರ ಮೇಲ್ಮೆಗಾದರೂ ಅವರನ್ನು ನೋಡುವ ಕಾತುರ ಅವಳ ತಾಯ್ತನಕ್ಕೆ ತೋರಲಿಲ್ಲವೇ?</p>
		<section class="level2 numbered" role="doc-chapter" id="id-052.01">
			<h2 class="level2-title" epub:type="title">ಪರ್ವ</h2>
			<p>ಈ ಪ್ರಶ್ನೆಗೆ <sup><a epub:type="noteref" href="999-aside.xhtml#id-052-a01">*</a></sup>ಸ್ವಲ್ಪವಾದರೂ ಸಮಾಧಾನ ಎಸ್. ಎಲ್. ಭೈರಪ್ಪನವರ ವೈಶಿಷ್ಟ್ಯಪೂರ್ಣ ಕಾದಂಬರಿ 'ಪರ್ವ'ದಲ್ಲಿ ಸಿಕ್ಕುತ್ತದೆ. ಅಲ್ಲಿಯೂ ಗಾಂಧಾರಿ ಒಬ್ಬ ಅಸಾಧಾರಣ ಮನಶಕ್ತಿಯುಳ್ಳವಳೇ. ಆದರೆ ಆ ಶಕ್ತಿ ಕಾಣಬರುವುದು ಬೇರೆ ತೆರನಲ್ಲಿ- ಕ್ರೋಧದಿಂದ, ಹತಾಶೆಯಿಂದ ಉತ್ಪನ್ನವಾದ, ಜೀವನವನ್ನೂ ನಿರಾಕರಿಸುವ  ಒಂದು ಬಗೆಯ ಹಠದಲ್ಲಿ. ಆದರೆ ಆ ಹಠಕ್ಕೆ ಹಿನ್ನೆಲೆ, ಅವಳ ಜೀವನ ನಿರ್ಭಾಗ್ಯತೆ, ಬಹು ಕರುಣಾಜನಕವಾಗಿದೆ. ಚಿಕ್ಕಂದಿನಲ್ಲಿ ಅವಳಲ್ಲಿದ್ದ ಗೆಲುವು, ಚೆಲುವು, ಉತ್ಸಾಹ, ಕನಸು- ಎಲ್ಲ ಹೇಗೆ ಕೊಚ್ಚಿಹೋಗಿ ಅವುಗಳ ಜಾಗದಲ್ಲಿ ಬರಿಯ ಕಹಿ, ನಿಷ್ಠುರತೆ, ಮೇಲಾಗಿ ಒಂದು ಬಗೆಯ ಅಸಹಜ, ನಿರ್ಜೀವ ಪಾವಿತ್ರ್ಯ ನೆಲೆಗೊಂಡವು ಎಂಬ ಕತೆ ಅತ್ಯಂತ ಮನೋಜ್ಞವಾಗಿದೆ.</p>
			<p>ಪರ್ವದ ಕತೆಯಲ್ಲೂ ಜನರಮಟ್ಟಿಗೇ- ಬರೀ ಜನರ ಮಟ್ಟಿಗೆ ಏನು, ಭೀಷ್ಮ, ದೃತರಾಷ್ಟ್ರ ಮೊದಲಾಗಿ ಎಲ್ಲರಿಗೂ- ಅವಳು ಮಹಾ ಪತಿವ್ರತೆಯೇ. ಇಡೀ ಆರ್ಯಾವರ್ತವೇ ಅವಳನ್ನು ಒಂದು ಆದರ್ಶಸ್ತ್ರೀ ಎಂದು ಎಣಿಸಿ, ಅವಳನ್ನೂ ಒಂದು ಪೂಜ್ಯ ಸ್ಥಾನದಲ್ಲಿರಿಸಿದೆ. ಎಲ್ಲರೂ ಅವಳ ಕಾಲುಮುಟ್ಟಿ ನಮಸ್ಕರಿಸುವವರೇ. ಆದರೆ ಗಾಂಧಾರಿಯ ನಿಜ ಅವಳೊಬ್ಬಳಿಗೆ ಮಾತ್ರ ಗೊತ್ತು. ವಿಷಾದ, ನೋವು, ಅಶಾಂತಿಗಳೊಂದಿಗೆ ಆ ನಿಜವೂ ಅವಳ ಹೃದಯಾಂತರಾಳದಲ್ಲಿ ಹುದುಗಿ ಹೋಗಿದೆ. ಆ ನಿಜದ ಸ್ವರೂಪ ಇತರರು ಕಲ್ಪಿಸಿದ ಭ್ರಮೆಯಲ್ಲಿ ಅವಳಿಗೂ ಮಸುಕಾಗಿದ್ದು ಈಗ ಮತ್ತೆ ಕಾಣತೊಡಗಿದೆ. ಭಾರತ ಮಹಾಯುದ್ಧ ತಂದೊಡ್ಡಿದ ಪ್ರಶ್ನೆಗಳು ಕೃಷ್ಣನ ಅನುಕಂಪದಿಂದ, ಇತರರ ಮನಸ್ಸನ್ನೂ ಚೆನ್ನಾಗಿ ಅರಿತುಕೊಳ್ಳುವ ಅವನ ಅಸಾಧಾರಣ ಸಾಮಥ್ರ್ಯದಿಂದ.</p>
			<p>ಹದಿನೆಂಟು ದಿನಗಳ ಯುದ್ಧ ಈಗತಾನೆ ಮುಗಿದಿದೆ. ಕೌರವರ ಕಡೆ ದುರ್ಯೋಧನ, ದುಶ್ಯಾಸನ, ಅವರ ಇತರ ತಮ್ಮಂದಿರು, ತಂಗಿ ದುಶ್ಯಲೆಯ ಗಂಡ ಜಯದ್ರಥ ಎಲ್ಲರೂ ಹತರಾಗಿದ್ದಾರೆ. ಅತ್ತ ಪಾಂಡವರ ಪಾಳೆಯದಲ್ಲಿ ಆ ಹಿಂದಿನ ರಾತ್ರಿಯಷ್ಟೆ ಉಪಪಾಂಡವರು, ಹಾಗೂ ಪಾಂಡವರ ಮಹಾ ಸೇನಾನಿ ದೃಷ್ಟದ್ಯುಮ್ನ ಅಶ್ವತ್ಥಾಮನಿಂದ ಕ್ರೂರವಾಗಿ ನಿದ್ದೆಯಲ್ಲಿ ಕೊಲೆಗೀಡಾಗಿದ್ದಾರೆ. ಯುದ್ಧವೇನೊ ಮುಗಿದಿದೆ, ಆದರೆ ಅದರಿಂದ ಯಾರಿಗೂ ಸಂತೋಷವಿಲ್ಲ. ಕೃಷ್ಣ ಪಾಂಡವರನ್ನೂ, ಕುಂತಿ ವಿದುರನನ್ನೂ, ದೃತರಾಷ್ಟ್ರ ಗಾಂಧಾರಿಯನ್ನೂ ಕಾಣಲು ಕರೆತಂದಿದ್ದಾನೆ. ಸಹಜವಾದ ವಿನಯದಿಂದ ಕೃಷ್ಣ ಗಾಂಧಾರಿಯನ್ನು ಕ್ಷಮೆ ಕೇಳಿಕೊಳ್ಳುತ್ತಾನೆ. ಅವಳ ನೂರು ಮಕ್ಕಳನ್ನೂ ಕೊಂದ ಪಾಂಡವರನ್ನು ಕ್ಷಮಿಸೆಂದೂ ಪ್ರಾರ್ಥಿಸುತ್ತಾನೆ. ಗಾಂಧಾರಿ ಅವನ ಮಾತನ್ನು ಕೇಳಿ ಸಿಟ್ಟಿಗೇಳುವುದಿಲ್ಲ. ಕೃಷ್ಣನೇ ಎಲ್ಲ ನಾಶಕ್ಕೂ ಕಾರಣ, ಅವರ ಕುಲವು ಹೀಗೇ ನಾಶವಾಗಲಿ ಎಂದು ಶಪಿಸುವುದಿಲ್ಲ. ಆದರೆ ಕ್ಷಮಿಸಿದ್ದೇನೆಂದು ಹೇಳುವುದೂ ಇಲ್ಲ. ಅವಳಲ್ಲಿ ಏನೋ ಒಂದು ಬಗೆಯ ನಿರ್ಲಿಪ್ತತೆ. ಕೃಷ್ಣನ ಪ್ರಾರ್ಥನೆಗೆ ನೇರವಾಗಿ ಉತ್ತರ ಹೇಳದೆ ಗಾಂಧಾರಿ, ಆ ನೂರು ಮಕ್ಕಳು ಎಂಬುವುದರಲ್ಲಿ ತನ್ನವು ಹದಿನಾಲ್ಕೇ. ಉಳಿದವೆಲ್ಲ ರಾಜನಿಗೆ ದಾಸಿಯರಲ್ಲಿ ಹುಟ್ಟಿದವರು; ನೂರು ಮಕ್ಕಳ ತಂದೆಯಾದ ಅವನ ದುಃಖ, ಹದಿನಾಲ್ಕು ಮಕ್ಕಳ ತಾಯಾದ ತನ್ನ ದುಃಖಕ್ಕಿಂತ ದೊಡ್ಡದು ಎನ್ನುತ್ತಾಳೆ. ಈ ಮಾತಿನಲ್ಲಿ ಮೇಲೆ ಮೇಲೆ ರಾಜನ ಬಗ್ಗೆ ಅನುಕಂಪ ಕಂಡರೂ, ಒಳಗೆ ಬೇರೇನೋ ದನಿ. ಜಿಗುಪ್ಸೆಯ, ಹತಾಶೆಯ ದನಿ ಇರುವಂತೆ ಕಾಣಿಸಿರಬೇಕು ಕೃಷ್ಣನಿಗೆ, ಅವನು ಅದರ ಜಾಡು ಹಿಡಿದು ಹೋದ.</p>
			<p>"ದೇವಿ, ಗಾಂಧಾರಿ, ನಿನ್ನ ಕೈಲಿ ಒಂದು ಆಪ್ತ ವಿಷಯ ಮಾತನಾಡಬೇಕೆಂದು ಬಹುದಿನಗಳಿಂದ ಆಶೆ ಇದೆ. ನೀನು ನಿಜ ಹೇಳುವಿಯಾದರೆ ಕೇಳುತ್ತೇನೆ. ಏನನ್ನೂ ಮುಚ್ಚಿಡದೆ ನಿಜ ಹೇಳಿಬಿಡುವ ಕಾಲ ಜೀವನದಲ್ಲಿ ಒಮ್ಮೆಯಾದರೂ ಬರಬೇಕು- ನಿನಗೆ ಈಗ ಆ ಮನೋಸ್ಥಿತಿ ಬಂದಿದೆಯೆಂದು ನನಗೆ ಅನ್ನಿಸುತ್ತದೆ.... ಮಹಾರಾಜನಂತೂ ಕುರುಡನಾಗಿಯೇ ಹುಟ್ಟಿದ, ಆದರೆ ನೀನೇಕೆ ಕಣ್ಣಿಗೆ ಬಟ್ಟೆ ಕಟ್ಟಿಕೊಂಡೆ?" ಎಂದು ಕೆಳಿದ.</p>
			<p>ಧೃತರಾಷ್ಟ್ರ ಗಾಂಧಾರಿ ತನಗಾಗಿ ಮಹಾತ್ಯಾಗ ಮಾಡಿದವಳು ಎಂದೇ ನಂಬಿದ್ದವನು. ಅವನು ನಡುವೆಯೇ ಬಾಯಿಹಾಕಿ, ಅವಳು ಮಹಾ ಪತಿವ್ರತೆ, ಗಂಡನಿಗೆ ಇಲ್ಲದ ದೃಷ್ಟಿಭಾಗ್ಯ ತನಗೇಕೆ ಎಂದು ಹಾಗೆ ಮಾಡಿಕೊಂಡಿದ್ದಾಳೆ ಎಂದ. ಕೃಷ್ಣ ಅವನನ್ನೂ ತಡೆದು, ಗಾಂಧಾರಿ ಹೇಳಲಿ, ಅವಳ ಅಂತರಂಗದಲ್ಲಿ ಏನಿದೆಯೋ ಅದನ್ನೂ, ಎಂದು ಪ್ರಶ್ನೆಯನ್ನು ಮತ್ತೆ ಅವಳ ಮುಂದೇ ಇಟ್ಟ. ಕೃಷ್ಣನ ಪ್ರಶ್ನೆಯಿಂದ ಗಾಂಧಾರಿ ಗಲಿಬಿಲಿಗೊಂಡಳು, ಅದಕ್ಕೆ ಉತ್ತರ ಕೊಡುವುದನ್ನು ತಪ್ಪಿಸಿಕೊಳ್ಳಲು ಪ್ರಯತ್ನಿಸಿದಳು. ನಿಜ ಹೇಳಿ ಆಗಬೇಕಾದುದೇನು ಎಂದೂ ಕೇಳಿದಳು. ಕೃಷ್ಣ ನೇರವಾಗಿ ಎರಡು ಮಾತು ಹೇಳಿದ- ಅದರಿಂದ ಭ್ರಮೆ ಕಳೆಯುತ್ತದೆ; ಶಾಂತಿ ಸಿಕ್ಕುತ್ತದೆ. ಆ ಮಾತು ಅವಳಿಗೆ ತಟ್ಟಿತೇನೋ... ಮೇಲೆದ್ದು ಎದ್ದು ಬರಲು ಹವಣಿಸುತ್ತಿದ್ದ ನಿಜವನ್ನು ಗಾಂಧಾರಿ ಇನ್ನೂ ಮುಚ್ಚಿಡಲಾರದೆ ಹೋದಳು. ಅವಳು ಈಗ ಮನಸ್ಸು ಬಿಚ್ಚಿ ಹೇಳತೊಡಗಿದಳು: ಧೃತರಾಷ್ಟ್ರನೊಂದಿಗೆ ಮದುವೆಯಾಗುವುದು ಗಾಂಧಾರಿಗೆ ಏನೇನೂ ಇಷ್ಟವಿರಲಿಲ್ಲವಂತೆ. ಅವಳು ಬೇಡ ಬೇಡ ಎನ್ನುತ್ತಿದ್ದರೂ ಮದುವೆಯ ನಿಶ್ಚಯ ಆಗಿಯೇಹೋಯಿತು. ಮನೆಬಿಟ್ಟು ಕದ್ದುಹೋಗುವ ಯೋಚನೆಯನ್ನೂ ಮಾಡಿದ್ದಳು. ಆದರೆ ತಮ್ಮ ಊರಿನಲ್ಲಿ ಭೀಷ್ಮನ ಸೈನ್ಯ ಇದೆ. ಸುಬಲನ ಮಗಳನ್ನು ಬೇಡಿ, ಅವನಿಗೆ ಗಾಡಿಗಟ್ಟಲೆ ಬಯಲು ಸೀಮೆಯ ದವಸಧಾನ್ಯ ಬಂಗಾರದ ಒಡವೆಗಳು, ಲೋಹದ ಪಾತ್ರೆಗಳು ಎಲ್ಲವನ್ನೂ ಕಳಿಸಿದ್ದಾನೆ- ತನ್ನ ಮೈತ್ರಿ, ಗೌರವ ಸೂಚಿಸಲು. ಹಾಗೆಯೇ ಸ್ವಲ್ಪ ಬಲದ ಹೆದರಿಕೆ, ನಿರ್ಬಂಧ ಇರಲಿ ಎಂದು ಸೈನ್ಯವನ್ನೂ ಕಳಿಸಿದ್ದಾನೆ. ಗಾಂಧಾರಿ ಎಲ್ಲಾದರೂ ಓಡಿಹೋದರೆ ಭೀಷ್ಮನ ಕಡೆಯವರು ರಾಜ ಮಗಳನ್ನು ಬೇಕೆಂದೇ ಎಲ್ಲೋ ಬಚ್ಚಿಟ್ಟಿದ್ದಾನೆ ಎಂದು ಊರೆಲ್ಲ ಸುಟ್ಟು ನಾಶ ಮಾಡುತ್ತಾರೆ.... ಎಷ್ಟು ಸುಂದರವಾದ ದೇಶ ಅದು... ಸೆಕೆಯೇ <em>ಇಲ್ಲದ ದೇಶ...</em> ಆದರೆ ತಾವು ಬಡಬರು, ಬಯಲು ಸೀಮೆಯ ಈ ಸಂಪತ್ತು ತಮ್ಮ ದೇಶದಲ್ಲಿ ಇಲ್ಲ. ಭೀಷ್ಮ ಕಳಿಸಿದ ಉಡುಗೊರೆಗಳು, ಸೈನ್ಯ, ಸುಬಲನ ಮನಸ್ಸಿನ ಮೇಲೆ ತಮ್ಮ ಕೆಲಸ ಮಾಡಿದುವು. 'ಅಪ್ಪ ಲೋಭಕ್ಕೆ ಪಕ್ಕಾದ, ಅವನ ಎದುರಿಗೇ ನಾನು ಹೊದೆದಿದ್ದ ಮೇಲುವಸ್ತ್ರದ ಒಂದು ಸೆರಗನ್ನೂ ಸರ್ರನೆ ಸೀಳಿ, ಕುರುಡನಿಗೇ ಕೊಡುವುದಾದರೆ ನಾನು ಅವನ ಮುಖ ನೋಡುವುದಿಲ್ಲ ಎಂದು ಎರಡು ಕಣ್ಣುಗಳನ್ನೂ ಕಟ್ಟಿಕೊಂಡೆ. ಆಗಲೂ ಅಪ್ಪನ ಅಂತಃಕರಣ ಜಾಗ್ರತವಾಗಲಿಲ್ಲ. ಹುಡುಗಿಯ ಮೊಂಡುತನ ನಾಲ್ಕು ದಿನದಲ್ಲಿ ಸರಿಹೋಗುತ್ತದೆ ಎಂದು ಭಾವಿಸಿದನೇನೋ! ಹಾಗೆಯೇ ಮೇನೆ ಹತ್ತಿ ಕಳಿಸಿದ.... ಕೃಷ್ಣ, ನಾನು ಎಷ್ಟು ಲಕ್ಷಣವಾಗಿದ್ದೆ ಬಲ್ಲೆಯಾ? ಸ್ವಲ್ಪವೂ ಬಗ್ಗಡವಿಲ್ಲದ ನಮ್ಮ ಬೆಟ್ಟದ ಬುಡದ ತಿಳಿನೀರಿನಲ್ಲಿ ನನ್ನನ್ನೂ ನೋಡಿಕೊಂಡು ಹಿಗ್ಗುತ್ತಿದ್ದೆ. ಗೆಳತಿಯರು ನನ್ನನ್ನಾಧರಿಸಿ ಕನಸಿನ ಕತೆ ಹೆಣೆಯುತ್ತಿದ್ದರು. ಅಲ್ಲಿಗೆ ಮುಗಿಯಿತು ನನ್ನ ರೂಪ. ಅನಂತರ ನಾನೂ ನೋಡಿಕೊಳ್ಳಲಿಲ್ಲ. ನೋಡುವಂತಹ ಗಂಡನೂ ಸಿಕ್ಕಲಿಲ್ಲ.......' ಕೃಷ್ಣ ಮಾತು ಮುಂದುವರೆಸುತ್ತ ಕೇಳಿದ: 'ಇಲ್ಲಿಗೆ ಬಂದು ಎಲ್ಲ ನಿಲುಗಡೆಗೆ ಬಂದಮೇಲೆ ನೀನೇಕೆ ಕಣ್ಣುಪಟ್ಟಿಯನ್ನು ಕಿತ್ತುಹಾಕಲಿಲ್ಲ?' ಆಗ ಗಾಂಧಾರಿ ಹೇಳೀದಳು: 'ಕೃಷ್ಣ, ಇದೇ ನಿಜವಾದ ನಿಜ. ಹೇಳಿಬಿಡುತ್ತೇನೆ ಕೇಳು: ಇಲ್ಲಿಗೆ ಬಂದೆನಲ್ಲಾ, ಭೀಷ್ಮನ ಆದಿಯಾಗಿ ಎಲ್ಲರೂ ನನಗೆ ದೇವಿಯ ಪಟ್ಟ ಕಟ್ಟಿಬಿಟ್ಟರು. ಎಂತಹ ಮಹಾಸಾಧ್ವಿ, ಗಂಡನಿಗಿಲ್ಲದ ದೃಷ್ಟಿಭಾಗ್ಯ ತನಗೂ ಬೇಡವೆಂದು ಕಣ್ಣುಪಟ್ಟಿ ಕಟ್ಟಿಕೊಂಡಿದ್ದಾಳೆ. ಮಹಾ ಪತಿವ್ರತೆ, ಅವಳು ಕಾಲಿಟ್ಟ ಜಾಗ ಪಾವನ. ಅವಳು ವಾಸಿಸುವ ನಾಡಿನಲ್ಲಿ ಸಂಪತ್ತು ಉಕ್ಕುತ್ತದೆ. ಒಂದೇ, ಎರಡೇ... ಹೊಗಳಿಕೆ! ಮೊದಮೊದಲು ರೇಗುತ್ತಿತ್ತು. ಆದರೆ ಹೊಗಳಿಕೆಯ ರುಚಿ ಹತ್ತಿತೆಂದು ಕಾಣುತ್ತದೆ. ದೇವಿಯ ಪಟ್ಟ ಕಳೆದುಕೊಳ್ಳಲು ಮನಸ್ಸು ಬರಲಿಲ್ಲ. ನಾನಿರುವ ನಾಡಿನಲ್ಲಿ ಸಂಪತ್ತು ಹರಿಯುತ್ತದೆ. ನಾನಿದ್ದ ಕಡೆ ಜಯ ಉಕ್ಕುತ್ತದೆಂಬ ನಂಬಿಕೆ ಬೆಳೆಯುತ್ತಿತ್ತು, ಬೆಳೆದು ಗಟ್ಟಿಯಾಯಿತು. ಈ ಯುದ್ಧದಲ್ಲಿ ನನ್ನ ಮಕ್ಕಳು, ಮೊಮ್ಮಕ್ಕಳು, ಅಳಿಯ ಎಲ್ಲರೂ ಸತ್ತು, ಅಷ್ಟು ದೊಡ್ಡಸೇನೆ ನಾಶವಾಗಿ, ಈ ಅರಮನೆಯಲ್ಲಿ ದಿಕ್ಕಿಲ್ಲದಂತಾಗಿ ನಾನಿದ್ದ ಜಾಗ ಪಾವನವಾದರೆ ಈ ಬವಣೆ ಬರಬೇಕೆ? ನಾನು ಕಣ್ಣು ಕಟ್ಟಿಕೊಂಡ ನಿಜವಾದ ಕಾರಣವನ್ನೂ ನಾನೇ ಮರೆತು ಈ ಹಸ್ತಿನಾವತಿಯ ಅರಮನೆಯವರು ಆರೋಪಿಸಿದ ಪಾವನತೆಯಲ್ಲಿ ಮುಳುಗಿಬಿಟ್ಟಿದ್ದೆ. ಈ ಯುದ್ಧದಿಂದ ನಿಜ ಮರುಕಳಿಸಿತು, ಇದೇ ಸಮಯದಲ್ಲಿ ನೀನೂ ನನ್ನ ಮನಸ್ಸು ತಟ್ಟಿ ಕೇಳಿದೆ. ಇದುವರೆಗೆ ನನ್ನ ಮಕ್ಕಳಲ್ಲಿ ಯಾರೂ ಕೂಡ 'ಅಮ್ಮ ನೀನೇಕೆ ಹೀಗೆ ಕುರುಡಿಯಾಗಿದ್ದೀಯ? ನಮ್ಮನ್ನು ನೋಡುವುದಕ್ಕಾದರೂ ಕಣ್ಣುಬಿಡು' ಎಂದು ನೀನು ಕೈಹಿಡಿದು ಕೇಳಿದ ರೀತಿಯಲ್ಲಿ ಕೇಳಲಿಲ್ಲ. ಹೆಣ್ಣು ಮಗಳು ಕೂಡ. ತಾಯಿಯ ಕುರುಡಿನ ಮೇಲೆಯೇ ಪಾವನತೆಯೂ ನಿಂತಿದೆ ಎಂದು ಕಾಲುಮುಟ್ಟಿ ನಮಸ್ಕರಿಸುತ್ತಿದ್ದರು.' ಗಾಂಧಾರಿಯ ಅಂತರಂಗದಿಂದ ಬಂದ ಈ ಮಾತನ್ನು ಕೇಳಿ ಎಲ್ಲರೂ ಸ್ತಬ್ಧರಾದರು.</p>
			<p>ಕೃಷ್ಣನೆಂದ: 'ತಾಯಿ, ನೀನು ಹುಟ್ಟು ಕುರುಡಿಯಂತೂ ಅಲ್ಲ. ಮೇಲೆ ಅರಿವೆ ಬಿಳಲು ಕಟ್ಟಿಕೊಂಡರೆ ದೃಷ್ಟಿ ನಾಶವಾಗುವುದಿಲ್ಲ. ಈಗಲೂ ಏಕೆ ಅದನ್ನು ತೆಗೆದುಹಾಕಿ ಸುತ್ತಮುತ್ತ ನೋಡಬಾರದು?' ಗಾಂಧಾರಿಗೆ ಈಗಲೂ ಅಳುಕು. ಇಷ್ಟು ದಿನವೇ ಇಲ್ಲದಿದ್ದ ದೃಷ್ಟಿ ಈಗೇಕೆ ಎಂಬ ನಿರಾಸೆಯ ಭಾವ. ಕೃಷ್ಣ ಅವಳ ಕಣ್ಣಿನಪಟ್ಟಿಗೆ ಕೈಹಾಕಿ ಅವಳು ವಿರೋಧಿಸುತ್ತಿದ್ದರೂ ಅದನ್ನು ಮೆಲ್ಲಗೆ ಕಳಚಿದ- ಪಟ್ಟಿ ತೆಗೆದಮೇಲೂ ಮುಚ್ಚಿಕೊಂಡೇ ಇದ್ದ ಅವಳ ಕಣ್ಣುರೆಪ್ಪೆಯ ಮೇಲೆ ಮೃದುವಾಗಿ ಸವರಿದ. ಗಾಂಧಾರಿ ಕಣ್ಣು ತೆರೆದಳು.</p>
			<p>ಐವತ್ತು ಅರವತ್ತು ವರ್ಷ ಬೆಳಕನ್ನು ಕಾಣದೆ, ಜೀವನವನ್ನೂ ಕಾಣದೆ, ಸತ್ಯವನ್ನೂ ಕಣದೆ ಮುಚ್ಚಿಕೊಂಡಿದ್ದ ಕಣ್ಣುಗಳು ನಿಧಾನವಾಗಿ ಹೊಸಜಗತ್ತಿಗೆ ಹೊಂದಿಕೊಂಡವು. ಕಣ್ಣಿಗೆ ಬಟ್ಟೆ ಕಟ್ಟಿಕೊಳ್ಳುವಾಗ ಇದ್ದ ನಿರ್ಧಾರವೇ ಈಗಲೂ ಮರಳಿ ಬಂದಿದೆ, ಆದರೆ ಬೇರೊಂದು ರೀತಿಯಲ್ಲಿಎಂಬಂತೆ ಕಣ್ಣುಗಳನ್ನು ಪ್ರಯತ್ನಪೂರ್ವಕವಾಗಿ ತೆರೆದಿಟ್ಟುಕೊಂಡಳು. ಕೃಷ್ಣ ಸುತ್ತಲಿದ್ದವರನ್ನೆಲ್ಲ ಪರಿಚಯ ಮಾಡಿಸಿದ: 'ಇವನು ಧರ್ಮಜ, ಇವನು ಭೀಮ... ಕುಂತಿ, ದ್ರೌಪದಿ.....' ದ್ರೌಪದಿ ಹತ್ತಿರ ಬಂದಾಗ ಗಾಂಧಾರಿ ಅವಳ ತಲೆಯನ್ನು ನೇವರಿಸಿ, ಅವಳ ತಲೆಗೂದಲಿನಲ್ಲಿ ಕೈಯಾಡಿಸಿದಳು. ಅವಳ ಕಣ್ಣುಗಳಲ್ಲಿ ನೀರು ತುಂಬಿಕೊಂಡಿತು. ಹಾಗೇ ಅತ್ತ ತಿರುಗಿ ಗಾಂಧಾರಿ ತನ್ನ ಗಂಡನನ್ನೂ ನೋಡಿದಳು. ಬೊಕ್ಕತಲೆ, ಬಿಳಿಯಗಡ್ಡ..... ತನ್ನಕೈಗಳನ್ನೂ ನೋಡಿಕೊಂಡಳು. ಸುಕ್ಕುಗಳು! ಕಳೆದಬಾರಿ ಅವನ್ನೂ ನೋಡಿಕೊಂಡಿದ್ದಾಗ ಅವುಗಳ ಸೌಂದರ್ಯ ಅವಳಿಗೆ ಎಷ್ಟು ಹೆಮ್ಮೆಯಾಗಿತ್ತು!</p>
			<p>ಎಲ್ಲರೂ ಹೊರಟುಹೋದ ಮೇಲೆ ಆ ಮಧ್ಯಾಹ್ನ ಗಾಂಧಾರಿ ತನ್ನ ಮಕ್ಕಳನ್ನು ಚಿತ್ರಿಸಿಕೊಳ್ಳಲು ಪ್ರಯತ್ನಿಸಿದಳು. ಆದರೆ ನೋಡಿಯೇ ಇರದಿದ್ದ ಅವರ ರೂಪವನ್ನೂ ಊಹಿಸಿಕೊಳ್ಳಲಾಗಲಿಲ್ಲ. ಪ್ರಯತ್ನಿಸಿದಷ್ಟೂ ಅವಳ ಕಣ್ಣಮುಂದೆ ಮೂಡಿಬರುತ್ತಿದ್ದುದು ಪಾಂಡವರ ಮುಖಗಳೇ. ಎಷ್ಟು ಸುಂದರರು ಅವರು, ಕುಂತಿ ಎಂಥ ಪುಣ್ಯವಂತೆ! ಎಂದುಕೊಂಡಳು. ತನ್ನ ಮಕ್ಕಳೂ ತನ್ನ ಹಾಗೇ ಸುಂದರವಾಗಿದ್ದರೆ...? ಆದಿನ ಅವಳಿಗೆ ಎಲ್ಲಿ ಹೋದರೂ ಏನೋ ಸಿಕ್ಕಿತೆಂಬ ಭಾವ! ಆದರೆ ಧೃತರಾಷ್ಟ್ರನಿಗೆ ಕೃಷ್ಣನ ಬಗ್ಗೆ ಕೋಪ. ಎಂಥ ಮಹಾ ವ್ಯಕ್ತಿ ಗಾಂಧಾರಿಯನ್ನೂ ಸಾಧಾರಣ ಸ್ತ್ರೀಯ ಮಟ್ಟಕ್ಕೆ ಇಳಿಸಿಬಿಟ್ಟನಲ್ಲ ಎಂದು. ಜೊತೆಗೆ ಹೆದರಿಕೆ. ಮಕ್ಕಳೆಲ್ಲ ಸತ್ತರು, ರಾಜ್ಯ ಹೋಯಿತು, ತನಗೆ ಕಣ್ಣು ಬಂತು, ಇನ್ನೂ <em>ಇವನನ್ನು ಕಟ್ಟಿಕೊಂಡು ಏನಾಗಬೇಕಾಗಿದೆ ಎಂದು ಎಲ್ಲಿ</em> ಗಾಂಧಾರಿ ತನ್ನ ಕೈ ಬಿಡುವಳೋ ಎಂಬ ಭಯ. ಬಿಕ್ಕಿ ಬಿಕ್ಕಿ ಅತ್ತ ಧೃತರಾಷ್ಟ್ರ. ಗಾಂಧಾರಿಯೇ ಅವನಿಗೆ ಆಶ್ವಾಸನೆ ನೀಡಿ ಸಮಾಧಾನ ಮಾಡಿದಳು- 'ಇಷ್ಟು ವರ್ಷ ನಿನ್ನೊಡನೆ ಇದ್ದಮೇಲೆ ನನಗಾದರೂ ಬೇರೆ ದಿಕ್ಕಿಲ್ಲವೆಂದು ನನಗೆ ಗೊತ್ತಲ್ಲವೆ? ನೀನು ಕಾಡಿಗೆ ಹೋದರೂ ನಾನು ಹಿಂದೆ ಹಿಂದೆ ಬರುತ್ತೇನೆ ನಿನ್ನ ಕಂಬಳಿಯ ಕೊನೆ ಹಿಡಿದು'- ಎಂದು.</p>
			<p>ಗಾಂಧಾರಿಗೆ ಈಗ ರಣರಂಗ ನೋಡುವ ಆಸೆ. ತನ್ನ ಮಕ್ಕಳ ಮೃತದೇಹಗಳನ್ನಾದರೂ ನೋಡುವ ಬಯಕೆ. ಕೃಷ್ಣನಿಗೆ ಹೇಳಿಕಳಿಸಿ ತನ್ನ ಇಷ್ಟ ತಿಳಿಸುತ್ತಾಳೆ. ರಣರಂಗದಲ್ಲಿ ಬಿದ್ದಿರುವ ನೂರಾರು ಶವಗಳಲ್ಲಿ ಯಾರನ್ನೂ ಗುರ್ತಿಸುವುದು ಸಾಧ್ಯವಾಗಲಾರದೆಂದು ಹೇಳಿ ಕೃಷ್ಣ ಅವಳಿಗೆ ಆ ನೋವನ್ನು ತಪ್ಪಿಸಲು ಪ್ರಯತ್ನಿಸುತ್ತಾನೆ. ಆದರೆ ಗಾಂಧಾರಿ ಅಲ್ಲಿಗೆ ಹೋಗಲೇಬೇಕು.</p>
			<p>ರಣರಂಗಕ್ಕೆ ಹೊದದ್ದೇನೋ ಆಯಿತು, ಆದರೆ ಕೃಷ್ಣ ಹೇಳಿದ್ದಂತೆ ಅಲ್ಲಿ ಯಾರನ್ನೂ ಗುರ್ತಿಸಲೇ ಆಗಲಿಲ್ಲ. ಹತಾಶಳಾದ ಗಾಂಧಾರಿಯೇ ಕೃಷ್ಣನಿಗೆ ಹಿಂತಿರುಗಿ ಹೊಗೋಣವೆಂದಳು.</p>
			<p>ಮರಳಿ ಬರುವ ದಾರಿಯಲ್ಲಿ ಗಾಂಧಾರಿ ಬಹಳ ಬಳಲಿದ್ದಳು. ಅವಳ ಮನಸ್ಸು ಮುದುಡಿಹೋಗಿತ್ತು. ಹಾಗೇ ಜೋಂಪು ಹತ್ತಿ ಮಲಗಿದ್ದವಳು ಮಧ್ಯೆ ಮಧ್ಯೆ ಬೆಚ್ಚುತ್ತಿದ್ದಳು. ಸ್ವಲ್ಪ ಹೊತ್ತಿನ ಬಳಿಕ ರಥ ನಡೆಸುತ್ತಿದ್ದ ಕೃಷ್ಣ ಹಿಂತಿರುಗಿ ನೋಡುವ ಹೊತ್ತಿಗೆ ಗಾಂಧಾರಿ ಎದ್ದು ಕುಳಿತಿದ್ದಳು. ಅವಳ ಕಣ್ಣುಗಳು ತೆರೆದಿವೆ. ರೆಪ್ಪೆಗಳೂ ಅಲುಗಾಡುತ್ತಿವೆ. ಆದರೆ ಮುಖದಲ್ಲಿ ಏನೋ ಬಾವಶೂನ್ಯತೆ- ಏನೂ ಕಾಣಿಸುತ್ತಿಲ್ಲವೇನೋ ಎಂಬ ರೀತಿ. ಗಾಂಧಾರಿ ಕಣ್ಣುಗಳನ್ನು ಹೊಸಕಿ ಹೊಸಕಿ ಮತ್ತೆ ನೋಡುತ್ತಿದ್ದಾಳೆ. ಕೃಷ್ಣ ಏಕೆ, ಏನಾಯಿತು ಎಂದು ವಿಚಾರಿಸುತ್ತಾನೆ. ಆಗ ಅವಳು ಹೇಳುತ್ತಾಳೆ: "ಇದ್ದಕ್ಕಿದ್ದಂತೆ ಎಚ್ಚರವಾಯಿತು, ಎದ್ದು ಕುಳಿತುಬಿಟ್ಟೆ. ಏನೂ ಕಾಣಿಸುತ್ತಿಲ್ಲ. ನಾನು ನಿಜವಾಗಿಯು ಕುರುಡಿಯಾದೆ ಎನ್ನಿಸುತ್ತದೆ...... ಕೃಷ್ಣ, ನನಗೆ ಮತ್ತೆ ದೃಷ್ಟಿ ಬರುವುದಿಲ್ಲವೆಂದು ಮನಸ್ಸು ಖಚಿತವಾಗಿ ಹೇಳುತ್ತಿದೆ. ನಾನು ಹೀಗೆಯೇ ಇರುತ್ತೇನೆ ಧೃತರಾಷ್ಟ್ರನ ಸಂಗಡ. ಅದೂ ಒಂದು ತೆರದ ನೆಮ್ಮದಿ."</p>
			<p>ಕಣ್ಣು ತೆರೆದಿದ್ದ ಗಾಂಧಾರಿ ಮತ್ತೆ ಹೇಗೆ ಕುರುಡಾದಳು? ಅಷ್ಟು ವರ್ಷ ಬೆಳಕು ಕಾಣದೇ ಇದ್ದು ಈಗ ಒಮ್ಮೆಲೆ ಅದನ್ನು ಕಂಡಿದ್ದು ಕಣ್ಣಿಗೆ ಘಾಸಿಯಾಯಿತೆ? ಉತ್ತರವನ್ನು 'ಪರ್ವ' ನಮ್ಮ ಊಹೆಗೇ ಬಿಡುತ್ತದೆ. ಏನಾದರೇನು? ಈಗ ಅವಳ ಒಳಗಣ್ಣು ತೆರೆದಿದೆ. ನಿಜದ ಬೆಳಕಿನಲ್ಲಿ ಹೊಳೆಯುತ್ತಿದೆ. ಅವಳು ಈಗ ಪಾವನಳಾಗಿದ್ದಾಳೆ.</p>
		</section>
		<section class="level2 numbered" role="doc-chapter" id="id-052.02">
			<h2 class="level2-title" epub:type="title">ಲೇಖನದ ಬಗ್ಗೆ ಒಂದು ಮಾತು</h2>
			<p>'ಪರ್ವ' ಓದಿದಾಗ ಅಲ್ಲಿ ಬಂದಿರುವ ಗಾಂಧಾರಿಯ ಚಿತ್ರಣ ನನ್ನ ಮನಸ್ಸಿನ ಮೇಲೆ ತೀವ್ರವಾದ ಪರಿಣಾಮ ಉಂಟುಮಾಡಿತು. ಅವಳ ನಿರ್ಭಾಗ್ಯತೆ, ಅಸಹಾಯಕತೆ, ಅದುಮಿಟ್ಟ ರೋಷ, ನಿರ್ಜೀವ ಪಾವಿತ್ರ್ಯ ಹೇಗೆ ಅವಳನ್ನೂ ಜೀವನದ ಉದ್ದಕ್ಕೂ ಕಾಡಿದುವು ಎಂಬುದನ್ನು ನೋಡಿ ಮನಸ್ಸೆಲ್ಲ ಕದಡಿಹೋಯಿತು. ಅವಳ ಬಗ್ಗೆ ಬಹಳ ಅನುಕಂಪ ಮೂಡಿತು. ಆ ಚಿತ್ರಣವನ್ನು ಇತರರಿಗೂ ಪರಿಚಯ ಮಾಡಿಸುವುದೇ ಈ ಲೇಖನದ ಉದ್ದೇಶ. (ನನಗೆ ತಿಳಿದಂತೆ ಇಲ್ಲಿ ಪರ್ವ ಬಹಳ ಜನ ಓದಿಲ್ಲ. ಓದಿದ್ದರೂ ಈ ಚಿತ್ರಣ ಗಮನಾರ್ಹ, ಮತ್ತೆ ಸ್ಮರಿಸಿಕೊಳ್ಳಬಹುದು.)</p>
			<p>ಈ ಲೇಖನವನ್ನು ಎಷ್ಟರ ಮಟ್ಟಿಗೆ ನನ್ನದು ಎಂದುಕೊಳ್ಳುವುದರ ಬಗ್ಗೆ ಖಚಿತವಾಗಿ ಹೇಳುವುದು ಕಷ್ಟ. ಭೈರಪ್ಪನವರು ಕಲ್ಪಿಸಿರುವ ಚಿತ್ರಣವನ್ನೂ ಪರಿಚಯ ಮಾಡಿಸುತ್ತಿರುವುದರಿಂದ, ಅವಶ್ಯಕವಾದ ಕಡೆಗಳಲ್ಲೆಲ್ಲ ಅವರ ಮಾತುಗಳನ್ನೇ ಬಳಸಿದ್ದೇನೆ. ಗಾಂಧಾರಿ ತನ್ನ ಪೂರ್ವಕತೆ ಹೇಳಿಕೊಳ್ಳುವಾಗ quote marks ಇರುವ ಭಾಗಗಳಷ್ಟೇ ಅಲ್ಲದೆ ಉಳಿದ ಕಡೆಗಳಲ್ಲೂ ಅವರ ಮಾತುಗಳು ಇವೆ. ನನ್ನವೆಂಬುವು ಅಲ್ಲಲ್ಲಿ ಇರುವ ವ್ಯಾಖ್ಯಾನ, ಕೆಲವು ಪ್ರತಿಕ್ರಿಯೆಗಳು, ಪರ್ವದಿಂದ ತೆಗೆದುಕೊಳ್ಳದೆ ಬಿಟ್ಟ ಭಾಗಗಳಲ್ಲಿ ಕತೆಯ, ಸಂಭಾಷಣೆಯ ಮುಂದುವರಿಕೆಗಾಗಿ ಸೇರಿಸಿದ ವಾಕ್ಯಗಳು- ಇವು. ಲೇಖನದ ಮೊದಲು ನನ್ನದು. ಹೀಗಿರುವುದರಿಂದ ಇದರ ಲೇಖಕ ನಾನು ಎಂದು ಹೇಳಿಕೊಳ್ಳುವುದು ಸರಿಯಲ್ಲ ಎನಿಸುತ್ತದೆ. ಈ ಬಗ್ಗೆ ಓದುಗರಿಗೆ ಸರಿಯಾದ ಸೂಚನೆ ಕೊಡುವುದೂ ಅಗತ್ಯ. ಎಲ್ಲವೂ ನನ್ನದೇ ಎಂದಾಗಲೀ, ಪರ್ವದಿಂದ ಇದು ಕದ್ದದ್ದು ಎಂದಾಗಲೀ ಓದುಗರಿಗೆ ಅನ್ನಿಸಬಾರದು.</p>
			<p>ಲೇಖನವನ್ನು ಹಲವು ಸಲ ಕತ್ತರಿಯಾಡಿಸಿ ಅಡಕಮಾಡಿದ್ದೇನೆ. ಈಗಿರುವಷ್ಟನ್ನೂ ಹೇಳಬೇಕೆಂಬ ಉದ್ದಿಶ್ಯವಿರುವುದರಿಂದ ಇನ್ನೂ ಚಿಕ್ಕದು ಮಾಡಲಾರದೆ ಹೋದೆ.</p>
			<p>ಇನ್ನೊಂದು ಪ್ರಶ್ನೆ- ಇದನ್ನು ಇಡೀ ಪರ್ವಕ್ಕೆ ಅನ್ವಯಿಸಬಹುದು. ಜನಕ್ಕೆ ಬಹುಪ್ರಿಯವಾದ ಅವರಿಗೆ ಪವಿತ್ರ ಎನಿಸುವ ರಾಮಾಯಣ, ಮಹಾಭಾರತದಂಥ ಕತೆಗಳನ್ನೂ ತೆಗೆದುಕೊಂಡು ಅದನ್ನೂ ಬೇರೊಂದು ಹಂತದಲ್ಲಿ ಬೇರೊಂದು ಆಯದಲ್ಲಿ ಹೇಳುವುದು ಕೆಲವರ ಮನಸ್ಸಿಗೆ ಹಿಡಿಸದೆ ಹೋಗಬಹುದು. ಇಲ್ಲಿ ಭಾರತದ ವ್ಯಕ್ತಿಗಳನ್ನ ಮಾನವರನ್ನಾಗಿ ಕಾಣುವುದು ಹಲವರಿಗೆ offensive ಆಗಿ ತೋರಬಹುದು. ಅಂಥ ಪವಿತ್ರ ವ್ಯಕ್ತಿಗಳನ್ನು ಮಾನವರನ್ನಾಗಿ ಕಾಣುವುದು ಸರಿಯೆ ಎಂಬುದೊಂದು ಮುಗಿಯದ ಚರ್ಚೆಯಾಗಬಹುದು. ಈ ಲೇಖನದಲ್ಲಿ ಆ ಚರ್ಚೆಗೆ ಹೋಗುತ್ತಿಲ್ಲ. ("ಸ್ಥೂಲವಾಗಿಯಾಗಲೀ, ಸೂಕ್ಷ್ಮವಾಗಿಯಾಗಲೀ..."<sup><a epub:type="noteref" href="999-aside.xhtml#id-052-a02">*</a></sup>) ಆದರೆ ಓದುಗರ ಮನಸ್ಸಿನಲ್ಲಿ ಆ ಪ್ರಶ್ನೆ ಏಳುವ ಸಂಭವ ಇರುವುದರಿಂದ, ಆ ಪ್ರಶ್ನೆ  ನನ್ನ ಗಮನಕ್ಕೆ ಬಾರದೆ ಹೋಗಿಲ್ಲ ಎಂದು ತೊರಿಸಲು ೩ನೆಯ ಪುಟದಲ್ಲಿ ಒಂದು ಸಣ್ಣ ಅಡಿಟಿಪ್ಪಣಿ ಬರೆದಿದ್ದೇನೆ. ಈ ವಿಷಯದಲ್ಲಿ ನನಗೆ ಅನ್ನಿಸುವುದು ಹೀಗೆ: ಆ ಮಹಾನ್ ವ್ಯಕ್ತಿಗಳನ್ನು, ಅದ್ಭುತ ಸನ್ನಿವೇಶಗಳನ್ನು ಬೇರೊಂದು ರೀತಿ (ಇಲ್ಲಿ ಮಾನವ ಸಹಜ ರೀತಿಯಲ್ಲಿ) ನೋಡಬಹುದೆ, ಬಾರದೆ ಎಂಬುದನ್ನು ನಿರ್ಧರಿಸಲು ಯಾರಿಗೆ ಹಕ್ಕಿದೆ? ಹಾಗೆ ಮಾಡಕೂಡದು ಎಂದು ನಿರ್ಬಂಧಪಡಿಸುವ ಅಧಿಕಾರ ತಾನೆ ಯಾರಿಗಿದೆ? ಆ ಪ್ರಶ್ನೆಗಿಂತ ಹೆಚ್ಚು ಅರ್ಥವುಳ್ಳದ್ದು- ಹಾಗೆ ಬೇರೆ ರೀತಿ ನೋಡಿದ್ದರ ಪರಿಣಾಮ ಏನಾಗಿದೆ? ಕಲಾತ್ಮಕವಾಗಿದೆಯೆ ಇಲ್ಲವೆ, ಒಟ್ಟಿನಲ್ಲಿ ಮೂಲ ಪ್ರತಿಪಾದಿಸುವ ಮೌಲ್ಯಗಳಿಗೆ ಸರಿಹೊಂದುತ್ತದೆಯೆ ಎಂಬುದು. ಕವಿಗೆ ಇಂಥ ಸ್ವಾತಂತ್ರ್ಯ ಇಲ್ಲದಿದ್ದರೆ ರಾಮಾಯಣ, ಶಾಕುಂತಲೆಗಳೇ ಇರುತ್ತಿರಲಿಲ್ಲವೇನೋ! ಒಂದು ವಿಧದಲ್ಲಿ ನೋಡಿದರೆ ಇದು ಎಷ್ಟು ಬೇಕಾದರೂ ಚರ್ಚಿಸಬಹುದಾದ ಪ್ರಶ್ನೆ. ಇನ್ನೊಂದು ವಿಧದಲ್ಲಿ ನೋಡಿದರೆ, ಈ ಪ್ರಶ್ನೆ ಏಳಲೇಬೇಕಿಲ್ಲದ್ದು ಎಂದೂ ಎನ್ನಿಸುತ್ತದೆ. ಈ ದೃಷ್ಟಿಯಿಂದ ನಾನು ಆ ಅಡಿಟಿಪ್ಪಣಿಯನ್ನೂ ಅಷ್ಟಕ್ಕೇ ನಿಲ್ಲಿಸಿದೆ (ಮೊದಲು ಇನ್ನೂ ಸ್ವಲ್ಪ ವಿವರವಾಗಿತ್ತು).</p>
			<p>ಪರ್ವ ಓದುತ್ತಿದ್ದಾಗಲೂ, ಈ ಲೇಖನ ತಯಾರಿಸುತ್ತಿದ್ದಾಗಲೂ ಇನ್ನೊಂದು ಆಲೋಚನೆಯೂ ಬಂತು. ಈ ಪ್ರಸಂಗ ನಾಟಕಕ್ಕೆ ಬಹಳ ಒಳ್ಳೆಯ ವಸ್ತು. ಅದರಲ್ಲೂ ರೇಡಿಯೋ ನಾಟಕಕ್ಕೆ. ಉತ್ತಮವಾದ ನಾಟಕ ತಯಾರಿಸಬಹುದು. ಪರ್ವದಲ್ಲಿ ಇದೊಂದೇ ಅಲ್ಲದೆ ಅನೇಕ ಇತರ ಪ್ರಸಂಗಗಳಿವೆ ಅಂಥವು. ಅದರಲ್ಲಿನ Stream of consciousness  ತಂತ್ರ ರೇಡಿಯೋಗೆ ಯಶಸ್ವಿಯಾಗಿ ಅಳವಡಿಸಲು ಸಹಾಯಕವಾಗಿದೆ. ದೂರದ ಯೋಚನೆ!</p>
			<p class="quote-author">
				ಡಾ। ಎಚ್. ವೈ. ರಾಜಗೋಪಾಲ್<br />(ಮೀಡಿಯಾ, ಪೆನ್ಸಿಲ್ವೇನಿಯಾ)
			</p>
		</section>
	</section>
	<section class="level1 numbered" epub:type="chapter" role="doc-chapter" id="id-053">
		<h1 class="level1-title" epub:type="title">ವೇಳೆ</h1>
		<p>ನಮಗೆ ವೇಳೆಯೇ ಸಿಗುವುದಿಲ್ಲವೆನ್ನುವರು ಎಷ್ಟೊಂದು ಜನ. ಒಂದೇ ರೀತಿಯಲ್ಲಿ ಓಡುವ ಆ ವೇಳೆಯನ್ನು ಹಿಡಿದುಕೊಳ್ಳಲು ಯಾರಿಗೆ ಸಾಧ್ಯ? ಅದನ್ನು ಸರಿಯಾಗಿ ಮನೆಯಲ್ಲಿ ಎಲ್ಲರೂ ಜೊತೆಗೆ ಕುಳಿತು ಮಾತನಾಡಲೂ ವೇಳೆ ಇಲ್ಲವೆ? ಅದೆಂಥ ಕುಟುಂಬ ಜೀವನ? ನೌಕರಿ ಮಾಡುವವರು ಸುಮಾರು ೬ ಗಂಟೆಗೆ ಮನೆಗೆ ಬರುತ್ತಾರೆ. ಮನೆಗೆ ಬಂದ ಪತಿಗೆ ಎಲ್ಲದಕ್ಕೂ ಮೊದಲು ವಾರ್ತೆ ಕೇಳುವುದೊಂದು ಮುಖ್ಯ ಕೆಲಸ. ಉತ್ಸಾಹದಿಂದ ಬಂದು ಸ್ವಾಗತಿಸುವ ಮಕ್ಕಳು, ಹೆಂಡ್ತಿ ಇದ್ದರೂ ಅವರೆಲ್ಲರನ್ನೂ ಅಲಕ್ಷ್ಯ ಮಾಡಿ ಟೆಲಿವಿಷನ್ ಮುಂದೆ ಕುಳಿತುಕೊಳ್ಳುವ ಪತಿಯಂದಿರೆಷ್ಟು? ಮುದ್ದು ಮಕ್ಕಳು ಮಾತನಾಡಿಸಿದರೂ ಅವರ ಮೇಲೆ ರೇಗಿ ಅವರನ್ನು ಕೋಣೆಗೆ ಕಳಿಸಿಬಿಡುವರು. ಆಮೇಲೆ ಹೆಂಡತಿಗೆ, "ಅಡಿಗೆ ಆಯ್ತೇನೆ?" ಎಂದು ಕೇಳುವುದಷ್ಟೇ ರೂಢಿ. ಅಲ್ಲಿಯವರೆಗೂ ಸುಮ್ಮನಿದ್ದ ಹೆಂಡತಿ ಏನಾದರೂ ಹೇಳಿದರೆ ಸಾಕು, ಅವಳ ಮೇಲೆಯೂ ರೇಗಿ "ನೀನು ಸ್ವಲ್ಪ ಸುಮ್ಮನಿರು ಮನೆಗೆ ಬಂದ ತಕ್ಷಣ ನನಗೆ ಕೆಲಸ ಕೊಡಬೇಡ. ನಾನು ಈಗತಾನೆ ೮ ತಾಸು ಕೆಲಸ ಮಾಡಿ ಬಂದಿದ್ದೇನೆ. ಮನೆಗೆ ಬಂದಮೇಲೆ ನನಗೆ ಸ್ವಲ್ಪವೂ ವಿಶ್ರಾಂತಿ ಬೇಡವೇ?" ಎಂದು ಹೇಳಿ ಟೆಲಿವಿಷನ್ ಮುಂದೆ ಕುಳಿತು ಕೈಯಲ್ಲಿ ಪತ್ರಿಕೆಯನ್ನು ಹಿಡಿದುಬಿಟ್ಟರೆ ಆಯಿತು ಅವರ ಕೆಲಸ.</p>
		<p>ಒಂದು ವೇಳೆ ಮಕ್ಕಳು ಹಠ ಹಿಡಿದು ಟೆಲಿವಿಷನ್ ನೋಡುತ್ತೇವೆ ಎಂದು ವಾದಿಸಿದರೆ ಸಾಕು, ಬಂತು ಪತಿಯ ಅಧಿಕಾರದ ಪ್ರಶ್ನೆ. "ಏನೆ ನೀನು ಏನು ಕಲಿಸಿದ್ದೀಯ ಮಕ್ಕಳಿಗೆ? ನನಗೇ ಎದುರು ಹಾಕುತ್ತಾರೆ. ಇನ್ನು ಹೊತ್ತಾಯಿತು ಅವರನ್ನು ಮಲಗಿಸು." ದಿನವಿಡೀ ಮನೆಯಲ್ಲಿದ್ದು ಎಲ್ಲ ಕೆಲಸಗಳನ್ನು ಮಾಡಿಕೊಂಡು, ಮಕ್ಕಳ ಆರೈಕೆ ಮಾಡಿ ದಣಿದ ಹೆಂಡತಿಗೆ ಒಂದು ಒಳ್ಳೆಯ ನುಡಿಯೂ ಬೇಡವೆ? ಬಿರುಸು ನುಡಿಗಳನ್ನು ಬಿಟ್ಟರೆ ಒಳ್ಳೆಯ ನುಡಿಗಳನ್ನಾಡಲು ವೇಳೆ ಸಿಗುವುದಿಲ್ಲವೇ?</p>
		<p>ಈ ರೀತಿ ಜೀವನ ಸಾಗಿಸುವವರಿಗೆ ಸ್ವಾರ್ಥಿಗಳೆನ್ನಬೇಕು. ಅಡಿಗೆ ಮಾಡುವುದು, ಗಂಡ ಹೇಳಿದ್ದಕ್ಕೆಲ್ಲ ಒಪ್ಪಿ ತೆಪ್ಪಗೆ ಇರುವ ಹೆಣ್ಣಿಗೆ ಮಾತ್ರ ಹೆಂಡತಿಯೆನ್ನುವುದಿಲ್ಲ. ಆ ಹೆಣ್ಣೂ ಒಬ್ಬ ಮನುಷ್ಯಳು. ಹೆಂಡತಿ ಮತ್ತು ಮಕ್ಕಳ ತಾಯಿಯಾದ ಮೇಲೆ ಅವಳಿಗೆ ಅದೆಂಥ ಜವಾಬ್ದಾರಿ ಇರುತ್ತದೆಂದು ಯೋಚಿಸಿದ್ದೀರಿ? ಹೆಂಡತಿಯೆಂದರೆ ಗಂಡನ ಜೊತೆಗೆ ಸುಖ, ದುಃಖಗಳನ್ನು ಅನುಭವಿಸುವ ಜೀವನದ ಸಂಗಾತಿ. ಈ ಸಂಸಾರಾವು ಜೋಡೆತ್ತಿನ ಬಂಡಿ ಇದ್ದಹಾಗೆ. ಮನೆತನದ ಮತ್ತು ಮಕ್ಕಳನ್ನು ಬೆಳೆಸುವ ಹೊಣೆ ಗಂಡ, ಹೆಂಡತಿಯರದು. ನಾವು ಸ್ವಾರ್ಥಿತನವನ್ನು ಬಿಟ್ಟ ಮೇಲೆಯೇ ಇನ್ನೊಬ್ಬರನ್ನು ಅರ್ಥ ಮಾಡಿಕೊಳ್ಳಲು ಸಮರ್ಥರಾಗುತ್ತೇವೆ.</p>
		<p>ಈ ಜೀವನವು ನೀರಿನ ಮೇಲಿನ ಗುಳ್ಳೆಯಂತೆ. ಇದ್ದ ವೇಳೆಯಲ್ಲಿ ಸಂತಸದಿಂದ ಜಿವಿಸಲು ಪ್ರಯತ್ನಿಸಬೇಕು. ಈ ಅಹಂಕಾರದಿಂದ ಮೆರೆಯುವ ದೇಹವು ಉಸಿರು ಹೋದ ನಂತರ ಮೇಲು, ಕೀಳು ಎನ್ನದೆ ಮಣ್ಣಿನ ಪಾಲಾಗುವುದು. "ಪ್ರಯತ್ನ ಪಟ್ಟಲ್ಲಿ ಫಲ" ಎಂಬಂತೆ ಒಳ್ಳೆಯ ಮಾರ್ಗವನ್ನು ಅನುಸರಿಸಲು ಪ್ರಯತ್ನಿಸಬಾರದೇಕೆ?</p>
		<p><em>ಮನೆಗೆ ಬಂದ ಮೇಲೆ ರಾತ್ರಿ ೧೦-೧೧</em> ಗಂಟೆಯವರೆಗೆ ಟೆಲಿವಿಷನ್‍ಗೆ ಸೆರೆಯಾಳು ಆಗುವುದನ್ನು ಬಿಟ್ಟು ಸ್ವಲ್ಪ ವೇಳೆಯನ್ನು ಹೆಂಡತಿ, ಮಕ್ಕಳ ಜೊತೆಗೆ ಕಳೆದು ನೋಡಿದ್ದೀರ? ಆಗಿರುವ ಶಾಂತತೆ, ಮಕ್ಕಳ ನಲಿದಾಟ ಮತ್ತು ಮತುಕತೆಗಳಲ್ಲಿ ಭಾಗವಹಿಸಿ ಸಂತೋಷಪಟ್ಟು ಮೊದಲಿರುವ ಬಿಗುಮಾನವನ್ನು ಹೊಡೆದೋಡಿಸಬಹುದು. ಸುಖವನ್ನು ಅನುಭವಿಸಬೇಕೆಂದರೆ ಆಲಸ್ಯತನ ಮತ್ತು ಸ್ವಾರ್ಥಿತನವನ್ನು ಬಿಟ್ಟು ವೇಳೆಯನ್ನು ಒಳ್ಳೆಯ ಕಾರ್ಯಗಳಿಗೆ ಉಪಯೋಗಿಸಬೇಕು.</p>
		<p>ಇಲ್ಲಿ ಹುಟ್ಟಿ ಬೆಳೆಯುವ ನಮ್ಮ ಮುದ್ದು ಮಕ್ಕಳಿಗೆ ನಮಗೆ ಇದ್ದಹಾಗೆ ಸಂಬಂಧಿಕರಾರೂ ಇರುವುದಿಲ್ಲ. ತಂದೆ ತಾಯಿಗಳಿಂದ ಮಕ್ಕಳಿಗೆ ಸಾಕಷ್ಟು ಪ್ರೀತಿ ವಾತ್ಸಲ್ಯ ಮತ್ತು ಆರೈಕೆಗಳು ಸಿಗದಿದ್ದರೆ ಮತ್ತಾರಿಂದ ಸಿಗಬೇಕು? ಮಕ್ಕಳಿಗೆ ಊಟ, ಬಟ್ಟೆ ಹಾಗೂ ಆಟಿಗೆ ಸಾಮಾನುಗಳನ್ನು ಕೊಟ್ಟರೆ ಮತ್ರ ತಂದೆ ತಾಯಿಗಳ ಕರ್ತವ್ಯ ಮುಗಿಯಿತೆಂದಲ್ಲ. ಅವರ ಜೊತೆಗೆ ಸಾಕಷ್ಟು ವೇಳೆ ಕಳೆದು; ಅವರ ಗುಣ, ನೀತಿ, ನಡವಳಿಕೆಗಳನ್ನು ಕಂಡುಹಿಡಿಯಬೇಕು. ಬೆಳೆಯುತ್ತಿರುವಾಗ ಮಾಡುವ ತಪ್ಪುಗಳನ್ನು ಕಂಡು, ಸರಿಯಾದ ಮಾರ್ಗಕ್ಕೆ ತರುವುದು ಮತ್ತು ಅವರ ಕುತೂಹಲದ ಪ್ರಶ್ನೆಗಳಿಗೆ ಸೂಕ್ತ ಉತ್ತರ ಕೊಟ್ಟು ಅವರ ಜ್ಞಾನೋದಯ ಮಾಡುವುದು ತಂದೆ ತಾಯಿಯರ ಕರ್ತವ್ಯ. ಮಕ್ಕಳಿಗೆ ಏನೇ ಬೋಧಿಸಲಿ, ಅದರ ಪ್ರಕಾರ ಹಿರಿಯರೂ ಅನುಸರಿಸಬೇಕು. ಚಿಕ್ಕವರಾದರೂ ಎಲ್ಲವನ್ನೂ ಗಮನಕ್ಕೆ ಹಾಕಿಕೊಳ್ಳುತ್ತಾರೆ. ಮಕ್ಕಳು ಮಾಡಿದ ಒಳ್ಳೆಯ ಕಾರ್ಯಗಳಲ್ಲಿ ಹಿರಿಯರು ಉತ್ಸಾಹ ತೋರಿಸಿ ಅವರಿಗೆ ಪ್ರೋತ್ಸಾಹ ನೀಡಬೇಕು. ಇದರಿಂದ ಮಕ್ಕಳಲ್ಲಿಯೂ ತಂದೆ, ತಾಯಿಯರ ಮೇಲೆ ಪ್ರೀತಿ, ವಿಶ್ವಾಸ, ಗೌರವ ಮತ್ತು ಅಭಿಮಾನಗಳು ಮೂಡುತ್ತವೆ. ಇದರ ಪರಿಣಾಮವೇನೆಂದರೆ- ಸದಾ ಹೃದಯಕ್ಕೆ ತೃಪ್ತಿ, ನೆಮ್ಮದಿ ಸಿಗುತ್ತದೆ. ಇದು ಸುಮ್ಮನೆ ಆ ಆಸ್ಪಿರಿನ್ ಮಾತ್ರೆಗಳಿಂದ ಸಿಗುವ ಅಲ್ಪಕಾಲದ ವಿಶ್ರಾಂತಿಯಂತಲ್ಲ. ಇನ್ನಾದರೂ ಅರಿತುಕೊಳ್ಳಿರಿ ಆ ವೇಳೆಯ ಮಹತ್ವವನ್ನು.</p>
		<p><strong><em>-</em> ದಾಕ್ಷಾಯಿಣಿ ಮಲ್ಲಪ್ಪ</strong> (ರೋಲ್ಯಾಂಡ್ ಹೈಟ್ಸ್, ಕ್ಯಾಲಿಫೋರ್ನಿಯ)</p>
	</section>
	<section class="level1 numbered" epub:type="chapter" role="doc-chapter" id="id-054">
		<h1 class="level1-title" epub:type="title">ಗಾಂಧಾರಿ</h1>
		<p>ಅಕ್ಟೋಬರ್-ನವೆಂಬರ್ ೮೬ರ ಅಮೆರಿಕನ್ನಡ-೧೪ ರಲ್ಲಿ (ಡಾ। ಎಸ್. ಎಲ್. ಭೈರಪ್ಪನವರ 'ಪರ್ವ'ಕ್ಕೆ ಸಂಬಂಧಿಸಿದಂತೆ) ಡಾ। ಎಚ್. ವೈ. ರಾಜಗೋಪಾಲ್ ಅವರ ವೈಚಾರಿಕ ಲೇಖನ "ಕಣ್ಣು ತೆರೆದ ಗಾಂಧಾರಿ" ಬಗ್ಗೆ ನನಗೆ ಎರಡು ಮಾತು ಬರೆಯಬೇಕೆನಿಸಿದೆ.</p>
		<p>ಕಣ್ಣು ಕಟ್ಟಿ, ಲೋಕಪಾವನೆ ಎನಿಸಿದ ಗಾಂಧಾರಿಯ ಇನ್ನೊಂದು ಮುಖದ ಪರಿಚಯವಿದೆ ಇದರಲ್ಲಿ. ರಾಮಾಯಣ, ಮಹಾಭಾರತದ ವ್ಯಕ್ತಿ ಚಿತ್ರಗಳೊಡನೆ ಸಾಮಾನ್ಯ ಮಾನವರನ್ನು ಹೋಲಿಸಬೇಕೆ?- ಇದು ಸಾಧುವಾದೀತೆ- ಎಂದಾಗ, ಏಕೆ ಏಕೆ ಹೋಲಿಸಬಾರದು?- ಎಂಬ ಪ್ರಶ್ನೆಯೂ ನಿಂತೀತು. ಯಾರು ಈ ಗಾಂಧಾರಿ? ಯಾರು ಈ ಧೃತರಾಷ್ಟ್ರ? ಯಾರಿವರು ಕೌರವರು, ಪಾಂಡವರು ಯಾರು- ಎಂದಾಗ, ಸೃಷ್ಟಿಯಲ್ಲಿ ಮಾನವ ಸಹಜವಾದ ಪ್ರೀತಿ, ಪ್ರೇಮ, ಮೋಹ, ಕ್ರೋಧ, ಮದ, ಮಾತ್ಸರ್ಯ- ಈ ಎಲ್ಲ ವ್ಯಕ್ತಿ ಚಿತ್ರಗಳಲ್ಲಿ ಅಭಿವ್ಯಕ್ತವಾಗುತ್ತದೆ.</p>
		<p>ರಾಮಾಯಣ, ಮಹಾಭಾರತಗಳಾಗಿದ್ದೇಕೆ? ನಡೆದದ್ದು ಶತಃ ಪ್ರತಿಶತ ನಿಜವಾಗಿಲ್ಲದಿರಬಹುದು, ಆದರೆ ಪವಿತ್ರ ಗ್ರಂಥಗಳಲ್ಲಿ ಹಾದು ಹೋಗುವ ವ್ಯಕ್ತಿಗಳ ಚಿತ್ರವೂ ನಮಗೆ ಸಂಬಂಧಿಸಿದಂಥವು. ನಮ್ಮ ಚಿತ್ರದ ಮೇಲೆ ಪ್ರಭಾವ ಬೀರುವಂತಹವು. ಪ್ರತಿಯೊಂದು ಪಾತ್ರವನ್ನೂ ಅವರವರ ವಿಚಾರಕ್ಕೆ ಆಸ್ಪದವಾದಷ್ಟು ವಿಮರ್ಶೆ ಮಾಡಬಹುದಲ್ಲವೆ? ಬಹು ದಿನಗಳ ಹಿಂದೆ ನಾನು ಓದಿದ ಒಂದು ಪುಸ್ತಕದಲ್ಲಿ, ವಿಮರ್ಶಕರು ರಾಮ, ಸೀತೆ, ಲಕ್ಷ್ಮಣ, ಒಬ್ಬೊಬ್ಬರನ್ನೂ ವಿಶ್ಲೇಷಿಸಿ, ಇಡೀ ರಾಮಾಯಣದಲ್ಲಿ ಭರತನ ಪಾತ್ರ ಅತ್ಯಂತ ಮಹತ್ವವಾದದ್ದು- ಎಂದು ಉಲ್ಲೇಖಿಸಿದ್ದಾರೆ.... ರಾಮ ಸೀತೆ ಲಕ್ಷ್ಮಣನನ್ನು ಜನರು ಕೊಂಡಾಡಿದಂತೆ ಭತನನ್ನು ಯಾರು ಗುರುತಿಸಿದ್ದಾರೆ?- ಎಂದಿದ್ದಾರೆ, ವಿಮರ್ಶಕರು. ನಿಜ, ಭರತನ ತ್ಯಾಗ, ಸೋದರ ಪ್ರೇಮ, ರಾಮನ ಮೇಲಿರುವ ಶ್ರದ್ಧಾ ಭಕ್ತಿ, ಪಾದುಕೆಗಳನ್ನು ತಲೆಯ ಮೇಲೆ ಹೊತ್ತು ತಂದು, ಮತ್ತೆ ರಾಮನ ರಾಜ್ಯವನ್ನು ರಾಮನಿಗೇ ಒಪ್ಪಿಸುವ ವರೆಗೆ ಏಕನಿಷ್ಠತೆಯಿಂದಿದ್ದ ಭರತನ ತ್ಯಾಗ, ಪ್ರೇಮದ ಮೇರೆ ಮೀರಿ ಹರಿದು ರಾಮನೊಂದಿಗೆ ಮಿಲನಗೊಳ್ಳುತ್ತದೆ.</p>
		<p>ಅಂತೆಯೇ ಗಾಂಧಾರಿಯ ಬಗ್ಗೆ ಶ್ರೀಯುತ ರಾಜಗೋಪಾಲ್ ಅವರ ವೈಚಾರಿಕ ಲೇಖನ ವಿಮರ್ಶೆಗೆ ಎಡೆಮಾಡಿಕೊಟ್ಟು, ಗಾಂಧಾರಿಯ ಇನ್ನೊಂದು ಮುಖದ ಪರಿಚಯ ಮಾಡಿಸಿಕೊಟ್ಟಿದೆ.</p>
		<p>ನಮ್ಮ ಜನಸಾಮಾನ್ಯ ಜೀವನದಲ್ಲಿ, ನಾವೇ ನೋಡಿದಂತೆ ಗಾಂಧಾರಿಯರಿಗೇನೂ ಕಡಿಮೆಯಿಲ್ಲ, ಆದರೆ ಇವರಿಗೆ ಕಣ್ಣು ಕಟ್ಟೂ ಇಲ್ಲ, ಶೂದ್ರ ಶ್ರೀನಿವಾಸರ ನಾಟಕದ ಬಗ್ಗೆ ಬೆನ್ನುಡಿಯಲ್ಲಿ ಪ್ರೊ। ಕ ವೆಂ ರಾಜಗೋಪಾಲರು ಬರೆದಂತೆ, ಕಾಲಕಾಲಾಂತರದ ಮಹಾನುಭಾವರಾದ ಮನು, ಕೌಟಿಲ್ಯರು ಸ್ತ್ರೀ ಸ್ವಾತಂತ್ರ್ಯವನ್ನು ದೃಢೀಕರಿಸಲು ಹಿಂಜರಿದಂತೆ, ಅವರ ಸಾಲಿನಲ್ಲೇ ಸಾಗಿ ಬಂದು, ಮೇಧಾವಿಗಳೆನಿಸಿಕೊಂಡ, ಗಂಡುಜೀವಿಗಳೂ ಅಂತೆಯೇ ಹೆಂಗಸರ ಭಾವನೆಗಳಿಗೆ, ವಿಚಾರಗಳಿಗೆ ಎಡೆಕೊಡದೆ ತಡೆ ಹಾಕಿದ್ದಾರೆ. ಡಾ। ಎಚ್. ವೈ. ರಾಜಗೋಪಾಲರು  ಅಂದಂತೆ, ಅವಳ ನಿರ್ಭಾಗ್ಯತೆ, ಅಸಹಾಯಕತೆ, ಅದುಮಿಟ್ಟ ರೋಷ, ನಿರ್ಜೀವ ಪಾವಿತ್ರ್ಯ- ಎಲ್ಲವೂ ಜೀವನದುದ್ದಕ್ಕೂ ಕಾಡಿ ಬೆಂಡಾಗಿಸಿವೆ ಅನ್ನುವುದನ್ನು ಸಾಕಷ್ಟು ನೋಡಿದ್ದೇವೆ. ಹಲ ಕೆಲವರ ಜೀವ ಹಾಗೆಯೇ ಎಲ್ಲವನ್ನೂ ಅದುಮಿಟ್ಟುಕೊಂಡೇ ಅಂತ್ಯವಾಯಿತು.</p>
		<p>ಆದರೆ, ಅಳಿದುಳಿದ ಗಾಂಧಾರಿಯರು ಕೃಷ್ಣನಂಥ ಪರಮ ವ್ಯಕ್ತಿಗಾಗಿ ಕಾಯುತ್ತಿದ್ದಾರೆ! ಕೃಷ್ಣ ಗಾಂಧಾರಿಯ ಮನದ ಕದ ತಟ್ಟಿ, ಪ್ರೇಮ ಅಂತಃಕರಣಗಳಿಂದ ಅವಳ ಜೀವನದಲ್ಲಿ ಅದುವರೆಗೆ ಅದುಮಿಟ್ಟ ವಿಷಯಗಳನ್ನು ಹೊರಹಾಕಿ, ಉಳಿದ ಜೀವನ ನಿರಾಳವಾಗಿ ಕಳೆಯಲು ಕಾರಣನಾದ. ಕೃಷ್ಣನಂಥ ವ್ಯಕ್ತಿತ್ವ ನಿಂತು, ಮನಮುಟ್ಟಿ ಮಾತಾಡಿದರೆ, ಗಾಂಧಾರಿಯರಂಥ ವ್ಯಕ್ತಿಗಳ ಇನ್ನೊಂದು ಮುಖದ ಪರಿಚಯವಾದೀತು.</p>
		<p>ಆ ಕೃಷ್ಣ ಮತ್ತೆ ಕಂಡಾನೆ?</p>
		<p class="quote-author">
			ಕವಿತಾ ಪಾರ್ವತಿ<br />(ಕೊಲಂಬಸ್, ಒಹಾಯೋ)
		</p>
	</section>
</body>
</html>
