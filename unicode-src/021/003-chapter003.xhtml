<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಅಮೆರಿಕನ್ನಡದ ಕತೆಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-055">
		<h1 class="level1-title" epub:type="title">ಗಾಂಧೀಜಿ ನ್ಯೂಯಾರ್ಕ್‍ಗೆ ಬಂದರು</h1>
		<p>ಅನೇಕ ವರ್ಷಗಳ ಹಿಂದಿನ ಮಾತು. ನಮ್ಮ ತಂದೆ ಆಗ್ಗೆ ಮೈಸೂರಿನಲ್ಲಿ ಇಂಜಿನಿಯರಾಗಿದ್ದರು. ಯೂರೋಪಿನಲ್ಲಿ ಯುದ್ಧ ನಡೆಯುತ್ತಿತ್ತು. ನಮಗಂತೂ ರೇಷನ್‍ಕಾರ್ಡ್ ಒಂದರಿಂದ ಮಾತ್ರ ಯುದ್ಧ ಅಲ್ಲೆಲ್ಲೋ ನಡೆಯುತ್ತಿದೆ ಎಂದು ಮನಸ್ಸಿಗೆ ಬಂದಿತ್ತೇ ಹೊರತು ಅದರ ಪ್ರಭಾವದಿಂದ ಯಾವ ವಿಶೇಷ ನೋವೂ ತಟ್ಟಿರಲಿಲ್ಲ. ನಮ್ಮದೇ ಸಂಗ್ರಾಮ ಬೇರೆ ಇತ್ತಲ್ಲ! ಖಾದಿ ಅಂಗಿ ಪಾಯಿಜಾಮ, ತಲೆಗೆ ಬಿಳಿ ಟೋಪಿ ಏರಿಸಿ ಬರಿಗಾಲಲ್ಲಿ ಬೆಳಗ್ಗೆ ಧ್ವಜವಂದನೆ, ಪ್ರಭಾತಪೇರಿ.... ದಿನದಲ್ಲಿ ಅರ್ಧಗಂಟೆ ಚರಕದಲ್ಲಿ ನೂಲು ತೆಗೆಯುವುದು, ಸ್ಕೂಲು ಮುಗಿಸಿ ಸಂಜೆಯ ಹೊತ್ತಿಗೆ ಒಂಟಿಕೊಪ್ಪಲಿನಲ್ಲಿ ಪೋಸ್ಟ್‍ಆಫೀಸ್ ಎದುರಿಗಿದ್ದ ಕಾಂತಿಲಾಲ್ ಗಾಂಧಿ ಮನೆಯಲ್ಲಿ ಪ್ರಾರ್ಥನಾ ಸಭೆ.... ರಘುವೀರ ತುಮಕೋ ಮೇರಿ ಲಾಜ್... ಇತ್ಯಾದಿ ಗಾಂಧಿಗೆ ಪ್ರಿಯವಾದ ಗೀತೆಗಳ ಸಮೂಹಗಾನ... ಯಾವುದಾದರೊಂದು ಬೆಳಗಿನ ಜಾವ ನಾವು ಮೂರು ನಾಲ್ಕು ಮಕ್ಕಳು ಎಂಥದೋ ಗುಪ್ತ ಕಾಗದ ಶಿವರಾಮಪೇಟೆಯಲ್ಲಿ ಯಾರಿಗೋ ತಲುಪಿಸಬೇಕು.... ಪ್ರಚಂಡಶ್ರದ್ಧೆ, ಉತ್ಸಾಹ. ವರ್ಷವೆಲ್ಲ ತಯಾರಿಸಿದ ನೂಲಿನ ದಂಡೆಗಳನ್ನು ಹೊತ್ತು ರೈಲಿನಲ್ಲಿ ನಂಜನಗೂಡಿನ ಮಾರ್ಗದಲ್ಲಿದ್ದ ಖಾದಿ ಕೇಂದ್ರಕ್ಕೆ ಹೋಗಿ ಸಂಜೆಯತನಕ ಇಷ್ಟಗಲ ಬಟ್ಟೆ ನೇಯಿಸಿ ತರುವುದು..... ವರ್ಷಕ್ಕೆಲ್ಲ ಎರಡೇ ಅಂಗಿ, ಪಾಯಿಜಾಮ- ಗಾಂಧಿ ಹೇಳಿದ್ದರಲ್ಲ, ಮಿತವಾಗಿ ಬಳಸಿ ಅಂತ..... ದೃಢಕಾಯರಾಗಿ ಅಂತಲೂ ಹೇಳಿದ್ದರು. ಸರಿ, ಬೆಳಗ್ಗೆ ಅಷ್ಟು ಹೊತ್ತಿಗೇ ಅನಂತರಾಯರ ವ್ಯಾಯಾಮಶಾಲೆಯಲ್ಲಿ ಕಸರತ್ತು, ಅಕ್ಷರ ಕಲಿಸಿ ಅಂದಿದ್ದರು..... ಮನೆಯ ಆಳುಗಳಿಗೆ ಕನ್ನಡದ ಪಾಠ....</p>
		<p>ಗಾಂಧೀಜಿಯ ಪರಿಣಾಮ ಬೀಳದ ಜನರನ್ನೇ ಆಗ ಕಾಣುವುದು ಸಾಧ್ಯವಿರಲಿಲ್ಲ. ಗಾಂಧಿ ನನಗಂತೂ ಇಷ್ಟದೇವತೆಯೇ. ನಮ್ಮ ಅಮ್ಮನ ಜತೆ- 'ದೇವರಪೂಜೆ ಯಕೆ ಮಾಡುತೀ? ಗಾಂಧೀಜಿ ಹೇಳಿದ ಹಾಗೆ ಸಮಾಜಸೇವೆ ಮಾಡು' ಎಂದು ಹೇಳಿ ಗದರಿಸಿಕೊಳ್ಳುತ್ತಿದ್ದುದೂ ಸಾಮಾನ್ಯವಾಗಿತ್ತು.</p>
		<p>೧೯೮೨ ನ್ಯೂಯಾರ್ಕಿನಲ್ಲಿ ನಾನು ಭಾರತೀಯ ಸಂಸ್ಥೆಗಳ ಒಕ್ಕೂಟದ ಅಧ್ಯಕ್ಷನಾಗಿದ್ದ ಸಮಯ. ಆಗತಾನೇ ವರ್ಷದ ಇಂಡಿಯಾ ಡೇ ಪೆರೆಡ್ ಮುಗಿಸಿದ್ದೆವು. ಕಾರ್ಯಸಮಿತಿಯ ಸಭೆಯುಲ್ಲಿ ಈ ವರ್ಷದಿಂದ ಗಾಂಧಿ ಜಯಂತಿ ಆಚರಿಸುವುದನ್ನು ಪ್ರಾರಂಭಿಸೋಣ ಎಂದು ಪ್ರಸ್ತಾಪ ಮಾಡಿದೆ. ಒಕ್ಕೂಟದ ರಾಜಕೀಯ ಪರಿಸ್ಥಿತಿಯಲ್ಲಿ ಅಂಥ ಹೊಸದೇನೂ ಆರಂಭಿಸುವುದು ಸಾಧ್ಯವಿಲ್ಲ ಎಂದು ತಿಳಿಯಲು ನನಗೆ ಹೆಚ್ಚು ಸಮಯ ಬೇಕಾಗಲಿಲ್ಲ! ಹಗುರಾಗಿ ಅಧಿಕಾರವರ್ಷ ಕಳೆಯುವುದು ಸಾಧುವಾಗಿತ್ತು. ಹಾಗೆಯೇ ಮಾಡಿದೆ. ಅದೇ ವರ್ಷದ ಡಿಸೆಂಬರ್ ತಿಂಗಳಿನಲ್ಲಿ ಆಮ್ಯಾನ್ ಹ್ಯಾಟನ್ನಿನ Ziegfeld ಥಿಯೇಟರಿನಲ್ಲಿ Richard Atten Borough ಸಿದ್ಧಪಡಿಸಿದ ಗಾಂಧಿ ಚಿತ್ರ ಪ್ರದರ್ಶನಕ್ಕೆ ಮೊದಲಿಟ್ಟಿತು. ಬಹು ಸೊಗಸಾದ ನಿರೂಪಣೆ- ಕಣ್ಣು ತೇವವಾಗುವಂಥ, ಹೃದಯ ಉಬ್ಬಿ ಬರುವಂಥ ದೃಶ್ಯಗಳು, ತಿಂಗಳು ಗಟ್ಟಲೆ ನಡೆದ ಆ ಸಿನಿಮಾ ನೋಡಲು ದಿನವೆಲ್ಲ ಕ್ಯೂನಲ್ಲಿ ಚಳಿಯಲ್ಲಿ ಕಾದು ಟಿಕೆಟ್ ಪಡೆಯಬೇಕಾಗಿತ್ತು. ಎಲ್ಲೆಲ್ಲು ಗಾಂಧಿಯ ಮಾತು- ಪೇಪರಿನಲ್ಲಿ, ಟೆಲಿವಿಷನ್ನಿನಲ್ಲಿ, ಸಭೆಗಳಲ್ಲಿ ಗಾಂಧಿಯ ಪುಸ್ತಕಗಳ ಸುರಿಮಳೆ!</p>
		<p>೧೯೮೩ರ ಬೇಸಿಗೆಯಲ್ಲಿ ನ್ಯೂಯಾರ್ಕ್ ನಗರದ ಮೇಯರ್ ಕಛೇರಿಯಿಂದ ಕರೆ ಬಂತು. ಮೇಯರ್ ಅವರ ಜನಾಂಗ ಸಲಹಾ ಸಮಿತಿ (Ethnic Advisory Council) ಯಲ್ಲಿ ಭಾರತವನ್ನು ಪ್ರತಿನಿಧಿಸಲು ನನ್ನನ್ನು ಆಹ್ವಾನಿಸಿದ್ದರು. ಸಮಿತಿಯಲ್ಲಿ ನ್ಯೂಯಾರ್ಕ್ ನಗರದಲ್ಲಿನೆಲಸಿರುವ ವಿವಿಧ ಜನಾಂಗಗಳ ಪ್ರಾತಿನಿಧ್ಯ ಇದ್ದು, ಅವರವರ ವಿಶೇಷ ಕುಂದು ಕೊರತೆಗಳನ್ನು ಮೇಯರ್ ಗಮನಕ್ಕೆ ತರಲು ಸಾಧ್ಯವಾಗುವಂಥ ಅವಕಾಶ- ಹಾಗೆಯೇ ಒಂದೊಂದು ಸಮೂಹದ ವೈವಿಧ್ಯತೆಯನ್ನು ಎತ್ತಿಹಿಡಿಯುವ ಏನಾದರೊಂದು ಕಾರ್ಯಕ್ರಮ ಹಾಕಿಕೊಳ್ಳಿರೆಂದು ನಮಗೆ ಮೇಯರ್ ಅವರ ವಿಶೇಷ ಸಹಾಯಕ Herb Rickman ಸೆಪ್ಟೆಂಬರ್ ತಿಂಗಳಿನಲ್ಲಿ ನಡೆದ ಮೊದಲ ಸಭೆಯಲ್ಲಿ ತಿಳಿಸಿದರು. ಚೀನಿಯರು, ರಷ್ಯದವರು, ಐರಿಷ್‍ಮಂದಿ, ಜರ್ಮನರು ಮುಂತಾಗಿ ಎಲ್ಲರೂ ಒಂದಲ್ಲ ಒಂದು ಸಮಾರಂಭವನ್ನೋ, ಸಾಂಕೇತಿಕ ಫಲಕಗಳ ನಿರ್ಮಾಣವನ್ನೋ ಸೂಚಿಸುತ್ತಿದ್ದರು. ಮ್ಯಾನ್‍ಹ್ಯಾಟ್‍ನ್ನಿನಲ್ಲಿ ಕೆಳ Lexington Ave 'ಲಿಟಲ್ ಇಂಡಿಯಾ' ಮೂಲಕ ಸಾಗುತ್ತದೆ. ಅವೆನ್ಯೂದ ಇಕ್ಕೆಡೆಗಳಲ್ಲೂ ಭಾರತವನ್ನು ಸೂಚಿಸುವ ದಾರಿ ಫಲಕಗಳ ನಿರ್ಮಾಣ ನನ್ನ ಸಲಹೆಯಾಗಿತ್ತು.</p>
		<p>ತಿಂಗಳಿಗೊಂದು ಬಾರಿ ಈ ಸಮಿತಿ ಕೂಡುತ್ತದೆ. ಜನವರಿ ೧೯೮೪ರ ಸಭೆಯಲ್ಲಿ, ನಾನು ಮಹಾತ್ಮ ಗಾಂಧಿ ಭಾರತದ ಅಮೂಲ್ಯ ಆಸ್ತಿ- ಅವರ ಸ್ಮಾರಕ ಇಲ್ಲೇ ಏಕೆ, ಇಡೀ ಅಮೆರಿಕದಲ್ಲೇ ಕಂಡಿಲ್ಲ- ನಾವು ನ್ಯೂಯಾರ್ಕಿನಲ್ಲಿ ಅವರ ಸ್ಮಾರಕಾರ್ಥ ಏನನ್ನಾದರೂ ಏಕೆ ಮಾಡಬಾರದು? ಎಂದು ಪ್ರಶ್ನೆಮಾಡಿದೆ. ಹರ್ಬ್ ಸಲಹೆಯನ್ನು ಒಪ್ಪಿ ಮೇಯರ್ ಜತೆಗೆ ಮಾತನಾಡಿ ಎಂದರು. ಫೆಬ್ರವರಿ ೧೧ರಂದು ಮೊದಲಬಾರಿಗೆ ನಡೆದ ಜನಾಂಗಗಳ ಪತ್ರಿಕಾಗೋಷ್ಠಿಯಲ್ಲಿ ನಾನು ಮೇಯರ್ ಅವರನ್ನು ಉದ್ದೇಶಿಸಿ, ಗಾಂಧೀಜಿ ಜಗತ್‍ಪ್ರಸಿದ್ಧ ಮಹಾಪುರುಷರು- ಈ ಶತಮಾನದಲ್ಲಿ ಜೀವಿಸಿದ್ದವರು. ಅಂಥವರ ಸ್ಮಾರಕವನ್ನು ಪ್ರಪಂಚದಲ್ಲೇ ಅತ್ಯುನ್ನತ ಸ್ಥಾನ ಗಳಿಸಿರುವ ನ್ಯೂಯಾರ್ಕ್ ಮಹಾನಗರದಲ್ಲಿ ನಾವು ನಿರ್ಮಿಸಬೇಡವೇ, ಏನನ್ನುತ್ತೀರಿ? ಎಂದು ಕೇಳಿದೆ. Mayor Edward Koch ಹುರುಪಿನ ಮನುಷ್ಯ. ಖಂಡಿತವಾಗಿ ಮಾಡೋಣ, ಮಹಾತ್ಮರ ಸ್ಮರಣೆಗಾಗಿ ಸೂಕ್ತವಾದ ಸ್ಮಾರಕ ನಿರ್ಮಿಸೋಣ. ಕೂಡಲೇ ಹರ್ಬ್ ರಿಕ್‍ಮನ್‍ರೊಂದಿಗೆ ಚರ್ಚಿಸಿ ಸರಿಯಾದ ಸಲಹೆಗಳನ್ನು ತನ್ನಿ ಎಂದರು. ಕೆಲವೇ ದಿನಗಳಲ್ಲಿ ಮೇಯರ್ ಕಛೇರಿಯಿಂದ ನನಗೊಂದು ಕಾಗದ ಬಂತು. ಅದರಲ್ಲಿ ಗಾಂಧಿ ಸ್ಮಾರಕವನ್ನು ಸೂಚಿಸಿದ್ದಕ್ಕೆ ಪ್ರಶಂಸಿಸಿ ಈ ಕೆಲಸಕ್ಕೆ ಎಲ್ಲ ವಿಧದಲ್ಲೂ ನನಗೆ ಸಹಾಯ ನೀಡುವುದಾಗಿ ಆ ಪತ್ರದಲ್ಲಿ ಆಶ್ವಾಸನೆಯಿತ್ತು.</p>
		<p>ನಂತರದಲ್ಲಿ ಎರಡು ಯೋಜನೆಗಳನ್ನು ಮಂಡಿಸಿ ಕಾಗದ ಬರೆದೆ. ಒಂದು- ನಗರದ ಯಾವುದಾದರೊಂದು ದೊಡ್ಡ ರಸ್ತೆಗೆ 'ಮಹಾತ್ಮಾಗಾಂಧಿ ಅವೆನ್ಯೂ' ಎಂಬ ಹೆಸರಿಡುವುದು. ಎರಡು- ನಗರದ ಪ್ರಮುಖ ಸ್ಥಳವೊಂದರಲ್ಲಿ ಅವರ ಪೂರ್ಣ ಪ್ರತಿಮೆಯ ನಿರ್ಮಾಣ. ಈ ಕಾಗದ ಸೇರಿದ ಒಂದೆರಡು ತಿಂಗಳಲ್ಲಿ ನಗರದ ಪಾಕ್ರ್ಸ್ ಇಲಾಖೆಯ Joseph Bresnan ಅವರಿಂದ ಆಗ್ಗೆ ಅವರ ಇಲಾಖೆಯಲ್ಲಿ ನಡೆದ ಶೋಧನೆಯ ಬಗ್ಗೆ ವರದಿ ಬಂತು. ಲಿಟಲ್ ಇಂಡಿಯಾ ಮೂಲಕ ಹೋಗುವ ಹಾದಿಗೆ ಅವರ ಹೆಸರಿಟ್ಟರೆ ಅವರ ಘನತೆಗೆ ಸಾಕಾಗುವುದಿಲ್ಲ.... ಮ್ಯಾನ್‍ಹ್ಯಾಟನ್ನಿನಲ್ಲಿ ಹೆಸರಿಡಲು ಸೂಕ್ತವಾದ ದೊಡ್ಡ ರಸ್ತೆ ಗುರುತಿಸಲು ಬಹುಸಮಯ ಹಿಡಿದೀತು....., ಆದರೆ ಪ್ರತಿಮಾ ನಿರ್ಮಾಣಕ್ಕಾದರೆ ಜಾಗ ಹುಡುಕುವುದು ಬೇಗ ಸಾಧ್ಯವಾಗಬಹುದು ಎಂದಿದ್ದರು. ನನಗೆ ಕಾಗದ ಬರೆದು ಭಾರತೀಯರು ಬಹುಸಂಖ್ಯೆಯಲ್ಲಿ ವಾಸಿಸುವ ಕ್ವೀನ್ಸ್ ವಿಭಾಗದಲ್ಲಿ ಪ್ರತಿಮೆಗೆ ಅವಕಾಶ ಮಾಡಿಕೊಡುವುದೇ? ಎಂದು ಕೇಳೀದರು. ನಾನು ಮೇಯರ್ ಕಛೇರಿಯಲ್ಲಿ ಕಮಿಷನರ್ ಜತೆ ಮಾತನಾಡಿ ಗಾಂಧೀಜಿ ಕೇವಲ ಭಾರತೀಯರ ಸಂಕೇತ ಮಾತ್ರವಲ್ಲ, ಅವರು ಇಡೀ ಮನುಷ್ಯವರ್ಗಕ್ಕೆ ಸೇರಿದವರು. ಆದ್ದರಿಂದ ನ್ಯೂಯಾರ್ಕಿನಲ್ಲಿ ಭಾರತೀಯ ವಾಸಸ್ಥಾನವನ್ನು ಹುಡುಕಿಕೊಂಡು ಹೋಗಬೇಕಾದ್ದಿಲ್ಲ. ಮೇಲಾಗಿ ನ್ಯೂಯಾರ್ಕ್ ನಗರವೆಂದರೆ ಲೋಕ ತಿಳಿಯುವುದು ಮ್ಯಾನ್‍ಹ್ಯಾಟನ್ ಮಾತ್ರವೇ. ಅಮೆರಿಕಕ್ಕೇ Manhatten ಪ್ರಮುಖ ನೋಟದ ಸ್ಥಳ. ಅಲ್ಲಿಯೇ ನಿರ್ಮಿಸಬೇಕಾದ್ದು ಸರಿ. ನಮ್ಮ ಜನ ಬೇರೆಲ್ಲಿಯೂ ಪ್ರತಿಮೆ ಇಡಲು ಒಪ್ಪುವುದಿಲ್ಲ ಎಂದೆ. ಮೊದಲನೆ ಅವೆನ್ಯೂದಲ್ಲಿರುವ United Nations ಕಟ್ಟಡ ಸುತ್ತಣ ಪ್ರದೇಶದಲ್ಲಿ ಜಾಗ ಹುಡುಕಿರಿ ಎಂದೂ ಸೂಚಿಸಿದೆ.</p>
		<p>ಅನೇಕ ವಾರಗಳ ನಂತರ ಮೇಯರ್ ಕಛೇರಿಯಿಂದ ನನಗೊಂದು ಕಾಗದ ಬಂತು. ಮೇಯರ್ ಕಛೇರಿಯ ವಿವಿಧ ಏಜನ್ಸಿಗಳು ಈ ಕಾರ್ಯದಲ್ಲಿ ನೆರವಾಗಬೇಕಾದ್ದರಿಂದ ಕೆಲವು ಪ್ರಶ್ನೆಗಳನ್ನು ಕೇಳಿದ್ದರು. ಪ್ರತಿಮೆಯ ರೇಖಾಚಿತ್ರಗಳು ಇವೆಯೆ? ಅದನ್ನು ತಯಾರಿಸಿಕೊಡುವ ಕಲೆಗಾರ ಸಿದ್ಧವಾಗಿದ್ದಾನೆಯೇ? ಅದಕ್ಕೆ ತಗಲುವ ವೆಚ್ಚ ಯಾವ ಸಂಸ್ಥೆ ಭರಿಸುತ್ತದೆ? ಈಗಾಗಲೇ ಈ ಬಗ್ಗೆ ಎಷ್ಟು ಹಣ ಸೇರಿದೆ? ಇತ್ಯಾದಿ... ಯುನೈಟೆಡ್ ನೇಷನ್ಸ್ ಪರಿಸರದಲ್ಲಿ ಒಂದಂಗುಲ ಜಾಗವೂ ತೆರವಾಗಿಲ್ಲ ಎಂದು ತಿಳಿಯಿತು. ಈ ವೇಳೆಗಾಗಲೇ ಸೆಪ್ಟೆಂಬರ್ ೧೯೮೪ಕ್ಕೆ ಕಾಲಿಟ್ಟಿದ್ದೆವು. ನಾನು ಕಲೆಗಾರರನ್ನು ನಿರ್ದೇಶಿಸಲು ಆರಂಭಿಸಿದೆ. ಭಾರತ ಮತ್ತು ಯೂರೋಪಿನಲ್ಲಿ ಆ ಉತ್ತಮ ದರ್ಜೆಯ ನವೀನ ಮಾದರಿ ಕೆತ್ತನೆ ಕೆಲಸ ಪ್ರದರ್ಶನಮಾಡಿ ಪ್ರಖ್ಯಾತರಾಗಿರುವ ಅಮರನಾಥ್ ಸೆಹಗಲ್ ಪಾರ್ಟಿಯೊಂದರಲ್ಲಿ ಸಿಕ್ಕಿದ್ದರು. ಅವರೊಂದಿಗೆ ಪ್ರತಿಮೆಯ ಬಗ್ಗೆ ಚರ್ಚಿಸಿದೆ. ರೇಖಾಚಿತ್ರಗಳನ್ನೂ, ಅಂದಾಜುವೆಚ್ಚವನ್ನೂ ಕುರಿತು ಪರಿಶೀಲಿಸಿದೆವು. ಆಗ್ಗೆ ಯುನೈಟೆಡ್ ನೇಷನ್ಸ್‍ನಲ್ಲಿ ಭಾರತದ ರಾಯಭಾರಿಯಗಿದ್ದ ನಟರಾಜನ್ ಕೃಷ್ಣನ್ ಅವರು ಭಾರತದಲ್ಲಿ ನೆಲೆಸಿರುವ ಕಲೆಗಾರರನ್ನು ಬಳಸಿಕೊಳ್ಳಲು ಸೂಚಿಸಿ, ಆಬಗ್ಗೆ ಸಹಾಯ ಮಾಡಲು ಒಪ್ಪಿದರು. ದೆಹಲಿಯೊಂದಿಗೆ ಪತ್ರವ್ಯವಹಾರ ಆರಂಭಿಸಿದೆವು. ಆಗ್ಗೆ ನ್ಯೂಯಾರ್ಕಿನಲ್ಲಿ ಕಾನ್ಸಲ್ ಜನರಲ್ ಆಗಿದ್ದ ಪಟವರ್ಧನ್ ಅವರು ಗಾಂಧಿಯ ಮುಖದ ಶಿಲ್ಪಕೃತಿ ಮಾತ್ರವೇ ಸಾಕು. ಅದನ್ನು ಯವುದಾದರೂ ಸಾರ್ವಜನಿಕ ಕಟ್ಟಡದ ಆವರಣದಲ್ಲಿ ಇಟ್ಟರೆ ಸಮಂಜಸವಾಗಿರುತ್ತದೆ ಎಂದೂ ಅಭಿಪ್ರಾಯಪಟ್ಟರು. ನನಗೇನೋ ಕೈಯಲ್ಲಿ ದಂಡ ಹಿಡಿದು ನಿಂತ ಗಾಂಧಿರೂಪದ ಬಗ್ಗೆ ಮನಸ್ಸು ನೆಟ್ಟಿತ್ತು.....</p>
		<p>ಅನೇಕ ತಿಂಗಳುಗಳು ಉರುಳಿದವು. ೧೯೮೫ರ ಮೊದಲ ಭಾಗದಲ್ಲಿ ಪಾಕ್ರ್ಸ್ ಕಮೀಷನರ್ ಕಛೇರಿಯಲ್ಲಿ ಪ್ರತಿಮಾ ನಿರ್ಮಾಣಕ್ಕೆ ಸ್ಥಳ ಹುಡುಕುವ ಕೆಲಸ ನಿಧಾನವಾಗಿ ಸಾಗುತ್ತಿತ್ತು. ನಾನು ಹರ್ಬ್‍ರಿಕ್‍ಮನ್ ಅವರಿಗೆ ಕಾಗದ ಬರೆದು, ಭಾರತೀಯ ಉತ್ಸವ ೧೯೮೫ರ ಜೂನ್‍ನಲ್ಲಿ ವಾಷಿಂಗ್‍ಟನ್‍ದಲ್ಲಿ  ಆರಂಭವಾಗುವುದರಲ್ಲಿ ಇರುವುದರಿಂದ ಪ್ರತಿಮಾ ನಿರ್ಮಾಣದ ಕೆಲಸ ತ್ವರೆಮಾಡಿ ಎಂದು ಕೇಳಿದೆ. ಜನವರಿ ೨೫, ೧೯೮೫ರ ದಿನ ಪಾಕ್ರ್ಸ್ ಇಲಾಖೆಯ ಜೋಸೆಫ್ ಬ್ರೆಸ್‍ನನ್ Commissioner Stern ಅವರಿಗೆ ನಿರ್ಮಾಣಯೋಗ್ಯ ಸ್ಥಳಗಳ ಬಗ್ಗೆ ಒಂದು ಮೆಮೋ ಕಳಿಸಿದರು. ಅದರ ಪ್ರತಿ ನನಗೆ ತಲುಪಿತು. Battery Park Lafayette &#38; Kenmare ರಸ್ತೆಗಳ ನಡುವಿನ ಚಚ್ಚೌಕ; ಆರನೆ ಅವೆನ್ಯೂ ಮತ್ತು Spring Street ಸಂಧಿಸುವ ಕಡೆ ಇರುವ ತ್ರಿಕೋಣಾಕಾರದ ಜಾಗ, Chamber Street &#38; Reade Street ಹತ್ತಿರದ ಇನ್ನೊಂದು ತ್ರಿಕೋಣ- ಈ ಜಾಗಗಳಲ್ಲಿ ಯಾವೊಂದನ್ನಾದರೂ ಆರಿಸಿಕೊಳ್ಳಬಹುದು ಎಂದು ಸೂಚಿಸಿದ್ದರು.</p>
		<p>ಮಾರ್ಚ್ ೧೯೮೫ರಲ್ಲಿ ನ್ಯೂಯಾರ್ಕ್ ಟೈಂಸ್ ಪತ್ರಿಕೆಯಲ್ಲಿ ಎರಡನೆಯ ಬಾರಿಗೆ Staten Islandನಲ್ಲಿ ಹಿಂದಿನ ವರ್ಷ ಸೆಪ್ಟೆಂಬರ್‍ನಲ್ಲಿ ಪ್ರಾರಂಭವಾಗಿದ್ದ Mahatma Gandhi International Foundationದ ಬಗ್ಗೆ ವರದಿಯೊಂದು ಪ್ರಕಟವಾಯಿತು. ಅದರ ನಿರ್ವಾಹಕರು ಯೋಗೇಶ್ ಗಾಂದಿ, ಮಹಾತ್ಮರ ಮೂರನೆಯ ಪೀಳಿಗೆಯ ಸಂಬಂಧಿಯೆಂದೂ, ಈ ದೇಶದಲ್ಲಿ ಗಾಂಧೀತತ್ವ ಪ್ರಚಾರಕ್ಕಾಗಿ ಪಣತೊಟ್ಟಿದ್ದಾರೆಂದೂ ವರದಿಯಲ್ಲಿ ಸೂಚಿಸಿದ್ದರು. ಮೇ ೧೯೮೫ರಲ್ಲಿ ಯೋಗೇಶ್ ಗಾಂಧಿ ನನ್ನ ಮ್ಯಾನ್‍ಹ್ಯಾಟನ್ ಮೆಡಿಕಲ್ ಆಫೀಸಿಗೆ ಬಂದು ನನ್ನನ್ನು ಕಂಡರು. ಪ್ರತಿಷ್ಠಾನದ ಬಗ್ಗೆ ಅವರಿಂದ ವಿವರ ಪಡೆದನಂತರ ನನ್ನ ಕಾಣಿಕೆಯ ಚೆಕ್ ಸ್ವೀಕರಿಸಿ ಹೊರಡುವುದರಲ್ಲಿದ್ದವರನ್ನು ತಡೆದು ನನ್ನ ಗಾಂಧಿ ಯೋಜನೆಯ ಬಗ್ಗೆ ಅವರೊಡನೆ ಪ್ರಸ್ತಾಪಿಸಿದೆ. ಅವರು ಕೂಡಲೇ ಆ ವಿಷಯದಲ್ಲಿ ಉತ್ಸಾಹ ತೋರಿಸಿ, ಪ್ರತಿಮೆ ಯೋಜನೆಯನ್ನು ಪ್ರತಿಷ್ಠಾನದ ಕಾರ್ಯವನ್ನಾಗಿ ಕೈಗೊಳ್ಳುವುದಾಗಿ ತಿಳಿಸಿ ನನ್ನೊಡನೆ ಕೆಲಸ ಮಾಡಲು ಉದ್ಯುಕ್ತರಾದರು. ಪ್ರತಿಮಾ ನಿರ್ಮಾಣಕ್ಕೆ ಸಂಬಂಧಿಸಿದ ಜವಾಬುದಾರಿಯನ್ನು ಹಂಚಿಕೊಳ್ಳಲು ಒಂದು ಪ್ರತಿಷ್ಠಾನದ ಸಹಾಯ ದೊರಕಿದ್ದು ನನಗೆ ಹರ್ಷವೇ ಆಯಿತು.</p>
		<p>ಯೋಗೇಶ್ ಗಾಂಧಿಯವರ ಗಾಂಧೀ ಪ್ರತಿಷ್ಠಾನದ ಕಟ್ಟಡದ ಮಾಲೀಕರೇ ಒಳ್ಳೆಯ ಶಿಲ್ಪಕೃತಿಗಳನ್ನು ಪ್ಲಾಸ್ಟರ್‍ನಲ್ಲಿ ಮಾಡುವ ಕೌಶಲ್ಯ ಉಳ್ಳವರಾಗಿದ್ದುದರಿಂದ ಅವರನ್ನೇ ಪ್ರತಿಮೆಯ ನಿರ್ಮಾಣಕ್ಕೆಂದು ಕೇಳಿದೆವು. ಅವರು ಬರೆದ ಸೊಗಸಾದ ರೇಖಾಚಿತ್ರಗಳನ್ನು ನಗರಸಭೆಗೂ ತೋರಿಸಿದ್ದಾಯಿತು. ಅವರು ರಚಿಸಿದ ಆಲೋಚನಾಮಗ್ನ ಗಾಂಧಿ ರೂಪವೊಂದನ್ನು ಪ್ರತಿಷ್ಠಾನದ ಭವನದಲ್ಲಿ ನೋಡಿಬಂದೆ... ಈ ನಂತರದಲ್ಲಿ ಗಾಂಧಿ ಶಿಲ್ಪಕೃತಿಗಳನ್ನು ಕಂಚಿನಲ್ಲಿ ಅನೇಕ ವರ್ಷಗಳಿಂದ ತಯಾರಿಸುತ್ತಿದ್ದ ಭಾರತದ ಅನೇಕ ನಗರಗಳಲ್ಲಿ ಸ್ಥಾಪನೆ ಮಾಡಿದ್ದ ಅಹಮದಾಬಾದಿನ ಕಾಂತಿಲಾಲ್ ಪಟೇಲ್ ಬಗ್ಗೆ ಯೋಗೇಶ್ ಗಾಂಧಿಗೆ ವರ್ತಮಾನ ಬಂತು. ಆ ವರ್ಷದ ಕೊನೆಗೆ ಗುಜರಾತಿಗೆ ಪ್ರವಾಸ ಹೊಗಿ ಕೆಲವು ತಿಂಗಳುಗಳು ಅಲ್ಲಿದ್ದುಬಂದ ಯೋಗೇಶ್ ಈ ಬಗ್ಗೆ ಹೆಚ್ಚಿನ ಮಾಹಿತಿ ತಂದರು. ೧೯೮೫ರ ಅಂತ್ಯದಲ್ಲಿಯೇ ಇದಕ್ಕೆ ತಗಲುವ ಹಣವನ್ನು ಜೋಡಿಸಿಕೊಳ್ಳಲು ಯಾರಾದರೊಬ್ಬ ಭಾರತೀಯ ಧನಿಕನನ್ನು ಮರೆಹೋಗಬೇಕೆಂದು ನಿರ್ಧರಿಸಿದೆವು.</p>
		<p>ಕ್ಯಾಲಿಫೋರ್ನಿಯಾದ Jaggi Tandon, ಕನೆಕ್ಟಿಕಟ್‍ನ Ravi Kutru, ಲಂಡನ್ ಮತ್ತು ನ್ಯೂಯಾರ್ಕ್‍ನ ಟೆಕ್ಸ್‍ಟೈಲ್ಸ್ ಧನಿಕರು Mohan Murjani, ಭಾರತದ Hinduja ಈ ಮಹಾಶಯರು ಗಮನಕ್ಕೆ ಬಂದರು. ಮೋಹನ್ ಮುರಜಾನಿಯವರು ಇದಕ್ಕೆ ತಗಲಬಹುದಾದ ಸುಮಾರು ನೂರು ಸಾವಿರ ಡಾಲರುಗಳನ್ನು ಒದಗಿಸುವುದಾಗಿ ವಾಗ್ದಾನ ಮಾಡಿದರು- ಫೆಬ್ರವರಿ, ಮಾರ್ಚ್ ಹೊತ್ತಿಗೆ ಪ್ರತಿಮೆಗೆ ತಗಲುವ ವೆಚ್ಚ ಸುಮಾರು ಕಾಲು ಮಿಲಿಯನ್ ಡಾಲರು ಎಂದು ಅಂದಾಜು ಮಾಡಲಾಗಿತ್ತು. ಉಳಿದ ಹಣವನ್ನು ಪ್ರತಿಷ್ಠಾನದ ವಿಳಾಸಪಟ್ಟಿಯಿಂದ ಆರಿಸಿದ ಮಂದಿ, ಮತ್ತಿತರ ಭಾರತೀಯರು ಅಲ್ಲದೆ ಉಳಿದೆಲ್ಲ ಆಸಕ್ತ ಅಮೆರಿಕನ್ ಜನರಿಂದ ಕಾಣಿಕೆಯ ಮೂಲಕ ಜೋಡಿಸುವ ಕೆಲಸ ಆರಂಭವಾಯಿತು. ಹಣ ಐವತ್ತು, ನೂರು, ಸಾವಿರ, ಎರಡುಸಾವಿರ ಡಾಲರಿನಂತೆ ಪ್ರತಿಷ್ಠಾನ ತಲುಪಲು ಆರಂಭವಾಯಿತು. ಪಟೇಲ ಚಿತ್ರಿಸಿದ ಮೂರ್ತಿರೂಪ ನಮಗೆಲ್ಲರಿಗೂ ಬಹುವಾಗಿ ಮೆಚ್ಚುಗೆಯಾಯಿತು.</p>
		<p>ಈ ಮಧ್ಯೆ ಕಾಂತಿಲಾಲ್ ಪಟೇಲ್ ಶಿಲ್ಪಕೃತಿಯ ರೇಖಾಚಿತ್ರಗಳನ್ನು New York Art Commission ಅವಗಾಹನೆಗೆ ನಿಯಮದ ಪ್ರಕಾರ ತಂದಿದ್ದು ಆಯಿತು. ಆರ್ಟ್ ಕಮಿಷನ್‍ನಲ್ಲಿ ಸ್ಥಳೀಯ ಶಿಲ್ಪಿಗಳೂ ಸದಸ್ಯರಾಗಿರುವುದರಿಂದ, ಅಲ್ಲಿ ಅಸ್ತು ಎನಿಸಿಕೊಳ್ಳುವುದು ಅಷ್ಟು ಸುಲಭದ ಕೆಲಸವಾಗಿರಲಿಲ್ಲ. ನಮ್ಮ ಸುದೈವಕ್ಕೆ ಕಮಿಷನರ್ ಸ್ಟರ್ನ್ ಪ್ರತಿಮಾ ನಿರ್ಮಾಣದ ಬಗ್ಗೆ ವಿಶೇಷ ಆಸಕ್ತಿ ತಳೆದಿದ್ದರಿಂದ ಆರ್ಟ್ ಕಮಿಷನ್ ಪ್ರತಿಮೆಯ ಕಲಾ ಕೌಶಲ್ಯದ ಬಗ್ಗೆ ಒಪ್ಪಿಗೆ ನೀಡಿತು. ಯೋಗೇಶ್ ಕಮಿಷನ್ ಸದಸ್ಯರಿಗೆ ಗಾಂಧಿ ಚಿತ್ರವನ್ನು ಹೊತ್ತು ತೋರಿಸಲು ಓಡಾಡಿ ಸಾಕಾದರು.</p>
		<p>ಇನ್ನು ಸಮರ್ಪಕವಾದ ಸ್ಥಳ ಯಾವುದು? ಸ್ಥಳವನ್ನು ಗುರುತಿಸುವ ಕೆಲಸವನ್ನೇನೋ ನಗರ ಸರ್ಕಾರದ ಇಲಾಖೆಯೊಂದು ಮಾಡಿಬಿಡಬಹುದು. ಆದರೆ ಆ ಸ್ಥಳದಲ್ಲಿ ವಾಸಿಸುವ ಪ್ರಜಾವರ್ಗ ಒಪ್ಪಬೇಕಲ್ಲ! ನ್ಯೂಯಾರ್ಕ್ ನಿವಾಸಿಗಳ ನಾಗರೀಕ ಹಕ್ಕುಗಳನ್ನು ರಕ್ಷಿಸಲು "ಕಮ್ಯೂನಿಟಿ ಬೋರ್ಡ್"ಗಳು ಇವೆ. ಈ ಬೋರ್ಡ್ ತನ್ನ ಸರಹದ್ದಿನಲ್ಲಿ ನಡೆಯುವ ಸಾರ್ವಜನಿಕ ಕಾರ್ಯಗಳಿಗೆ ನಿಷ್ಕರ್ಷಿತ ಸಭೆಯಲ್ಲಿ ಸಮರ್ಪಕವಾಗಿ ಚರ್ಚಿಸಿದ ನಂತರವೇ ಒಪ್ಪಿಗೆ ಇಲ್ಲವೆ ನಕಾರ ನೀಡುತ್ತದೆ. ಮೊದಲು ನಗರಸಭೆ ಆರಿಸಿದ ಸ್ಥಳ ಮ್ಯಾನ್‍ಹ್ಯಾಟನ್ ದಕ್ಷಿಣದಲ್ಲಿರುವ ಚೇಂಬರ್ಸ್ <em>ಮತ್ತು ರೀಡ್ ರಸ್ತೆಗಳು</em> ಒಂದನ್ನೊಂದು ದಾಟುವ ಜಾಗದಲ್ಲಿ ಇತ್ತು. ನಂ. ೧ ಈ ಸ್ಥಳ ಅಂತಾರಾಷ್ಟ್ರೀಯ ವ್ಯಕ್ತಿಗೆ ತಕ್ಕುದಲ್ಲ ಎಂದು ನಿರ್ಧರಿಸಿ ನಿರಾಕರಿಸಿತು. ನಂತರ ಹುಡುಕಿದ ಸ್ಥಳ ಫೆಡರಲ್ ಮತ್ತು ಸ್ಟೇಟ್ ಕೋರ್ಟ್‍ಗಳ ಎದುರಿನ Foley Square. ಇಲ್ಲಿ ಕೆಲಸ ಮಾಡುವ ಜಡ್ಜ್‍ಗಳು ಪ್ರತಿಮೆ ಅಲ್ಲಿ ಬೇಡವೆಂದರೆಂದು ತಿಳಿಯಿತು. ಗಾಂಧಿಗೆ ತೀರ ಸಮೀಪವಾಗಿರಲು ನ್ಯಾಯಮೂರ್ತಿಗಳು ಬೆದರಿರಬೇಕು! ಜೂನ್ ೮೬ರ ವೇಳೆಗೆ ಪಾಕ್ರ್ಸ್ ಕಮಿಷನ್ ಅಧಿಕಾರಿಗಳು ಮ್ಯಾನ್‍ಹ್ಯಾಟನ್‍ನಲ್ಲಿ Park Avenue South ಮತ್ತು University Place ನಡುವೆ ಇರುವ ಯೂನಿಯನ್ ಸ್ಕ್ವೇರ್ ಪಾರ್ಕ್‍ನ ದಕ್ಷಿಣಪೂರ್ವದ ತ್ರಿಕೋಣಾಕೃತಿಯ ಜಾಗದಲ್ಲಿ ಪ್ರತಿಮೆಯನ್ನು ನಿರ್ಮಿಸಲು ಆರಿಸಿದರು. ಈ ಪಾರ್ಕ್‍ಗೆ ದಕ್ಷಿಣದಲ್ಲಿ ೧೪ನೇ ರಸ್ತೆ ಹಾಯುತ್ತದೆ, ಉತ್ತರಕ್ಕೆ ೧೭ನೇ ರಸ್ತೆ, ಕಮಿಷನರ್ ಸ್ಟರ್ನ್ ಗಂತೂ ಈ ನೆಲೆಯ ಬಗ್ಗೆ ವಿಶೇಷ ಉತ್ಸಾಹ. ಆರ್ಟ್ ಕಮಿಷನ್ ಅಧಿಕಾರ ವರ್ಗದವರೂ ಆ ಆಯ್ಕೆ ಉಚಿತವಾಗಿದೆಯೆಂದು ಒಪ್ಪಿಗೆ ನೀಡಿದರು. ಆದರೆ ಅಲ್ಲಿನ Union Square Park Coalition Committee ಈ ವಿಷಯದಲ್ಲಿ ಪ್ರತಿಭಟನೆ ಸೂಚಿಸಿತು. ಆ ಸಂಸ್ಥೆಯ ಪ್ರಮುಖರಿಗೆ ಈ ಸ್ಥಳದ ಆಯ್ಕೆಯ ಬಗ್ಗೆ ತಿಳಿದದ್ದು ಮೇ ತಿಂಗಳಿನಲ್ಲಿ ಪ್ರತಿಮೆಯ ವಿಷಯವಾಗಿ New York Magazineನಲ್ಲಿ ಪ್ರಕಟವಾದ ಲೇಖನದಿಂದ- ಪಾಕ್ರ್ಸ್ ಇಲಾಖೆಯವರು ತಮಗೆ ಸುದ್ದಿಯನ್ನೇ ತಿಳಿಸದೆ ನಿರ್ಧರಿಸಿದ್ದಾರೆ ಎಂದು ಆಪಾದಿಸಿದರು. ಕೊಯಲಿಷನ್ ನಾಯಕ Jack Taylor ಯೂನಿಯನ್ ಸ್ಕ್ವೇರ್ ಪಾರ್ಕ್ ಹದಿನಾರಾಣೆ ಅಮೆರಿಕನ್ ಪ್ರದೇಶ. ಅದರಲ್ಲಿ ಆಗಲೇ ಸಾಕಷ್ಟು ಭಾರೀ ಪ್ರತಿಮೆಗಳು ಇವೆ, ಇನ್ನೊಂದು ಬೇಕಿಲ್ಲ ಎಂದರು.</p>
		<p>ಆ ಪಾರ್ಕಿನಲ್ಲಿ ಇರುವ ಪ್ರತಿಮೆಗಳು ಆರು: ಜಾರ್ಜ್ ವಾಷಿಂಗ್‍ಟನ್, ಏಬ್ರಹಾಂ ಲಿಂಕನ್, ಲಫಾಯೆಟ್ (ಅಮೆರಿಕದ ಕ್ರಾಂತಿ ಯೋಧ). ಈ ಮೂರಲ್ಲದೆ ಇನ್ನೊಂದು ಅಮೆರಿಕ ಸ್ವಾತಂತ್ಯದ ಪ್ರಸಿದ್ಧ ಪತ್ರಿಕೆಯ ಶಿಲ್ಪಕೃತಿ, ಮತ್ತೊಂದು ಮೊದಲನೆಯ ಮಹಾಯುದ್ಧದ ಸ್ಮಾರಕ, ಮಗದೊಂದು ತಾಯಿ-ಮಕ್ಕಳ ಪ್ರತಿಮೆ.</p>
		<p>ಕೊಯಲಿಷನ್ ಪ್ರತಿಭಟನೆ ಎಷ್ಟೇ ಇದ್ದರೂ ಪಾರ್ಕ್‍ನ ಹೊಣೆಗಾರಿಕೆ ಇರುವ ಕಮ್ಯೂನಿಟಿ ಬೋರ್ಡ್ ನಂ.೫ ಒಪ್ಪಿಗೆ ಕೊಡುವುದು ಮುಖ್ಯವೆಂದು ಎಲ್ಲರಿಗೂ ತಿಳಿದಿತ್ತು. ಈ ಬೋರ್ಡ್‍ನ Parks Sub-Committee ಮೊದಲು ಈ ವಿಷಯ ಚರ್ಚಿಸಿ ಬೋರ್ಡ್‍ಗೆ ಶಿಫಾರಸು ಮಾಡುತ್ತವೆಂದು ನಾವು ಮೊದಲೇ ತಿಳಿದೆವು. ಜುಲೈ ೫, ೧೯೮೬ರ ಸಂಜೆ ನಡೆದ ಪಾಕ್ರ್ಸ್ ಉಪಸಮಿತಿಯ ಸಭೆಯಲ್ಲಿ ಕಮಿಷನರ್ ಸ್ಟರ್ನ್, Parks Curator Don Reynolds, ಯೋಗೇಶ್ ಮತ್ತು ನಾನು ಪ್ರತಿಮೆಯ ಪರವಾಗಿ ಮಾತನಾಡಿದೆವು. ಅನೇಕರು ವಿರುದ್ಧವಾಗಿ ಮಾತನಾಡಿದರು. ಪ್ರತಿಮೆ ಅಮೆರಿಕನ್ನನದು ಆಗಬೇಕು, ಗಾಂಧಿ ಪ್ರಪಂಚದ ವ್ಯಕ್ತಿ- ಇನ್ನೂ ಉತ್ತಮವಾದ ಸ್ಥಳ ಬೇರೆಲ್ಲಿಯಾದರೂ ಹುಡುಕಿ- ಉತ್ತರ ಮ್ಯಾನ್‍ಹ್ಯಾಟನ್ನಿನ Riverside Park ಏಕೆ ಕೂಡದು- ಈಗಾಗಲೇ ಅನೇಕ ಭಾರೀ ಕಂಚಿನ ಪ್ರತಿಮೆಗಳು ಪಾರ್ಕಿನಲ್ಲಿವೆ, ಎಲ್ಲ ಯುದ್ಧ-ಸಂಬಂಧೀ ಪ್ರತಿಮೆಗಳು, ಶಾಂತಿದೂತ ಗಾಂಧಿಯ ವ್ಯಕ್ತಿರೂಪ ಅಲ್ಲಿ ಸರಿಹೊಂದುವುದಿಲ್ಲ- ಇತ್ಯಾದಿ. ಚರ್ಚೆ ಮುಗಿದು ಮತ ಚಲಾವಣೆ ನಡೆದಾಗ ಎಣಿಸಿದಂತೆ ಗಾಂಧಿ ಪ್ರತಿಮೆಯ ವಿರುದ್ಧ ಉಪಸಮಿತಿ ನಿರ್ಧರಿಸಿತ್ತು.ಈಗ ಏನು ಮಾಡುವುದು? ಪಾಕ್ರ್ಸ್ ಉಪಸಮಿತಿಯ ನಿರ್ಧಾರವನ್ನು ಸಾಮಾನ್ಯವಾಗಿ ಬೋರ್ಡ್ ಸಭೆ ಸೇರಿದಾಗ ಅಲ್ಲಗಳೆಯುವುದಿಲ್ಲ. ಕಮ್ಯುನಿಟಿ ಬೋರ್ಡ್ ೫ರ ಮಹಾಸಭೆ ಸೇರುವುದಕ್ಕೆ ಇನ್ನು ಐದೇ ದಿನಗಳು ಉಳಿದಿವೆ! ಸರಿ, ಮಾರನೆಯ ದಿನವೇ ನ್ಯೂಯಾರ್ಕ್ Senator Moynihan ಅವರನ್ನು ಆಫೀಸಿನಲ್ಲಿ ಕಂಡು ಜುಲೈ ೧೦ರ ಬೋರ್ಡ್ ಸಭೆಗೆ ಬರಲು ಬೇಡಿದೆವು. ಆ ದಿನ ಬರಲು ಪ್ರಯತ್ನಮಾಡುವುದಾಗಿಯೂ ಅದಾಗದಿದ್ದರೆ ಒಂದುಕಾಗದ ಕಳಿಸಿಕೊಡುವುದಾಗಿಯೂ ಅವರು ಆಶ್ವಾಸನೆಯಿತ್ತರು. Henry Stern ಅವರು ಪಾರ್ಕ್‍ನ ಎಲ್ಲ ಪ್ರತಿಮೆಗಳನ್ನೂ ೨೦-೨೫ ವರ್ಷಗಳ ಕಾಲ ದುರಸ್ತಾಗಿಟ್ಟಿರಲು ಹಣ ಒದಗಿಸುವ ಏರ್ಪಾಡು ಮಾಡಿದರೆ ಬೋರ್ಡು ಒಪ್ಪೀತು ಎಂದು ಸಲಹೆ ಮಾಡಿದರು.</p>
		<p>ಜುಲೈ ೧೦, ೧೯೮೬, Broadwayಗೆ ಪಶ್ಚಿಮದಲ್ಲಿ ೪೯ನೇ ರಸ್ತೆಯಲ್ಲಿರುವ St. Malachy Churchನಲ್ಲಿ ಕಮ್ಯೂನಿಟಿ ಬೋರ್ಡ್ ನಂ. ೫ರ ಸಭೆ ಸಂಜೆ ೬ ಗಂಟೆಗೆ ಆರಂಭವಾಯಿತು. ಬೋರ್ಡ್ ಅಧ್ಯಕ್ಷ Joseph Rose ವಿಷಯವನ್ನು ಸಭೆಯ ಮುಂದಿಟ್ಟು, ಭಾಷಣಕಾರರನ್ನು ಆಹ್ವಾನಿಸಿದರು. ಕಮಿಷನರ್ ಸ್ಟರ್ನ್ ಮಾತನಾಡಿ ಮಹಾತ್ಮರ ಪ್ರತಿಮೆಯನ್ನು ನಗರದಲ್ಲಿ ನಿರ್ಮಿಸಿವುದು ನಮ್ಮನ್ನೇ ಗೌರವಿಸಿಕೊಂಡಂತೆ..... ಆರ್ಟ್ ಕಮಿಷನ್‍ನವರು ಈ ಕಲಾಕೃತಿಯನ್ನು ಒಪ್ಪಿದ್ದಾರೆ..... ಯೂನಿಯನ್ ಸ್ಕ್ವೇರ್ ಸ್ವತಂತ್ರ ಭಾಷಣಗಳಿಗೆ, ನಿರ್ದಾಕ್ಷಿಣ್ಯ ಅಭಿಪ್ರಾಯ ನಿವೇದನೆಗೆ ಹೆಸರಾದ ಸ್ಥಳ- ಗಾಂಧಿ ಇಲ್ಲಿ ಸ್ಥಾಪಿತವಾಗುವುದು ಯೋಗ್ಯವಾಗಿದೆಯೆಂದರು. ನಾನು ಪ್ರಜಾಸ್ವಾತಂತ್ರ್ಯದ ಕುರುಹಾದ ಪಾರ್ಕ್ ಇದು- ಇಲ್ಲಿ ಜಗದ್ವಿಖ್ಯಾತ ಸ್ವಾತಂತ್ರ್ಯಪ್ರೇಮಿಯ ಸ್ಮಾರಕ ಇರುವುದು ಉಚಿತ- ಪ್ರಪಂಚಶಾಂತಿ ಮತ್ತು ಮಾನವಸಿದ್ಧ ಹಕ್ಕುಗಳ ಬಗ್ಗೆ ಜನಕ್ಕೆ ಸಭೆಸೇರಲು ಗಾಂಧಿಯ ಸಾನ್ನಿಧ್ಯಕ್ಕಿಂತ ಬೇರೆ ಸಂಕೇತಸ್ಥಳ ಬೇಕೆ? ಸಾವಿರಾರು ಜನ ಓಡಿಯಾಡುವ ಈ ಸ್ಥಳವೇ ಸರಿಯಾದದ್ದು. Lady Liberty ಶತಾಬ್ಧಿಯನ್ನು ಆಚರಿಸುತ್ತಿರುವ ಈ ವರ್ಷವೇ ಗಾಂಧಿಪ್ರತಿಮೆಯ ಅನಾವರಣ ಮಾಡಿದರೆ ನಗರಕ್ಕೆ ಅಸಾಧಾರಣ ಗೌರವ ಬರುವುದರಲ್ಲಿ ಸಂದೇಹವಿಲ್ಲ ಎಂದು ಮುಂತಾಗಿ ಮಾತನಾಡಿದೆ. ಸೆನೆಟರ್  ಮೊಯ್ನಿಹಾನ್ ಅವರ ಪ್ರತಿನಿಧಿ ಇಲ್ಲಿ ಭಾರತೀಯ ಜನ ವೃದ್ಧಿಸುತ್ತಾ ಇದ್ದಾರೆ, ಈ ಕಾರಣಕ್ಕಾಗಿಯೂ ಪ್ರತಿಮೆ ಸ್ಥಾಪನೆ ಯೋಗ್ಯವಾದದ್ದು ಎಂದು ಬರೆದ ಪತ್ರವನ್ನು ಸಭೆಗೆ ಓದಿದರು. ಕ್ಯುರೇಟರ್ ರೆನಲ್ಡ್ ಅವರು ಪ್ರತಿಷ್ಠಾನ ಪಾರ್ಕಿನ ಎಲ್ಲ ಪ್ರತಿಮೆಗಳನ್ನು ದುರಸ್ತಾಗಿಡಲು ನಿಧಿಯಿರಿಸುವುದಾಗಿ ಒಪ್ಪಿದೆ ಎಂದು ತಿಳಿಸಿದರು. ಯೋಗೇಶ್ ಮಹಾತ್ಮರ ಶಿಲ್ಪಕೃತಿಯ ಫೋಟೋಗಳನ್ನು ಪ್ರದರ್ಶಿಸಿದರು.</p>
		<p>ಪ್ರತಿಮೆಯ ನಿರ್ಮಾಣವನ್ನು ಪ್ರತಿಭಟಿಸಲು ಅನೇಕ ಮಂದಿ ಸಿದ್ಧವಾಗಿ ಬಂದಿದ್ದರು. ಪಾರ್ಕಿನಲ್ಲಿ Eleanor Rousevelt ಅವರ ಪ್ರತಿಮೆ ಇಡುವುದು ಸರಿ- ಅಮೆರಿಕನ್ನನಲ್ಲದ ಗಾಂಧಿ ಏಕೆ? ಬೇಕಿದ್ದರೆ Martin Luther King ನಿಲ್ಲಿಸೋಣ (ಸದ್ಯದ ಚರ್ಚೆ ಗಾಂಧಿಯ ಬಗ್ಗೆ. ಬೇರೆ ಹೆಸರುಗಳು ತರಬೇಡಿ ಎಂದು ಎಚ್ಚರಿಸಿದರು.) New York Artists Guild ಪ್ರತಿನಿಧಿಗಳಂತೂ ಅಮೆರಿಕನ್ ಅಲ್ಲದವನು ರಚಿಸಿದ ಕೃತಿಯ ಅನಾವರಣ ಹೇಯವಾಗಿ ಕಂಡಿತು. 'ಇವನ್ನು ರಾಷ್ಟ್ರಪ್ರೇಮಿ ಅಮೆರಿಕನ್ ಸಹಿಸಲಾರ' ಎಂದು ಕೂಗಲು ಆರಂಭಿಸಿದ. Larry Zim ಎಂಬ ಬೋರ್ಡ್ ಸದಸ್ಯರು ಎದ್ದುನಿಂತು ಪ್ರತಿಮೆಗಳ ಸಂರಕ್ಷಣೆಗೆ ಹಣ ಬರುತ್ತದೆ ಎಂಬುದನ್ನೇ ದೊಡ್ಡ ವಿಷಯವನ್ನಾಗಿ ಪರಿಗಣಿಸಿ ನಿರ್ಮಿಸಲು ಅವಕಾಶ ಕೊಡಬೇಡಿ ಎಂದರು. ಕಡೆಗೊಬ್ಬ ಮಹಿಳೆ ನಿಂತು ತನ್ನನ್ನು ಜ್ಯೂಯಿಷ್ ಮಹಿಳೆ ಎಂದು ಗುರುತಿಸಿಕೊಂಡು, 'ಈ ನಗರದಲ್ಲಿ ಗಾಂಧಿಗೆ ಮರ್ಯಾದೆ ಮಾಡುತ್ತಿರುವುದು ನನಗೆ ಸಹಿಸುವುದಿಲ್ಲ, ಎರಡನೇ ಯುದ್ಧದಲ್ಲಿ ಹಿಟ್ಲರ್ ಲಕ್ಷಾಂತರ ಜ್ಯೂಯಿಷ್ ಜನರನ್ನು ಕೊಲ್ಲುತ್ತಿದ್ದಾಗ ಗಾಂಧಿ ಒಂದೇ ಮಾತು ವಿರುದ್ಧವಾಗಿ ಆಡಿದರೆ?' ಎಂದರು.</p>
		<p>ನನಗೆ ಎದೆ ಧಸಕ್ಕೆಂದಿತು. ನ್ಯೂಯಾರ್ಕಿನಲ್ಲಿ ಈ ಬಗೆಯ ಉದ್ವೇಗವನ್ನು ವಿರೋಧಿಸುವುದು ಕಷ್ಟವೇ ಸರಿ. ಇನ್ನೊಬ್ಬ ಮಹಿಳೆ ಕೂಡಲೇ ಎದ್ದುನಿಂತು, ಆ ದುವ್ರ್ಯಾಪಾರದ ಸಮಯದಲ್ಲಿ ಅಮೆರಿಕನ್ ಅಧ್ಯಕ್ಷನಾಗಿದ್ದವರು ಕೂಡ ಏನನ್ನೂ ಹೇಳಲಿಲ್ಲವಲ್ಲಾ- ಗಾಂಧಿಯನ್ನು ಏಕೆ ಈ ವಿವಾದಕ್ಕೆ ಎಳೆಯುತ್ತೀರಿ, ಎಂದು ಕೇಳಿದರು.</p>
		<p>ಚರ್ಚೆ ಮುಗಿದು ಮತದಾನ ಆರಂಭವಾಯಿತು. ಬೋರ್ಡ್ ಬಹುಮತದಿಂದ ಯೂನಿಯನ್ ಸ್ಕ್ವೇರ್‍ನಲ್ಲಿ ಪಾರ್ಕಿನಲ್ಲಿ ಪ್ರತಿಮೆಯ ಅನಾವರಣಕ್ಕೆ ಅಸ್ತು ಎಂದಿತು. ಹಾಗೆ ಒಪ್ಪಿಗೆ ಕೊಟ್ಟಿದ್ದರೂ ಅದು ಪಾರ್ಕಿನ ಒಟ್ಟು ವಾತಾವರಣಕ್ಕೆ ಹೊಂದಿಕೊಳ್ಳುತ್ತಿದೆಯೇ ಇಲ್ಲವೆ ಎಂಬುದನ್ನು ಎರಡು ವರ್ಷ ನೋಡಿ ಬೋರ್ಡ್ ಪೂರ್ಣ ಒಪ್ಪಿಗೆ ನೀಡುವ ಅಥವ ನೀಡದಿರುವ ಸಂಭವವಿದೆಯೆಂದು ಕಡೆಯಲ್ಲಿ ತಿಳಿಯಿತು. ಪಾರ್ಕನ್ನು ಪುನರುಜ್ಜೀವನಗೊಳಿಸಲು ಮೂರು ಹಂತಗಳಲ್ಲಿ ಕೆಲಸ ನಡೆಯಲಿದೆ. ಈ ಮಾರ್ಪಾಡಿನ ಸಮಯದಲ್ಲಿ ಪುನಃ ಈ ಪ್ರತಿಮೆಯ ಸಮಂಜಸತೆಯನ್ನು ಚರ್ಚಿಸಲಿದ್ದಾರೆ ಎಂಬುದಾಗಿ ತಿಳಿಯಿತು. ಬೋರ್ಡ್ ಒಪ್ಪಿಗೆಯಿತ್ತ ಮೇಲೂ ಅಲ್ಲೊಬ್ಬರು ಇಲ್ಲೊಬ್ಬರು ನಿರ್ಮಾಣದ ವಿರುದ್ಧ ಮೇಯರ್‍ಗೆ ಕಾಗದ ಬರೆಯುತ್ತಿದ್ದುದುಂಟು. ಹಾಗೆ ಬಂದ ಕಾಗದಗಳನ್ನು ಉತ್ತರಿಸಲು ನನಗೆ ರವಾನಿಸುತ್ತಿದ್ದರು.</p>
		<p>ಜುಲೈ ೧೦ ಕಳೆದ ಬಳಿದ ಗಾಂಧಿ ಪ್ರತಿಷ್ಠಾನದ ಯೋಗೇಶ್ ಬಿರುಸಾಗಿ ನಿಧಿ ಸಂಗ್ರಹಣಕ್ಕೆ ತೊಡಗಿ, ಪ್ರಮುಖ ಭಾರತೀಯ ಸಂಸ್ಥೆಗಳಿಗೆ ಕಾಗದಗಳನ್ನು ಕಳಿಸಿ ಮನವಿ ಮಾಡಿಕೊಳ್ಳಲು ಆರಂಭಿಸಿದರು. ಹಣವೂ ಬರುತ್ತ ಇತ್ತು. ಭಾರತೀಯ ಸಂಸ್ಥೆಗಳ ಪ್ರಮುಖರು ಕೆಲವರನ್ನು ಆರಿಸಿ, ನಾವು ವಾರಕ್ಕೊಮ್ಮೆ ಸಭೆಸೇರಿ ಜಯಂತಿ ದಿನದ ಏರ್ಪಾಡು ಮತ್ತು ನಿರ್ಮಾಣದ ಬಗ್ಗೆ ನಿಧಿ ಸಂಗ್ರಹಣದ ವಿಷಯವಾಗಿ ಕೆಲಸ ಮಾಡಲು ಆರಂಭಿಸಿದೆವು. ಅಗಸ್ಟ್ ೧೭ರಂದು ನಡೆದ ಇಂಡಿಯ ಡೇ ಪೆರೇಡ್‍ನಲ್ಲಿ ಗಾಂಧಿ ಪ್ರತಿಷ್ಠಾನದ Float ತೇಲುಗಾಡಿ ಮೆರವಣಿಗೆಯಲ್ಲಿ ಬಂದಿತು. ಅಕ್ಟೋಬರ್ ೨ರ ಸಮಾರಂಭದ ಬಗ್ಗೆ ಪ್ರಚಾರ ನಡೆಯಿತು. ಸೆಪ್ಟೆಂಬರ್ ಮೊದಲ ವಾರದವರೆಗೂ ಪ್ರತಿಮೆ ಅಹಮದಾಬಾದಿನಿಂದ ನ್ಯೂಯಾರ್ಕ್‍ಗೆ ಬಂದಿರಲಿಲ್ಲ. ಭಾರತದಲ್ಲಿ ಪ್ರತಿಮೆಗೆ ತಗುಲಿದ ಮೂರು ಲಕ್ಷ ರೂಪಾಯಿಗಳಲ್ಲದೆ ಅದನ್ನು ಗುಜರಾತ್ ಸರಕಾರ ಬಿಡುಗಡೆ ಮಾಡಲು ಹಣ ಕೊಡಬೇಕಾಗಿತ್ತು. ನಂತರದಲ್ಲಿ ಏರ್‍ಇಂಡಿಯಾ ವಿಮಾನದಲ್ಲಿ ತರಲು ಎಷ್ಟು ವೆಚ್ಚವಾಗುತ್ತದೆ ಎಂಬುದೂ ನಾವು ಗಣಿಸಬೇಕಾಗಿತ್ತು. ಶ್ರೀ ಮುರಜಾನಿಯವರ ಕಡೆಯಿಂದ ಪೂರ್ತಿ ಹಣ ಸಂದಾಯವಾಗಿರಲಿಲ್ಲ. Central Conservatoryಗೆ ನಾವು ಒಪ್ಪಿಕೊಂಡಂತೆ ಕೊಡಬೇಕಾಗಿದ್ದ ನೂರು ಸಾವಿರ ಡಾಲರುಗಳಲ್ಲಿ ಐವತ್ತು ಸಾವಿರವನ್ನಾದರೂ ಕೂಡಲೆ ಸಂದಾಯ ಮಾಡಿದ ಹೊರತು ನಿರ್ಮಾಣದ ಕೆಲಸ- ಎಂದರೆ ಪಾರ್ಕಿನಲ್ಲಿ ನೆಲ ಸಿದ್ಧಪಡಿಸಿ ಪೀಠ ಕಟ್ಟುವ ಕೆಲಸ ಆರಂಭಿಸುವುದಿಲ್ಲ ಎಂದಿದ್ದರು. ಸೆಪ್ಟೆಂಬರ್ ೫ನೆಯ ದಿನ ನಾನು ಯೋಗೇಶ್ ಜತೆಗೆ ೬ನೇ ಅವೆನ್ಯೂದಲ್ಲಿರುವ ಜರ್ಮನಿ ಕೇಂದ್ರ ಕಛೇರಿಗೆ ಹೋಗಿ ಅವರನ್ನು ಕಂಡೆ. ಮುರ್ಜಾನಿಯವರು ಆಗಲೇ ೩೦ ಸಾವಿರ ಡಾಲರುಗಳನ್ನು ಪ್ರತಿಷ್ಠಾನಕ್ಕೆ ಬಿಡುಗಡೆ ಮಾಡಿರುವುದಾಗಿಯೂ, ಅದರ ಪೂರ್ಣ ವೆಚ್ಚ ಗಾಂಧಿ ಪ್ರತಿಮೆಗಾಗಿ ಆಗಿಲ್ಲವೆಂದು ತಿಳಿದುಬಂದಿದೆಯೆಂತಲೂ ಆಪಾದಿಸಿ, ಉಳಿದ ಹಣವನ್ನು ಬಿಡುಗಡೆ ಮಾಡುವುದಿಲ್ಲವೆಂದರು. ನಾನು ಹಣ ಉಪಯೋಗವಾಗಿರುವುದು ಗಾಂಧಿ ಪ್ರತಿಷ್ಠಾನದ ಯೋಜನೆಯಾದ ಪ್ರತಿಮೆಗಾಗಿ ಮಾತ್ರವೇ- ಕಛೇರಿಯ ವೆಚ್ಚ, ಸಿಬ್ಬಂದಿಯ ವೇತನ, ಅಂಚೆ- ಹೀಗೆಲ್ಲ ಹಣ ಸಂದಾಯವಾಗದೆ ಕೆಲಸ ಹೇಗೆ ನಡೆದೀತು? ನೀವು ಈಗ ಹಣ ಒದಗಿಸದೆ ಹೊದರೆ ದೇಶಕ್ಕೆಲ್ಲ ನಿರ್ಮಾಣದ ಬಗ್ಗೆ ಪ್ರಚಾರವಾಗಿರುವುದರಿಂದ ಕಡೆಗೆ  ಭಾರತೀಯರ ಮುಖಭಂಗವಾಗುವುದು ಖಂಡಿತ. ನೀವು ಇದರ ಪ್ರಮುಖ ದಾತೃಗಳು ಎಂತಲೂ ಪ್ರಚಾರವಾಗಿಲ್ಲವೇ? ಎಂದು ವಾದಿಸಿದೆ. ಸ್ವಲ್ಪ ಹೊತ್ತು ಪ್ರಶ್ನೋತ್ತರವಾದ ನಂತರ ಹಣದ ಬಿಡುಗಡೆಗೆ ಅವರು ಒಪ್ಪಿದರು. ಭಾರತಕ್ಕೆ ಪ್ರತಿಮೆಯ ಬಾಬ್ತು ೨೫,೦೦0 ಡಾಲರುಗಳನ್ನು ಆಗಲೇ ಅಂಚೆಯಲ್ಲಿ ಕಳಿಸಲು ಅವರ ಕಾರ್ಯದರ್ಶಿಗೆ ಆದೇಶ ನೀಡಿದರು. ಸೆಂಟ್ರಲ್ ಪಾರ್ಕ್ ಕನ್ಸರ್‍ವೆಟರಿಗೆ ೫೦ ಸಾವಿರ ಡಾಲರುಗಳನ್ನೂ ಉಳಿದ ೨೦ ಸಾವಿರ ಡಾಲರುಗಳನ್ನು ನಿರ್ಮಾಣ ಸಂಬಂಧ ಖರ್ಚಿಗೆಂದು ನಿಗದಿ ಮಾಡಿದರು.</p>
		<p>ಸುಮಾರು ಇದೇ ಸಮಯದಲ್ಲಿ ಭಾರತೀಯ ಸಂಸ್ಥೆಗಳ ಅನೇಕ ಪ್ರಮುಖರಿಗೆ ಪ್ರತಿಷ್ಠಾನಕ್ಕೆ ಸಂದಾಯವಾಗುತ್ತಿರುವ ಹಣದ ವಿನಿಯೋಗ ಸಮರ್ಪಕವಾಗಿಲ್ಲವೆಂಬ ಶಂಕೆ ಮೂಡಿತ್ತು. ಪ್ರತಿಮೆಗಾಗಿ ಪ್ರತಿಷ್ಠಾನದ ಹೆಸರಿನಲ್ಲಿ ಹಣ ಸಂಗ್ರಹಣಕ್ಕೆ ಹೊರಟ ಅನೇಕರು, ದಾತೃಗಳು ಹಿಂಜರಿಯುತ್ತಿದ್ದಾರೆ ಎಂದು ಸಮಿತಿಯಲ್ಲಿ ತಿಳಿಸಲು ಮೊದಲು ಮಾಡಿದರು. ಯೋಗೇಶ್ ತಮ್ಮ ಸ್ವಂತ ಹಿರಿಮೆಗಾಗಿ ಪ್ರತಿಷ್ಠಾನ ನಡೆಸುತ್ತಿದ್ದಾರೆಂದೂ ಅದಕ್ಕೆ ಬರುವ ಹಣವನ್ನು ಪ್ರತಿಮೆ ನಿರ್ಮಾಣಕ್ಕೆ ಮಾತ್ರವೇ ಬಳಸುತ್ತಿಲ್ಲವೆಂದೂ ಆಪಾದಿಸಿದರು. ಕೂಡಲೇ ಈ ಯೋಜನೆಯ ಪೂರ್ಣ ಜವಾಬುದಾರಿಯನ್ನು ನಾನು ವಹಿಸಿಕೊಂಡರೆ ಮಾತ್ರವೇ ಇದಕ್ಕೆ ಜನ ಬೆಂಬಲ ಕೊಡುತ್ತಾರೆ. ಯೋಗೇಶ್ ಹುಂಡಿಗೆ ಹಣ ಹಾಕುವುದಕ್ಕೆ ಜನ ಸಿದ್ಧರಿಲ್ಲ ಎಂದು ನನಗೆ ಸ್ಪಷ್ಟವಾಯಿತು. ಆದರೆ ಈ ಸಮಯದಲ್ಲಿ ನಾನು ಯೋಗೇಶ್ ಕೈಬಿಡಲು ಒಪ್ಪಲಿಲ್ಲ. ಸ್ಥಳೀಯ ಪತ್ರಿಕೆ ನ್ಯೂಸ್ ಇಂಡಿಯದ ವರದಿಗಾರರೊಬ್ಬರು ನನಗೆ ಫೋನ್ ಮಾಡಿ ಈ ಬಗ್ಗೆ ಪೇಪರಿನಲ್ಲಿ ಬಹಿರಂಗ ಪಡಿಸುತ್ತೇವೆ ಎಂದಾಗ ಅಕ್ಟೋಬರ್ ೨ರ ವರೆಗೂ ಶಾಂತವಾಗಿರಿ ಎಂದು ನಾನು ಎಷ್ಟು ಬಗೆಯಾಗಿ ಹೇಳಿದರೂ ಕೇಳದೆ ಸೆಪ್ಟೆಂಬರ್ ೧೨ ಮತ್ತು ೧೯ರ ಪತ್ರಿಕೆಯಲ್ಲಿ ಯೋಗೇಶ್ ವ್ಯವಹಾರದ ಬಗ್ಗೆ ಪೂರ್ಣವಾಗಿ ಬರದಿ ಮಾಡಿದರು. ಯೋಗೇಶ್, ಮಹಾತ್ಮರ ಅಣ್ಣಂದಿರ ಮೂರನೆಯ ಪೀಳಿಗೆಯ ಅಳಿಯ- ಅವರ ನಿಜನಾಮ ಗಾಂಧಿ ಅಲ್ಲ- ಕೊಠಾರಿ ಎಂದು; ಪ್ರತಿಮೆಗೆ ಬಂದ ಹಣಕ್ಕೆ ಸರಿಯಾದ ಲೆಕ್ಕಪತ್ರಗಳಿಲ್ಲ- ಇಂಥ ಆಪಾದನೆಗಳು. ಯೋಗೇಶ್ ಚಿಕ್ಕವಯಸ್ಸಿನಲ್ಲಿಯೇ ಭಾರತ ಬಿಟ್ಟು ಜರ್ಮನಿಯಲ್ಲಿ ಬೆಳೆದವರು. ೧೯೮೩ರಲ್ಲಿ ಲಾಸ್ ಏಂಜಲೀಸ್‍ಗೆ ಬಂದು ಅಲ್ಲಿ ಗಾಂಧಿ ಎಂಬ ಹೆಸರನ್ನು ಸೇರಿಸಿಕೊಂಡರು. ನಾನು ಸೆಪ್ಟೆಂಬರ್ ೧೨ನೆಯ ಸಂಜೆ ಭಾರತೀಯ ಪ್ರಮುಖರನ್ನು ಸಭೆಗೆ ಕರೆದು ಯೋಗೇಶ್ ಮತ್ತು ಅವರ ಸಹೋದ್ಯೊಗಿಯನ್ನು ಪ್ರಶ್ನಿಸಿ ಉತ್ತರ ಪಡೆಯಲು ಅವಕಾಶ ಮಾಡಿಕೊಟ್ಟೆ. ಈ ವಿಶೇಷಸಭೆಗೆ ಎರಡು ಭಾರತೀಯ ಪತ್ರಿಕೆಗಳ ಪ್ರತಿನಿಧಿಗಳೂ ಬಂದಿದ್ದರು. ವಾಗ್ವಾದ ಬಿರುಸಾಗಿತ್ತು ಎಂದು ಹೇಳಬೇಕಾಗಿಯೇ ಇಲ್ಲ. ಸಭೆಗೆ ಯೋಗೇಶ್ ನೀಡಿದ ಕೈಬರಹದ ಲೆಕ್ಕಪತ್ರಗಳಲ್ಲಿ ಅನೇಕ ಸಾವಿರ ಡಾಲರುಗಳಷ್ಟು ಲೆಕ್ಕಕ್ಕೆ ಸಿಕ್ಕಿರಲಿಲ್ಲ.</p>
		<p>ಸೆಪ್ಟೆಂಬರ್ ೧೯ನೆಯ ದಿನ ಕೆನೆಡಿ ವಿಮಾನ ನಿಲ್ದಾಣಕ್ಕೆ ಗಾಂಧಿ ಪ್ರತಿಮೆ ಭಾರತದಿಂದ ಬಂದು ಸೇರಿತು. ಅಲ್ಲಿಂದ ಅದನ್ನು ನ್ಯೂಜೆರ್ಸಿಯಲ್ಲಿರುವ Murjani ware houseಗೆ ಸಾಗಿಸಲಾಯಿತು. ಸೆಪ್ಟೆಂಬರ್ ೨೩ರಂದು Curator Reynolds,Architect Winslow, ಯೋಗೇಶ್ ಮತ್ತು ನಾನು ಪ್ರತಿಮೆಯನ್ನು ನೋಡಲು ನ್ಯೂಜೆರ್ಸಿಗೆ ಹೋದೆವು. ರೆನಾಲ್ಡ್ಸ್ ಮತ್ತು ವಿನ್‍ಸ್ಲೋ ನ್ಯೂಯಾರ್ಕ್ ಆರ್ಟ್ ಕಮಿಷನ್‍ನ ಸದಸ್ಯರು. ಅವರು ಪ್ರತಿಮೆಯನ್ನು ನೋಡಿ ಒಪ್ಪಿಗೆ ಕೊಡಬೇಕಾಗಿತ್ತು. ಎಂಟಡಿ ಎತ್ತರದ ಕಪ್ಪು ಕಂಚಿನ ಪ್ರತಿಮೆಯನ್ನು ಮುರ್ಜಾನಿ ಕೆಲಸಗಾರರು ಪೆಟ್ಟಿಗೆಯಿಂದ ತೆಗೆದು ನಾವು ನೋಡಲೆಂದು ನಿಲ್ಲಿಸಿದ್ದರು.... ಅದೊಂದು ಅಪೂರ್ವ ಅನುಭವ- ಗಾಂಧಿಯನ್ನು ಕಣ್ಣಾರೆ ಕಂಡಷ್ಟು ಮೈ ಪುಳಕಿತ ಆಯಿತು. ಗಾಂಧಿ ಅಮೆರಿಕಕ್ಕೆ ಬಂದೇಬಿಟ್ಟಿದ್ದಾರೆ!.... ಸೊಗಸಾದ ಕೆತ್ತನೆ ಕೆಲಸ. ಸ್ವಲ್ಪ ಮುಂದೆ ಬಾಗಿ ನಡೆದು ಬರುತ್ತಿರುವಂತೆ ನಿಲುವು. ಮುಗುಳುನಗೆ, ಕಪ್ಪುಕಟ್ಟಿನ ಕನ್ನಡಕ, ಸೊಂಟದಲ್ಲಿ ಗಡಿಯಾರ, ಕೈಗೊಂದು ದಂಡ, ಕಾಲಿಗೆ ಚಪ್ಪಲಿ- ರೆನಾಲ್ಡ್ಸ್ ಪ್ರತಿಮೆಯನ್ನು ಬಹುವಾಗಿ ಮೆಚ್ಚಿದರು. ಬಿಗಿಮುಖದ ಮಿಲಿಟರಿ ಜನರ ಪ್ರತೀಕಗಳನ್ನು ನೋಡಿ ಸಾಕಾಗಿದ್ದವರಿಗೆ ಈ ಚಿತ್ರದ ಜೀವಂತ ಮಂದಹಾಸ ವಿಶೇಷ ಸಂತೋಷ ಕೊಟ್ಟಿತು. ನಂತರದಲ್ಲಿ ಕೆಲವು ಕಾಗದ ಪತ್ರಗಳಿಗೆ ರುಜುಹಾಕಿ ನಾವೆಲ್ಲ ಹಿಂತಿರುಗಿದೆವು.</p>
		<p>ಯೋಗೇಶ್ ಬಗ್ಗೆ ಪತ್ರಿಕೆಯಲ್ಲಿ ಎರಡುಬಾರಿ ಪ್ರಕಟವಾದ ಅಪ್ರಿಯ ಸುದ್ದಿ ನಗರ ಸರಕಾರವನ್ನು ತಲುಪಿತ್ತು. ಪ್ರತಿಮೆಯ ಬಗ್ಗೆ ಹಣಸಂಗ್ರಹ ಮತ್ತು ವಿನಿಯೋಗದಲ್ಲಿ ಅಪಚಾರ ನಡೆದಿದೆ ಎಂದು ಮನಗಂಡ ಪಾಕ್ರ್ಸ್ ಕಮಿಷನ್ ಅಧಿಕಾರಿಗಳು ಜಾಗೃತರಾದರು. ಪ್ರತಿಷ್ಠಾನದ ಮುಖ್ಯಸ್ಥರಾದ ಯೋಗೇಶ್‍ಗೆ ಫೋನ್ ಮಾಡಿ ಮೊದಲೇ ಒಪ್ಪಂದವಾಗಿದ್ದಂತೆ ಕೊಡಬೇಕಾಗಿದ್ದ ನೂರು ಸಾವಿರ ಡಾಲರುಗಳಲ್ಲಿ ಆಗಲೇ ಕನ್‍ಸರ್‍ವೆಟರಿ ಸೇರಿರುವ ೫೦ ಸಾವಿರ ಡಾಲರಲ್ಲದೆ ಇನ್ನುಳಿದ ೫೦ ಸಾವಿರವನ್ನೂ ಮಾರನೆಯ ದಿನ ಎಂದರೆ ಸೆಪ್ಟೆಂಬರ್ ೨೫ರ ಸಂಜೆಗೆ ಮೊದಲು ತಲುಪಿಸದಿದ್ದರೆ ಪ್ರತಿಮೆಯನ್ನು ನಿಲ್ಲಿಸುವುದಿಲ್ಲ ಎಂದು ಕೊನೆಯ ಮಾತು ಆಡಿದರು..... ಆ ದಿನ ಗುರುವಾರ- ಒಂದೇ ದಿನದಲ್ಲಿ, ವಾರಾಂತ್ಯದ ಮೊದಲೇ ೫೦ ಸಾವಿರ ಡಾಲರುಗಳನ್ನು ಹೇಗೆ ಒದಗಿಸುವುದು? ಅದೇ ರಾತ್ರಿ ಮೂರು ಗಂಟೆಯವರೆಗೂ ಕಾದಿದ್ದು ಲಂಡನ್ನಿನ ಮುರ್ಜಾನಿ ಕಛೇರಿಗೆ ತುರ್ತು ಫೋನ್‍ಕರೆ ಮಾಡಿದ್ದಾಯಿತು. ಲಂಡನ್ನಿನಲ್ಲಿ ಸಮಯ ಆಗ ಬೆಳಗಿನ ಒಂಬತ್ತು ಗಂಟೆ. <em>ಮುರ್ಜಾನಿಯವರು ಫೋನಿನಲ್ಲಿ</em> ಮಾತಾಡುತ್ತಾ ನಾವು ಒಪ್ಪಿರುವುದು ನೂರು ಸಾವಿರ ಡಾಲರುಗಳ ಬಿಡುಗಡೆಗೆ ಮಾತ್ರ, ಉಳಿದ ಹಣ ಬೇರೆಲ್ಲಿಯಾದರೂ ಸಂಗ್ರಹಿಸಿ ಎಂದರು. ಇದೇ ದಿನ ಆ ಹಣ ಕಾಣದಿದ್ದರೆ ಪ್ರತಿಮೆ ನಿಲ್ಲುವುದಿಲ್ಲ- ಹಣವನ್ನು ಸಾಲವಾಗಿ ಕೊಡಿ, ಜಯಂತಿಯ ನಂತರ ಹಣ ಸಂಗ್ರಹ ಮಾಡಿ ನಿಮಗೆ ಹಿಂತಿರುಗಿಸುತ್ತೇವೆ ಎಂದು ಬೇಡಿದ ನಂತರ, ಸ್ವಲ್ಪಮಟ್ಟಿಗಾದರೂ ಉಳಿದ ಮಂದಿಯಿಂದ ಸಾಲವಾಗಿ ಪಡೆದರೆ ಮಿಕ್ಕದ್ದು ಕೊಟ್ಟೇನು ಎಂದರು. ಕೂಡಲೇ ನಾನು ಐದು ಸಾವಿರ ಡಾಲರು ಮತ್ತು ನನ್ನ ವೈದ್ಯ ಸ್ನೇಹಿತ Dr. Chitkara ಅವರು ಐದು ಸಾವಿರವನ್ನೂ ಸಾಲವಾಗಿ ಕೊಡಲು ಒಪ್ಪಿದೆವು. ಮುರ್ಜಾನಿಯವರು ೪೦,೦೦0 ಡಾಲರುಗಳನ್ನು ಸಾಲವಾಗಿ ಬಿಡುಗಡೆ ಮಾಡಿದರು. ಬೆಳಗ್ಗೆ ಒಂಬತ್ತು ಗಂಟೆಗೆ ಲಾಂಗ್ ಐಲೆಂಡ್‍ಕಡೆಗೆ ಧಾವಿಸಿ ಡಾ। ಚಿತ್ಕಾರಾ ಅವರಿಂದ ಐದು ಸಾವಿರದ ಚೆಕ್ ಪಡೆದು ಮ್ಯಾನ್‍ಹಾಟನ್ ತಲುಪಿಕೊಂಡು ನನ್ನ ಮತ್ತು ಅವರ ಚೆಕ್‍ಗಳನ್ನು ಯೋಗೇಶ್ ಕೈಯಲ್ಲಿಟ್ಟೆ. ಹನ್ನೆರಡು ಗಂಟೆಯ ವೇಳೆಗೆ ಮುರ್ಜಾನಿ ಕಛೇರಿಯಿಂದ ೪೦,೦೦0 ಡಾಲರುಗಳ ಚೆಕ್ ಬಂದಿತ್ತು. ಮಧ್ಯಾಹ್ನ ಎರಡು ಗಂಟೆಗೆ ಮೊದಲೇ ಕನ್ಸರ್‍ವೇಟರಿಗೆ ೫೦,೦೦0 ಡಾಲರುಗಳು ತಲುಪಿದವು. ಸಂಜೆ ನಾಲ್ಕಕ್ಕೆ ಪಾಕ್ರ್ಸ್ ಕ್ಯುರೇಟರ್ ಫೋನ್ ಮಾಡಿ ಎಲ್ಲ ಸರಿಯಾಗಿದೆ, ಪೀಠದ ಕೆಲಸ ನಾಳಿನಿಂದ ಆರಂಭ ಎಂದರು.</p>
		<p>ಅದೇ ಶುಕ್ರವಾರ ಸಂಜೆ ನಡೆಯುತ್ತಿದ್ದ ಭಾರತೀಯ ಸಂಘಗಳ ಒಕ್ಕೂಟದ ಸಭೆಯಲ್ಲಿ ಜಯಂತಿಯ ದಿನ ಆದಷ್ಟು ಮಂದಿ ಬರಲು ಪ್ರಚಾರ ಮಾಡಿ ಎಂದು ಮನವಿ ಮಾಡಿಕೊಂಡೆ. ನಂತರದ ಶನಿವಾರ ಭಾನುವಾರಗಳಲ್ಲಿ ಭಾರತೀಯ ರೇಡಿಯೋ ಮತ್ತು ಟೆಲಿವಿಷನ್‍ಗಳು ಅನಾವರಣದ ವಿಶೇಷ ಸುದ್ದಿಯನ್ನು ಪ್ರಕಟಿಸಿದವು. ಸೆಪ್ಟೆಂಬರ್ ೨೯ ಸೋಮವಾರ ಸಂಜೆ ಭಾರತೀಯ ಕಾನ್ಸುಲೇಟ್‍ನಲ್ಲಿ ಭಾರತೀಯ ಸಂಸ್ಥೆಗಳ ಅನೇಕ ಪ್ರಮುಖರನ್ನು ಕಾನ್ಸಲ್ ಜನರಲ್ ನಜರೆತ್ ಆವರು ಬರಮಾಡಿಕೊಂಡು ಗಾಂಧೀಜಿಯ ಪ್ರತಿಮೆಯ ಅನಾವರಣ ಭಾರತಕ್ಕೆ ಹೆಮ್ಮೆ ತರುವಂಥ ಕೆಲಸ- ನಾವು ಬಹುಸಂಖ್ಯೆಯಲ್ಲಿ ಆ ದಿನ ನೆರೆದು ಸಮಾರಂಭವನ್ನು ಯಶಸ್ವಿಯನ್ನಾಗಿ ಮಾಡಬೇಕು ಎಂದು ಕೇಳಿದರು. ಪತ್ರಿಕೆಯ ವರದಿಯ ಬಗ್ಗೆ ರೋಸಿದ್ದ ಯೋಗೇಶ್ ಭಾರತೀಯರ ಸಣ್ಣತನದ ಬಗ್ಗೆ ಅಮೆರಿಕದ ಪತ್ರಿಕೆಗಳಲ್ಲಿ ಪ್ರಕಟಮಾಡಿಬಿಡುತ್ತೇನೆ ಎಂದು ಕೂಗಾಡುತ್ತಿದ್ದ ಬಗ್ಗೆ ನಾನು ಆ ಸಮೂಹಕ್ಕೆ ವರದಿ ಮಾಡಿದೆ. ಯೋಗೇಶ್ ಮುರ್ಜಾನಿಯವರ ಕಛೇರಿಯ ಮೂಲಕ ಪತ್ರಿಕಾ ಸಮ್ಮೇಳನ ಕರೆದು ತನಗೆ ತೋರಿದ ಹೇಳಿಕೆ ಕೊಡದಂತೆ ನೋಡಿಕೊಳ್ಳುವಂತೆ ಕಾನ್ಸಲ್ ಜನರಲ್ ಅವರು ನನ್ನನ್ನು ಕೇಳಿದರು. ಆ ದಿನಗಳಲ್ಲಿ ನಿಜಕ್ಕೂ ಯೋಗೇಶ್ ತಲೆಕೆಟ್ಟವರಂತೆ ಆಡಲು ಆರಂಭಿಸಿದ್ದರು. ಈ ಯೋಜನೆಗಾಗಿ ಬಹುವಾಗಿ ಕೆಲಸ ಮಾಡಿದಮೇಲೆ ಕಡೆಯ ಗಳಿಗೆಯಲ್ಲಿ ಎಲ್ಲರೂ ತಮ್ಮನ್ನು ಹಿನ್ನೆಲೆಗೆ ನೂಕಿಬಿಟ್ಟಿದ್ದಾರೆ ಎಂದು ರೊಷಗೊಂಡು ಮನಸ್ಸಿಗೆ ಬಂದಂತೆ ಮಾತಾಡಲು ಆರಂಭಿಸಿದ್ದರು.</p>
		<p>ಇತ್ತ ನಗರ ಸರಕಾರದಲ್ಲಿ ಪ್ರತಿಮೆಯ ಹೊಣೆಹೊತ್ತ ಅಧಿಕಾರವರ್ಗಕ್ಕೆ ಭಾರತೀಯ ಪತ್ರಿಕೆಯ ಸುದ್ದಿಯಿಂದಾಗಿ ಸಮಾರಂಭದ ವಿಷಯದಲ್ಲಿ ಅಂಜಿಕೆ ಉಂಟಾಗಿತ್ತು. ಈ ಉತ್ಸವವನ್ನು ನೆರವೇರಿಸಿದರೆ ಮೇಯರ್‍ಗೆ ಕೆಟ್ಟ ಹೆಸರು ಬಂದೀತು ಎಂಬ ಅನುಮಾನ ಬಾಧಿಸಿತ್ತು. ನನಗೆ ಈ ಬಗ್ಗೆ ನಿಜಸ್ಥಿತಿ ತಿಳಿಸುವಂತೆ ಸರಕಾರದಿಂದ ಕರೆ ಬಂತು. ನಾನು ಇತರ ಕೆಲವರು ಭಾರತೀಯ ಪ್ರಮುಖರೊಂದಿಗೆ ಹರ್ಬರಿಕ್‍ಮನ್ ಅವರನ್ನು ಭೇಟಿಮಾಡಿ ಅಧಿಕಾರಿಗಳು ಚಿಂತಿಸಬೇಕಾದ ಪ್ರಮೇಯವಿಲ್ಲವೆಂದು ತಿಳಿಸಿ ಸಮಾರಂಭಕ್ಕೆ ಎಲ್ಲ ವಿಧದಲ್ಲೂ ಸಹಕರಿಸಿರೆಂದು ಕೇಳಿಕೊಂಡೆ.</p>
		<p>ಮಂಗಳವಾರ, ಸೆಪ್ಟೆಂಬರ್ ೩೦ರ ದಿನ ಪ್ರತಿಮೆ ಯೂನಿಯನ್ ಸ್ಕ್ವೇರ್ ತಲುಪಿತು. ಕ್ಯುರೇಟರ್ ರೆನಾಲ್ಡ್ಸ್ ಮಧ್ಯಾಹ್ನ ನನಗೆ ಫೋನ್ ಮಾಡಿ ಕಾಂಕ್ರೀಟ್ ಪೀಠದ ಮೇಲೆ ಪ್ರತಿಮೆ ನಿಲ್ಲಿಸಿದ ಹರ್ಷದ ಸುದ್ದಿಯನ್ನು ಉತ್ಸಾಹದಿಂದ ತಿಳಿಸಿದರು. ಪ್ರತಿಮೆಯನ್ನು ಅನಾವರಣದ ಸಮಯದವರೆಗೂ ಮುಚ್ಚಿಡಲು ಮುರ್ಜಾನಿಯವರ ವೇರ್‍ಹೌಸ್‍ನಿಂದ ಬಿಳಿ ಬಟ್ಟೆ ತಂದು ಹೊದಿಸಲಾಗಿದ್ದುದನ್ನು ಅದೇ ಸಂಜೆ ಹೋಗಿ ನೋಡಿದೆ.</p>
		<p>ಕಡೆಯ ದಿನಗಳಲ್ಲಿ ಯಾವ ದಿಕ್ಕಿನಿಂದ ವಿಘ್ನ ಒದಗಿಬಂದೀತೋ ಎಂಬ ಚಿಂತೆ ನನ್ನಲ್ಲಿ ಉತ್ಕಟವಾಗಿ ಮನಶ್ಯಾಂತಿ ಕದಡಿತ್ತು....</p>
		<p class="vertical-delimiter" />
		<p>ಅಕ್ಟೋಬರ್ ೨, ೧೯೮೬. ಬೆಳಿಗ್ಗೆ ಹನಿಮಳೆ ಬಂದು ಹನ್ನೊಂದು ಗಂಟೆಯ ವೇಳೆಗೆ ಆಕಾಶ ತಿಳಿಯಗುತ್ತಾ ಬಂದಿತ್ತು. ಯೂನಿಯನ್ ಸ್ಕ್ವೇರ್ ಪಾರ್ಕ್‍ನಲ್ಲಿ ಪಾಕ್ರ್ಸ್ ಇಲಾಖೆಯವರು ಗಾಂಧಿ ಪ್ರತಿಮೆಗೆ ಸಮೀಪವಾಗಿ ವೇದಿಕೆ ಕಟ್ಟಿದ್ದರು. ಎದುರಿಗಿದ್ದ ಕುರ್ಚಿಗಳ ಮೇಲೆ ಕೂತ ಮಂದಿ ಮತ್ತು ಸುತ್ತ ನಿಂತವರ ಸಂಖ್ಯೆ ಸಾವಿರ ಮುಟ್ಟಿತ್ತು. ಪಾಕ್ರ್ಸ್ ಕಮಿಷನರ್ ಸ್ಟರ್ನ್ ಅವರು ಸಮಾರಂಭ ನಿರ್ವಾಹಕರಾಗಿದ್ದು ಎಲ್ಲರನ್ನೂ ಸ್ವಾಗತಿಸಿದ ನಂತರ ರಘುಪತಿ ರಾಘವ ರಾಜಾರಾಂ ಒಂದಿಗೆ ಕಲಾಪ ಆರಂಭವಾಯಿತು. ಅಮೆರಿಕದ ಪ್ರಮುಖ ಗಾಂಧೀವಾದಿ ಮತ್ತು ನಾಗರೀಕ ಹಕ್ಕುಗಳ ಬಗ್ಗೆ ಸದಾ ಶ್ರಮಿಸುತಿರುವ Bayard Rustin ಸಭೆಯ ಪ್ರಮುಖ ಅತಿಥಿಯಾಗಿದ್ದು ಅನಾವರಣ ಭಾಷಣ ಮಾಡುತ್ತಾ ಗಾಂಧೀಜಿಯ ಅಸಾಧಾರಣ ವ್ಯಕ್ತಿತ್ವ ಕುರಿತು ಮಾತನಾಡಿದರು. ನಂತರದಲ್ಲಿ ಪ್ರತಿಮೆಗೆ ಹೊದಿಸಿದ್ದ ಬಿಳಿಬಟ್ಟೆಯನ್ನು ಅವರು ಮತ್ತು ವೇದಿಕೆಯಲ್ಲಿ ಆರೂಢರಾಗಿದ್ದವರೆಲ್ಲರೂ ಹಗ್ಗದಿಂದ ಎಳೆದು <em>ಅನಾವರಣ ಮಾಡಿದರು.</em> ಜನ ಎದ್ದುನಿಂತು ಹರ್ಷದಿಂದ ಕರತಾಡನ ಮಾಡಿದರು. ಅನೇಕರ ಕಣ್ಣುಗಳಲ್ಲಿ ಸಂತೋಷಾಶ್ರು ಹರಿಯುತ್ತಿತ್ತು.</p>
		<p>ನನಗೆ ಇದು ಅಸಾಧಾರಣ ಭಾವವಿಶೇಷ ಅನುಭವ. ಗಾಂಧಿ ಕಡೆಗೂ ನ್ಯೂಯಾರ್ಕಿನಲ್ಲಿ ನೆಲಸಿದ್ದಾರೆ! ನಾನು ಭಾಷಣ ಮಾಡಿ ಪ್ರತಿಮಾ ನಿರ್ಮಾಣಕ್ಕೆ ಕಾರಣವಾದವರೆಲ್ಲರ ಹೆಸರನ್ನೂ ಹೇಳಿ ಕೃತಜ್ಞತೆ ಅರ್ಪಿಸಿದೆ. ಪ್ರತಿಮೆ ಅಮೆರಿಕಕ್ಕೆ ಭಾರತೀಯರ ಕೊಡುಗೆ, ನ್ಯೂಯಾರ್ಕ್ ನಗರಕ್ಕೆ ಇಲ್ಲಿನ ಭಾರತೀಯರ ಕೊಡುಗೆ- ಎಂದು ನಿವೇದಿಸಿಕೊಂಡೆ. ಹಿಂದೆ ಐನ್‍ಸ್ಟೈನ್‍ರು 'ಅನೇಕ ಪೀಳಿಗೆಗಳ ನಂತರದಲ್ಲಿ ಜನ ಇಂಥ ಒಬ್ಬ ವ್ಯಕ್ತಿ ಈ ನೆಲದ ಮೇಲೆ ನಡೆದನೇ ಎಂದು ಅನುಮಾನಿಸುತ್ತಾರೆ' ಎಂದು ಹೇಳಿದ್ದನ್ನು ನೆನೆದೆ.... ಪ್ರತಿಮೆಯ ಪ್ರಮುಖ ದಾತೃ ಮೋಹನ ಮುರ್ಜಾನಿ, ಪ್ರಧಾನ ಕಾರ್ಯಕರ್ತ ಯೋಗೇಶ್ ಗಾಂಧಿ, ನ್ಯೂಯಾರ್ಕ್‍ನ ಮಾಜಿ ಗವರ್ನರ್ Hugh Carey, ಮ್ಯಾನ್‍ಹ್ಯಾಟನ್‍ಬರೋ ಅಧ್ಯಕ್ಷ David Dinkins, ಭಾರತೀಯ ಕಾನ್ಸಲ್ ಜನರಲ್ Hon. Nazareth, ನ್ಯೂಯಾರ್ಕ್ ಮೊದಲನೆ ಕಮ್ಯುನಿಟಿ ಚರ್ಚ್‍ನಲ್ಲಿ ಅನೇಕ ವರ್ಷಗಳಿಂದ ಗಾಂಧಿಯ ಬಗ್ಗೆ ಪ್ರಚಾರ ಮಾಡುತ್ತಿರುವ Rev. Harington, ಕಮ್ಯೂನಿಟಿ ಬೋರ್ಡ್ ನಂ. ೫ರ ಅಧ್ಯಕ್ಷ ರೊಸ್ ನಂತರದಲ್ಲಿ ಗಾಂದೀಜಿಯ ವಿಶಿಷ್ಟ ೧೧೭ನೆ ವರ್ಧಂತಿಯ ಬಗ್ಗೆ ಮಾತನಾಡಿದರು. ಮಹಾತ್ಮರ ಮೊಮ್ಮಗ ಕನು ಗಾಂಧಿ (ಈಗ ಬಾಸ್ಟನ್‍ನಲ್ಲಿ ನೆಲಸಿದ್ದಾರೆ) ಸಭೆಯಲ್ಲಿದ್ದುದು ವಿಶೇಷವಾಗಿತ್ತು. ಅವರು ಭಾಷಣದಲ್ಲಿ ಅಜ್ಜಿ ಕಸ್ತೂರಿಬಾ ನೆನೆದರು. ಸಮಾರಂಭವನ್ನು ಮೇಯರ್ ಕಾಚ್ ಪರವಾಗಿ ಪ್ರತಿನಿಧಿಸಿದವರು ಅವರ ವಿಶೇಷ ಸಹಾಯಕರಾದ ಹರ್ಬ್ ರಿಕ್‍ಮನ್ ಅವರು. ಭಾರತದಿಂದ ಈ ಉತ್ಸವವನ್ನು ವೀಕ್ಷಿಸಲು ವಿದೇಶಾಂಗ ಇಲಾಖೆಯ ರಮೇಶ್ ಭಂಡಾರಿ ಬಂದಿದ್ದರು. ಇವರಲ್ಲದೆ ಅನೇಕ ಲೋಕಸಭಾ ಸದಸ್ಯರುಗಳೂ ಹಾಜರಿದ್ದರು.</p>
		<p>ಭಾಷಣಗಳ ನಂತರ ಹೃದಯಂಗಮವಾದ ಪ್ರಾರ್ಥನಾ ಗೀತೆಗಳ ಕಾರ್ಯಕ್ರಮವೊಂದು ನಡೆಯಿತು. ಹಾಡಿದ ಬಿಳಿಯ ಕರಿಯ ಪುಟ್ಟಮಕ್ಕಳು ಮ್ಯಾನ್‍ಹ್ಯಾಟನ್ನಿನ ಉತ್ತರದ ಪಬ್ಲಿಕ್ ಸ್ಕೂಲ್ ವಿದ್ಯಾರ್ಥಿಗಳು. ಮಕ್ಕಳು ರಘುಪತಿ ರಾಘವ ರಾಜಾರಾಂ ಹಾಡಿದಾಗ ಜನ ಏಕ ಕಠದಿಂದ ಹರ್ಷೋದ್ಗಾರ ಮಾಡಿದರು.</p>
		<p>ಗಾಂಧಿ ಪ್ರತಿಮೆಯ ಕೊರಳಿಗೆ ಶಾವಂತಿಗೆ ಹೂವಿನ ಹಾರ ಹಾಕಿದ್ದರು. ಸಮಾರಂಭ ಕಳೆದಮೇಲೂ ಅನೇಕಾನೇಕ ಮಂದಿ ಸುತ್ತ ನಿಂತು ತಮ್ಮ ಗಾಂಧಿಯನ್ನು ದಿಟ್ಟಿಸುತ್ತಿದ್ದರು...........</p>
		<p class="quote-author">
			ಡಾ। ಎಚ್. ಕೆ. ಚಂದ್ರಶೇಖರ್,<br />(ಜಮೈಕಾ ಎಸ್ಟೇಟ್, ನ್ಯೂಯಾರ್ಕ್)
		</p>
	</section>
	<section class="level1 numbered" epub:type="chapter" role="doc-chapter" id="id-056">
		<h1 class="level1-title" epub:type="title">ಅತಿಥಿ ಸತ್ಕಾರ</h1>
		<p>"ಹಲೋ, ಹಲೋ, ಹಲೋ, ಕೇಳಿಸುತ್ತಿದೆಯೇ, ಹಲೋ," ಎಂಬ ಕೂಗಾಟ ಹೆಚ್ಚಾದಂತೆ ಮನೆಮಂದಿಯೆಲ್ಲಾ ಫೋನ್ ಇದ್ದೆಡೆ ಬಂದು ಸೇರಿದೆವು. ತಂತಿ ಮೇಲೆ ಇಂಡಿಯಾ ಬರುತ್ತಿದೆ ಎಂದು ಊಹಿಸಿ ಫೋನ್ ಹಿಡಿದ ರಮಣುಗೆ ಉಸಿರಾಡುವುದಕ್ಕೂ ಅವಕಾಶ ಕೊಡದೆ, "ಯಾರಂತೆ?" "ಯಾರಪ್ಪ?" "ಯಾರಪ್ಪ ಅದು?" ಎಂದು ನಾನೂ ಮಕ್ಕಳು ಕೇಳಹತ್ತಿದೆವು.</p>
		<p>"ಸರಿ, ಸರಿ, ಗೊತ್ತಾಯಿತು. ಹಲೋ ೫ನೇ ತಾರೀಖು ಬಾಸ್ಟನ್‍ಗೆ ಬರುತ್ತೀರಿ. ಹಲೋ, ಲೋಗನ್ ಏರ್‍ಪೋರ್ಟ್ ನಾಲ್ಕು ಘಂಟೆಗೆ ಸರಿ, ನಿಮ್ಮನ್ನಲ್ಲಿ ಖಂಡಿತ ನೋಡುತ್ತೇನೆ." ಎಂದು ಹೇಳಿ ಫೋನ್ ಕೆಳಗಿಟ್ಟಾಗ, ಯಾರು? ಯಾರು? ಎಂಬ ಸುರಿಮಳೆ ಪುನಃ ಆಯಿತು.</p>
		<p>"ನನ್ನ ಹಳೇ ಸ್ನೇಹಿತ ನರಸಿಂಹ ಅವನ ಹೆಂಡತಿ ನಾಗರತ್ನ ಅಮೆರಿಕಾಗೆ ಮಗನ್ನ ನೋಡಲು ಬರುತ್ತಿದ್ದಾರೆ. ನಂಜನಗೂಡಿನಲ್ಲಿ ಇಬ್ಬರೂ ಹೈಸ್ಕೂಲು ಓದುತ್ತಿದ್ದೆವು. ಯಾವ ರಾಯನ ಕಾಲದಲ್ಲೋ ಕೊನೆಗೆ ಭೇಟಿಯಾದದ್ದು....."</p>
		<p>"೫ನೇ ತಾರೀಖು ಅಂದರೆ ನಾಳೆಯೇ ಅಲ್ಲವೇ?" ಎಂದು ನಾನು ಮಧ್ಯ ಬಾಯಿ ಹಾಕಿದೆ.</p>
		<p>ಓಹೋ ನಾಳೆಯೇ ಹಾಗಿದ್ದರೆ ಕ್ಲಾಸಿಗೆ ರಜ ಹಾಕಬೇಕಾಗುತ್ತದೆ ಎಂದು ಹೇಳಿ ರಮಣು ಹೊರಗೆ ಹೋದರು.</p>
		<p>"ಮುಂಚೇನೇ ಹೇಳುವಷ್ಟಿಲ್ಲವೇ... ಏನಾದರೂ ಸಾಮಾನು ಆದರೂ ತರಿಸಬಹುದಾಗಿತ್ತು," ಎಂದೆ ನಾನು.</p>
		<p>ಪ್ಲೇನ್ ಬರುವುದು ನಾಲ್ಕಾದರೆ ನಾವು ಎರಡು ಘಂಟೆಗೇ ನಿಲ್ದಾಣದಲ್ಲಿ ಹಾಜರು. "ಬಂತು, ಬಂತು, ಬಂತು" ಅಂತ ಮೇಲೆ ಧಾವಿಸಿದೆವು. ಪುನಃ ಎಸ್ಕಲೇಟರ್ ಮೇಲೆ ಹಾರಿ ಕೆಳಗೆ ಧಾವಿಸಿದೆವು. ಹೀಗೆ ನಾಲ್ಕಾರು ಸಲ ಮಾಡುವುದರಲ್ಲಿ ವಿಮಾನ ನಿಜವಾಗಿಯೂ ಬಂದೇ ಬಂತು.</p>
		<p>ಒಬ್ಬೊಬ್ಬರಾಗಿ ಜನರು ಹೊರಬಿದ್ದರು. ಯಾವುದಾದರೊಂದು ಸೀರೆ ಕಾಣಿಸುತ್ತಿದೆಯೇ ಎಂದು ಎವೆಯಿಕ್ಕದೆ ನೋಡುತ್ತಿದ್ದೆವು. ಕೊಟ್ಟಕೊನೆಯಲ್ಲಿ ಹೆಜ್ಜೆಯಮೇಲೆ ಹೆಜ್ಜೆಯಿಟ್ಟು, ಮೆಲ್ಲಮೆಲ್ಲನೆ ಬರುತ್ತಿದ್ದ ಭಾರತೀಯ ದಂಪತಿಗಳು ಕಣ್ಣಿಗೆ ಬಿದ್ದರು.</p>
		<p>"ಅಲ್ಲಿ ನೋಡಿ ಬಂದಿದ್ದಾರೆ- ನರಸಿಂಹ, ನಾಗರತ್ನ" ಎಂದು ರಮಣುಗೆ ಹೇಳುತ್ತ ಜನರ ಸಾಲನ್ನು ಸೀಳಿ ಮುಂದೆ ನುಗ್ಗಿದೆ.</p>
		<p>ನರಸಿಂಹ, ನಾಗರತ್ನ ಚಿನ್ನದಂತಹ ದಂಪತಿಗಳು. ಅದೇನು ಗೌರವ, ನಮ್ರತೆ, ಸೌಹಾರ್ದತೆ. ಅವರನ್ನು ನೋಡಿದಾಕ್ಷಣ ಮಾಸಿ, ಅಳಿಸಿಹೋಗುತ್ತಿರುವ ನಮ್ಮ ಕರ್ನಾಟಕ ಸಂಪ್ರದಾಯ ಪುನರ್ಜೀವ ಬಂದು ಹಸಿರು ತೋರಣದಂತೆ ಜಗಜಗಿಸಿ ಕಂಗೊಳಿಸುತ್ತಿತ್ತು. ತಥ್, ಇದ್ಯಾವ ಹಾಳುದೇಶಕ್ಕೆ ಬಂದು ಸೇರಿಕೊಂಡೆವೋ ಕಾಣೆ. ಮನುಷ್ಯ ಜೀವನಕ್ಕೆ ಮರ್ಯಾದೆ ಇಲ್ಲ, ಬೆಲೆಯಿಲ್ಲ. ಬರೀ ದುಡ್ಡು, ಸಾಮಾನು ಇದ್ದರೆ ಆಯಿತೆ?</p>
		<p>ಅದೇ ಮೈಸೂರಿನಲ್ಲಿ ನೀವು ಬೆಳಿಗ್ಗೆ ೮ ಘಂಟೆಗೆ ಯಾವುದೆ ಆದರೂ ಬಸ್ ಹತ್ತಿದರೆ, ಹೆಂಗಸರು ಮೈಸೂರು ಸಿಲ್ಕ್ ಸೀರೆಗಳನ್ನು ಉಟ್ಟು, ತಲೆಯಲ್ಲಿ ಹೂವು ಮುಡಿದು ಅದೇನು ಗಂಭೀರವಾಗಿ ಬಸ್ಸು ಹತ್ತುತ್ತಾರೆ! ಒಂದು ಸಲ ರಮಣುಗೆ ನಾನು ಹೇಳಿದ್ದುಂಟು; "ಈ ಬಸ್ಸಿನಲ್ಲಿ ಕುಳಿತಿರುವವರೆಲ್ಲರೂ ಈ ಬೆಳಿಗ್ಗೆ ಸ್ನಾನ ಮಾಡಿದ್ದಾರೆ" ಎಂದು- ಎಣ್ಣೆಗೆಂಪು, ನೇರಳೆ, ಕಿತ್ತಳೆ, ಗಿಣಿಹಸಿರು ಬಣ್ಣದ ಮೈಸೂರು ಸಿಲ್ಕ್ ಸೀರೆಗಳನ್ನು ನೋಡುವುದೇ ಒಂದು ಆನಂದ. ಆ ಮುಡಿದ ಮಲ್ಲಿಗೆಯ ಸುವಾಸನೆಯನ್ನು ಅನುಭವಿಸುವುದೇ ಒಂದು ಸಂತೋಷ.</p>
		<p>ನನ್ನ ನಾನಾ ಯೋಚನೆಗಳನ್ನು ಚದುರಿಸಿತ್ತು ನಾಗರತ್ನನ ನೋಟ, ಮುಗುಳ್ನಗೆ, ಸಾಲಿನ ಮುಂದೆ ಬಂದು ಕಸ್ಟಮ್ಸ್ ಅಧಿಕಾರಿಯ ಅನುಮತಿಗೆ ಉಪ್ಪಿನಕಾಯಿ, ಮೆಣಸಿನಪುಡಿ ಪ್ಯಾಕೆಟ್‍ಗಳನ್ನು ಕೌಂಟರ್ ಮೇಲೆ ಜೋಡಿಸಿದರು.</p>
		<p>ಕಾರಿನಲ್ಲಿ ಕೂತು ಮನೆಗೆ ಹೋಗುತ್ತಾ ಹೇಳಿದೆ; "ನಿಮ್ಮ ನೇವಿಬ್ಲೂ ಸೀರೆ ಬಹಳ ಚೆನ್ನಾಗಿದೆ, ಈ ತರಹ ಹೊಳಪು ನಾನು ಇಲ್ಲಿ ಎಲ್ಲೂ ನೋಡಿಲ್ಲ."</p>
		<p>ಅಯ್ಯೋ ಇದ್ಯಾವುದೋ ಹಳೆಯ ಲೊಡ್ಡು ಸೀರೆ. ಇಲ್ಲೆಲ್ಲೋ ಜಾಕ್ಸನ್ ಹೈಟ್ಸ್ ಅಂತಿದೆಯಂತಲ್ಲಾ, ಅಲ್ಲಿ ಕೆಲವು ಫ್ಯಾಷನ್ ನೈಲಾನ್ ಸೀರೆಗಳನ್ನು ಕೊಳ್ಳಬೇಕು ಅಂದರು. ಕಾರು ಸೀಟಿನ ಅಂಚಿನಲ್ಲಿ ಕುಳಿತ ನಾನು ಹಿಂದೆ ಸರಿದು ಹಾಗೆ ಒರಗಿಕೊಂಡೆ. ಮುಂದೆ ಹೇಳಬೇಕೆಂದಿದ್ದ ನನ್ನ ನಂಜನಗೂಡಿನ ಅನುಭವ, ಅಲ್ಲಿ ಕಂಡ ದೊಡ್ಡಿ ಪತ್ರೆ, ಜಾಜಿ, ಪಾರಿಜಾತ, ಕೆಂಡಸಂಪಿಗೆಗಳ ವಿಷಯ ಒಣಗಿದ ಬಾಯಲ್ಲೇ ನುಂಗಿಕೊಂಡೆ. ಕಾರಿನಿಂದ ಇಳಿದಕೂಡಲೇ ನರಸಿಂಹ ಜೇಬಿನಿಂದ ಒಂದು ಸಾಮಾನು ಪಟ್ಟಿ ರಮಣು ಜವಬ್ದಾರಿಗೆ ಬಿಟ್ಟಕೂಡಲೆ ಅತಿಥಿಗಳಿಬ್ಬರನ್ನೂ ಒಳಗೆ ಆಹ್ವಾನಿಸಿದೆ.</p>
		<p>"ನಮ್ಮ ತಂದೆಗೆ ಫೋನ್ ಮಾಡಬೇಕು, ನಮ್ಮ ತಾಯಿಗೆ ಫೋನ್ ಮಾಡಬೇಕು", ಎಂದು ದಂಪತಿಗಳಿಬ್ಬರೂ ಒಟ್ಟಿಗೇ ನುಡಿದರು. ಎಲ್ಲರೂ ನಕ್ಕೆವು. ಎಲ್ಲರೂ ಫೋನ್ ಕಡೆಗೆ ಹೊರಟೆವು.</p>
		<p>ನಾವಾದರೋ ಇಂಡಿಯಾಗೆ ಫೋನ್ ಮಾಡುವುದು ಯಾವ ಸಂದರ್ಭದಲ್ಲೂ ಅನಾವಶ್ಯಕ ಎಂದು ನಂಬಿರುವ ಸಂಸಾರ. ತಪ್ಪದೆ ಕಾಗದ ಬರೆಯುತ್ತೇವೆ. ನಮ್ಮ ತಂದೆಯವರಂತೂ ೨೨ ವರ್ಷಗಳಿಂದ ತಪ್ಪದೆ ತಿಂಗಳಿಗೆರಡು ಕಾಗದ ಹಾಕಿದ್ದಾರೆ. ನಾನೂ ಅಷ್ಟೆ. ಆ ಸೀರಿಯಲ್ ಮೇಲೆ ಹಾಲಾದರೂ ತಪ್ಪಬಹುದು, ನಮ್ಮ ಪರಸ್ಪರ ಕಾಗದಗಳು ತಪ್ಪುವಂತಿಲ್ಲ. ಹೀಗಿದ್ದಾಗ ಫೋನ್ ಏಕೆ?</p>
		<p>ಅದೇ ನಮ್ಮಲ್ಲಿಗೆ ಬಂದ ಅತಿಥಿಗಳು ಪ್ಲೇನ್ ಇಳಿದು ಮನೆ ತಲುಪಿದಾಕ್ಷಣ ಫೋನ್ ಕಡೆ ಧಾವಿಸುತ್ತಾರೆ. ಬಂದು ಸೇರಿದ್ದಕ್ಕೆ ತಾಯಿಗೆ, ಅಣ್ಣನಿಗೆ, ಸ್ನೇಹಿತರಿಗೆ ಎಲ್ಲರಿಗೂ ಫೋನ್ ಮಾಡುತ್ತಿರಲೇ ಬೇಕು.</p>
		<p>ಇಲ್ಲೊಬ್ಬ ಸ್ನೇಹಿತ ದಂಪತಿಗಳು ಬಂದವರು ಸ್ವಲ್ಪ ಹಳೆಯ ಕಾಲದವರು. ಎಷ್ಟು ಬೇಡವೆಂದರೂ ಪಾತ್ರೆ ತೊಳೆಯಲು ನಿಂತ ಆಕೆ ಗಾಜಿನ ಲೋಟಗಳನ್ನೆಲ್ಲಾ ಒಡೆದು ಹಾಕುತ್ತಿದ್ದರು. ೪೮ ಲೋಟದ ಸೆಟ್ಟು ಏಕ್‍ದಮ್ ೨೦ಕ್ಕೆ ಇಳಿಯಿತು. ಆದರೂ ಸಾಲದೆ "ಈ ದೇಶದಲ್ಲಿ ದಿನಾ ತೆಂಗಿನಕಾಯಿ ಒಡೆಯಲು ಸಾಧ್ಯವಿಲ್ಲ. ಲೋಟಗಳು ಒಡೆದರೆ ಅದೃಷ್ಟವಂತೆ," ಎಂದು ಬೇರೆ ಸಮಾಧಾನ ಹೇಳಿದರು!</p>
		<p>ನನ್ನ ಸ್ನೇಹಿತೆ ಮನೆಗೆ ಬಂದಾಗ ಅತಿಥಿಗಳೊಬ್ಬರು ಬಲಶಾಲಿ ಎನ್ನುವುದರಲ್ಲಿ ಸಂಶಯವಿಲ್ಲ. ಎರಡನೆ ದಿನವೇ ಬಾಗಿಲು ತೆಗೆದವರು ಸ್ಟಾರ್ಮ್ ಡೋರ್‍ನ ಬೀಳಿಸಿದ್ದಲ್ಲದೆ, ಕೈಗಳಲ್ಲಿ ಕವಚದಂತೆ ಹಿಡಿದುಕೊಂಡು ಬಂದು, "ಇದನ್ನು ಎಲ್ಲಿ ಇಡಲಿ?" ಎಂದು ಕೇಳಿದರಂತೆ!</p>
		<p>ಎಷ್ಟೋ ಸಲ ಷವರ್ ಡೋರ್ ಬಡಿದು ಸ್ಕ್ರೂಗಳೇ ಮುರಿದುಬಿದ್ದಿವೆ! ಆ ಟಿವಿಯ ರಿಮೋಟ್ ಕಂಟ್ರೋಲ್ ಗುಂಡಿ ತಟ್ಟೆಯನ್ನು ಪಟಪಟನೆ ಅದುಮುವುದು ಮತ್ತೆ ಕೆಲವರಿಗೆ ಆನಂದ. ನಲ್ಲಿಯಲ್ಲಿ ಬರುವ ಬಿಸಿನೀರು ಹರಿಸಿ ಖುಷಿ ಪಡುವವರು ಮತ್ತೆ ಕೆಲವರು.</p>
		<p>ಬರಡು ಭೂಮಿಯಲ್ಲಿ ಒಬ್ಬೊಂಟಿಗರಂತೆ ಅಲೆದಾಡುತ್ತಿರುವ ನಮ್ಮಂಥವರಿಗೆ ಅತಿಥಿಗಳು ಬಂದಾರೇ ಎಂಬ ಹಂಬಲ. ಅದೇ Toranto, N.Y., D.C., Boston,L.A. ನಲ್ಲಿರುವ ನಮ್ಮ ಸ್ನೇಹಿತರುಗಳಿಗೆ ಅತಿಥಿಗಳ್ಯಾರಾದರೂ ಬರುತ್ತಾರೆಂದರೆ ಛಳಿಜ್ವರ ಬಂದಂತಾಗುತ್ತದೆ. ಅದೆಷ್ಟು ಜನರನ್ನ ವಿಮಾನ ಹತ್ತಿಸಿದ್ದಾರೋ, ವಿಮಾನದಿಂದ ಇಳಿಸಿದ್ದಾರೋ, ಊರುಕೇರಿ ತೋರಿಸಿದ್ದಾರೋ ಲೆಕ್ಕವಿಲ್ಲ. ಒಬ್ಬರಂತೂ ರೋಸಿಟ್ಟು, ಈ ಕಾರಣದಿಂದ ಊರನ್ನೇ ಬಿಟ್ಟು ಹತ್ತಿರದ ಹಳ್ಳಿಯೊಂದರಲ್ಲಿ ಬಚ್ಚಿಟ್ಟುಕೊಂಡಿದ್ದಾರೆ.</p>
		<p>ಇದೇನೋ ಇಲ್ಲಿಗೆ ಬರುವ ಅತಿಥಿಗಳ ಬಗ್ಗೆ ಬರೆದ ಲೇಖನ. ಇದಕ್ಕೆ ಇನ್ನೂ ಒಂದು ಮುಖ ಇದೆ. ಇಲ್ಲಿಂದ ಇಂಡಿಯಾಗೆ ಹೋದವರೆಲ್ಲಾ ಸಹ ಅತಿಥಿಗಳಾಗಲೇ ಬೇಕು. ಮೂರಾರು ತಿಂಗಳುಗಳು ತಂದೆ, ತಾಯಿ, ಅಣ್ಣ, ಅಕ್ಕನ <em>ಮನೆಗಳಲ್ಲಿ ಮಕ್ಕಳೊಂದಿಗೆ</em> ಝಾಂಡಾ ಹಾಕುವುದಲ್ಲದೆ, ಆ ಒಡವೆ ಮಾಡಿಸಬೇಕು, ಈ ಮ್ಯಾಕ್ಸಿ ಹೊಲಿಸಬೇಕು, ಆ ರತ್ನಗಂಬಳಿ ಕೊಳ್ಳಬೇಕು, ಈ ನಟರಾಜ ಅಚ್ಚು ಹಾಕಿಸಬೇಕು ಅಂತ ನಾವು ಅಲೆದಾಡುತ್ತೇವೆ, ಆಟ ಆಡಿಸುತ್ತೇವೆ. ಸಂಡಿಗೆ ಬೇಕು, ಹುರುಳಿ ಹಪ್ಪಳ, ಸಾರಿನಪುಡಿ, ಹುರೀಟ್ಟು..... ಕೊನೆಯಿಲ್ಲ ಮೊದಲಿಲ್ಲ ನಮ್ಮ ಪಿಪಾಸೆಗಳಿಗೆ. ಟಾಶ್ ಪಾಶ್ ಅಂತ ಇಂಗ್ಲೀಷಿನಲ್ಲೇ ಮಾತನಾಡುವ ನಮ್ಮ ಮಕ್ಕಳು ಸರಿಯಗಿ ಬಂದು ಊಟ ಮಾಡುವುದಿಲ್ಲ, ಹಾಲು ಕುಡಿಯುವುದಿಲ್ಲ. ಅಲ್ಲಿರುವ ನಮ್ಮ ಹಿತೈಷಿಗಳು ಕಣ್ಣೀರು ಸುರಿಸದಿದ್ದರೂ ಬೆವರು ಸುರಿಸುತ್ತಾರೆ ಎಂಬುದರಲ್ಲಿ ಸಂಶಯವಿಲ್ಲ. ಅವರ ಮನಸ್ಸಿನಲ್ಲಿ ಅನ್ನಿಸಬಹುದು- ಈ ತರಹ ಗೊಳು ಹುಯ್ಯುವುದಕ್ಕಿಂತ ಈ ಅತಿಥಿಗಳು ತಾವು ಇರುವಲ್ಲೇ ತಮಗೆ ಬೇಕಾದ ಹಾಗೆ ಇರಬಾರದೆ ಎಂದು.</p>
		<p>ಆಧುನಿಕ ಅನುಭವಗಳ ಸಂದು-ಬಿರುಕುಗಳಲ್ಲಿ ಸಿಕ್ಕಿಬಿದ್ದಾಗ್ಯೂ ಸಹ "ಅತಿಥಿ ದೇವೊಭವ" ಎಂದು ಉಸಿರುಕಟ್ಟಿ ಹೇಳುವುದಕ್ಕೂ ಬೇಕು ಶಕ್ತಿ, ಯುಕ್ತಿ.</p>
		<p class="quote-author">
			ಡಾ। ಇಂದು ಸೂರ್ಯನಾರಾಯಣ<br />(ಕಿಂಗ್ಸ್‍ಟನ್, ರ್ಹೋಡ್ ಐಲಂಡ್)
		</p>
	</section>
	<section class="level1 numbered" epub:type="chapter" role="doc-chapter" id="id-057">
		<h1 class="level1-title" epub:type="title">ಗಂಡ್ಸಲ್ವೆ ಗಂಡ್ಸು</h1>
		<p>ಮದುವೆಗೆ ಮುಂಚೆ ನಾನು ನಿಮ್ಮ ತರಹಾನೇ ಹೇಳ್ತಿದ್ದೆ. ಏನೇಆದ್ರೂ ಹೆಂಡ್ತಿಗೆ ಹೆದರಿಕೊಳ್ಳಲ್ಲ- ಹಾಗಿರ್ತೀನಿ- ಹೀಗಿರ್ತಿನೀಂತ. ಈಗ ನಾನೂ ಸಹ ಹಳ್ಳಕ್ಕೆ ಬಿದ್ದೆ. ಮುಂಚೆ ಒಂದ್ಸಲ ಬೆಳಿಗ್ಗೆ ಸ್ನಾನ ಮಾಡ್ತಿದ್ದೆ. ಈಗ experience ಆದಮೇಲೆ ಸಾಯಂಕಾಲಾನೂ ಮಾಡೋ ಹಾಗಾಗಿದೆ. weekendನಲ್ಲಿ ಎರಡುಸಲ ಮಾಡೋದು ಮಾಮೂಲು. ಇದಕ್ಕೆ ಕಾರಣ ಏನಂತೀರ- ನಮ್ಮಮ್ಮಾವರು ತಮಾಷೆಗೇಂತ ಹೋಗಿ ಗಿಮಾಷೆ ಆಗಿ, ನಮ್ಮಮ್ಮಾವರ ಕೋಪ ನೆತ್ತಿಗೇರುತ್ತೆ. ಇದರ clue ಏನಂದ್ರೆ ಗಂಟಲು ಸ್ವಲ್ಪ ಜೋರಾಗುತ್ತೆ. ಆಗ safe place ಅಂದ್ರೆ ಬಾತ್‍ರೂಮು. ನಾನು ಕಾಲು ಘಂಟೆ ತಲೆಗೆ ನೀರು ಹಾಕ್ಕೊಂಡ್ರೆ ನಮ್ಮಮ್ಮಾವರಿಗೆ ಶಾಂತಿಯಾಗೋದು! ತಲೆಗೆ ನೀರು ಅಂದಾಗ ಒಂದು incidence ಜ್ಞಾಪಕಕ್ಕೆ ಬರುತ್ತೆ. ನಮ್ಮನೇಲಿ, ಅಂದ್ರೆ ನಮ್ಮತ್ತೇ ಮನೇಲಿ (ಮದುವೆ ಆಗಿದೆ ನನಗೆ) ಹಬ್ಬದ ದಿವಸ ಬಂದ್ರೆ ಎಲ್ಲರಿಗೂ ಎಣ್ಣೆಸ್ನಾನ. ಅವರ ಮನೇಲಿ ಎಣ್ಣೆಸ್ನಾನಾಂದ್ರೆ ಇಲ್ಲಿ million dollor project ಇದ್ದಹಾಗೆ. ಮೂರು ದಿವಸದಿಂದ schedule preparation.</p>
		<p>ತಿಕ್ಕಾಟ-ಕೂಗಾಟ ಶುರು. ಒಲೆಗೆ ಉರಿ ಹಾಕೋ ಕೆಲಸ ವಿಜಯಂದು, ಎಣ್ಣೆ ಹಾಕೊ ಕೆಲ್ಸ ಕಮಲಂದು, ನೀರು ಕೊಡೋ ಕೆಲ್ಸ ಶಾಂತೀದು, ನೀರು ಸೇದೋ ಕೆಲ್ಸ ರಾಮೂದು. ಏನೇ ಆದ್ರೂ ಒಂದೇ ಕೆಲ್ಸ ನಮ್ಮತ್ತೆ departmentಉ, ಎಲ್ಲರಿಗೂ ತಲೆ ಒರಸೋದು. ಕಾರಣ ತಲೇಲಿ ನೀರು ಹೋಗದಿದ್ದರೆ ಸೀತ ಆಗುತ್ತೇಂತ ಅವರ ನಂಬಿಕೆ. ಅವರ ಮೇಲೆ ಅಪೀಲಿಲ್ಲ. ಅವರದ್ದು ಸ್ನಾನ ಯಾವಗಾಂತ ದೇವರಿಗೆ ಗೊತ್ತು. ಹೀಗಂದಾಗ ಎಷ್ಟು ತಲೇಂತೀರ O-Boy 9+5+--- ಅಯ್ಯೋ ರಾಮ ನಂಗಾಗೋಲ್ಲ ಸೊಸೇರು, ಅವರ ಮಕ್ಕಳು... ಆಂಜನೇಯ ಬಾಲ. Insidence ಏನಂದ್ರೆ ಅವರ ಮನೆ ಕೆಲ್ಸದವಳು ಚಿಕ್ಕಿ. ಅವಳ ಮಗಳು ಸುಂದರಿ ಮಕ್ಕಳ ಜೊತೇಲಿ ಅಲ್ಲೇ ಇದ್ಲು. ಸರಿ, ಗುಂಪಲ್ಲಿ ಗೋವಿಂದ- ಟಿexಣ ಬಟ್ಟೆ ತೆಗಿ ಎಣ್ಣೆ ಹಾಕು _ನೀರು ಸೀಗೇಕಾಯಿ_ನೀರು_ನಡಿ ಆಚೆ ಬಚ್ಚಲು ಮನೆಯಿಂದ- next ತಲೆ ಒರಸು. ಬಂತಪ್ಪ ಗ್ರಹಚಾರ-ಸುಂದರಿಗೆ ಅಯ್ಯೋ ಮುಂ....., ನಿನ್ನ ಮನೆ ಹಾಳಾಗ, ನಡಿ ಆಚೆ ಪಾಪಿ. ಲೇ ಚಿಕ್ಕಿ, ನಿನ್ನ ಮಗಳ್ನ ಕರಕೊಂಡ್ ಬರಬ್ಯಾಡಂತ ಎಷ್ಟುಸಲ ಬಡಕೋಬೇಕೇ ನಾನು? ನೋಡು ಈಗ ನಾವೆಲ್ಲ ಪುನಃ ಸ್ನಾನ ಮಾಡಬೇಕು. ಇನ್ನೂ ಯಾರಿಗೂ ಊಟ ಆಗಿಲ್ಲ. ಊಟಾದ ತಕ್ಷಣ ಒಂದು insidence ಜ್ಞಾಪಕಕ್ಕೆ ಬಂತು. ನನ್ನ friend ಅವನಿಗೂ ಮದುವೆ ಆಗಿದೆ. Weekendನಲ್ಲಿ ಯಾರಾದರೂ ಬೆಳಿಗ್ಗೆ ಊಟಕ್ಕೆ ಕರೆದರೆ, ಒಂದೇ ಉತ್ತರ- ಸಾಯಂಕಾಲ ಬರ್ತೀವಿ ಅಂತ. ಯಾಕೆ ಹೀಗೇಂತ ಯಾರಿಗೂ ಅರ್ಥವಾಗಿಲ್ಲ. ಎಲ್ಲರಿಗೂ ಗೊತ್ತು ಏನೋ ಅಮ್ಮಾವರ ಕೈವಾಡ ಇದೇಂತ. ಕೇಳೋಣಾಂದ್ರೆ ಅಮ್ಮಾವರ ಭಯ. ಒಂದ್ಸಲ ಗಟ್ಟಿ ಮನಸ್ಸು ಮಾಡಿ ಕೇಳಿದೆ. ಅವನು ಗಂಡ್ಸಲ್ವೆ ಗಂಡ್ಸು ಅಂತ ಶುರು ಮಾಡಿದ. ನಮ್ಮನೆ ಕತೆ ಏನಂತೀರ. ಇವಳ ತಲೆಸ್ನಾನ weekendನಲ್ಲಿ ಬೆಳಿಗ್ಗೆ ಬಾತ್‍ರೂಮ್ ಪ್ರವೇಶಿಸಿದರೆ ೪ ಘಂಟೆಯ ತನಕ bath-room out of order for cleaning ಉಜ್ಜಿದ್ದೇ ಉಜ್ಜಿದ್ದು, clean ಮಾಡಿದ್ದೇ ಮಾಡಿದ್ದು. ಉಪಯೋಗಿಸಿದ ನೀರು ಪುನಃ ಉಪಯೋಗಿಸಿದ್ದು. ಕೊಳೆ ಎಲ್ಲಿ ಹೋಗುತ್ತೆ? ಅಲ್ಲಿರೋದು ಒಂದೇ ಬಾತ್‍ರೂಂ. ಈ ಗಂಡ್ಸು by chance ಬೆಳಿಗ್ಗೆ ನಿತ್ಯಕರ್ಮ ಮುಗಿಸದಿದ್ದರೆ ದೇವರೇ ಗತಿ. ನಂಗೆ ಒಂದು plan ಹೊಳೀತು. ಒಂದ್ಸಲ purgolax ಕೊಟ್ಟು ತಮಾಷಿ ನೋಡಬೇಕೂಂತ. ಬಾತ್‍ರೂಮ್ ಬಾಗಿಲು ತೆಗೆದಮೇಲೆ waiting period ಬೇರೆ ನಿಂತೆ. ದೊಡ್ಡ ದನೀಲಿ ಗ್ರಹಚಾರಾಂದ್ರೂ, ಬಂತು ಗ್ರಹಚಾರಕ್ಕೆ- ಅಮ್ಮಾವರ ಗಂಟಲು 'ಏನ್ರಿ ಅದೂಂತ.' ಆಗ ಮುಚ್ಚಿತೆ ನಮ್ಮ ಬಾಯಿ. ಅವನ ಗತಿ ಹೀಗಾದ್ರೆ ನಂದು ಒಂದು ತರಹ. ನಮ್ಮಮ್ಮಾವರು bathroom music ಪ್ರವೀಣೆ, ಒಂದು ಗಂಟೆ ಕಾಲ. Month end water bill ಬಂದಾಗ ನನ್ನ ಕಷ್ಟ ನೋಡಿದ್ರೆ- 'ನಗುವುದೋ ಅಳುವುದೋ ನೀವೇ ಹೇಳೀ' <em>ಅನ್ನೋ ಹಾಡು</em> ಜ್ಞಾಪಕಕ್ಕೆ ಬರುತ್ತದೆ. ಆದರೆ ಮನಸ್ಸಿಗೆ ಸಮಾಧಾನ ಹೇಳ್ಕೋಬೇಕು- ನಮ್ಮನೇಲಿ ದೋಸೆ ತೂತಾದರೆ ಬೇರೆಯವರ ಮನೇಲಿ ಕಾವಲೀನೇ ತೂತನ್ನೋ ಗಾದೆ ಹೇಳಿಕೊಂಡು. ಆಗ ಅನ್ಸುತ್ತೆ ನಾನು 'ಗಂಡ್ಸಲ್ವೆ ಗಂಡ್ಸು' ಅಂತ.</p>
		<p class="quote-author">
			ಎಸ್. ಕೃಷ್ಣಮೂರ್ತಿ<br />(ಪೊಟೋಮ್ಯಾಕ್, ಮೇರಿಲ್ಯಾಂಡ್)
		</p>
	</section>
	<section class="level1 numbered" epub:type="chapter" role="doc-chapter" id="id-058">
		<h1 class="level1-title" epub:type="title">ನಡೆ-ಪ್ರಪಂಚ</h1>
		<p>ನಾನು ನಿತ್ಯವೂ ಎರಡು ಮೂರು ಮೈಲಿ ನಡೆಯುತ್ತೇನೆ. ನನ್ನ ವೇಗ ಸುಮಾರು ಗಂಟೆಗೆ ಏಳು ಮೈಲಿ ಅಂತ ಮಾತ್ರ ಗೊತ್ತಿರಲಿಲ್ಲ. ನನ್ನ ಹೆಂಡತಿ ಜೊತೆ ಅಂಗಡಿಗೆ ಹೋದಾಗಲೆಲ್ಲ ನನ್ನ ಮೇಲೆ ಅವಳದು ಇದೇ ಕಂಪ್ಲೈಂಟು.</p>
		<p>ಆದರೂ ನಡೆಯುತ್ತ ನಡೆಯುತ್ತ ನನಗೊಂದು ಹೊಸ ಪ್ರಪಂಚವೇ ಅರಿವಾದಂತಿದೆ. ಅದನ್ನೇ ಹೇಳಲು ನಾನೀಗ ಹೊರಟಿರುವುದು:</p>
		<p>ಜಾಗ್ ಮಾಡುವವರಿಗೆ ವೇಷ ಬೇಕು; ನಡೆಗೆ ಏನೂ ಬೇಕಿಲ್ಲ. ಹೇಗಿದ್ದರೆ ಹಾಗೆ ನಡೆಯುತ್ತೆ. ಟೈ ಹಾಕಿಕೊಂಡರೂ ನಡೆಯುತ್ತೆ; ಇಲ್ಲದಿದ್ದರೂ ಸಹ! ನಡೆಯುವವರನ್ನು ಕಂಡರೆ ಯಾರಿಗೂ ಲಕ್ಷ್ಯವೇ ಇಲ್ಲ. ಎಲ್ಲೋ ಇವರ ಕಾರು ಕೆಟ್ಟು ಗ್ಯಾಸ್ ಸ್ಟೇಷನ್‍ಗೆ ಫೋನ್ ಮಾಡಲು ಹೋಗುತ್ತಿರಬೇಕು- ಅಂತ ಜನರು ಅಂದುಕೊಳ್ಳುತ್ತಾರೆ. ಆದರೆ ಪ್ರತಿನಿತ್ಯವೂ ಒಬ್ಬರಲ್ಲ ಒಬ್ಬರು ಅವರ ಕಾರು ನಿಲ್ಲಿಸಿ ರೈಡು ನೀಡುವುದೂ ಬಹಳ ಸಾಮಾನ್ಯ. ನನಗೆ ನಡೆಯಲು ಆಸೆಯೆಂದು ಹೇಳಿದಮೇಲೆ ಅವರಿಗೆ ಅರ್ಥವಾಗುತ್ತೆ.</p>
		<p>ನಾನು ಡ್ರೈವ್ ಮಾಡುವಾಗ ಕಾಣದಿರುವುದು ನಡೆಯುವಾಗ ಎಷ್ಟೋ ಕಣ್ಣಿಗೆ ಬೀಳುತ್ತದೆ. ಎಲ್ಲಾ ಬೋರ್ಡುಗಳನ್ನೂ ಸಾವಕಾಶದಿಂದ ಓದಬಹುದು. ದಾರಿಯುದ್ದಕ್ಕೂ ಎಷ್ಟು ಹೊಲಸು ಕಾಣಿಸುತ್ತದೆ ಎಂಬುದನ್ನು ನಂಬಲಸಾಧ್ಯ. ಎಲ್ಲಿನೋಡಿದರಲ್ಲಿ ಅಲ್ಲಲ್ಲಿ ಸಿಗರೇಟ್ ತುಂಡುಗಳು, ಚುಪ್ಪು ಚೂರಾದ ಬಾಟಲ್‍ಗಳು, ತಗ್ಗಿದ ಕ್ಯಾನ್‍ಗಳು ಇವೆ. ಇವತ್ತು ಮೈಲಿಗೊಮ್ಮೆ ಒಂದು ಕೆನೆಡಿಯನ್ ಪೆನ್ನಿ ಕಂಡರೆ ಅದೃಷ್ಟವೆನ್ನಬೇಕು! ಇದುವರೆಗೂ ಯಾವತ್ತೂ ಇಪ್ಪತ್ತು ಡಾಲರ್ ನೋಟು ಸಿಕ್ಕಿಲ್ಲ!</p>
		<p>ನಡೆಯುವವರಿಗೆ ಇರುವ ಕೆಲವೇ ತೊಂದರೆಗಳು ಎಲ್ಲರಿಗೂ ಗೂತ್ತು; ಸೈಡ್ ವಾಕ್ ಇಲ್ಲದಿರುವುದು, ಬೀದಿ ನಾಯಿಗಳು ಹಾಗೂ ಕಾರು ಟ್ರಾಫಿಕ್ಕು. ನನಗೆ ತುಂಬಾ ಹಿಂಸೆ ಎಂದರೆ ದುಂಬಿಗಳ ಕಾಟ! ನನ್ನ ಬೆವರೇ ಇದಕ್ಕೆ ಕಾರಣ ಅನ್ನಿಸುತ್ತೆ!</p>
		<p>ಅಮೆರಿಕದಲ್ಲಿ ನಡೆಯುವವರ ಸಂಖ್ಯೆ ತೀರಾ ಕಡಿಮೆ, ಜಾಗ್ ಮಾಡುವವರು ಅಥವಾ ಓಡುವವರಿಗೆ ಹೋಲಿಸಿದರೆ. ಇಲ್ಲಿ ರಸ್ತೆ ಕಾರಿನ ಆಸ್ತಿ. ನಮ್ಮ ದೇಶದ ಸಮಾಚಾರವೇ ಬೇರೆ. ಇಲ್ಲಿ ಜನ ನಡೆಯುವುದು ಆರೋಗ್ಯಕ್ಕೋಸ್ಕರ; ನಮ್ಮೂರಿನಲ್ಲಿ ಕಾರು ಬದಲು ಕಾಲು! ಅದು ಬೇರೆ ಪ್ರಪಂಚವೇ ಸರಿ. ಕಾರಿನ ವಿಚಾರ ಬಂದಾಗ ಅನ್ನಿಸುತ್ತೆ: ಜೀ ಎಂ ಕಾರ್ ಪಾರ್ಕಿಂಗ್ ಲಾಟಿನಲ್ಲಿ ಎಷ್ಟು ಫೋರ್ಡು ಕಾರುಗಳಿವೆ ಎಂಬುದು ನಡೆಯುವವರಿಗೆ ಗೊತ್ತು!</p>
		<p>ಇಲ್ಲಿ ಈಚೀಚೆಗೆ ಜೀಪ್ ಬಂದಾಗಿನಿದ ನಡೆಯುವ ಮೈಲ್ ಮ್ಯಾನ್ ಕಾಣುವುದೇ ಅಪರೂಪ. (ಪೋಸ್ಟ್ ಆಫೀಸಿನ ರಹಸ್ಯ ಜಿ಼ಪ್ ಅಲ್ಲ; ಜೀಪು!) ಆದರೆ ನ್ಯೂಸ್‍ಪೇಪರ್ ಕ್ಯಾರಿಯರ್ ಮಾತ್ರ ಇನ್ನೂ ನಡೆಯಲೇಬಹುದು. ಅದುನಿಜವೇ ಎಂದು ತಿಳಿಯುವುದು ಸಾಧ್ಯವಾಗಿಲ್ಲ. ಅದಕ್ಕೋಸ್ಕರ ನಾನು ಬೆಳಗ್ಗೆ ಐದೂವರೆಗೆ ಏಳುವುದಕ್ಕೆ ತಲೆ ಕೆಟ್ಟಿಲ್ಲ!</p>
		<p>ಕಲಿಯುಗವೋ ಅಥವಾ ಕಾಲುಯುಗವೋ, ಹೇಗೋ ಪ್ರಪಂಚ ನಡೆಯುತ್ತದೆ!</p>
		<p class="quote-author">
			ಎಂ. ಕೆ. ರಾಮಸ್ವಾಮಿ<br />(ಇಂಡಿಯಾನಾ ಪೋಲಿಸ್, ಇಂಡಿಯಾನಾ)
		</p>
	</section>
	<section class="level1 numbered" epub:type="chapter" role="doc-chapter" id="id-059">
		<h1 class="level1-title" epub:type="title">ಪೇಟಾ ಎಲ್ಲಿ?</h1>
		<p><em>ಮದುವೆಯಲ್ಲಿ ಮೋಜು- ಪೇಟಾ ಎಲ್ಲಿ? ಪೇಟಾ ಎಲ್ಲಿ? ಪೇಟಾ ಎಲ್ಲಿ?</em></p>
		<p>ನಮ್ಮ ಮದುವೆಯಾಗಿ ೨೪ ರಸಭರಿತ ಸಂವತ್ಸರಗಳು ನಿಮಿಷದಂತೆ ಕಳೆದು ಬೆಳ್ಳಿ ಮಹೋತ್ಸವವನ್ನು ಸಂಭ್ರಮದಿಂದ ಎದುರು ನೋಡುತ್ತಿದ್ದೇವೆ. ಒಂದೊಂದು ಸಲ ನಮ್ಮ ಮದುವೆಯ ಸಮಾರಂಭವನ್ನು ಮನಸ್ಸಿನಲ್ಲೇ ಚಿತ್ರಿಸಲು ಯತ್ನಿಸಿದರೆ ಎಲ್ಲವೂ ಕನಸಿನಲ್ಲೇ ನಡೆದುಹೋಯಿತೇನೋ ಎಂಬ ಭ್ರಮೆಯೂ ಆಗುವುದು ಉಂಟು. ನನ್ನ ಅತ್ತೆಯ ಮನೆಯವರ ಮೇಲೆ ನನಗೆ ಅಪಾರ ಗೌರವ ಪ್ರೀತಿ. ಅವರು ಅಪ್ಪಟ ಮಾಧ್ವ ಸಂಪ್ರದಾಯದವರು. ನಮ್ಮ ಕಡೆಯಿಂದ ಅವರು ಏನನ್ನೂ ಕೇಳಲಿಲ್ಲ. ಹೀಗೆಯೇ ಆಗಬೇಕು ಇಷ್ಟೇ ಒಡವೆ ವಸ್ತುಗಳನ್ನು ಕೊಡಬೇಕೆಂದೂ ಕೇಳಲಿಲ್ಲ. ಒಳ್ಳೆಯ ಸಂಬಂಧ ಸುಲಭವಾಗಿ ಸಿಕ್ಕಿತೆಂದು ನಮ್ಮ ಮನೆಯವರಿಗೂ ಸಂತೋಷವಾಗಿತ್ತು. ನನ್ನ ತೌರಿನ ಕಡೆ ನಾವು ಸ್ಮಾರ್ತ ದೇಶಸ್ಥರೂ ಅಂದರೆ ನಮ್ಮ ಹಿರಿಯರು ಮಹಾರಾಷ್ಟ್ರದಿಂದ ವಲಸೆ ಬಂದು ಕರ್ನಾಟಕದಲ್ಲಿ ನೆಲಸಿದವರು. ಮನೆಯಲ್ಲಿ ನಾವು ಮರಾಠಿ ಭಾಷೆಯಲ್ಲಿ ಮಾತು ಆಡುತ್ತೇವೆ; (ಆದರೆ ನಮ್ಮ ಮರಾಠಿ ಭಾಷೆಯನ್ನು ಅಪ್ಪಟ ಮಹಾರಾಷ್ಟ್ರದವರ ನಡುವೆ ಬಳಸಲು ನನಗಂತೂ ಸರ್ವಥಾ ಧೈರ್ಯ ಇಲ್ಲ) ನಮ್ಮ ಅಡ್ಡ ಹೆಸರು ಪಾಟನ್‍ಕರ್. ಕೆಲವು ಸಂಪ್ರದಾಯಗಳು</p>
		<p>ಹಬ್ಬಹರಿದಿನಗಳ ಆಚರಣೆ-ಇವುಗಳು ಅಲ್ಪಸ್ವಲ್ಪ ಮಹಾರಾಷ್ಟ್ರದ ಪದ್ಧತಿಗಳನ್ನು ಅನುಸರಿಸಿದರೂ ಬೇರೆಲ್ಲಾ ವಿಧಗಳಲ್ಲಿ ನಾವು ಕನ್ನಡದವರೇ! ನನ್ನ ತೌರಿನಲ್ಲಿ ಸಾಧಾರಣವಾಗಿ ದೊಡ್ಡ ಹಬ್ಬಗಳಲ್ಲಿ ಉಪವಾಸ ಅಥವಾ ಫಲಹಾರ ಮಾಡುವುದು ಸಂಪ್ರದಾಯ. ಹೇಳಿ ಕೇಳಿ ಮಾಧ್ವ ಸಂಪ್ರದಾಯಕ್ಕೆ ಸೇರಿದ ನಮ್ಮತ್ತೆಯ ಮನೆಯಲ್ಲಿ ಹಬ್ಬ ಹರಿದಿನಗಳಲ್ಲಿ ಹಬ್ಬದ ಅಡಿಗೆಯನ್ನು ಮಾಡಿ ಹೊಟ್ಟೆಯ ತುಂಬಾ ಊಟ ಮಾಡುವರು. ಇದರ ಬಗ್ಗೆ ನಾನು ಆಗಾಗ ನಮ್ಮವರನ್ನು ಛೇಡಿಸುವುದುಂಟು! ದೇಶಸ್ಥರ ಮದುವೆಗಳಲ್ಲಿ ಮದುಮಗನಿಗೆ ಕರಿಯ ಟೋಪಿ ಹಾಕುವುದು ವಾಡಿಕೆ.ನನ್ನ ತಂದೆಯ ನಂತರ ನನ್ನ ಅಕ್ಕಂದಿರ ಮದುವೆಗಳಲ್ಲೇ ಈ ಪದ್ಧತಿ ಬಿಟ್ಟು ಹೋಗಿದ್ದಿತು. ಆದ್ದರಿಂದ ನನ್ನ ಮದುವೆಯಲ್ಲಿ ನನ್ನ ತಾಯಿ ನಮ್ಮವರ ಶಿರಾಭರಣದ ಬಗ್ಗೆ ಯೋಚಿಸಿರಲಿಲ್ಲ. ಮಾಧ್ವರಲ್ಲಿ ಗಂಡು ಪೇಟಧಾರಿಯಾಗಿಯೇ ಹಸೆ ಮಣೆಗೆ ಬರಬೇಕು. ಈ ವಿಷಯ ನನ್ನ ತಾಯಿಗೆ ಗೊತ್ತಿರಲಿಲ್ಲ. ಪೇಟದ ಜವಾಬ್ದಾರಿ ಹುಡುಗಿಯ ಕಡೆಯವರದೆಂದು ನನ್ನ ಅತ್ತೆಯ ಮನೆಯವರೂ ತಂದಿರಲಿಲ್ಲ. ಮದುವೆಯ ಮುಹೂರ್ತ ೯.೩೦-೧೧ ಎಂದು ನಿಶ್ಚಯಿಸಲಾಗಿತ್ತು. ನಮ್ಮಿಬ್ಬರಿಗೂ ಮಂಗಳ ಸ್ನಾನವಾದನಂತರ ನಮ್ಮವರ ಕಡೆಯವರು 'ಪೇಟ ಎಲ್ಲಿ? ಪೇಟ ಎಲ್ಲಿ? ಬೇಗ ಕೊಡಿ ಹೊತ್ತಾಯಿತು' ಎಂದು ಚಡಪಡಿಸಿದರು. ನನ್ನಿಂದ ಗೌರಿಪೂಜೆ ಮಾಡಿಸುತ್ತಿದ್ದ ನನ್ನ ತಾಯಿ ಮತ್ತು ಸೋದರತ್ತೆ ಒಬ್ಬರ ಮುಖವನ್ನೊಬ್ಬರು ನೋಡಿಕೊಂಡು ತಬ್ಬಿಬ್ಬಾದರು. ಸದ್ದು ಮಾಡದಂತೆ ಹೊರಗೆ ಬಂದು ನನ್ನ ತಾಯಿ ಅವರಿವರನ್ನು ಕೇಳಿ ಅಂತೂ ಮುಹೂರ್ತದ ಹೊತ್ತಿಗೆ ಒಂದು ಜರಿಯ ಪೇಟವನ್ನು ಹೊಂದಿಸಿಯೇ ಬಿಟ್ಟರು! ಆಗ ಎಲ್ಲರಿಗೂ ಸಮಾಧಾನವಾಯಿತು.</p>
		<p>'ಸುಲಗ್ನ ಸಾವಧಾನ' ಎಂದು ಮಂಗಲಾಷ್ಟಕವನ್ನು ಹೇಳಿ ಅಂತರ್ಪಟ ಸರಿಸಿದಾಗ ನಮ್ಮವರು ಪೇಟಧಾರಿಯಾಗಿ ಕುಳಿತು ನನ್ನ ಕಡೆ ನೋಡಿ ನಕ್ಕರು. ತಲೆ ಎತ್ತಿ ಅವರ ಕಡೆ ನೋಡಿದ ನನಗೆ ನಗುವನ್ನು ತಡೆಯುವುದೇ ಕಷ್ಟವಾಯಿತು. ಎರವಲು ತಂದ ಪೇಟ ಅವರ ತಲೆಯಳತೆಗೆ ಸರಿಯಾಗಿರಲಿಲ್ಲವೆಂದು ಈಗಲೂ ನನ್ನ ಭಾವನೆ. ಅಂತೂ ಸುಮೂಹೂರ್ತದಲ್ಲಿ ಎಲ್ಲರ ಆಶೀರ್ವಾದಗಳಿಂದ ನಾವು ದಂಪತಿಗಳಾದೆವು. ನಂತರದ ಕಾರ್ಯಕ್ರಮಗಳೆಲ್ಲವೂ ಸುಗಮ ಆಗಿ ನಡೆದು ಎಲ್ಲರಿಗೂ ತೃಪ್ತಿಯಾಯಿತು. ಅವರ ತಲೆಯ ಮೇಲಿನ ಪೇಟ ಒಂದರಮೇಲೊಂದು ಹೊರಿಸಿದ ಗಡಿಗೆಗಳಂತೆ ಇತ್ತು ಎಂದು ಈಗಲೂ ನಾನು ಇವರನ್ನು ಛೇಡಿಸುವುದುಂಟು. ಅದರೇ ಈಗಲೂ ನಮ್ಮವರು ಆ ಪೇಟ ಅವರಿಗಾಗಿಯೇ ಹೇಳಿ ಮಾಡಿಸಿದಂತಿತ್ತು ಎಂದು ಸಾಧಿಸುತ್ತಾರೆ.</p>
		<p class="quote-author">
			ಅನುರಾಧಾ ಎ. ನಾಥ್<br />(ಬೆ ಸೈಡ್, ನ್ಯೂಯಾರ್ಕ್)
		</p>
	</section>
	<section class="level1 numbered" epub:type="chapter" role="doc-chapter" id="id-060">
		<h1 class="level1-title" epub:type="title">ಅಂತೂ ವರಪೂಜೆ ಆಯಿತು</h1>
		<p>ನಮ್ಮ ಯಜಮಾನರು ಅಂದರೆ ನಮ್ಮ ಸೋದರ ಅತ್ತೆ ಮಗನೇ ಆಗಬೇಕು.</p>
		<p>ಅಂದು ನಮ್ಮ ಮದುವೆಯ ವರಪೂಜೆಯ ದಿನ. ಬೀಗರೆಲ್ಲರು ೪.೩೦ಕ್ಕೆ ಬಸ್ಸು-ಕಾರಿನಲ್ಲಿ ಗುಂಪು ಗುಂಪಾಗಿ ಬಂದು ಇಳಿದರು.</p>
		<p>ಬೀಗರು ಇಳಿದುಕೊಳ್ಳುವ ರೂಮಿನಲ್ಲಿ ಒಂದು ಪುಟ್ಟ ಡಿಪಾರ್ಟ್‍ಮೆಂಟ್ ಸ್ಟೋರ್‍ನಂತೆ ಸಂಸಾರಕ್ಕೆ ಬೇಕಾಗುವ ಎಲ್ಲಾ ಸಾಮನುಗಳು ಶೋಭಿಸುತ್ತಿದ್ದವು.</p>
		<p>ನಮ್ಮ ಅತ್ತೆ ಸಡಗರದಿಂದ ಬಂದು ಹೆಮ್ಮೆಯಿಂದ ಮಗನಿಗೆ ಹೇಳಿದರು: "ರಾಮು ನೋಡು, ಈ ಸ್ಟೀಲ್ ಡಬ್ಬಿಗಳು ಎಷ್ಟು ಮುದ್ದಾಗಿವೆ. ಇದರಲ್ಲಿ ಇಟ್ಟರೆ ಕರಿದಿರುವ ತಿಂಡಿಗಳು ಚೆನ್ನಾಗಿ ಗರಿಗರಿಯಾಗಿ ಇರುತ್ತವೆ".</p>
		<p>ನಮ್ಮ ಯಜಮಾನರಿಗೆ ಕರಿದಿರುವ ತಿಂಡಿಗಳು ಎಂದರೆ ಪಂಚಪ್ರಾಣ. ಒಳ್ಳೆ ಸ್ಟೀಲ್ ಡಬ್ಬಿಯಲ್ಲಿ ಕರಿದಿರುವ ತಿಂಡಿ ವಿಚಾರ ಅಮ್ಮ ವಿವರಿಸಿದ್ದು ಅವರ ಬಾಯಲ್ಲಿ ನೀರು ತುಂಬಿ ಚೆಲ್ಲಿದ ಹಾಗೆ ಆಯಿತು.</p>
		<p>ಗಡಿಯಾರದ ಮುಳ್ಳು ೭.೩೦ ತೋರಿಸುತ್ತಿದ್ದಾಗ ಆ ಕಡೆ ಓಲಗ ಒಂದು ಒಳ್ಳೆಯ ರಾಗದಲ್ಲಿ ಕೂಗಲಾರಂಭಿಸಿತು. ಈ ಕಡೆ ಪುರೋಹಿತರು ಗಟ್ಟಿ ರಾಗದಲ್ಲಿ ಮಂತ್ರಗಳನ್ನು ಹೇಳಲಾರಂಭಿಸಿದರು. ಹಸೆ ಮಣೆ ಮುಂದೆ ಮಂಗಳ ದ್ರವ್ಯಗಳ ಬೆಳ್ಳಿಯ ಬಟ್ಟಲುಗಳು ಅಲಂಕರಿಸಿದವು. ಹಿರಿಯರೆಲ್ಲರೂ ವರನ ಅಕ್ಕ-ಪಕ್ಕದಲ್ಲಿ ಕುಳಿತರು.</p>
		<p>ಅಮ್ಮ ದೊಡ್ಡ ಅಂಚಿನ ಸೀರೆಯ ಸೆರಗನ್ನು ಬಿಗಿಯಾಗಿ ಸೊಂಟಕ್ಕೆ ಕಟ್ಟಿ, ಶಾಸ್ತ್ರಿಗಳ ಮಂತ್ರದ ಕೂಗಿನಂತೆ ಕುಂಕುಮ-ಗಂಧದ ಬಟ್ಟಲು ಹಿಡಿದು ಭಾವಿ ಅಳಿಯಂದಿರ ಮುಂದೆ ಬಂದು ನಿಂತಳು.</p>
		<p>(ಅಂದ ಹಾಗೆ ಹೇಳುವುದು ಮರೆತೆ: ನಮ್ಮ ಯಜಮಾನರು ಬಾಲ್ಯದಲ್ಲಿ ಜಾಸ್ತಿ ಉತ್ತರ ಭಾರತದಲ್ಲೇ ಇದ್ದಿದ್ದರಿಂದ ಅವರ ಮನೆಯಲ್ಲಿ, ಮನಸ್ಸಿನಲ್ಲಿ ಹಿಂದಿ ಭಾಷೆಯ ಪ್ರಭಾವ ಜಾಸ್ತಿಯಾಗಿ ಇದ್ದಿತು.)</p>
		<p>ಸಲಿಗೆಯಿಂದ ಸೋದರ ಅತ್ತೆಯನ್ನು ಅಭಿನಂದಿಸುತ್ತ ನಮ್ಮ ಯಜಮಾನರು ಹೇಳಿದರು: "ನೀವು ತಂದಿರುವ Steel ಡಬ್ಬಿ set ತುಂಬಾ ಅಚ್ಚಾ ಇದೆ. ರಾಂಚಿಗೆ ಹೋಗುವ ಮುಂಚೆ, ನೀವು ಶೇವ್ ಮಾಡಿದರೆ ಆ ಡಬ್ಬಿಯಲ್ಲೆ ಹಾಕಿಕೊಡಿ.""</p>
		<p>ಪಕ್ಕದಲ್ಲಿ ಕುಳಿತಿರುವ ಶಾಸ್ತ್ರಿಯವರು ಮಂತ್ರಗಳನ್ನು ಜೋರಾಗಿ ಹೇಳುವುದರ ಜತೆ ಕಣ್ಣುಗಳನ್ನು ಜೋರಾಗಿ ತೆರೆದು ವರನ ಕಡೆ ನೋಡಲಾರಂಭಿಸಿದರು. ನಮ್ಮ ಅತ್ತೆಯವರು ಸಂದರ್ಭ ತಿಳಿದು ಮುಂದಾಲೋಚನೆ ಮಾಡಿ ಹೇಳಿದರು:</p>
		<p>"ಅವೆ, ಕರಿದಿರುವ ತಿಂಡಿಗಳು ಚಕ್ಕುಲಿ, ಖಾರಾಶೇವೆ ಎಲ್ಲಾ Steel ಡಬ್ಬಿಯಲ್ಲಿ ಚೆನ್ನಾಗಿ ಇರುತ್ತೆ" ಅಂತಾ. ಖಾರಾಶೇವೆ ಅನ್ನುವುದಕ್ಕೆ ಶೇವ್ ಎಂದು ಹಿಂದಿ ಪದ ಉಪಯೋಗಿಸಿರುವುದು ಶಾಸ್ತ್ರಿ ಅವರಿಗೆ ಅರ್ಥ ಆಯಿತೋ ಇಲ್ಲವೋ, ಅಂತು ವರಪೂಜೆ ಎಲ್ಲಾ ಚೆನ್ನಾಗಿ ನೆರವೇರಿತು. ಅತ್ತೆಗೆ ಶೇವ್ ಮಾಡಿಸುವ ಸಮಾಚಾರ ಮದುವೆ ಮನೆಯಲ್ಲಿ ಎಲ್ಲರ ಬಾಯಿಂದ ಹಾರಿ ನನ್ನ ಕಿವಿಗೂ ಬಂದು ತಲುಪಿತು. ಕೇಳಿ, ನಾಚಿ ನೀರಾದೆ- ಅವರ ಮಾತಿಗೆ ಅಥವಾ ನಾಳೆ ಅವರವಳೆ ಆಗುತ್ತೀನಿ ಎಂದು ನೆನೆದೋ, ಕಾಣೆ....... <strong><em>-ಉಮಾ ರಾಮಚಂದ್ರ</em></strong> (ಮೌಂಟ್ ಲಾರಲ್, ನ್ಯೂಜೆರ್ಸಿ)</p>
	</section>
	<section class="level1 numbered" epub:type="chapter" role="doc-chapter" id="id-061">
		<h1 class="level1-title" epub:type="title">ಯಾರನ್ನು ನೋಡಲು ಇವರೆಲ್ಲಾ ಬಂದಿದ್ದು?</h1>
		<p>ನನ್ನ ಮದುವೆ ಆದದ್ದು ೧೯೬೩ನೇ ಇಸವಿ ಮೇ ತಿಂಗಳಲ್ಲಿ. ನನ್ನ ಮಡದಿ(ಊಟಿ) ಉದಕಮಂಡಲದವಳು. ಮಲೆನಾಡಿನವರಾದ ನಮಗೆ ಇದು ಹೊಸ ಸಂಬಂಧ. ಊಟಿಯಲ್ಲಿ ನಮ್ಮ ನೆಂಟರು ಯಾರೂ ಇರದಿದ್ದುದರಿಂದ ಮದುವೆ ಬೆಂಗಳೂರಿನಲ್ಲಿ ಆಗಬೇಕೆಂದೂ ಆನಂತರ ಎರಡು ದಿನ ಬಿಟ್ಟು ಸತ್ಕಾರಕೂಟ (Reception) ಊಟಿಯಲ್ಲಿ ನಡೆಯಬೇಕೆಂದೂ ತೀರ್ಮಾನವಾಗಿತ್ತು. ಆ ಪ್ರಕಾರ ನಾವು ಮದುವೆಯ ಮಾರನೆಯ ದಿನ ಸಾಯಂಕಾಲ ಊಟಿಗೆ ಹೋದೆವು. ನನ್ನ ಕೆಲವು ನೆಂಟರು ಮತ್ತು ಸ್ನೇಹಿತರು ನನ್ನ ಜೊತೆಯಲ್ಲಿ ಬಂದಿದ್ದರು.</p>
		<p>ಬೆಳಿಗ್ಗೆ ಉಪಹಾರ ಮುಗಿಸಿಕೊಂಡು ಊಟಿಯ ಉದ್ಯಾನವನ ಸರೋವರ ಎಲ್ಲ ಸುತ್ತಿದ್ದಾಯಿತು. ನನ್ನ ಮಾವನವರು ಊಟಿ ರೇಸ್‍ಕೋರ್ಸ್‍ನ ಅಧಿಕಾರ ವರ್ಗದಲ್ಲಿದ್ದುದರಿಂದ ನಾವು Horse race ನೋಡಲು ರೇಸ್‍ಕೋರ್ಸ್‍ನಲ್ಲಿ ವ್ಯವಸ್ಥೆ ಮಾಡಿಕೊಟ್ಟಿದ್ದರು. ರೇಸ್ ನೋಡಿದ್ದಾಯಿತು. ರೇಸ್ ಆಡಲು ಬಂದಿದ್ದ ಹಿಂದಿ ಮತ್ತು ತಮಿಳು ಸಿನಿಮಾ ನಟನಟಿಯರನ್ನೂ ನೋಡಿದ್ದಾಯಿತು. ಮನೆಗೆ ವಾಪಸ್ಸು ಬಂದು ಸಾಯಂಕಾಲದ ಸತ್ಕಾರಕೂಟಕ್ಕೆ ತಯಾರಾಗಲು ತೊಡಗಿದೆವು. ಸತ್ಕಾರಕೂಟ ಇದ್ದದ್ದು ದಾಸಪ್ರಕಾಶ್ ಹೋಟೆಲಿನಲ್ಲಿ. ಮನೆಗೂ ಹೋಟೆಲಿಗೂ ಹೆಚ್ಚೇನೂ ದೂರ ಇರಲಿಲ್ಲ. ಮನೆ ಇದ್ದದ್ದು Race course ಪಕ್ಕದ Elk hill ಗುಡ್ಡದ ಮೇಲೆ. ಮನೆಯ ಮುಂದಿನ ಹೂದೋಟದಲ್ಲಿ ನಿಂತು ನೋಡಿದರೆ ಊಟಿಯ ಸರೋವರದ ವರೆಗಿನ ಸುಂದರ ದೃಶ್ಯ ಕಾಣುತ್ತಿತ್ತು.</p>
		<p>ಸತ್ಕಾರಕೂಟದ ಸಮಯಕ್ಕೆ ಸ್ವಲ್ಪ ಮುಂಚೆಯೆ ನಾವು ದಾಸಪ್ರಕಾಶ್ ಹೋಟೆಲಿನ ಸಭಾಂಗಣವನ್ನು ಸೇರಿದೆವು. ಬಗೆಬಗೆಯ ಹೂವುಗಳಿಂದಲೂ ಜಗಜಗಿಸುವ ದೀಪಗಳಿಂದಲೂ ಸಭಾಂಗಣ ಅಲಂಕಾರಗೊಂಡಿತ್ತು. ಸಮಾರಂಭಕ್ಕೆ ತಕ್ಕಂತೆ ನಾನೂ ನನ್ನ ಪತ್ನಿಯೂ ಸಾಲಂಕೃತರಾಗಿ ಕೊರಳಿಗೆ ಹೂವಿನ ಹಾರಗಳನ್ನು ಹಾಕಿಕೊಂಡು ವೇದಿಕೆಯನ್ನು ಏರಿ ಸಮನಾಗಿ ಸಿದ್ಧಗೊಳಿಸಿದ್ದ ಸೋಫಾದ ಮೇಲೆ ಕುಳಿತಿದ್ದಾಯಿತು. ಸ್ವಲ್ಪ ಹೊತ್ತಿನಲ್ಲಿಯೇ ಸಭಾಂಗಣ ಜನಭರಿತವಾಯಿತು. ಕೆಲವರು ಬಂದು ನನ್ನ ಕೈ ಕುಲುಕಿ ತಮಿಳಿನಲ್ಲಿ ಏನೋ ಹೇಳಿಹೋಗುತ್ತಿದ್ದರು. ಆಶ್ಚರ್ಯವೆಂದರೆ ಬಂದವರಾರೂ ಹೊರಗೆ ಹೋಗುತ್ತಿರಲಿಲ್ಲ. ಎಲ್ಲರೂ ಸಭಾಂಗಣದ ಒಳಗೆ ಎಲ್ಲಿ ಜಾಗ ಸಿಕ್ಕರೆ ಅಲ್ಲಿ ಉಪಸ್ಥಿತರಾದರು. ಹಾಕಿದ್ದ ಸೋಫಾ ಮತ್ತು ಕುರ್ಚಿಗಳೆಲ್ಲ ಭರ್ತಿಯಾಗಿ ಜನ ಎಲ್ಲೆಂದರಲ್ಲಿ ಗುಂಪುಗುಂಪಾಗಿ ನಿಲ್ಲತೊಡಗಿದರು. ಜನ ಗುಜು ಗುಜು ಮಾತನಾಡುತ್ತ, ನಗುತ್ತ ಉತ್ಸಾಹಭರಿತರಾಗಿದ್ದರು.</p>
		<p>ಸ್ವಲ್ಪ ಹೊತ್ತಿನಲ್ಲಿ ಜನರ ಗಲಾಟೆ ಜಾಸ್ತಿಯಾಯಿತು, ಬಾಗಿಲ ಬಳಿ ನೂಕು ನುಗ್ಗಲು ಹೆಚ್ಚಾಯಿತು. ಕುರ್ಚಿಗಳಲ್ಲಿ ಕುಳಿತಿದ್ದವರೆಲ್ಲ ಎದ್ದು ನಿಂತು ನಮ್ಮ ಕಡೆ ಬೆನ್ನು ಮಾಡಿ ಕತ್ತು ನಿಮಿರಿಸಿ ಬಾಗಿಲಕಡೆ ನೋಡತೊಡಗಿದರು. ಜನರ ನೂಕು ನುಗ್ಗಲಿನಲ್ಲಿ ಕೆಲವರು ದಾರಿ ಬಿಡಿಸುತ್ತ ಬಂದಂತೆಲ್ಲ ಅವರ ಹಿಂದೆ ಆ ಕಾಲದಲ್ಲಿ ತಮಿಳು ಚಿತ್ರ ರಂಗದಲ್ಲಿ ಹೆಸರಾಂತ ನಟನಟಿಯರು ನಮ್ಮ ಕಡೆ ಬರತೊಡಗಿದರು. ನಟಿಯರು ಯಾರು ಎಂದು ನೋಡುವಷ್ಟರಲ್ಲೆ ತಮಿಳುನಾಡಿನಲ್ಲಿ "ನಡಿಗರ್ ತಿಲಕಂ" ಎಂದು ಹೆಸರುವಾಸಿಯಾಗಿದ್ದ ಶಿವಾಜಿಗಣೇಶನ್ ನಮ್ಮ ಬಳಿ ಬಂದು ನನ್ನ ಕೈ ಕುಲುಕಿ ತಮಿಳಿನಲ್ಲಿ ಏನೋ ಹೇಳಿ, ನನ್ನ ಹೆಂಡತಿಯೊಡನೆ ಮಾತನಾಡುತ್ತ ನಿಂತಂತೆ ಫೋಟೋಗ್ರಾಪರ್ ಅವರು ಬಂದು ಚಿತ್ರ ತೆಗೆದದ್ದಾಯಿತು. ಜನರು ಶಿವಾಜಿ ಗಣೇಶನನ್ನು ನೋಡಲು ಮೂರು ಕಡೆಯಿಂದಲು ಮುತ್ತಿದ್ದರು. ನೂಕು ನುಗ್ಗಲು ಜಾಸ್ತಿಯಾಗುತ್ತಾ ಹೋದಂತೆ ನಟನಟಿಯರನ್ನು ವ್ಯವಸ್ಥಾಪಕರು ಸುತ್ತುವರಿದು ಜನರಿಂದ ಅವರನ್ನು ಬೇರ್ಪಡಿಸಿ ಕಷ್ಟದಿಂದ ದಾರಿ ಬಿಡಿಸಿಕೊಳ್ಳುತ್ತ ಹೊರಕ್ಕೆ ಕರೆದೊಯ್ಯಲಾಯಿತು. ಅವರನ್ನು ಅನುಸರಿಸಿ ಜನರ ಗುಂಪು ಹೊರಕ್ಕೆ ಧಾವಿಸಿತು. ನಮ್ಮವರು ಕೆಲವರನ್ನು ಬಿಟ್ಟು ಸಭಾಂಗಣ ಖಾಲಿಯಾಯಿತು. ಇಷ್ಟೆಲ್ಲಾ ಜನ ಬಂದದ್ದು ನಮ್ಮನ್ನು ನೋಡುವುದಕ್ಕಲ್ಲ ಎಂಬ ಅರಿವಾಗಿ ನಮ್ಮ ಮುಖ ಪೆಚ್ಚಾಯಿತು. ನನಗೆ ತಿಳಿಸದೆಯೆ ಸಿನಿಮಾ ನಟನಟಿಯರನ್ನು ಆಹ್ವಾನಿಸಿದ್ದಕ್ಕಾಗಿ ನನ್ನ ಮಾವನವರ ಮೇಲೆ ವಿಪರೀತ ಕೋಪ ಉಂಟಾಯಿತು. ಏನೋ ಆಚಾತುರ್ಯ ಆಗಿಹೋಯಿತು, ಸಿಟ್ಟು ಮಾಡಿಕೊಂಡು ಎಲ್ಲರ ಮುಂದೆ ದೊಡ್ಡ ಹಗರಣ ಮಾಡಬೇಡಿ ಎಂದು ನನ್ನ ಪತ್ನಿ ಪಿಸುಮಾತಿನಲ್ಲಿ ಬುದ್ಧಿ ಹೇಳಿದಳು. ಆದದ್ದು ಆಗಿಹೋಯಿತು ಇನ್ನು ಎಗರಾಡಿ ಏನು ಪ್ರಯೋಜನ ಎಂದುಕೊಂಡು ಸುಮ್ಮನಾದೆ.</p>
		<p class="quote-author">
			ವೈ. ಆರ್. ಮೋಹನ್<br />(ಟಸ್ಕಲೂಸ, ಅಲಬಾಮ)
		</p>
	</section>
	<section class="level1 numbered" epub:type="chapter" role="doc-chapter" id="id-062">
		<h1 class="level1-title" epub:type="title">ಪುಳಿಚಾರು ಊಟ ಸುಖವಿಲ್ಲ</h1>
		<p>ನವೆಂಬರ್ ೧೮, ೧೯೬೮ರಂದು ನನ್ನವರ ಬಾಲ್ಯಗೆಳೆಯ (ಚಡ್ಡಿಗೆಳೆಯ)ನಾದ ಅಯ್ಯಂಗಾರಿ ರಘುವಿನ ಮದುವೆ ಸುಶೀಲಳ ಜೊತೆಯಲ್ಲಿ ನಡೆಯಲಿತ್ತು. ಗೌಡರ ಮತಸ್ಥರಾದ ನನ್ನವರನ್ನು "ಅಳಿಯನ ಗೆಳೆಯ" (Best man)ನನ್ನಾಗಿ ಮಾಡಿಕೊಳ್ಳಲು ನಿರ್ಧರಿಸಿದ್ದ ರಘು ನನ್ನವರಿಗೆ ಜನಿವಾರ ಹಾಕಿಕೊಳ್ಳುವ ಅಭ್ಯಾಸ ಮಾಡಿಸಿ, ಕೈಕಾಲು ತೊಳೆದು ಊಟಕ್ಕೆ ಕುಳಿತುಕೊಳ್ಳುವ ಮೊದಲು ಆಚಮನ ಮಾಡುವಾಗ "ಅಚ್ಯುತಾಯ ನಮಃ, ಅನಂತಾಯ ನಮಃ, ಗೋವಿಂದಾಯ ನಮಃ" ಎಲೆ ಸುತ್ತ ನೀರನ್ನು ಪ್ರೋಕ್ಷಿಸುವಾಗ "ಅಮೃತೋಪಸ್ತರಣಮಸಿ", ಮೊದಲು ಅನ್ನ ತೆಗೆದುಕೊಳ್ಳುವಾಗ "ಪ್ರಾಣಾಯ ಸ್ವಾಹಾ, ಅಪಾನಾಯ ಸ್ವಾಹಾ, ಉದಾನಾಯ ಸ್ವಾಹಾ, ಸಮಾನಾಯ ಸ್ವಾಹಾ", ಇತ್ಯಾದಿ ಮಂತ್ರಗಳನ್ನು ಹೇಳಬೇಕೆಂದು ಕಲಿಸಿಕೊಟ್ಟು, ಮಾಡಬೇಕಾದ ರೀತಿಯನ್ನು ತೋರಿಸಿ, "ಕೃಷ್ಣ ಅಯ್ಯಂಗಾರಿ" ಎಂಬ ನೂತನ ನಾಮಧೇಯದೊಂದಿಗೆ ತಯಾರು ಮಾಡಿದ್ದರು. ಸದಾ ತಮಿಳಿನಲ್ಲೇ ಮಾತನಾಡಬೇಕೆಂಬ ಎಚ್ಚರಿಕೆಯನ್ನೂ ಕೊಟ್ಟಿದ್ದರು. ನಾಗೋಲಿಯ ದಿನದಿಂದ ಕ್ರಮಪ್ರಕಾರ ನಡೆದುಕೊಂಡಿದ್ದ ನನ್ನವರು ಧಾರೆಯ ದಿನ ಊಟಕ್ಕೆ ಕುಳಿತಿದ್ದಾಗ ಎಡವಿದ್ದರು.</p>
		<p>ಶ್ರೀನಿವಾಸಭಟ್ಟರು ಎರಡನೇ ಬಾರಿ ಪಲ್ಯವನ್ನು ತಂದು ಬೇಕಾಗಿದ್ದವರಿಗೆ ಬಡಿಸುತ್ತ ನನ್ನವರ ಬಳಿ ಬಂದರು. ಮೊದಲಿನಿಂದ ಪರಿಚಯವಿದ್ದ ಭಟ್ಟರಿಗೆ ನನ್ನವರು "ನಮಸ್ಕಾರ ಭಟ್ಟರೇ, ಪುಳಿಚಾರು ಊಟ ಏನೂ ಸುಖವಿಲ್ಲ" ಎಂದವರು ಕೂಡಲೇ ತಪ್ಪಿನ ಅರಿವಾಗಿ "ಕೊಂಚು ಸಾಕಿಂಗೋ" ಎಂದು ಸಾವರಿಸಿಕೊಂಡು ಹೇಳುವ ವೇಳೆಗೆ ಅವರ ಸುತ್ತಮುತ್ತಲಿದ್ದವರು ಒಬ್ಬರ ಮುಖವನ್ನೊಬ್ಬರು ಪ್ರಶ್ನಾರ್ಥಕವಾಗಿ ನೋಡಿಕೊಳ್ಳಲಾರಂಭಿಸಿದರು. ರಘು ತಕ್ಷಣ ನನ್ನವರ ರಕ್ಷಣೆಗೆ ಬಂದು ತಮಿಳಿನಲ್ಲಿ "ಕೃಷ್ಣಂಗೆ ಭಟ್ಟರು ಚೆನ್ನಾಗಿ ಗೊತ್ತು. ಸಿಕ್ಕಿದಾಗಲೆಲ್ಲ ಅವರೊಡನೆ ಕನ್ನಡದಲ್ಲಿ ತಮಾಷೆ ಮಾಡುತ್ತ ಇರುತ್ತಾರೆ. ಏನೂ ಯೋಚಿಸಬೇಡಿ" ಎಂದು ನನ್ನವರನ್ನು ಬಚಾವು ಮಾಡಿದುದಲ್ಲದೆ ಪಕ್ಕದಲ್ಲಿದ್ದ ನನ್ನವರನ್ನು ಚಿವುಟಿ ಒಳಶುಂಠಿಯನ್ನು ಕೊಟ್ಟಿದ್ದರು. ಕೆಲವು ವರ್ಷಗಳನಂತರ ಹಳೆಯ ಸಂಪ್ರದಾಯಗಳು ಕ್ರಮೇಣ ಕಡಿಮೆಯಾಗಲಾರಂಭಿಸಿದಾಗ ಮೈಸೂರಿನಲ್ಲಿ ಸುಶೀಲಳ ತಾಯಿ-ತಂದೆಯವರನ್ನು ಬೇರೊಂದು ಮದುವೆಯಲ್ಲಿ ಸಂಧಿಸಿದಾಗ ವಿಷಯವನ್ನು ನನ್ನವರು ತಿಳಿಸಿದ್ದರು. ಕೂಡಲೇ ಅವರಿಬ್ಬರ ಮುಖಗಳು ಹಿಂಗು ತಿಂದ ಮಂಗನಂತಾಗಿದ್ದರೂ ನೆರೆದಿದ್ದ ಇತರ ಎಲ್ಲರೂ ಹೊಟ್ಟೆ ಹುಣ್ಣಾಗುವಂತೆ ನಕ್ಕಿದ್ದರು.</p>
		<p class="quote-author">
			ಸಾ.ಕೆ. ಶಾರದ ಬೈಯ್ಯಣ್ಣ<br />(ಎಲ್ಕ್‍ಗ್ರೂವ್, ಇಲಿನಾಯ್)
		</p>
	</section>
	<section class="level1 numbered" epub:type="chapter" role="doc-chapter" id="id-063">
		<h1 class="level1-title" epub:type="title">ಕರೆದರೆ ಬರಬಾರದೇ</h1>
		<p>ಹತ್ತು ವರುಷದ ಹಿಂದೆ ನಡೆದ ನನ್ನ ಬಾಳಿನ ಸುಂದರ ಘಟನೆ ಮತ್ತೆ ಕಣ್ಣು ಮುಂದೆ ಬರುತ್ತಿದೆ. ಮದುವೆ ಪ್ರತಿಯೊಬ್ಬ ವ್ಯಕ್ತಿಯ ಬಾಳಿನಲ್ಲಿ ನಡೆಯುವ ಮುಖ್ಯ ಘಟನೆ. ಒಂದು ಹೆಣ್ಣನ್ನು ಮೆಚ್ಚಿ, ಒಲಿದು, ಬಾಳ ಸಂಗಾತಿ ಆಗಲು ಅವಳನ್ನು ಕೇಳುವ ಯೋಚನೆ ರೋಮಾಂಚಕಾರಿ. ನನ್ನ ಮೈಸೂರು ಮಲ್ಲಿಗೆಯನ್ನು ಮೊದಲಬಾರಿಗೆ ನೋಡಿದಾಗ ಅವಳು ಇನ್ನು ಪುಟ್ಟು ಹುಡುಗಿ. ಹಸುಗೂಸಿನಂತೆ ಇರುವ ಅವಳನ್ನು ಅವಳ ತಾಯಿಯಿಂದ (ಹಸು ನಿಂದ ಕರುವನ್ನು ಬೇರ್ಪಡಿಸುವಂತೆ) ಬೇರ್ಪಡಿಸಿ, ದೂರದ ಸೈಂಟ್ ಲೂಯಿಸ್‍ಗೆ ಕರೆತರುವ ಯೋಚನೆ ಒಂದು ಕ್ಷಣ ನೋವನ್ನುಂಟು ಮಾಡಿತು. ಆದರೆ ಮರುಕ್ಷಣ ನನ್ನ ಒಂಟಿತನ ಕೊನೆಗೊಳ್ಳುತ್ತಲ್ಲಾ ಎಂದು ಸಂತೋಷವಾಯಿತು.</p>
		<p>ಮದುವೆಯಾದ ಮೇಲಿನ ಹತ್ತು ದಿನಗಳು ಹತ್ತು ನಿಮಿಷದಂತೆ ಓಡಿದವು. ಮದ್ರಾಸಿನ ವೀಸಾ ಆಫೀಸಿಗೆ ಹೋಗ ಬೇಕಾದ್ದರಿಂದ ಅದನ್ನೇ ನಮ್ಮ "ಮಧು ಚಂದ್ರ"ವೆಂದು ಭಾವಿಸಿದೆವು. ಬೀಚ್ ನಲ್ಲಿ ಅವಳ ಸೊಂಟದ ಸುತ್ತ ಕೈ ಹಾಕಿ ನಡೆದಾಗ ಸುತ್ತಲಿನ ಪ್ರಪಂಚದ ಪರಿವೆಯೇ ನಮಗಿರಲಿಲ್ಲ. ನನ್ನವಳು ಕಿತ್ತಳೆ ಬಣ್ಣದ ಸೀರೆಯುಟ್ಟು, ಕಪ್ಪು ಕನ್ನಡಕ ಹಾಕಿ, ಸಿನಿಮಾ ನಟಿಯಂತೆ ನನ್ನ ಜೊತೆ ನಡೆದಾಗ ಸುತ್ತಲಿನ ಜನರು ''ಇದೇನು, ಇಲ್ಲಿ ಯಾವ ಸಿನಿಮಾ ಶೂಟಿಂಗ್ ನಡೀತಾ ಇದೆ?'''ಎಂಬಂತೆ ತಿರುಗಿ, ತಿರುಗಿ ನೋಡುತ್ತಾ ಇದ್ದಾರೇನೋ ಅನ್ನಿಸಿತು. ನನ್ನ ಅರ್ಧಾಂಗಿಯೊಡನೆ ತಿರುಪತಿ ತಿಮ್ಮಪ್ಪನ ದರ್ಶನ ಮಾಡಿ, ಬಸ್ ನಲ್ಲಿ ಹಿಂದುಗಡೆ ಸೀಟಿನಲ್ಲಿ ಕುಳಿತು, ಅವಳಿಂದ ಸಿಹಿ ಮುತ್ತು ಕದ್ದಾಗ ಸ್ವರ್ಗಕ್ಕೆ ಮೂರೇ ಗೇಣು ಅನ್ನಿಸಿತು!</p>
		<p>ಬೆಂಗಳೂರಿಗೆ ವಾಪಸ್ ಬಂದಾಗ ಕನಸಿನ ಲೋಕದಿಂದ ನಿಜ ಪ್ರಪಂಚಕ್ಕೆ ಬಂದ ಅನುಭವವಾಯಿತು. ಬಾಂಬೆಗೆ ಹೊರಡುವ ಟ್ರೈನ್‍ನಲ್ಲಿ ನನ್ನವಳ ತೊಡೆಯಮೇಲೆ ತಲೆಯಿಟ್ಟುಮಲಗಿ ಕನಸಿನ ಲೋಕಕ್ಕೆ ಜಾರಿದೆ. ಬೊಂಬಾಯಿಯಲ್ಲಿ ನಮ್ಮ ದೊಡ್ಡಮ್ಮನ ಮನೆಯಲ್ಲಿ "ಪಿಯಾ ಕಾ ಘರ್" ಸಿನಿಮಾ ತರಹ ನೂತನ ದಂಪತಿಗಳಾದ ನಮ್ಮ ಏಕಾಂತಕ್ಕೆ ಭಂಗ ಬಂದರೂ ಅಲ್ಲಿನ ಮ್ಯೂಸಿಯಮ್ ಮನೆಗೆ ಮೂರು ಮಹಡಿ ಹತ್ತುವಾಗ ನನ್ನವಳೊಡನೆ ಲಲ್ಲೆಗರೆಯಲು ಅವಕಾಶ ಮಾಡಿಕೊಂಡೆ.</p>
		<p>ಹೊರಡುವ ಹಿಂದಿನ ರಾತ್ರಿಯಾದರೂ ನನ್ನವಳೊಂದಿಗೆ ಸ್ವಲ್ಪ ಏಕಾಂತವಿದ್ದರೆ ಚೆನ್ನು ಎನ್ನಿಸಿ, ಎಲ್ಲರೂ ಲಿವಿಂಗ್ ರೂಮಿನಲ್ಲಿ ಮಲಗಿದ ಮೇಲೆ, ನನ್ನ ಹುಡುಗಿಯನ್ನ ಎಬ್ಬಿಸಿ, ಹೊರಗೆ ಕರೆದು ಕೊಂಡು ಹೋಗೋಣ ಅಂತ ನೋಡಿದರೆ, ಅವಳಾಗಲೇ</p>
		<p>ನಿದ್ರಾ ದೇವಿಯ ವಶಳಾಗಿದ್ದಳು! ನಾನು ನಿದ್ರೆಯಿಲ್ಲದೆ ಹೊರಳಾಡುತ್ತಾ ಇವಳನ್ನು ಬಿಟ್ಟು ಇಷ್ಟು ವರ್ಷ ನಾನು ಇದ್ದಿದ್ದಾದರೂ ಹೇಗೆ?-ಎಂದು ಯೋಚಿಸ ತೊಡಗಿದೆ.ನಮ್ಮ ಮದುವೆಯ ಸುಮಧುರ ಕ್ಷಣಗಳು ನನ್ನ ಮನದಲ್ಲಿ ಯಾವಾಗಲೂ ಹಚ್ಚ ಹಸಿರು. ನನ್ನ ಪಾಲಿಗೆ ಮದುವೆ ನಿಜಕ್ಕೂ "ಮಧು"ವೇ!</p>
		<p class="quote-author">
			ನಂ.ಶ್ರೀ. ಶ್ರೀಕಂಠ<br />(ಸೈಂಟ್ ಲೂಯಿಸ್, ಮಿಸ್ಸೌರಿ, )
		</p>
	</section>
	<section class="level1 numbered" epub:type="chapter" role="doc-chapter" id="id-064">
		<h1 class="level1-title" epub:type="title">ಮದುವೆ: ಏನು? ಎಂತು?</h1>
		<p>ಸತಿ, ಪತಿ, ಸಂಸಾರ ಮತ್ತು ಸಂಸ್ಕಾರ ಜೀವನದಲ್ಲಿ ಒಂದು ಅಮೂಲ್ಯ ಅಂಶ. ಪ್ರತಿಯೊಬ್ಬ ಪುರುಷನೂ ಈ ಅಂಶವನ್ನು ಆಲೋಚಿಸುತ್ತಾನೆ ಮತ್ತು ಆಲಂಗಿಸುತ್ತಾನೆ. ಸಮಾಜದ ಬೆಳವಣಿಗೆಗೆ ಈ ಕೃತ್ಯ ಮತ್ತು ಪಾತ್ರಗಳು ಬಹಳ ಮುಖ್ಯ. ಅದಕ್ಕಾಗಿ ನಮ್ಮ ಹಿರಿಯರು ಬಹಳ ಹಿಂದೆ ಸಂಸಾರ ಎಂಬ ವ್ಯವಸ್ಥೆಯನ್ನು ಪ್ರಾರಂಭಿಸಿದರು.</p>
		<p>ಸಂಸಾರದಲ್ಲಿ ಪ್ರೀತಿ (ಲವ್) ಮತ್ತು ಪ್ರೇಮ (ಸೆಕ್ಸ್) ಅತ್ಯಗತ್ಯ. ಆದರೆ ಇವೆರಡರಲ್ಲಿ ಯಾವುದಕ್ಕೆ ಪ್ರಾಮುಖ್ಯತೆ? ಪ್ರೀತಿ ಇಲ್ಲದಿದ್ದರೆ, ಸಂಸಾರದಲ್ಲಿ ನೀರಿಲ್ಲದ ಗಿಡದಂತೆ. ಪ್ರೇಮ ಇಲ್ಲದಿದ್ದರೆ ಸಂಸಾರ ಹೋವಿಲ್ಲದ ಗಿಡದಂತೆ. ಪ್ರೇಮ ಎಲ್ಲಿಂದ ಬರುತ್ತದೆ? ಮಾರುಕಟ್ಟೆಯಲ್ಲಿ ಖರೀದಿಗೆ ಸಿಕ್ಕುವುದೇ? ಅಥವಾ ಹಿತ್ತಲಿನಲ್ಲಿ ಬೆಳೆಯುತ್ತದೆಯೇ?</p>
		<p>ಇದೆಲ್ಲಕ್ಕೂ ಅನುಕೂಲವಾಗಲು ಪ್ರೇಮ ಅರಳಲು ಮತ್ತು ಪ್ರೀತಿ ಉಕ್ಕಲು ನಮ್ಮ ಹಿರಿಯರು ರೂಪಿಸಿದ ಸಂಪ್ರದಾಯವೇ ಮದುವೆ. ಮದುವೆ ಎಂದರೆ ಏನು? ಅದರ ಅರ್ಥ ಏನೇ ಇರಲಿ ಪ್ರತಿಯೊಬ್ಬರಿಗೂ ಮದುವೆಯ ವಿಚಾರವಾಗಿ ಅನೇಕ ಕನಸುಗಳು ಇರುತ್ತವೆ. ಕಡೆಯ ಅಂಗಡಿ ಶೆಟ್ಟರಿಗೆ ಎಷ್ಟು ಸೀರೆ ಮಾರಬಹುದು ಎಂದು, ಅಕ್ಕಸಾಲಿಗರಿಗೆ ಎಷ್ಟು ಚಿನ್ನದ ಬೆಲೆ; ಓಲಗದವರಿಗೆ ಯಾರ ಮನೆಯಲ್ಲಿ ಹೆಣ್ಣು ಗಂಡುಗಳಿವೆ ಅವರೆಷ್ಟು ದುಡ್ಡು ಕೊಡುತ್ತಾರೆ ಎಂದು. ಅಂತೂ ಎಲ್ಲರೂ ಒಂದೊಂದು ಬಗೆಯಲ್ಲಿ ಮದುವೆಗೆ ಮುನ್ನೋಡುತ್ತಾರೆ. ಆದರೆ ಮದುವೆ ಮಾಡುವವರಿಗೆ ಆತಂಕ. ಗಂಡು ಬೆಳ್ಳಿ ತಟ್ಟೆ, ಚೊಂಬು ಉಲನ್ ಸೂಟು ಮತ್ತು ಕೈಗಡಿಯಾರ ನೆನೆಸಿಕೊಳ್ಳುತ್ತಾನೆ. ಹೆಣ್ಣು, ಹೆಣ್ಣಾಗಿ ತಂದೆತಾಯಿಗೆ ಕಷ್ಟ ಕೊಡುತ್ತಿರುವುದನ್ನು ನೆನೆದು ಗುಟ್ಟಾಗಿ ಕಣ್ಣೀರು ಸುರಿಸುತ್ತಾಳೆ. ದೇವರನ್ನು ಪದೇ ಪದೇ ಕೇಳುತ್ತಾಳೆ "ದೇವರೇ ಇದು ಯಾವ ನ್ಯಾಯ? ಹೆಣ್ಣಾಗಿ, ನಾನು ಗಂಡಿನ ಸೇವೆ ಮಾಡುತ್ತೇನೆ. ಮಕ್ಕಳನ್ನು ಸಾಕಿ ಮುಂದಿನ ಜನಾಂಗದ ಅಭಿವೃದ್ಧಿಯಲ್ಲಿ ಭಾಗವಹಿಸುತ್ತೇನೆ. ಜನರು ತಾಯಿಯೇ ದೇವರೆಂದು ಹೆಂಗಸರನ್ನು ಹೊಗಳುತ್ತಾರೆ. ಅದೇ ಸಮಾಜದ ಜನಗಳು ಹುಡುಗಿಗೆ ಜೇವನವೇ ರೋಸಿಹೋಗುವಂತೆ ಮಾಡುತ್ತಾರೆ. ನಾನು ಈ ಲೋಕದಲ್ಲಿ ಹುಟ್ಟಿದ್ದೇ ತಪ್ಪೇ? ನನ್ನಿಂದ ನಮ್ಮ ತಂದೆತಾಯಿಗೆ ಮತ್ತು ಅಣ್ಣ ತಮ್ಮಂದಿರಿಗೇಕೆ ಕಷ್ಟ?" ಗಂಡಿನ ತಂದೆಗೆ ಕೆಲಸದಿಂದ ನಿವೃತ್ತಿ ಆಗಿ ಪಿಂಚಣಿ ಶುರುವಾಗುವ ಕಾಲ. ಸಂಸಾರದ ಭಾರ ಮತ್ತು ವರಮಾನ ಕಡಿಮೆಯಾದ ಕಾಲಕ್ಕೆ ಸರಿಯಾಗಿ ಮದುವೆಯ ಹೊರೆ ೫೦,೦೦0 ರೂಪಾಯಿ ಆದರೆ ಮದುವೆಯ ನಿಜವಾದ ಅರ್ಥ ಬೇರೆಯಿದೆ. ಪ್ರತಿಯೊಬ್ಬರೂ ಜೀವನದ ಬೇರೆ ಬೇರೆ ಘಟ್ಟಗಳನ್ನು ಮುಗಿಸಬೇಕು. ಅದೇ ಜೀವನದ ಗುರಿ. ಬಾಲ್ಯ, ಬ್ರಹ್ಮಚರ್ಯ, ಸಂಸಾರ, ವಾನಪ್ರಸ್ತ ಒಂದೊಂದಾಗಿ ಬರುತ್ತದೆ. ಪ್ರತಿಯೊಂದಕ್ಕೂ ಒಂದೊಂದು ಕಾಲ. ಮದುವೆ ಸಂಸಾರಕ್ಕೆ ಒಂದು ಘಟ್ಟ. ಅಲ್ಲಿಂದ ವಂಶವೃಕ್ಷ ಬೆಳೆಯುತ್ತದೆ. ಹೀಗೆ ಈ ವ್ಯವಸ್ಥೆ ಯುಗ ಯುಗದಿಂದ ಮುಂದುವರಿಯುತ್ತದೆ. "ಮದುವೆ ಮಾಡಿ ನೋಡು. ಮನೆ ಕಟ್ಟಿ ನೋಡು" ಎನ್ನುವುದೊಂದು ಗಾದೆ. ಮದುವೆ ಯಾರು ಮಾಡಬೇಕು. ಗಂಡು ಹೆಣ್ಣು ಒಪ್ಪಿದರೆ ಆಯಿತು ಎಂದು ಅನೇಕ ಯುವಕರು ಹೇಳುತ್ತಾರೆ. ಬರ್ನಾಡ್ ಶಾ ಹೇಳಿದ "ಮದುವೆ ಎಂದರೆ ದಂಪತಿಗಳ ಖಾಸಗೀ ಜೀವನಕ್ಕೆ ಒಂದು ಕಾನೂನಿನ ಮುದ್ರೆ." ಇದು ನಿಜವೇ? ಮದುವೆಗೆ ಗಂಡು ಹೆಣ್ಣು ಮಾತ್ರ ಏಕೆ ತೀರ್ಮಾನ ಮಾಡಬಾರದು. ಮದುವೆಯ ನಿಷ್ಕರ್ಶೆಗೆ ಎರಡು ಮುಖ್ಯ ಕಾರಣಗಳು: ರೂಪ ಮತ್ತು ಗುಣ. ಗಂಡು ಮದುವೆಗೆ ಇಷ್ಟಪಟ್ಟಾಗ ಹೆಣ್ಣು ಗಂಡಿನ ಕಣ್ಣಿನಲ್ಲಿ ನಕ್ಷತ್ರ ನೋಡಿದಾಗ ಮತ್ತು ಇಬ್ಬರೂ ಉಯ್ಯಾಲೆ ಮಣೆ ಮೇಲೆ ಕುಳಿತಿರುವುದನ್ನು ಚಿತ್ರಿಸುತ್ತಿದ್ದಾಗ ಹೇಗೆ ರೂಪ ಮತ್ತು ಗುಣಗಳನ್ನು ಅಳೆಯಬಹುದು? ಮೋಹ ಮೇಲುಗೈ ಹಾಕಿದಾಗ, ಗಂಡಿಗೆ ಎಲ್ಲಾ ಹೆಣ್ಣೂ ರತಿ, ಹೆಣ್ಣಿಗೆ ಎಲ್ಲಾ ಗಂಡೂ ಮನ್ಮಥ. ಚೊಟ್ಟ ಮೂಗು ನೆಟ್ಟಗೆ ಕಾಣುತ್ತದೆ, ಉಬ್ಬು ಹಲ್ಲು ಸರಿಸರಿಯಾಗಿ ಕಾಣಿಸುತ್ತದೆ. ಗಂಡು ಹೆಣ್ಣು ನೋಡುವುದು ಭ್ರಮೆ. ಅವರಿಬ್ಬರನ್ನೂ ಭ್ರಮೆಯಿಂದ ಬೇರೆ ಮಾಡುವ ಮತ್ತು ವಾಸ್ತವಿಕತೆಯನ್ನು ತೋರಿಸುವ ಜನಬೇಕು. ಎರಡನೆಯದಾಗಿ ಹುಡುಗಿ ಮತ್ತು ಹುಡುಗ ಮುಖ ನೋಡಿ ಗುಣವನ್ನು ಅಳಿಯಲು ಸಾಧ್ಯವಿಲ್ಲ. ಆದ್ದರಿಂದ ಪ್ರತಿಯೊಂದು ಜನಾಂಗದಲ್ಲೂ ತಾಯಿತಂದೆ ಮತ್ತು ಹಿರಿಯರು ಮದುವೆಯಲ್ಲಿ ಭಾಗವಹಿಸುತ್ತಾರೆ. ಭಾರತದಲ್ಲಿ ರೂಪವನ್ನು ನಿಶ್ಚಯಿಸುವುದು ಗಂಡು ಮತ್ತು ಹೆಣ್ಣಿನ ಜವಾಬ್ದಾರಿ. ಗುಣವನ್ನು ಶೋಧಿಸುವುದು ಹಿರಿಯರ ಹೊಣೆ. ಹೊಂದಿಕೊಂಡು ಹೂವಿನಂತೆ ಅರಳಿ ದೀಪದಂತೆ ಬೆಳಕಾಗಿ ಜೊತೆಯಾಗಿ ಬೆಳೆದು ಸರಿಸರಿಯಾಗಿ ನಡೆಯುವುದು ದಂಪತಿಗಳ ಹೊಣೆ. ಎಲ್ಲರ ಜವಾಬ್ದಾರಿ ಒಟ್ಟಾಗಿ ಹೊಂದಿದರೆ ಮದುವೆ, ಆದರೆ, ಮದುವೆಗೆ ನಮ್ಮ ಸಮಾಜ ಯಾವ ದಾರಿ ತೋರಿಸಿದೆ?</p>
		<section class="level2 numbered" id="id-064.01">
			<h2 class="level2-title" epub:type="title">ಜವಾಬ್ದಾರಿ, ಕಣ್ಣೀರು, ಕೊರಗು:</h2>
			<p>ಹೆಣ್ಣು ಹುಟ್ಟಿದ ದಿನವೇ ತಾಯಿ ಮಗಳನ್ನು ಗಂಡನಿಗೆ ತೋರಿಸುವಾಗ ಸಂಭ್ರಮ, ಹೆದರಿಕೆ, ಕೊರಗು ಮತ್ತು ನಾಚಿಕೆ ಒಟ್ಟಿಗೆ ಬರುತ್ತದೆ. ಮಾತು ಹೊರಡದೆ ಕಣ್ಣು ಹೇಳುತ್ತದೆ "ನನ್ನ ತಪ್ಪು. ನಿಮಗೆ ಮಗಳನ್ನು ಕೊಡುತ್ತಿದ್ದೇನೆ; ಮುಂದೆ ಮದುವೆಯ ಜವಾಬ್ದಾರಿ ಮತ್ತು ಮುಂದಿನ ಕರ್ತವ್ಯ ನೆನೆಸಿದರೆ ಹೆದರಿಕೆ"... ಗಂಡನನ್ನು ಬಹಳ ಕೇರ್‍ಫುಲ್ ಆಗಿ ನೋಡುತ್ತಾಳೆ. 'ಅವರಿಗೆ ಕೋಪವೇ? ನಾನೇನು ಮಾಡಲಿ? ನಮ್ಮ ತಂದೆ ಕಷ್ಟ ಪಟ್ಟಂತೆ ನನ್ನ ಗಂಡ ಸಹ ಕಷ್ಟ ಪಡಬೇಕೆ?''</p>
			<p>ಮುಂದೆ ಮಗುವಿನ ಆಟ ಪಾಟಗಳಲ್ಲಿ ಕಾಲ ಕಳೆಯುತ್ತದೆ. ಮಗಳ ಮಾತು ಅಲಂಕಾರ ಮತ್ತು ಬುದ್ಧಿವಂತಿಕೆ ಕಂಡರೆ ಎಂತಹ ತಂದೆ ತಾಯಿಗಾದರೂ ಹೆಮ್ಮೆ. ಹುಡುಗಿಗೆ ೧೩-೧೪ ವಯಸ್ಸು. ಆಗಲೇ ತಾಯಿಗೆ ಕೊರಗು "ಇವಳು ಮಗುವಲ್ಲ. ಈಗ ಹುಡುಗಿ. ಮದುವೆ ಯೋಚನೆ ಮಾಡಬೇಕು." ತಾಯಿ ಮಗಳನ್ನು ತಿದ್ದಲು ಶುರು ಮಾಡುತ್ತಾಳೆ. 'ಗಂಡಸರ ಎದುರು ನಿಲ್ಲಬೇಡ. ಅತಿ ಫ್ಯಾಷನ್ ಬೇಡ. ಅಡಿಗೆ ಮಾಡುವುದು ಕಲಿತುಕೋ'."</p>
			<p>ತಂದೆಗೆ ದಿನಾ ನೋಟೀಸ್ ಶುರುವಾಗುತ್ತೆ. 'ಹುಡುಗಿಗೆ ಗಂಡು ನೋಡಿ', 'ಮಗಳಿಗೆ ೨೦ ವರ್ಷ. ನಿಮಗೆ ಆಫೀಸ್ ಬಿಟ್ಟರೆ ಇನ್ನೇನೂ ಯೋಚನೆ ಇಲ್ಲ.' ''ಯಾವ ತಂದೆ ತಾನೆ ಬೆಳೆದ ಮಗಳನ್ನು ಮನೆಯಲ್ಲಿಟ್ಟುಕೊಂಡು ನೆಮ್ಮದಿಯಾಗಿ ಇರುತ್ತಾರೆ?' ಜಗಳ ಕೆಲವು ಸಾರಿ ಜೋರಾಗುತ್ತೆ, ಗಂಡ ಹೆಂಡತಿ ಮೂರು ನಾಲ್ಕು ದಿನ ಮಾತಾಡುವುದಿಲ್ಲ. ಹೆಂಡತಿ ತನ್ನ ಒಡವೆ ಎಲ್ಲಾ ಮಗಳ ಮದುವೆ ಖರ್ಚಿಗೆ ಕೊಡುತ್ತೇನೆ ಅಂತ ಹೇಳುತ್ತಾಳೆ. ತಂದೆಯ ಮೌನ ಯಾರಿಗೆ ಅರ್ಥವಾಗಬೇಕು? ಬರುವ ಸಾವಿರ ರೂಪಾಯಿ ಸಂಬಳದಲ್ಲಿ ಮನೆ ಸಂಸಾರ ಸಾಗಬೇಕು. ಮಗನ ಕಾಲೇಜು ವಿದ್ಯಾಭ್ಯಾಸ, ಹೌಸಿಂಗ್‍ಬೋರ್ಡ್ ಸಾಲ ಎಲ್ಲಾ ಜರುಗಬೇಕು. ಆತ ಮದುವೆ ವಿಚಾರ ಮರೆತಿಲ್ಲ. ೩೦,೦೦0 ರೂಪಾಯಿ ಎಲ್ಲಿಂದ ತರಲಿ? ಯಾರ ಕಾಲುಕಟ್ಟಬೇಕು? ಯಾರ ಕಾಲನ್ನು ಕಟ್ಟಲೂ ಸಿದ್ಧ, ಪ್ರಾಣ ಕೊಡಲೂ ಸಿದ್ಧ. ಆದರೆ ಇಂತಹ ಸಮಯದಲ್ಲಿ ಸಹಾಯ ಮಾಡುವವರು ಯಾರಿದ್ದಾರೆ? ಕೆಲವು ಸಾರಿ ಗಂಡ ಹೆಂಡತಿ ಇಬ್ಬರೂ ಒಟ್ಟಿಗೆ ಕೊರಗುತ್ತಾರೆ, ಅಳುತ್ತಾರೆ ಮತ್ತು ದೇವರನ್ನು ಕೇಳಿ ಕೊಳ್ಳುತ್ತಾರೆ. ದೇವರು ಇದ್ದಾನೆಯೇ ಎಂದು ಅಪನಂಬಿಕೆ ಸಹ ಬರುತ್ತದೆ. ನನಗಂತೂ ದೇವರಲ್ಲಿ ನಂಬಿಕೆ. ಈ ತಂದೆ ತಾಯಿಗಳಿಗೆ ದೇವರ ಸಹಾಯ ಅಗತ್ಯ ಅಂತೂ ಪೆನ್ಷನ್ ಹಣ, ಸಾಲ, ಮತ್ತು ಕೂಡಿಟ್ಟ ಹಣ ಎಲ್ಲಾ ಸೇರಿಸಿ ಮದುವೆಗೆ ತಯಾರಾಗುತ್ತಾರೆ.</p>
			<p>ಗಂಡಿನ ತಾಯಿ ತಂದೆಯರು ಪುಣ್ಯವಂತರು ಅವರಿಗೆ ಬೇರೆ ತರಹ ತಾಪತ್ರಯಗಳು ಇರುತ್ತವೆ. ಹುಡುಗನ ವಿದ್ಯಾಭ್ಯಾಸಕ್ಕೆ ಹಣ ಒದಗಿಸಬೇಕು. ಹುಡುಗನ ವಿದ್ಯಾಭ್ಯಾಸ ಮುಗಿದ ನಂತರ ಅವನು ಕಾಮಧೇನು. ಒಳ್ಳೆಯ ಕೆಲಸಕ್ಕೆ ಸೇರಿ ಸಂಸಾರಕ್ಕೆ ಹಣ ಒದಗಿಸುತ್ತಾನೆ. ಮದುವೆಯ ಕಾಲದಲ್ಲಿ ಉಡುಗೊರೆಗಳು ಮತ್ತು ಅನೇಕ ಸೌಲಭ್ಯಗಳು ಎಷ್ಟೋ ಜನ ತಾಯಂದಿರು ಮಗನಿಗೆ ಹೇಳುತ್ತಾರೆ. "ನಿನ್ನ ಮದುವೆಯಲ್ಲಿ ನನಗೆ ಎಂತಹ ಸೀರೆ ಕೊಡಿಸುತ್ತೀಯ?" ಹೆಮ್ಮೆಯಿಂದ ಅಕ್ಕ ಪಕ್ಕದ ಮನೆಯಾಕೆ ಹತ್ತಿರ ಹೇಳುತ್ತಾರೆ "ನನ್ನ ಮಗ£ಗೆ ಬಿ.ಎ. ಆದ ಹುಡುಗಿ ಬೇಕು. ಎಂಟು ದಿನದ ಮದುವೆ ಬೇಕು" ಹೆಣ್ಣಿನ ಮನೆಯಲ್ಲಿ ಕಣ್ಣೀರು ಗಂಡಿನ ಮನೆಯಲ್ಲಿ ಸಂತೋಷ! ಇದು ನ್ಯಾಯವೋ ಅನ್ಯಾಯವೋ ತೀರ್ಮಾನಿಸುವುದು ನಿಮಗೆ ಬಿಟ್ಟಿದ್ದು. ಇದು ಈಗಿನ ಸಂಪ್ರದಾಯ. ಅದನ್ನು ಬದಲಾಯಿಸುವುದು ನಮ್ಮ ಜವಾಬ್ದಾರಿ.</p>
		</section>
		<section class="level2 numbered" id="id-064.02">
			<h2 class="level2-title" epub:type="title">ವರಾನ್ವೇಷಣೆ:</h2>
			<p>ಗಂಡು ಹುಡುಕುವುದು ಬಹಳ ಕಷ್ಟದ ಕೆಲಸ. ಯಾರ ಮನೆಯಲ್ಲಿ ಗಂಡುಗಳಿವೆ? ಅವರದು ಯಾವ ಗೋತ್ರ? ಅವರು ಮದುವೆ ಮಾಡುತ್ತಾರೆಯೇ? ಸಾಮಾನ್ಯವಾಗಿ ಈ ವಿಷಯಗಳು ಮೂರು ಮೂಲಗಳಿಂದ ದೊರಕುತ್ತವೆ. ನೆಂಟರ ಮನೆಯ ಮದುವೆಗೆ ಹೋಗಿ ಕಣ್ಣು ಕುತೂಹಲದಿಂದ ಹುಡುಕಲು ಶುರು ಮಾಡಿದರೆ ಕೆಲವು ಗಂಡಿನ ಮನೆಯವರು ಸಿಗಬಹುದು. ಸ್ನೇಹಿತರು ಮತ್ತು ನೆಂಟರು ಗೊತ್ತಿರುವ ಗಂಡುಗಳ ವಿಳಾಸ ಕೊಡುತ್ತಾರೆ. ಕೆಲವು ಹಿರಿಯರಿಗೆ ಗಂಡು ಹೆಣ್ಣಿನ ವಿಳಾಸಗಳು ಕೊಡುವುದೇ ಮುಖ್ಯ ಕೆಲಸ. ಅಂತೂ ಗಂಡಿನ ಮನೆಯ ವಿಳಾಸಗಳು ದೊರಕಿದ ಮೇಲೆ ತಂದೆ ಇನ್ನೊಬ್ಬರ ಜೊತೆ ಗಂಡಿನ ಮನೆಗೆ ಅಲೆಯುವುದು ಶುರುವಾಗುತ್ತದೆ. ಹತ್ತಾರು ಮನೆಗೆ ಅಲೆದರೆ ಒಬ್ಬರು ಅಥವಾ ಇಬ್ಬರು ಜಾತಕ ಕೊಡುತ್ತಾರೆ. ಗಂಡಿನ ಮನೆಯವರು ಹೆಣ್ಣಿನ ಮನೆಯ ವೇಷ ರೂಪು ಮತ್ತು ಐಶ್ವರ್ಯ ಎಲ್ಲಾ ನೋಡುತ್ತಾರೆ. ಅಲೆದು ಅಲೆದು ಜೀವನ ಹೊರೆಯಾಗುತ್ತದೆ. ಗಂಡಿನ ಮನೆಗೆ ಹೋಗುವಾಗ ಬಹಳ ಹಾರೈಕೆ, ನಿರೀಕ್ಷೆ. ಹೃದಯ ಕೈಲಿಟ್ಟುಕೊಂಡು ಒಳಗೆ ಹೋಗುವುದು ಹೊರಗೆ ಬರುವಾಗ ಕೆಲವು ಬಾರಿ ಒಡೆದ ಹೃದಯ. ಕೊನೆಗೆ ಕೆಲವು ಗಂಡುಗಳು ಹುಡುಗಿಯನ್ನು ನೋಡಲು ಬರುತ್ತಾರೆ.</p>
		</section>
		<section class="level2 numbered" id="id-064.03">
			<h2 class="level2-title" epub:type="title">ಕನ್ಯಾ ಪರೀಕ್ಷೆ:</h2>
			<p>ಹುಡುಗಿಯನ್ನು ತೋರಿಸುವುದು ಬಹಳ ಮುಖ್ಯ. ಆಗ ಸ್ವರ್ಗಕ್ಕೆ ಒಂದೇ ಮೆಟ್ಟಲು. ಹುಡುಗ ಒಪ್ಪಿಕೊಂಡರೆ ಮದುವೆ ಆದಂತೆ. ಅಣ್ಣ ತಮ್ಮಂದಿರು ಮತ್ತು ಹಿರಿಯರು ಎಲ್ಲರೂ ಮನೆಗೆ ಬಂದಿರುತ್ತಾರೆ. ಬೆಳ್ಳಿ ತಟ್ಟೆ ಮತ್ತು ಲೋಟಗಳು ಹೊರಗೆ ಬರುತ್ತವೆ. ಸಾಧ್ಯವಾದರೆ ಗಂಡಿನ ಮನೆಗೆ ಟ್ಯಾಕ್ಸಿ ಬರುತ್ತದೆ. ಹೆಣ್ಣಿನ</p>
			<p>ಅಲಂಕಾರ ಅಕ್ಕತಂಗಿಯರು ನೋಡಿಕೊಳ್ಳುವರು. ತಾಯಿಯ ಚಿನ್ನದ ಸರ ಮಗಳ ಕೊರಳನ್ನು ಅಲಂಕರಿಸುವುದು. ಎಲ್ಲರೂ ಬೀದಿಯ ಶಬ್ದ ಕಾಯುತ್ತಾ ನಿಂತಿರುತ್ತಾರೆ. ದೇವರ ದೀಪ ಉರಿಯುತ್ತಿರುತ್ತದೆ. ಮಗಳ ರೂಪ ನೋಡಿ ತಾಯಿಗೆ ತನ್ನ ಮದುವೆ ಕಾಲದ ನೆನಪು. ಅಡಿಗೆ ಮನೆಯಲ್ಲಿ ತಿಂಡಿಗಳು ತಯಾರಾಗುತ್ತಿರುತ್ತದೆ. ಕೊನೆಗೆ ಹುಡುಗ ಇಳಿಯುತ್ತಾನೆ. ಹುಡುಗನಿಗಿಂತ ಗರ್ವ ಅವನ ತಂದೆ ತಾಯಿಗೆ. ವಧು ಪರೀಕ್ಷೆ ಶುರುವಾಗುತ್ತದೆ. "ಮುಖ ತೊಳೆದುಕೊಂಡು ಬಾ. ನಾನು ಜಡೆ ಹೆಣೆಯುತ್ತೇನೆ." ಅವರು ಹುಡುಗಿಯ ವರ್ಣ, ಕೂದಲು ಎಲ್ಲಾ ಪರೀಕ್ಷಿಸಬೇಕು ನಂತರ ಸಂಗೀತ. ಇಷ್ಟೆಲ್ಲಾ ಗಲಾಟೆಯಲ್ಲಿ ಸಾವಿರ ಕಣ್ಣುಗಳ ಎದುರಿನಲ್ಲಿ ಗಂಡು ಹೆಣ್ಣು ಒಬ್ಬರನ್ನೊಬ್ಬರು ನೋಡಬೇಕು. ನೋಡಿ ಮದುವೆ ತೀರ್ಮಾನಿಸಬೇಕು. ಗಂಡಿನ ಕಣ್ಣು ಹೆಣ್ಣಿನ ಕಡೆಗೆ ಮತ್ತು ಹೆಣ್ಣಿನ ಕಣ್ಣು ಗಂಡಿನ ಕಡೆಗೆ ತಿರುಗುತ್ತದೆ. ಕಣ್ಣುಗಳು ಕೂಡಿದಾಗ ಗುಟ್ಟಾಗಿ ಒಂದು ಕ್ಷಣ ಮಾತಾಡುತ್ತವೆ.ಮುಂದೆ ಗಂಡಿನ ಮನೆಯವರ ಉತ್ತರಕ್ಕೆ ಹೆಣ್ಣಿನ ಮನೆಯವರು ಚಾತಕಪಕ್ಷಿಯಂತೆ ಕಾಯುತ್ತಾರೆ. ಉತ್ತರ ನಕಾರ ಆದರೆ ಹೆಣ್ಣಿನ ಮನೆಯವರಿಗೆ ನಿರಾಶೆ. ಕೆಲವು ಹೆಣ್ಣು ಮಕ್ಕಳು ೨೦ ಅಥವಾ ೩೦ ಗಂಡುಗಳ ಮುಂದೆ ಕುಳಿತುಕೊಳ್ಳಬೇಕು. ಗಂಡಿನ ಆಟ, ಹೆಣ್ಣಿಗೆ ಪೇಚಾಟ ಮತ್ತು ಅವರ ಮನೆಯವರಿಗೆ ಕಾಟ. ಅಂತೂ ಈ ನಾಟಕ, ಅಪೇಕ್ಷೆ, ಪರಿಚಯ ಮತ್ತು ನಿರೀಕ್ಷೆ ಮುಂದುವರಿಯುತ್ತದೆ. ಮಗಳ ಮೇಲಿನ ಮಮತೆಯ ಶಕ್ತಿ ಮತ್ತೆ ಮತ್ತೆ ಪ್ರಯತ್ನಿಸಲು ಪ್ರೋತ್ಸಾಹ ಕೊಡುತ್ತದೆ. ಕಡೆಗೆ ಯಾವುದೋ ಒಂದು ಗಂಡು ಒಪ್ಪುತ್ತಾನೆ. ಯಾವ ಗಂಡು? ದೇವರಿಗೇ ಗೊತ್ತು. ಮದುವೆ ದೇವರ ಸೃಷ್ಟಿ ಅಂದರೆ ಕೆಲವರ ಕಣ್ಣು ಕೆಂಪಾಗಬಹುದು. ಹಾಗಾದರೆ ಹೋಗಿ ನಿಮ್ಮ ಪತ್ನಿ ಅಥವಾ ಪತಿಯ ಮುಖ ನೋಡಿ. ನಿಮ್ಮಿಬ್ಬರ ಮದುವೆ ಹೇಗೆ ಆಯಿತು?</p>
		</section>
		<section class="level2 numbered" id="id-064.04">
			<h2 class="level2-title" epub:type="title">ಗುಣ ಪರಿಶೀಲನೆ:</h2>
			<p>ಗಂಡು ಹೆಣ್ಣು ಒಬ್ಬರನ್ನು ಒಬ್ಬರು ಒಪ್ಪಿದರು. ಕೆಲವು ವೇಳೆ ಗಂಡಿಗೂ ಮತ್ತು ಹೆಣ್ಣಿಗೂ ಮೊಳಕೈ ವೈದ್ಯ ದೊರಕುತ್ತೆ. (ಒಪ್ಪುವವರೆಗೂ), ಮುಖ ನೋಡಿ ಗುಣ ಹೇಳಲು ಬಹಳ ಕಷ್ಟ. ಗುಣ ಪರಿಶೀಲನೆ ಹಿರಿಯರ ಜವಾಬ್ದಾರಿ. ಗಂಡಿನ ಮನೆತನ, ಸ್ನೇಹಿತರು, ಸಂಪಾದನೆ, ಆಸ್ತಿ, ಜವಾಬ್ದಾರಿ ಮತ್ತು ಹವ್ಯಾಸಗಳನ್ನು ಪರಿಶೀಲಿಸುತ್ತಾರೆ ಬೇರೆ ಬೇರೆ ಜನರಿಂದ. ಇಬ್ಬರು ಅಥವಾ ಮೂರು ಜನ ನೆಂಟರು ಎಲ್ಲಾ ವಿಷಯಗಳನ್ನೂ ಶೇಖರಿಸುತ್ತಾರೆ. ನಂತರ ಒಟ್ಟಿಗೆ ಸೇರಿ ಚರ್ಚಿಸುತ್ತಾರೆ. ಈ ಹುಡುಗನಿಗೆ ಸಿಗರೇಟು ಚಪಲ ಜಾಸ್ತಿ. ಆ ಹುಡುಗನಿಗೆ ಎಂಟು ತಂಗಿಯರು ಇದ್ದಾರೆ. ಇವರ ಮನೆತನ ಸರಿಯಿಲ್ಲ. ಈ ಹುಡುಗನ ಮನೆಯವರು ಸಂಪ್ರದಾಯಸ್ಥರು. ಒಟ್ಟಿನಲ್ಲಿ ಅವರ ಕಾರ್ಯ "ನಮ್ಮ ಮನೆಯ ಹುಡುಗಿ ಈ ಗಂಡಿನ ಜೊತೆ ಸುಖವಾಗಿ ಇರುತ್ತಾಳೆಯೇ" ಎನ್ನುವುದನ್ನು ತೀರ್ಮಾನಿಸುವುದು. ಮುಂದಿನ, ಮದುವೆ ಮಾತು ಹಿರಿಯರ ಅಭಿಪ್ರಾಯದ ಮೇಲೆ.</p>
			<p>ಮದುವೆ ಇಲ್ಲಿಗೆ ಮುಗಿಯಲಿಲ್ಲ. ಶುರುವಾಗಲೂ ಇಲ್ಲ. ಗಂಡಿನ ದರ್ಪ, ಒಡವೆ ಉಡುಗೊರೆ ಚರ್ಚೆ, ಹೆಣ್ಣಿನ ಮನೆಯವರ ಹೆದರಿಕೆ, ಸಮಾರಂಭ-ಆತಂಕ, ಉಡುಗೊರೆ, ಸಣ್ಣ ಮಾತು-ಹೃದಯ ವೇದನೆ, ಹುಡುಗಿಯ ಅನುಭವ ಎಲ್ಲಾ ಇನ್ನೊಂದು ಸಾರಿ ಬರೆಯುತ್ತೇನೆ.</p>
			<p class="quote-author">
				ಡಾ। ಜಂಬೂರು ಅನಂತ್<br />(ಟಾರೆನ್ಸ್, ಕ್ಯಾಲಿಫೋರ್ನಿಯಾ)
			</p>
		</section>
	</section>
	<section class="level1 numbered" epub:type="chapter" role="doc-chapter" id="id-065">
		<h1 class="level1-title" epub:type="title">ಕನ್ನಡ ಜಿಲ್ಲೆಗಳ ಜಾನಪದ</h1>
		<p><em>ಕೊಂಕಣಿ ಜಾನಪದ ಮದುವೆಯ ಹಾಡುಗಳು</em></p>
		<p>ಉತ್ತರ ದಕ್ಷಿಣ ಕನ್ನಡ ಜಿಲ್ಲೆಗಳಲ್ಲಿನ ಒಂದು ಮುಖ್ಯ ಭಾಷೆಯಾದ ಕೊಂಕಣಿಯಲ್ಲಿ ಲಿಖಿತ ಸಾಹಿತ್ಯಕ್ಕಿಂತಲೂ ಅಲಿಖಿತವಾದ ಜಾನಪದವೇ ಅಧಿಕವಾಗಿತ್ತು.</p>
		<p>ಕೊಂಕಣಿ ಜಾನಪದದಲ್ಲಿ- ಹಸೆಗೆ ಕರೆದ ಹಾಡು, ಆರತಿಯ ಹಾಡು, ಬಾಗಿಲು ತೆರೆಯುವ ಹಾಡು, ಧಾರೆಯೆರೆದ ಹಾಡು, ಉಡೀದ ಮುಹೂರ್ತ(ಉದ್ದನ್ನು ಬೀಸುವ ಶಾಸ್ತ್ರ)ದ ಹಾಡು ಇತ್ಯಾದಿ ಇವೆ.</p>
		<p class="myquote">
			ಸಮಾವರ್ತನೆಯಲ್ಲಿನ ಮದುವಣಗಿತ್ತಿ ಉದ್ದನ್ನು ಬೀಸುವ ಹಾಡು:<br />
			ದಾಂತೇ ಮಾಂಡಯಾ ಉಡೀಡ ಚಲ್ಲಯಾ<br />
			ಲಕ್ಷ್ಮಿ ಬಸಯಾ ದಾರ್ಯ ಲಾಗೀ<br />
			ದಾಂತೇ ಮಾಂಡೂನ। ದಾಂತ್ಯಾ ಕರೀತ್ ಉಬ್ಬೇ<br />
			ಪಾಂಚೇಯ್ ದೇವೂ ಉಬ್ಬೇ<br />
			[ಬೀಸುವ ಕಲ್ಲನ್ನು ಹೊಡಿ! ಉದ್ದನ್ನು ಬೀಸಿ.<br />
			ಲಕ್ಷ್ಮಿಯನ್ನು ಕುಳ್ಳಿರಿಸಿ ವರನ ಹತ್ತಿರ<br />
			ಬೀಸುವ ಕಲ್ಲನ್ನು ಹೊಡಿ ಅದನ್ನು ನೆಟ್ಟಗೆ ಮಾಡಿ<br />
			ಐದು ದೇವತೆಗಳೂ ಸಾಕ್ಷಿಯಾಗಿರಲಿ]
		</p>
		<p class="myquote">
			ವಧೂವರರು ಮಂಟಪದಲ್ಲಿ ಕುಳಿತಾಗ ಹೇಳುವ ಹಾಡು:<br />
			ಇಂದು ಮುಖಿನಿ ಮೆಳ್ನು ಸುಂದರ ಮಂಟ್ವಾಕಚಂದ ಶೋಭಾನಿ ಮ್ಹಣೂನ್<br />
			ಕುಂಕುಮಕ್ಷತೆ ಮಂದ ಹಾಸಾರಿ ಘೇವ್ನು<br />
			ವಧುವರಾಲ್ಯಾ ಅಂದ ಮಾತ್ಯಾರಿ ಘಾಲ್ನು<br />
			[ಇಂದು ಮುಖಿಯರು ಸುಂದರ ಮಂಟಪದಲ್ಲಿ<br />
			ಚಂದದಲ್ಲಿ ಶೋಭೆಯಿಂದ ಹೇಳುವದು<br />
			[ಮಂದಹಾಸದಿಂದ ಕುಂಕುಮಾಕ್ಷತೆಗಳನ್ನು ತೆಗೆದುಕೊಂಡು- ವಧೂವರರ ಚಂದವಾದ ತಲೆಗಳಮೇಲೆ ಹಾಕಿ.]
		</p>
		<p>ಆನಂದ ಪಾವ್ನು........ - ಆನಂದ ಹೊಂದಿ.................</p>
		<p>ಸುಂದರತಿ ಮನ್ಮಥ ಚಹೀ - ಸುಂದರ ರತಿ ಮನ್ಮಥರೇ (ಆದ)</p>
		<p>ಕುಂದು ನಾಶಿನೆ ಚಂದ ವಧುವರ- ಕುಂದಿಲ್ಲದ ಚಂದದ ವಧೂವರರು</p>
		<p>ಶ್ರೀ ಗೋವಿಂದ ಮುಕುಂದಾಕ ವಂದುನು - ಶ್ರೀ ಗೋವಿಂದ ಮುಕುಂದಗೆ ವಂದಿಸಿ</p>
		<p>ಶೋಭಾನೆ...............</p>
		<p>ಮುಂದೆ ವಧೂವರರ ವರ್ಣನೆ ಮಾಡುತ್ತ ಅನೇಕ ಆಧುನಿಕ ಮೇಕಪ್ ವಿಷಯದ ಇಂಗ್ಲಿಷ್ ಶಬ್ದಗಳನ್ನು ಈ ಹಾಡಿನಲ್ಲಿ ಹೇಳುವರು.</p>
		<p>ಇನ್ನೊಂದು ಹಾಡಿನಲ್ಲಿ ವಧುವಿನ ಸೌಂದರ್ಯ ವರ್ಣನೆ ಹೀಗಿದೆ.</p>
		<p>ವಾಯಾ ಭಿತೇರಿ ವಾಯು - (ಬಾಳೆ ಬಳ್ಳಿಯೊಳಗೆ ಬಾಳೆಬಳ್ಳಿ)</p>
		<p>(ಬಾಳೆಯ ಪದರು)</p>
		<p>ರಸಬಾಳೆ ಕೇಳೀ ವಾಯು - ರಸಬಾಳೆಯ ಬಾಳೆಯ ಪದರು</p>
		<p>ಲಕ್ಷಣವಂತು ಪಾಯು ಹೂಕ್ಲೇಲೋ । -</p>
		<p>ವಧುವಿನ ಲಕ್ಷಣವಂತ ಪಾದ.</p>
		<p>ವಧುವಿಗೆ ಆಬೋಲಿ ಹೂಗಳನ್ನು ಮುಡಿಸುವ ಪದ್ಧತಿಯಿದೆ. ಹಾಗೆ ಅಲಂಕೃತಳಾದ ವಧುವನ್ನು ನೋಡಿ ವರನಿಗಾದ ಆನಂದ ವರ್ಣನೆ.</p>
		<p>ಆಬೆಲೆಂಚೆ ಫೂಲ । - (ಆಬೋಲಿಯಾ ಹೂ)</p>
		<p>ತಾಂಬ್ಡೆ ತಾಂಬ್ಡೆ ದಿಸ್ತಾ ॥ - (ಕೆಂಪು ಕೆಂಪಾಗಿ ಕಾಣುತ್ತದೆ)</p>
		<p>ಬಾಯ್ಲೊ ಪೂಳೂನ ಹಾಸ್ತಾ ಹೊರೇತು</p>
		<p>ವಧುವನ್ನು ನೋಡಿ ವರ ನಗುತ್ತಾನೆ. ಹೆಣ್ಣನ್ನು ನೋಡಲು ಹೊರಟ ವರನ ಮನಸ್ಸು ವನದ ಶೋಭೆಯಿಂದ ಪ್ರಫುಲ್ಲವಾಗುವುದು ವರನು ಹೆಣ್ಣನ್ನು ಮೆಚ್ಚುವನೆಂಬುದರ ಪೂರ್ವಸೂಚನೆಯಾಗುತ್ತದೆ_</p>
		<p>ಸೊಯ್ರಿಕೆ ವತ್ತನಾ । - (ಹೆಣ್ಣನ್ನು ನೋಡಲು ನೆಂಟಸ್ತನಕ್ಕೆ ಹೊರಡುವಾಗ)</p>
		<p>ಉಜ್ವೇನ ದಾವೇನ ರಾನ । - ಎಡಬಲದಲ್ಲಿ ಅಡವಿ । (ನೋಡಿ)</p>
		<p>ಸಂತೋಷ ಝೂಲೆಂ ಮನ ಹೊರೆತಾಲೆಂ - ವರನ ಮನಸ್ಸಿಗೆ ಆನಂದವಾಯಿತು.</p>
		<p>ಕನ್ಯಾಸೆರೆಯಿಂದ ಬಿಡುಗಡೆ ಹೊಂದಿದ ತಾಯ್ತಂದೆಗಳ ಭಾವನೆ.</p>
		<p>ಫಾರೀಕ ಜಾಲೀ ಸಗಳೀ ಕಂಥಾ - ಮುಕ್ತವಾಯಿತು ಎಲ್ಲ ಕಂಥೆಯು</p>
		<p>ಕ್ರಿಶ್ಚನ್ ಸಮಾಜದಲ್ಲಿ ಮದುವೆಯ ವಿವಿಧ ಚಡಗುಗಳಲ್ಲಿ ಹಾಡುವ ಪದ್ಧತಿ ವೆಶೇಷವಾಗಿದೆ.</p>
		<p>ಮದುವೆಯ ದಿಬ್ಬಣ ಬರುತ್ತಲೂ ತುಂಡು ತುಂಡು ಹಾಡು ಹೇಳುತ್ತಾರೆ.</p>
		<p>ಘಾಂಟಾ ವಯ್ಲೊ ತಾಂದೂಳ್ ದುಯ್ತಾನ್ ದುಯ್ತಾನ್ ಧೋಣ್</p>
		<p>- ಘಟ್ಟದ ಮೇಲಿನ ಅಕ್ಕಿಯನ್ನು ತೊಳೆದು ತೊಳೆದು ತೊಳೆದು,</p>
		<p>ಪೈಸೂನ್ ಸೊೈರೀ ಕೆಲ್ಲಾರ್ ಚಲೂನ್ ವಯ್ತಾಲ್ ಕೋಣ್?</p>
		<p>ವಧುವನ್ನು ಹೊಗಳುವ ಹಾಡಿನಲ್ಲಿ ರೂಪಕವು ತೀರ ನವೀನವಾಗಿದ್ದು ಸೊಗಸಾಗಿದೆ.</p>
		<p>ಆಕಾಸವಯ್ಲೋ ನಾರ್ಲು ದರ್ಸಿ ಸಕ್ರ್ಚಾ ಕೊಬರೆ</p>
		<p>- ಆಕಾಶದ ಮೇಲಿನ ಕಾಯಿ ನೆಲಕ್ಕೆ ಬಿದ್ದು ಕೊಬರಿ</p>
		<p>ತಂತೂನ್ ವಿಂಚೂನ್ ಕಾಡ್ಲ್ಯಾರ್ ನವ್ರ್ಯಾನ್ ಕಸ್ತೂರ್ ಮೊಗ್ರ್ಯೆ</p>
		<p>ಮದುಮಗನು ಆರಿಸಿ ತೆಗೆಯುವಾಗ ಕಸ್ತೂರಿ ಮಲ್ಲಿಗೆಯನ್ನು ಹೆಕ್ಕಿ ತೆಗೆದನು.</p>
		<p>(ಉ. ಕ. ದ ಇನ್ನೊಂದು ಹಾಡಿನಲ್ಲಿ ಗುಲಾಬಿ ಹೂವನ್ನು ವರನ ಕೈಯಲ್ಲಿ ಕೊಟ್ಟನು ಎಂದು ಹೇಳಿ ವಧುವಿನ ಸೌಂದರ್ಯವನ್ನು ಹೊಗಳಲಾಗಿದೆ.)ಗಂಡಿನ ಕಡೆಯವರು ಹಿಂದೆ ಬೀಳದೆ ತಮ್ಮ ಮದುಮಗನನ್ನು ಹೊಗಳುತ್ತಾರೆ.</p>
		<p>ನವ್ರ್ಯಾ ಮಾಜಾ ಬಾಬಾ, ತಾಂಬ್ಡೊ ಪಚ್ವೊ ಗೋಡೋ</p>
		<p>- ನಮ್ಮ ಮದುಮಗ ಎಂಥವನೆಂದರೆ ಕೆಂಪುಹಸಿರು ಕುದುರೆ</p>
		<p>ಬೊಂಬೈ ಬಾಜಾರಾಂತ್ಲೋ ನವ್ರೋ ಬಾಬ್ರೇ ಆಮ್‍ಚೋ</p>
		<p>- ಮುಂಬೈ ಬಾಜಾರದಲ್ಲಿರುವ ಅಬ್ಬಾ ನಮ್ಮ ಮದುಮಗ!</p>
		<p>ಚರ್ಚಿನಲ್ಲಿ ಮಾಲೆ ಹಾಕಬೇಕಾದರೆ ಈ ಹಾಡನ್ನು ಹಾಡುವುದುಂಟು.</p>
		<p>ದ. ಕ. ಕ್ರಿಶ್ಚನರಲ್ಲಿ ಮಾಲೆಹಾಕುವಾಗ ಹೇಳುವ ಹಾಡು:</p>
		<p>-ಬಂಗಾರದ ಹೋವೆಂದು ವರನ ತಲೆಯ ಮೇಲೆ ಧರಿಸಿ। ಹಾಕ್ರಿ</p>
		<p>ಆಯ್ಲೆ ಪೋಣು ವೋಡು ದೇವಾ ಸಂಸಾರಾಂತ</p>
		<p>-ದೊಡ್ಡ ದೇವನೇ, ಸಂಸಾರದಲ್ಲಿ ಮುತ್ತೈದೆತನ ಬಂತು.</p>
		<p><strong><em>-ಡಾ। ಎಲ್.ಆರ್. ಹೆಗಡೆ</em></strong> [ಜನಪದ ಸಾಹಿತ್ಯ]</p>
	</section>
	<section class="level1 numbered" epub:type="chapter" role="doc-chapter" id="id-066">
		<h1 class="level1-title" epub:type="title">ಮುಸ್ಲಿಮ್ ಪದ್ಧತಿಯಲ್ಲಿ ವಿವಾಹ - ನಿಖಾ</h1>
		<section class="level2 numbered" id="id-066.01">
			<h2 class="level2-title" epub:type="title">ಮುಖ್ಯವಾಗಿ ಸಾಮಾಜಿಕ ರೂಪ:</h2>
			<p>ಮುಸಲ್ಮಾನರಲ್ಲಿ ವಿವಾಹಕ್ಕೆ ಎರಡು ಶಬ್ದಗಳು ಬಳಕೆಯಲ್ಲಿವೆ. ಒಂದು 'ನಿಕಾಹ', ಇನ್ನೊಂದು 'ಶಾದಿ'. 'ನಿಕಾಹ' ಅರಬಿ ಭಾಷೆಯ ಶಬ್ಧ. ಇದರ ಮೂಲ ಅರ್ಥ ಶರೀರ ಸಂಬಂಧ ಅಥವಾ ಸಂಭೋಗ. 'ಶಾದಿ' ಫಾರಸಿ ಭಾಷೆಯ ಶಬ್ಧ. ಇದರರ್ಥ 'ಸಂತೋಷ' ಅಥವಾ 'ಆನಂದೋತ್ಸವ' ಎಂದು. ವಿವಾಹ ಸಂತೋಷದ ಸಂಸ್ಕಾರವಾದುದರಿಂದ ಫಾರಸಿ ಶಬ್ಧ ಹೆಚ್ಚು ಬಳಕೆಯಲ್ಲಿ ಬಂದಿರಬೇಕು.</p>
			<p>ಮುಸಲ್ಮಾನರಲ್ಲಿ ವಿವಾಹ ಸಂಸ್ಕಾರಕ್ಕೆ ಎಷ್ಟು ಧಾರ್ಮಿಕ ಮಹತ್ತ್ವವಿದೆಯೋ ಅಷ್ಟೇ ಸಾಮಾಜಿಕ ಮಾಹತ್ತ್ವವೂ ಇದೆ. ಒಂದು ದೃಷ್ಟಿಯಲ್ಲಿ ಅದರ ಸಾಮಾಜಿಕ ಸ್ವರೂಪ 'ಇಕರಾರನಾಮೆ' (Civil Contract) ಪರಸ್ಪರ ಒಪ್ಪಂದದ ಆಧಾರವೆನ್ನಬಹುದು. ಕಾಜಿ ಅಥವಾ ಮೌಲ್ವಿಯ ಅವಶ್ಯಕತೆ ಇಲ್ಲ. ಕಾಜಿ ಇಲ್ಲದಿದ್ದರೆ ವರನೇ ಅಥವಾ ಇನ್ನೊಬ್ಬ ವ್ಯಕ್ತಿ ಇಬ್ಬರು ಸಾಕ್ಷಿಗಳ ಮುಂದೆ ವಿವಾಹಕ್ಕೆ ಸಂಬಂಧಪಟ್ಟ ಕುರಾನ್ ಶರೀಫ್‍ನಲ್ಲಿರುವ ಮಂತ್ರ ಓದಿ ವಿವಾಹದ ಸಂಸ್ಕಾರವನ್ನು ಪೂರ್ತಿಗೊಳಿಸಬಹುದು.</p>
		</section>
		<section class="level2 numbered" id="id-066.02">
			<h2 class="level2-title" epub:type="title">ಸ್ತ್ರೀ ಸ್ವಾತಂತ್ರ್ಯ ಮತ್ತು ಸಮಾನತೆ</h2>
			<p>ಮುಸ್ಲಿಮ್ ವಿವಾಹದಲ್ಲಿ ಸ್ತ್ರೀ ಸ್ವಾತಂತ್ರ್ಯ ಮತ್ತು ಸಮಾನತೆ ಒಂದು ವಿಶಿಷ್ಟ ಆಕರ್ಷಕ ವಿಷಯ. ಹಜರತ್ ಮುಹಮ್ಮದ್ ಪೈಗಂಬರ್ ಸಾಹೇಬರ ಆವಿರ್ಭಾವದ ಮೊದಲು ಅರಬಿಸ್ತಾನದಲ್ಲಿ ಸ್ತ್ರೀಯರ ಸ್ಥಿತಿ ಗುಲಾಮಗಿರಿಗಿಂತಲೂ ಹೀನವಾಗಿತ್ತು. ಹೆಣ್ಣು ಹುಟ್ಟುವುದು ಒಂದು ದೊಡ್ದ ವಿಪತ್ತಾಗಿತ್ತು. ಅನೇಕರು ಹೆಣ್ಣು ಮಗುವನ್ನು ಹುಟ್ಟುತ್ತಲೇ ಕೊಂದುಹಾಕುತ್ತಿದ್ದರು. ಸ್ತ್ರೀಯ ಅತ್ಯಂತ ಹೀನ ಸ್ಥಿತಿಯನ್ನು ಸುಧಾರಿಸಿದ ಶ್ರೇಯಸ್ಸು ಹಜರತ್ ಮಹಮ್ಮದ್ ಸಾಹೇಬರಿಗೆ ಸಲ್ಲಬೇಕು. ಈ ಮಹತ್ಕಾರ್ಯದ ಕೆಲವು ಚಿಹ್ನೆಗಳನ್ನು ಮುಸ್ಲಿಮ್ ವಿವಾಹದಲ್ಲಿ ಕಾಣಬಹುದು. ಇಸ್ಲಾಮಿನಲ್ಲಿ ಸ್ತ್ರೀ ಪುರುಷರ ಸ್ಥಾನ ಬಹುಮಟ್ಟಿಗೆ ಸಮಾನವಾಗಿ ಪರಿಗಣಿಸಲ್ಪಟ್ಟಿದೆ. ವಿವಾಹಕ್ಕೆ ಪುರುಷರಂತೆಯೇ ಸ್ತ್ರೀಯರ ಒಪ್ಪಿಗೆ ಅ£ವಾರ್ಯ. ವಿವಾಹ ಸಮಯದಲ್ಲಿ ಕಾಜಿಯು ಮಂತ್ರೋಚ್ಚಾರಣೆ ಮಾಡುವ ಮೊದಲೇ ಒಬ್ಬ ವಕೀಲ ಅಥವಾ ಇಬ್ಬರು ಸಾಕ್ಷಿಗಾರರ ಎದುರಿನಲ್ಲಿ ವಧುವಿನ ಒಪ್ಪಿಗೆ ಪಡೆಯುವ ಪದ್ಧತಿಯಿದೆ. ಕಾಜಿಯು ಮೊದಲು ವರರನ್ನು ಕುರಿತು ಅನಂತರ ವಧುವನ್ನು ಕುರಿತು ಮೂರು ಸಲ ಪ್ರಶ್ನೆ ಕೇಳುತ್ತಾನೆ- "ನಿಮ್ಮಿಬ್ಬರ ಈ ವಿವಾಹ ನಿಮಗೆ ಒಪ್ಪಿಗೆಯೇ?" ಹುಡುಗಿಗೆ ವಿವಾಹ ಇಷ್ಟವಿಲ್ಲದಿದ್ದರೆ ಅವಳು ಆ ಸಮಯದಲ್ಲಿಯೂ ಅಸಮ್ಮತಿ ವ್ಯಕ್ತ ಪಡಿಸಬಹುದು. ಇದು ವಯಸ್ಸಾದ ಹುಡುಗಿಯ ವಿಷಯವಾಯಿತು. ಹುಡುಗಿ ವಯಸ್ಕಳಲ್ಲದಿದ್ದರೆ, ಹುಡುಗಿಯ ತಂದೆ, ದೊಡ್ಡಣ್ಣ ಅಥವಾ ಪರಿವಾರದ ಇತರ ಹಿರಿಯರ ಸ್ವೀಕೃತಿ ಪಡೆಯುವುದು ಅಗತ್ಯ. ಹುಡುಗಿಯು ವಯಸ್ಕಳಾದ ಮೇಲೆ ಇಷ್ಟಪಟ್ಟಲ್ಲಿ ವಿವಾಹ ವಿಚ್ಛೇದ ಮಾಡಬಹುದು.</p>
		</section>
		<section class="level2 numbered" id="id-066.03">
			<h2 class="level2-title" epub:type="title">ವಧುವಿಗೆ ಕೊಡುವ ಧನ</h2>
			<p>ಆರ್ಥಿಕ ದೃಷ್ಟಿಯಿಂದ ಸ್ತ್ರೀಗೆ ಯಾವ ತೊಂದರೆಯೂ ಆಗಬಾರದೆಂಬ ಉದ್ದೇಶದಿಂದ ಪುರುಷನು ತನ್ನ ಪತ್ನಿಗೆ ಸ್ವಲ್ಪ ಹಣ ಕೊಡಬೇಕೆಂಬ ನಿಯಮವಿದೆ. ಈ ರೀತಿ ಪುರುಷನು ಸ್ತ್ರೀಗೆ ಕೊಡುವ ಧನವನ್ನು ಅಥವಾ ಸಾಮಾನನ್ನು 'ಮಹ್‍ರ್' ಎಂದು ಹೇಳುತ್ತಾರೆ. ಇದಕ್ಕೆ 'ಸವಕ್', 'ನುಹಲಾ', 'ಉಕ್ರ್' ಎಂಬಿವೇ ಮೊದಲಾದ ಹೆಸರುಗಳೂ ಇವೆ. ಈ 'ಮಹ್‍ರ್' ಅನ್ನು ಪತಿಯ ಸ್ಥಿತಿಗನುಸಾರವಾಗಿ ಗೊತ್ತು ಮಾಡುತ್ತಾರೆ. ಪುರುಷನು ತನ್ನ ಒಂದು ವರ್ಷದ ಸಂಬಳವನ್ನು 'ಮಹ್‍ರ್' ನ ರೂಪದಲ್ಲಿ ಕೊಡುತ್ತಾನೆ. ಹಳೆಯ ವಿಚಾರದವರು ೧೨೦ ದೀರ್‍ಹಮ್ ಅಥವಾ ೨೦ ತೊಲ ತೂಕದ ಬೆಳ್ಳಿಗೆ ಆಗುವ ಬೆಲೆಯಷ್ಟು ಹಣವನ್ನು 'ಮಹ್‍ರ್'ನ ರೂಪದಲ್ಲಿ ಕೊಡುತ್ತಾರೆ. ಇದಕ್ಕೆ 'ಮಹ್‍ರೇ ಫಾತಿಮಾ' ಎನ್ನುತ್ತಾರೆ. ಏಕೆಂದರೆ ಹಜರತ್ ಮುಹಮ್ಮದ್ ಸಾಹೇಬರ ಪುತ್ರಿ ಫಾತಿಮಾ ಬೀಬಿಗೆ ಅವಳ ಗಂಡ ಹಜರತ್ ಅಲೀ</p>
			<p>ಇಷ್ಟು 'ಮಹ್‍ರ್' ಕೊಟ್ಟಿದ್ದರು. ಶ್ರೀಮಂತರಾದವರು, 'ಮಹ್‍ರೇ ಫಾತಿಮಾ' ಕೊಟ್ಟು ಅದರ ಜೊತೆಗೆ ತಮ್ಮ ತಮ್ಮ ಯೋಗ್ಯತೆಗನುಸಾರವಾಗಿ ಇನ್ನೂ ಹೆಚ್ಚು ಹಣ ಕೊಡುತ್ತಾರೆ. ಈ ಧನದ ಮೇಲೆ ಪತ್ನಿಗೆ ಪೂರ್ಣ ಅಧಿಕಾರವಿದೆ. ಅದು ಅವಳ ವ್ಯಕ್ತಿಗತ ಆಸ್ತಿಯಾಗುತ್ತದೆ. ಅವಳು ಅದನ್ನು ತನ್ನ ಇಷ್ಟದಂತೆ ತನ್ನ ತಂದೆ ತಾಯಿಗಳಿಗೆ ಅಥವಾ ಯಾರಿಗೆ ಬೇಕಾದರೂ ಕೊಡಬಹುದು. 'ಮಹ್‍ರ್' ಕೊಡುವ ವಾಗ್ದಾನ ಮಾಡಿ, ಹಾಗೆ ಕೊಡದಿರುವ ಪುರುಷನ ಮೇಲೆ ಸ್ತ್ರೀ ಕೊರ್ಟಿನಲ್ಲಿ ದಾವೆ ದಾಖಲು ಮಾಡಬಹುದು. ಅನೇಕ ಬಡಜನರು ತಮ್ಮ ಪತ್ನಿಯರಿಂದ ಮಾಫಿ ಮಾಡಿಸಿಕೊಳ್ಳುತ್ತಾರೆ. ಸಾಮಾನ್ಯವಾಗಿ ಈ 'ಮಹ್‍ರ್' ನಾಲ್ಕು ಬಗೆಯವು:-</p>
			<ol>
				<li> 'ಮಹ್ ರೇ ಶರಯೀ' ಅಂದರೆ- ಇಸ್ಲಾಮ್ ಧರ್ಮದ ಪ್ರಕಾರ ಪುರುಷನು ಶಕ್ತ್ಯಾನುಸಾರ ಕೊಡುವ ಧನ.</li>
				<li>'ಮಹ್ ರೇ ಮರೂದ್' ಅಂದರೆ ಸ್ತ್ರೀಯ ತಂದೆಯ ವಂಶದಲ್ಲಿ ಜಾರಿಯಲ್ಲಿರುವ ಪದ್ಧತಿಗಳಿಗನುಸಾರವಾಗಿ ಕೊಡುವ ಧನ.</li>
				<li>'ಮಹ್ ರೇ ಮುವಜ್ಜಿಲ್''ಅಂದರೆ ಮದುವೆಯ ಜೊತೆಗೆ ಮತ್ತು ಶಾರೀರಿಕ ಸಂಬಂಧ (ಖಿಲ್ವತ್)ವಾಗುವ ಮೊದಲೇ ಕೊಡುವ ಧನ.</li>
				<li>'ಮಹ್ ರೇ ಮುವಜ್ಜಲ್''ಅಂದರೆ ತಕ್ಷಣವೇ ಕೊಡದೆ ಗಂಡನ ಮೃತ್ಯು ಅಥವಾ ವಿವಾಹ ವಿಚ್ಛೇದ ಆದ ಅನಂತರ ಕೊಡುವ ಧನ.</li>
			</ol>
			<p>ಭಾರತದಲ್ಲಿ ಹಿಂದುಗಳಲ್ಲಿರುವ ವರದಕ್ಷಿಣೆಯ ಪದ್ಧತಿಯ ಅನುಸರಣೆ ಅನೇಕ ಮುಸಲ್ಮಾನ ಕುಟುಂಬಗಳಲ್ಲಿ ಜಡಮೂಲವಾಗಿ ಬಿಟ್ಟಿದೆ. ಅಂದರೆ ಯೋಗ್ಯ ವರನನ್ನು ಪಡೆಯುವುದಕ್ಕಾಗಿ ವಧುವಿನ ತಂದೆ ತಕ್ಕಷ್ಟು ಹಣವನ್ನು ಸಾಮಾನಿನ ರೂಪದಲ್ಲಿ ಕೊಡುತ್ತಾನೆ. ಆದರೆ ಮುಸಲ್ಮಾನ್ ಧರ್ಮದೊಂದಿಗೆ ಇದಕ್ಕೆ ಯಾವ ಸಂಬಂಧವೂ ಇಲ್ಲ.</p>
		</section>
		<section class="level2 numbered" id="id-066.04">
			<h2 class="level2-title" epub:type="title">ಸಾಕ್ಷಿಗಳ ಮಹತ್ತ್ವ</h2>
			<p>ಮುಸಲ್ಮಾನರಲ್ಲಿ ಪರ್ದಾ ಪದ್ಧತಿಯಿರುವುದರಿಂದ ವಧು ತಾನೇ ತನ್ನ ಒಪ್ಪಿಗೆ ಕೊಡಲು ಸಾಧ್ಯವಿಲ್ಲ. ಆದುದರಿಂದ ಸಂಬಂಧಿಕರು ಅಥವಾ ವಿಶ್ವಾಸಪಾತ್ರರಾದವರು ವಕೀಲರಂತೆ ಮಧ್ಯಸ್ಥಿಕೆಯನ್ನು ವಹಿಸುತ್ತಾರೆ. ವಧುವಿನ ಒಪ್ಪಿಗೆ ಪಡೆದು ವರನಿಗೆ ತಿಳಿಸುತ್ತಾರೆ. ಕನಿಷ್ಟಪಕ್ಷ ಇಬ್ಬರು ಸಾಕ್ಷಿಗಳಿರುವುದು ಅಗತ್ಯ. ವಿವಾಹದ ಸಮಯದಲ್ಲಿ ಕಾಜಿ ಇಲ್ಲದಿದ್ದರೂ ಅಡ್ಡಿಯಿಲ್ಲ, ಆದರೆ ಇಬ್ಬರು ಸಾಕ್ಷಿಗಳಿರುವುದು ಅನಿವಾರ್ಯ. ಈ ರೀತಿ ಸಾಕ್ಷಿ ಹೇಳುವವರು ಪುರುಷರಾಗಿರತಕ್ಕದ್ದು. ಇದು ಸಾಧ್ಯವಿಲ್ಲದಿದ್ದರೆ ಒಬ್ಬ ಪುರುಷ ಮತ್ತು ಇಬ್ಬರು ಸ್ತ್ರೀಯರಿರುವುದು ಅಗತ್ಯ.</p>
		</section>
		<section class="level2 numbered" id="id-066.05">
			<h2 class="level2-title" epub:type="title">ವಿವಾಹದ ವಿಧಿ</h2>
			<p>ಹಿಂದುಗಳಂತೆಯೇ ಮುಸಲ್ಮಾನರಲ್ಲಿಯೂ ಸಹ ಹೆಣ್ಣಿನ ಮನೆಯಲ್ಲೇ ಮದುವೆ ನಡೆಯುತ್ತದೆ. ಗಂಡಿನ ಕಡೆಯವರೆಲ್ಲಾ ಸೇರಿ ಹೆಣ್ಣಿನ ಮನೆಗೆ ಮೆರವಣಿಗೆಯಲ್ಲಿ ಹೋಗುತ್ತಾರೆ. ಇವರನ್ನು 'ಬರಾತಿ' ಎನ್ನುತ್ತಾರೆ. ಈ ಮೆರವಣಿಗೆಯಲ್ಲಿ ಎಲ್ಲರೂ ಪುರುಷರೇ ಆಗಿರುತ್ತಾರೆ. ಹುಡುಗಿಯ ಕಡೆಯವರಿಂದ ಸಂಭ್ರಮದ ಸ್ವಾಗತ ಸತ್ಕಾರವಾದ ಮೇಲೆ ವಿವಾಹ ಸಂಸ್ಕಾರದ ಕಾರ್ಯಕ್ರಮ ನಡೆಯುತ್ತದೆ. ಇದಕ್ಕಾಗಿ ಆ ಊರಿನ ಅಥವಾ ಆ ಬೀದಿಯ ಮೌಲ್ವಿ ಅಥವಾ ಕಾಜಿಯನ್ನು ಆಹ್ವಾನಿಸಲಾಗುವುದು. ಮೌಲ್ವಿ ಸಾಹೇಬರು ಅರಬಿ ಭಾಷೆಯಲ್ಲಿರುವ 'ಖುತ್ವ ಏ ನಿಕಾಹ್' ಅಂದರೆ 'ವಿವಾಹ ಮಂತ್ರ' ಓದುತ್ತಾನೆ.</p>
			<p>ಅನಂತರ ಕಾಜಿ ಅಥವಾ ಮೌಲ್ವಿ 'ಮಹ್‍ರ್'ನ ಮೊತ್ತ ಎಷ್ಟು ಎಂಬುದನ್ನು ತಿಳಿದುಕೊಳ್ಳುತ್ತಾನೆ. ಅನಂತರ ವರನನ್ನು ಈ ರೀತಿ ಪ್ರಶ್ನಿಸುತ್ತಾನೆ: 'ಇಷ್ಟು ಮಹ್‍ರ್‍ನ ಮೊತ್ತವನ್ನು ಗೊತ್ತುಪಡಿಸಿ ನಿಮ್ಮಿಬ್ಬರ ವಿವಾಹ ನಡೆಸಲಾಗುತ್ತಿದೆ. ನಿಮಗೆ ಒಪ್ಪಿಗೆ ಇದೆಯೇ?' ಎಂದು ಪ್ರಶ್ನಿಸುವರು. ವರನು ಮೂರು ಬಾರಿ 'ಹೌದು, ನನಗೆ ಒಪ್ಪಿಗೆಯಿದೆ' ಎನ್ನುತ್ತಾನೆ. ಆಮೇಲೆ ಅವರು ವಧೂವರರಿಗೆ ಈ ರೀತಿ ಆಶೀರ್ವಚನ ಹೇಳುತ್ತಾರೆ. "ಆದಮ್ ಮತ್ತು ಹವ್ವಾ, ಇಬ್ರಾಹಿಮ್ ಮತ್ತು ಸಾರಹ್, ಯೂಸುಫ್ ಮತ್ತು ಜುಲೇಖ, ಮೂಸಾ ಮತ್ತು ಸಫೂರಾ, ಹಜರತ್ ಮುಹಮ್ಮದ್ ಮತ್ತು ಆಯೇಶಾ, ಹಜರತ್ ಅಲೀ ಮತ್ತು ಫಾತಿಮಾರಂತೆ ಖುದಾ(ದೇವರು) ನಿಮ್ಮಿಬ್ಬರಿಗೂ ಸುಖವಣ್ಣೀಡಲಿ." ಈ ಸಮಯದಲ್ಲಿ ಅಲ್ಲಿ ನೆರೆದಿರುವವರೆಲ್ಲರೂ ಕೈಗಳನ್ನೆತ್ತಿ ಅವರ ಆಶೀರ್ವಚನಗಳಲ್ಲಿ ಭಾಗಿಗಳಾಗುತ್ತಾರೆ. ಕೆಲವು ವೇಳೆ ಈ ಸಂದರ್ಭದಲ್ಲಿ ವಧೂವರರಿಂದ ಮೌಲ್ವಿಗಳು ಕುರಾನ್ ಶರೀಫ್‍ನ ಆರು ಕಲ್ಮಾ(ಪವಿತ್ರ ಮಂತ್ರ)ಗಳನ್ನು ಓದಿಸುತ್ತಾರೆ. ಅನಂತರ ಖರ್ಜೂರ ಹಂಚುತ್ತಾರೆ. ಖರ್ಜೂರ ಅರಬಿಸ್ತಾನದ ಫಲವಾದುದರಿಂದ ಈ ಧರ್ಮದ ಉಗಮಸ್ಥಾನದ ಸ್ಮರಣೆಯನ್ನು ತಂದುಕೊಡುತ್ತದೆ. ಕಾಜಿ ಸಾಹೇಬರು ಈ ವಿವಾಹವನ್ನು ತಮ್ಮ ಪುಸ್ತಕದಲ್ಲಿ ನಮೂದಿಸುತ್ತಾರೆ. ಇದನ್ನು "ಕಾಜಿ ಸಾಹೇಬರ ದಫ್ತರ್" ಎನ್ನುತ್ತಾರೆ. ಹಿಂದುಗಳ ತೀರ್ಥಕ್ಷೇತ್ರಗಳಲ್ಲಿ ಪಂಡಾಪೂಜಾರಿಗಳು ಇಟ್ಟಿರುವ ಪುಸ್ತಕಗಳಂತೆಯೇ ಕಾಜಿ ಸಾಹೇಬರ ಈ ಪುಸ್ತಕಗಳಲ್ಲಿ ಅನೇಕ ವರ್ಷಗಳಲ್ಲಿ ನಡೆದ ವಿವರಣೆಗಳಿರುತ್ತವೆ. ಆದುದರಿಂದ ವಿವಾಹಾವನ್ನು ರುಜುವಾತುಪಡಿಸುವುದಕ್ಕೆ ಇದನ್ನು ಕಾನೂನು ಪುಸ್ತಕದಂತೆ ಉಪಯೋಗಿಸಬಹುದು.</p>
			<p>ವಿವಾಹ ಸಂಸ್ಕಾರಗಳು ಮುಗಿದ ಮೇಲೆ ವರನಕಡೆಯವರಿಗೆ ದಿಬ್ಬಣಿಗರಿಗೆ ಔತಣ ಕೊಡಲಾಗುವುದು. ವರನಿಗೆ ಕೊಡಬೇಕಾಗಿರುವುದನ್ನೆಲ್ಲಾ ಕೊಟ್ಟು</p>
		</section>
		<section class="level2 numbered" id="id-066.06">
			<h2 class="level2-title" epub:type="title">ನಾಲ್ವರು ಸ್ತ್ರೀಯರನ್ನು ಮದುವೆಯಾಗಬಹುದು</h2>
			<p>ಮುಸಲ್ಮಾನರಲ್ಲಿ ಒಬ್ಬ ಪುರುಷ ಒಟ್ಟಿಗೆ ನಾಲ್ಕು ಜನ ಸ್ತ್ರೀಯರನ್ನು ಮದುವೆ ಮಾಡಿಕೊಳ್ಳಬಹುದು. ಈ ಪದ್ಧತಿಯನ್ನು ಸರಿಯಾಗಿ ತಿಳಿದುಕೊಳ್ಳುವುದಕ್ಕೆ ಹಿಂದಿನ ಚರಿತ್ರೆಯ ಪರಿಜ್ಞಾನ ಅಗತ್ಯ. ಇಸ್ಲಾಮ್ ಧರ್ಮ ಹುಟ್ಟುವ ಮೊದಲು ಅರಬಿಸ್ತಾನದಲ್ಲಿ ನಾರಿಯ ಅಸ್ತಿತ್ವಕ್ಕೆ ಮಹತ್ತ್ವವಿರಲಿಲ್ಲ. ಸಮಾಜದಲ್ಲಿ ಮರ್ಯಾದೆಯಾಗಲಿ, ಜೀವನದಲ್ಲಿ ಸಮಾನತೆಯಾಗಲಿ ಇರಲಿಲ್ಲ. ಮೊಟ್ಟಮೊದಲು ಇಸ್ಲಾಮ್ ಧರ್ಮವೇ ನಾರಿಗೆ ಸಮಾನತೆಯ ಹಕ್ಕುಬಾಧ್ಯತೆಗಳನ್ನಿತ್ತು ಗೌರವವನ್ನೀಯಲು ಪ್ರಯತ್ನಿಸಿತು. ಇದಕ್ಕೆ ಮೊದಲು ಪುರುಷ ತನಗೆ ಇಷ್ಟಬಂದಷ್ಟು ಮಂದಿ ಸ್ತ್ರೀಯರನ್ನು ಮದುವೆಯಾಗುತ್ತಿದ್ದುದಲ್ಲದೆ ಅವರನ್ನು ಗುಲಾಮರಂತೆ ಕಾಣುತ್ತಿದ್ದನು. ನಾಲ್ವರಿಗಿಂತ ಹೆಚ್ಚು ಮಂದಿ ಸ್ತ್ರೀಯರನ್ನು ಮದುವೆಯಾಗಕೂಡದೆಂಬ ನಿಯಮವನ್ನು ಮೊದಲ ಬಾರಿ ಜಾರಿಗೆ ತಂದ ಶ್ರೇಯಸ್ಸು ಇಸ್ಲಾಮ್ ಧರ್ಮಕ್ಕೆ ಸೇರುತ್ತದೆ. ಆದರೂ ಸಹ ಒಬ್ಬಳಿಗಿಂತ ಹೆಚ್ಚು ಮಂದಿಯನ್ನು ಮದುವೆಯಾಗುವ ಮುಸಲ್ಮಾನ ಪುರುಷರ ಸಂಖ್ಯೆ ಒಂದು ಸಾವಿರದಲ್ಲಿ ಒಬ್ಬ ಅಥವಾ ಇಬ್ಬರಿಗಿಂತ ಹೆಚ್ಚಾಗಿರುವುದಿಲ್ಲ. ಇದಕ್ಕೆ ಇನ್ನೊಂದು ಕಾರಣವಿದೆ. ಮುಸಲ್ಮಾನ ಧರ್ಮದ ಪ್ರಕಾರ ನಾಲ್ಕು ಮಂದಿ ಸ್ತ್ರೀಯರನ್ನು ಮದುವೆಯಾಗಬೇಕೆಂದು ಇಷ್ಟಪಡುವವರೂ ಸಹ ಊಟ-ತಿಂಡಿ, ಉಡಿಗೆ-ತೊಡಿಗೆ, ಲೇವಾದೇವಿ, ಆಚಾರ-ವಿಚಾರ- ಈ ಎಲ್ಲಾ ವಿಷಯಗಳಲ್ಲಿ ಎಲ್ಲ ಪತ್ನಿಯರೊಂದಿಗೆ ಸಮಾನತೆಯ ವ್ಯವಹಾರ ಮಾಡಲು ಸಮರ್ಥರಾದವರು ಮಾತ್ರ ನಾಲ್ವರು ಸ್ತ್ರೀಯರನ್ನು ಮದುವೆಯಾಗಬಹುದು. ಎಲ್ಲ ಪತ್ನಿಯರೊಂದಿಗೆ ಸಮಾನತೆಯಿಂದ ವರ್ತಿಸುವ ಯೋಗ್ಯತೆಯಿರುವ ಪುರುಷರು ಅತಿ ವಿರಳ. ಈ ರೀತಿ ನಾಲ್ಕು ವಿವಾಹಕ್ಕೆ ಅನುಮತಿ ಕೊಡುವುದು, ತೊಂದರೆಗಳಿಂದ ಪಾರಾಗುವುದಕ್ಕೆ ಇದು ಸುಲಭ ಉಪಾಯವೆಂದು ಹೇಳಬಹುದು. ಸಾಮಾನ್ಯವಾಗಿ ಒಂದಕ್ಕಿಂತ ಹೆಚ್ಚು ಸಲ ಮದುವೆಯಾಗುವುದಕ್ಕೆ ಕಾರಣಗಳಿವೆ. ಮೊದಲನೆಯ ಸ್ತ್ರೀಯೊಂದಿಗೆ ಜಗಳವಾದಾಗ ಅಥವಾ ಪರಿವಾರದೊಳಗಿನಿಂದ ಮದುವೆಯಾದ ಸ್ತ್ರೀಯ ಸಂಬಂಧ ವಿಚ್ಛೇದ ಸಾಧ್ಯವಿಲ್ಲದಿರುವಾಗ ಅಥವಾ ಮೊದಲನೆಯ ಸ್ತ್ರೀಗೆ ಮಕ್ಕಳಾಗದಿದ್ದಾಗ ಅಥವಾ ಆಕೆ ಸದಾ ರೋಗಿಷ್ಠೆಯಾಗಿದ್ದಾಗ ಎರಡನೆಯ ಮದುವೆಯಾಗಲು ಅನುಮತಿಯನ್ನೀಯಲಾಗುತ್ತದೆ. ಇನ್ನೊಂದು ವಿಚಾರ. ಮಕ್ಕಳಾಗದಿದ್ದುದರಿಂದ ಎರಡನೆಯ ವಿವಾಹ ಮಾಡಿಕೊಳ್ಳುವ ಮುಸಲ್ಮಾನರು ಅತಿ ವಿರಳ. ಹಿಂದುಗಳಲ್ಲಿ ಪುತ್ರಪ್ರಾಪ್ತಿಯೊಂದಿಗೆ ಸ್ವರ್ಗಪ್ರಾಪ್ತಿಯ ಸಂಬಂಧವಿದೆ. ಗೃಹಸ್ಥನಾದವನು ಮಕ್ಕಳಾಗದೇ ಸತ್ತಾಗ ಸ್ವರ್ಗ ಸಿಗುವುದಿಲ್ಲವೆಂಬುದು ಹಿಂದುಗಳ ನಂಬಿಕೆ. ಆದರೆ ಇಂತಹ ನಂಬಿಕೆ ಮುಸಲ್ಮಾನರಲ್ಲಿಲ್ಲ. ತಮ್ಮ ತಮ್ಮ ಕರ್ಮದ ಫಲವಾಗಿ ಸ್ವರ್ಗ ನರಕ ಸಿಗುವುದೆಂದೇ ಮುಸಲ್ಮಾನರ ವಿಶ್ವಾಸ. ಆದುದರಿಂದ ಮಕ್ಕಳಾಗದಿರುವ ಪತ್ನಿಯೊಂದಿಗೆ ಜೀವನ ಪರ್ಯಂತ ವಿಶ್ವಾಸ ಮತ್ತು ಸಂತೋಷದಿಂದಿರುವ ಮುಸಲ್ಮಾನ ಮುರುಷರ ಸಂಖ್ಯೆ ಕಡಿಮೆಯಿಲ್ಲ.</p>
		</section>
		<section class="level2 numbered" id="id-066.07">
			<h2 class="level2-title" epub:type="title">ಅಣ್ಣ ತಮ್ಮಂದಿರ ಮಕ್ಕಳಲ್ಲಿ ಮದುವೆ</h2>
			<p>ಮುಸಲ್ಮಾನರಲ್ಲಿ ಹಿಂದುಗಳಲ್ಲಿರುವಂತೆ ಸಗೋತ್ರ ವಿವಾಹಕ್ಕೆ ನಿಷೇಧವಿಲ್ಲ. ಅಣ್ಣ ತಮ್ಮಂದಿರ ಮಕ್ಕಳಲ್ಲಿ ಪರಸ್ಪರ ಮದುವೆಯಾಗುವುದು ಮುಸಲ್ಮಾನರಲ್ಲಿ ವೆಶೇಷವಾಗಿ ಬಳಕೆಯಲ್ಲಿದೆ. ಈಗಿನ ನವೀನ ಸಂಶೋಧನೆಗಳ ಪ್ರಕಾರ ಹತ್ತಿರದ ಬಂಧುಗಳಲ್ಲಿ ವಿವಾಹದ ಪ್ರಯುಕ್ತ ಹುಟ್ಟುವ ಮಕ್ಕಳು ಮನಸ್ಸು ಮತ್ತು ಬುದ್ಧಿಯಲ್ಲಿ ದುರ್ಬಲರಾಗಿರುವುದಲ್ಲದೆ ಅವರಲ್ಲಿ ರೋಗಗಳು ಹೆಚ್ಚು ಕಾಣಿಸಿಕೊಳ್ಳುತ್ತವೆ. ಆದುದರಿಂದ ಶಿಕ್ಷಿತ ಮುಸಲ್ಮಾನರಲ್ಲಿ ಹತ್ತಿರದ ಸಂಬಂಧಿಕರೊಂದಿಗೆ ಮದುವೆಗಳಾಗುವುದು ತೀರಾ ವಿರಳ. ಇದಲ್ಲದೆ ಹತ್ತಿರದ ಬಂಧುಗಳಲ್ಲಾಗುವ ವಿವಾಹಗಳ ಪ್ರಯುಕ್ತ ಒಳಜಗಳಗಳು ಹೆಚ್ಚಾಗುತ್ತವೆ. ಈ ಕಾರಣದಿಂದಲೂ ಅಣ್ಣ ತಮ್ಮ-ಅಕ್ಕತಂಗಿಯರ ಮಕ್ಕಳಲ್ಲಿ ನಡೆಯುವ ವಿವಾಹಗಳ ಸಂಖ್ಯೆ ಕಡಿಮೆಯಾಗುತ್ತಿದೆ. ಹಿಂದೂಗಳಲ್ಲಿಯೂ ಸಹ ಮಾವನ ಮಗಳೊಂದಿಗೆ ಮದುವೆಯಾಗುವ ಪದ್ಧತಿ ಈಗಿನ ಕಾಲದಲ್ಲಿ ನಿಲ್ಲುತ್ತಾ ಬಂದಿದೆ. ಪತ್ನಿಯ ಸೋದರಿಯ ಅಥವಾ ನಾದಿನಿಯೊಂದಿಗೆ ಮದುವೆಯಾಗಬೇಕಾದರೆ ಮೊದಲನೆಯ ಪತ್ನಿಯೊಂದಿಗೆ ವಿವಾಹ ವಿಚ್ಛೇದ ಅಗತ್ಯ. ಆದುದರಿಂದ ಮುಸಲ್ಮಾನರಲ್ಲಿ ಇಬ್ಬರು ಸೋದರಿಯರು ಸವತಿಗಳಾಗಲು ಸಾಧ್ಯವಿಲ್ಲ. ಇದೊಂದು ವಿಶೇಷ ಸಂಗತಿ.</p>
			<p>-ಮೂಲ: <strong><em>ಶ್ರೀಪಾದ ಜೋಶಿ</em></strong></p>
			<p>ಅನುವಾದ: <strong><em>ಡಾ। ಹಿರಣ್ಮಯ</em></strong></p>
		</section>
	</section>
	<section class="level1 numbered" epub:type="chapter" role="doc-chapter" id="id-067">
		<h1 class="level1-title" epub:type="title">ಬಯಲು ಸೀಮೆಯ ಒಕ್ಕಲಿಗರಲ್ಲಿ ಮದುವೆ</h1>
		<p>ಮದುವೆ ಎರಡು ಆತ್ಮಗಳನ್ನು ಒಂದುಗೂಡಿಸುವ ಪವಿತ್ರ ಬಂಧನ. ಇದು ಜನ್ಮ ಜನ್ಮಾಂತರಗಳಿಂದ ಅವಿಚ್ಛಿನ್ನವಾಗಿ ಹರಿದು ಬರುತ್ತದೆನ್ನುವ ಭಾವನೆಯೂ ಉಂಟು. ಈ ಮದುವೆ ಮೂಲತಃ ಜಾನಪದ ಸಬಂಧಿಯಾದರೂ ಕಾಲಕ್ರಮೇಣ ಧರ್ಮಶಾಸ್ತ್ರದ ಚೌಕಟ್ಟಿನಲ್ಲಿ ಸೇರ್ಪಡೆಯಾಯಿತು. ಸಮಾಜದ ಉಚ್ಚ ವರ್ಗದ ಜನ ಧರ್ಮಶಾಸ್ತ್ರದ ಕಟ್ಟಳೆಗಳನ್ನನುಸರಿಸುತ್ತಿದ್ದರೂ ಗ್ರಾಮೀಣ ಜನ ತಮ್ಮದೇ ಆದ ರೀತಿ ನೀತಿಗಳನ್ನು ಅನುಸರಿಸುತ್ತಿದ್ದರು.</p>
		<p>ಒಂದೊಂದು ಕಡೆ ಒಂದೊಂದು ವಿಧವಾದ ವಿವಾಹ ಸಂಪ್ರದಾಯಗಳನ್ನು ಕಾಣಬಹುದಾಗಿದೆ. ಚನ್ನಪಟ್ಟಣ ಮತ್ತು ರಾಮನಗರ ತಾಲ್ಲೂಕಿನ ಸುತ್ತಮುತ್ತಣ ಹಳ್ಳಿಗಳಲ್ಲಿ ಮುಖ್ಯವಾಗಿ ಒಕ್ಕಲಿಗರ ಜಾತಿಯಲ್ಲಿ ರೂಢಿಯಲ್ಲಿರುವ ವಿವಾಹ ಸಂಬಂಧವಾದ ಸಂಸ್ಕಾರಗಳನ್ನು ಅಚಾರ ವ್ಯವಹಾರಗಳನ್ನು ಈ ಲೇಖನದಲ್ಲಿ ಪ್ರಸ್ತಾಪಿಸಲಾಗಿದೆ.</p>
		<p>ಮದುವೆಯ ಸಮಾರಂಭ ವಾಸ್ತವವಾಗಿ ಚಪ್ಪರದ ಏರ್ಪಾಡಿನಿಂದ ಆರಂಭವಾಗುತ್ತದೆ. ಆಯಾಯ ಮನೆಯ ವಹಿವಾಟಿಗನುಗುಣವಾಗಿ ಚಪ್ಪರ ಬೆಳೆಯುತ್ತದೆ. ಮಡಿವಾಳ ಓಕುಳಿಯಲ್ಲದ್ದಿದ ಬಿಳಿಯಬಟ್ಟೆಗಳನ್ನು ಚಪ್ಪರದ ತಳಗಡೆ ಅದರ ಅಗಲಕ್ಕೂ ಕಟ್ಟುತ್ತಾನೆ. ಹಟ್ಟಿಯ ತೊಟ್ಟಿಯನ್ನೂ ಹೀಗೆಯೇ ಅಲಂಕರಿಸುತ್ತಾರೆ.</p>
		<p>ಈ ಹೊತ್ತಿಗೆ ಹಟ್ಟಿಯೊಳಗಣ ಪಡಸಾಲೆಯ ಮೂಡಣೆದುರಿನ ಗೋಡೆಯ ಮೇಲೆ ಬಣ್ಣದಲ್ಲಿ ಹಸೆಯನ್ನು ಬರೆಸಿರುತ್ತಾರೆ. ಗೋಪುರಾಕಾರದ ಚೌಕಟ್ಟಿನೊಳಗೆ ಸೂರ್ಯಚಂದ್ರರ ಚಿತ್ರಗಳನ್ನು ಬಿಡಿಸಿಸಿರುತ್ತಾರೆ. ಸಾಮಾನ್ಯವಾಗಿ ಧಾರೆಯನ್ನುಳಿದ ಮದುವೆಯ ಶಾಸ್ತ್ರಗಳೆಲ್ಲ ಆ ಸ್ಥಳದಲ್ಲಿಯೇ ಹಸೆಮಣೆಯ ಮೇಲೆ ಜರುಗುತ್ತದೆ. ಹಸೆ ಮಣೆಯ ಕೆಳಗೆ ಅಕ್ಕಿಯಿಂದ ಹಸೆಯ ಚಿತ್ರವನ್ನು ರಚಿಸುತ್ತಾರೆ.</p>
		<p class="myquote">
			ಹಸೆಯ ಬರೆವರ ಕೈಲಿ ಹನ್ನೆರಡು ಬಿಳಿಯೆಲೆ<br />
			ಬಣ್ಣದ ಚಂಚು ಬಲಗೈಲಿ ಕುಂತಮ್ಮ<br />
			ಬಿನ್ನಣದ ಹಸೆಯ ಬರೆದಾಳೊ<br />
			ಬೆಲ್ಲದ ಹಸೆಯ ಬಲ್ಲಮ್ಮ ಬರೆದಾಳೊ<br />
			ಬೆಲ್ಲದ ಅಚ್ಚು ಕೊರೆದಾಗೆ ಮಣೆÂಯ ಮೇಲೆ<br />
			ಮಲ್ಲಿಗೆ ಹೂವ್ಯಾರು ಬರೆದೋರು<br />
			ಮುತ್ತಿನ ಹಸೆಯ ಎತ್ತ ಬರೆಯಲಿ ಶಿವನೆ<br />
			ಎತ್ತಮೂಡೆತ್ತ ಮುಳುಗಿದೆ ಸೂರ್ಯದೇವ<br />
			ಕತ್ತಲೆಗೌದೊ ನಡುಮನೆಗೆ. . . .<br />
			ಕಂಬಕಿದಿರಾಗಿ ತುಂಬಮ್ಮ ಹಸೆಗೋಳ<br />
			ಕಂಬಾದಲವೆ ಅರಗಿಣಿ ಕುಣಗನ ಬೆಕ್ಕು<br />
			ಸಂಭ್ರಮದ ನುಡಿಯ ನುಡಿದಾವೆ
		</p>
		<p>ಚಪ್ಪರದ ಶಾಸ್ತ್ರ ಮೊದಲನೆಯ ದಿನದ ಕಾರ್ಯಕ್ರಮ. ಆ ದಿನ ಸುಮಾರು ಎಡೆಹಗಲ ಹೊತ್ತಿಗೆ ಚಪ್ಪರದ ಕವೆ ತರುವ ಶಾಸ್ತ್ರ ನಡೆಯುತ್ತದೆ. ಮೂರು ಕವಲೊಡೆದಿರುವ ಬಸಿರಿಯ, ಆಲದ, ಕಳ್ಳಿಯ ಕೊನೆಗಳನ್ನು ತಂದು ಊರಿನ ದೇವಾಲಯದಲ್ಲಿಟ್ಟಿರುತ್ತಾರೆ. ವಾದ್ಯ ಸಮೇತ ಪೂಜಾಸಾಮಗ್ರಿಯೊಡನೆ ಕಲಶ ಕನ್ನಡಿಯೊಡನೆ ಹೋಗುತ್ತಾರೆ. ಜೊತೆಗೆ ಚಳೆಯನ್ನು ಹಿಡಿದಿರುತ್ತಾರೆ. ಚಳೆಯ ಎಂದರೆ ಅರಳಿಸಿದ ಛತ್ರಿಯನ್ನು ಹಿಡಿದು ಅದರ ಮೇಲೆ ಶಾಲನ್ನು ಹೊದಿಸಿ ನಾಲ್ಕು ಜನ ಅದರ ನಾಲ್ಕು ಮೂಲೆ ತುದಿಯನ್ನು ಹಿಡಿದಿರುತ್ತಾರೆ. ಅಲ್ಲಿ ಕವೆಗಳಿವೆ ಪೂಜೆ ಮಾಡಿ ಹೂ ಸುತ್ತಿ ಐಧಾನ್ಯದ ಗಂಟು ಕಟ್ಟಿ ಮೆರವಣಿಗೆಯಲ್ಲಿ ತರುತ್ತಾರೆ. (ರಾಗಿ ಭತ್ತ ಮತ್ತು ಇತರ ಯಾವುದೇ ಬಗೆಯ ಮೂರು ಕಾಳುಗಳನ್ನು ಅರಿಶಿನದ ಬಟ್ಟೆಯಲ್ಲಿ ಕಟ್ಟಿರುತ್ತಾರೆ. ಅದೇ ಐಧಾನ್ಯದ ಗಂಟು. ಇದನ್ನು ಬಹುಪಾಲು ಎಲ್ಲ ಶಾಸ್ತ್ರಗಳಲ್ಲೂ ಬಳಸುವರು.) ಅವುಗಳನ್ನು ತರುವವರಿಗೆ ಮುಖ ತೊಳೆಸಿ ವಿಭೂತಿ ಹಚ್ಚಿ ಪೇಟ ಸುತ್ತಿ ಕತ್ತಿಗೆ ಹೂವಿನ ಹಾರ ಹಾಕುತ್ತಾರೆ. ಮೆರವಣಿಗೆಯಲ್ಲಿ ಕಳಶ ಹಿಡಿದ ಮುತ್ತೈದೆಯರು ಮುಂದೆ ಬರುತ್ತಾರೆ. ಕಳಶವೆಂದರೆ ಚಿತ್ತಾರ ಬರೆದ ಹಿತ್ತಾಳೆಯ ಚೊಂಬು. ಅದರೊಳಗೆ ಅಕ್ಕಿ ತುಂಬಿ ಐದು ವೀಳೆಯದೆಲೆಯನ್ನು ಅದರ ಬಾಯಿಯಲ್ಲಿ ಜೋಡಿಸಿರುತ್ತಾರೆ. ಕೊರಳಿಗೆ ಹೂ ಸುತ್ತಿ ಐಧಾನ್ಯದ ಗಂಟು ಕಟ್ಟುತ್ತಾರೆ. ಈ ಚೊಂಬನ್ನು ಹಿತ್ತಾಳೆಯ ತಟ್ಟೆಯಲ್ಲಿ ಅಕ್ಕಿಯನ್ನು ತೊಂಬಿ ನಡುವೆ ಇಡುತ್ತಾರೆ. ದೀಪುಂಡಗೆ, ಕನ್ನಡಿ, ಪಂಚವಾಳ, ತೆಂಗಿನಕಾಯಿ, ಬಾಳೆ ಹಣ್ಣು, ಎಲೆಅಡಿಕೆ ಇಟ್ಟಿರುತ್ತಾರೆ. ಜೊತೆಗೆ ತಟ್ಟೆಯಲ್ಲಿ ಅರಿಶಿನ ಸೀಗೆ ಕೊನೆಗಳನ್ನು ಹಾಕಿರುತ್ತಾರೆ. ಹೀಗೆ ಸಿಂಗರಿಸಿದ ಕಳಶ ಮದುವೆಯ ಕೊನೆಯ ಶಾಸ್ತ್ರದ ತನಕ ಮುಂದಾಗಿ ಇರಲೇ ಬೇಕು. ಎಲ್ಲ ಶಾಸ್ತ್ರಗಳಲ್ಲೂ ಈ ಕಳಶಕ್ಕೇ ಅಗ್ರಪೂಜೆ. ಕಳಶವಿಲ್ಲದೆ ಯಾವ ಸಮಾರಂಭವೂ ನಡೆಯುವಂತಿಲ್ಲ. ಮೆರವಣಿಗೆಯೂ ನಡೆಯುವಂತಿಲ್ಲ.</p>
		<p>ಹೀಗೆ ಮೆರವಣಿಗೆಯಲ್ಲಿ ತಂದ ಚಪ್ಪರದ ಕವೆಗಳನ್ನು ತೊಟ್ಟಿಯಲ್ಲಿ ಸಾಲಾಗಿ ಕಟ್ಟುತ್ತಾರೆ. ಅವುಗಳಲ್ಲಿ ಮುಖ್ಯವಾದ ಕಳ್ಳಿಯ ಕೊನೆಯನ್ನು ನಡುತೊಟ್ಟಿಯಲ್ಲೂ ಉಳಿದೆರಡನ್ನು ಅದಕ್ಕೆ ನೇರವಾಗಿ ಆ ಕಡೆ ತೊಟ್ಟಿಯ ಕಂಬಗಳಿಗೂ ಕಟ್ಟುತ್ತಾರೆ. ಕಳ್ಳಿಯ ಕಡೆ ಕಟ್ಟಿರುವಲ್ಲಿ ಮೇಲುಗಡೆ ತೆಂಗಿನ ಗೊನೆಯನ್ನು ಕೆಳಮುಖವಾಗಿ ಮಾಡಿದ ತೆಂಗಿನ ಹೊಂಬಾಳೆಯನ್ನು ಸಿಕ್ಕಿಸುತ್ತಾರೆ. ಆ ಮೂಲಕ ದೇವರುಗಳು ಶುಭಕಾರ್ಯಕ್ಕೆ</p>
		<p>ಅಕ್ಷತೆಯನ್ನು ಎರಚುವರೆಂಬ ನಂಬಿಕೆ ಇದೆ. ಕಳ್ಳಿಯ ಕವೆಯ ಕೆಳಗೆ ಚೂರು ಚೂರು ಚಿನ್ನ ಬೆಳ್ಳಿ ಮತ್ತು ಹವಳಗಳನ್ನು ಇಟ್ಟು ಹಾಲು ತುಪ್ಪ ಬಿಟ್ಟು ಅದರ ಮೇಲೆ ಹಸಿ ಮಣ್ಣಿನಿಂದ ಹಸೆ ಜಗಲಿ ನಿರ್ಮಿಸುತ್ತಾರೆ. ಆ ಕಳ್ಳಿಯ ಕೊನೆಗೆದುರಾದ ತೊಟ್ಟಿಯ ಕಂಬಕ್ಕೆ ಉಂಡೆ ಹೆಂಚನ್ನು ಕಟ್ಟಿ ಅದರ ಮೇಲೆ ಹೆಜ್ಜೊಡರಿನ ನಂದಾದೀವಿಗೆಯನ್ನು ಬೆಳಗುತ್ತಾರೆ. ಈ ದೀವಿಗೆ ಮದುವೆಯ ಶಾಸ್ತ್ರಗಳು ಮುಗಿಯುವ ತನಕ ನಂದದಂತೆ ಎಚ್ಚರಿಕೆ ವಹಿಸುತ್ತಾರೆ.ಅನಂತರ ಗಂಡಿಗೆ ಶಾಸ್ತ್ರದ ನೀರು ಹುಯ್ಯುವ ಕಾರ್ಯಕ್ರಮ ಜರುಗುತ್ತದೆ. ಸ್ನಾನಾನಂತರ ಹೊಸ ಬಟ್ಟೆಯುಟ್ಟು ಗಂಡನ್ನು ತೊಟ್ಟಿಯಲ್ಲಿ ಮೂಡಲೆದುರಿಗೆ ಮಣೆಯ ಮೇಲೆ ನಿಲ್ಲಿಸುತ್ತಾರೆ. ಆಗ ಗಂಡಿನ ತಂದೆ ತಾಯಿಯರೂ, ನೆಂಟರಿಷ್ಟರೂ, ಊರಿನ ಹಿರಿಯರೂ ಹರಸುತ್ತಾರೆ.</p>
		<p>ಈ ಆಶೀರ್ವಾದಕಾರ್ಯ ಮುಗಿದನಂತರ ಗಂಡಿನ ಕೈಗೆ ಹತ್ತಿಸಿದ ಗಂಧದ ಕಡ್ಡಿಯನ್ನು ಕೊಟ್ಟು ನಿಂತೆಡೆಯಿಂದಲೇ ಪ್ರದಕ್ಷಿಣೆ ಬರಿಸಿ ಅಷ್ಟ ದಿಕ್ಪಾಲಕರಿಗೆ ಕೈಮುಗಿಸಿ ಪೂಜೆ ಮಾಡಿಸುತ್ತಾರೆ.</p>
		<p>ಐದು ಜನ ಮುತ್ತೈದೆಯರು ಮೀಸಲು ನೀರು ತರಲು ವಾದ್ಯ ಚಳೇವು ಕಳಶಗಳನ್ನೊಡಗೂಡಿ ಹತ್ತಿರದ ಕೆರೆ ಅಥವಾ ಬಾವಿಯ ಬಳಿಗೆ ಹೋಗುತ್ತಾರೆ. ಅಲ್ಲಿ ಐದು ಬಿಂದಿಗೆಗಳನ್ನು ಬೆಳಗಿ ನೀರು ತಂದಿಟ್ಟು ಅವುಗಳ ಒಳಗೆ ವೀಳೆಯದೆಲೆ ಹೂವನ್ನು ಹಾಕಿ, ಅರಸಿನ ಕುಂಕುಮ ವಿಭೂತಿ ಹಚ್ಚಿ, ಕೊರಳಿಗೆ ಐಧಾನ್ಯದ ಗಂಟನ್ನು ಕಟ್ಟಿ ಹೂ ಸುತ್ತಿ ಪೂಜೆ ಮಾಡುತ್ತಾರೆ. ಒಂದು ವೀಳೆಯದೆಲೆ ಮೇಲೆ ದುಡ್ಡನ್ನಿಟ್ಟು ಕರ್ಪೂರ ಹತ್ತಿಸಿಟ್ಟು ಗಂಗೆಗೆ ತೇಲಿ ಬಿಡುತ್ತಾರೆ.</p>
		<p>ತಲೆಯ ಮೇಲೆ ಸಿಂಬಿ ಇಟ್ಟು ಅದರ ಮೇಲೆ ಬಿಂದಿಗೆಗಳನ್ನು ಇಟ್ಟು ಆ ಐವರು ಹೊತ್ತು ತರುತ್ತಾರೆ. ಅಡಿಗೆಗೆ ಒಲೆ ಕಟ್ಟಿ ಹಂಡೆಗಳನ್ನು ಬೆಳಗಿ ತೊಳೆದು ಅದರ ಮೇಲೆ ಇಟ್ಟಿರುತ್ತಾರೆ. ಒಲೆಗೆ, ಹಂಡೆಗಳಿಗೆ ಪೂಜೆ ಮಾಡುತ್ತಾರೆ. ತಂದ ಮೀಸಲು ನೀರನ್ನು ಹಂಡೆಗಳಿಗೆ ಸುರಿದು ಚಪ್ಪರ ದಡಿಗೆಯನ್ನು ಪ್ರಾರಂಭಿಸುತ್ತಾರೆ. ಮೀಸಲು ನೀರು ತಂದ ಐವರು ಮುತ್ತೈದೆಯರು ಐದು ಒನಕೆಗಳಿಗೆ ವಿಭೂತಿ ಕುಂಕುಮ ಹಚ್ಚಿ ಪೂಜೆ ಮಾಡಿ ಮಡಿಲಿಗೆ ಎಲೆ ಅಡಿಕೆ ಬಾಳೆಹಣ್ಣು ಕಟ್ಟಿಕೊಂಡು ಭತ್ತವನ್ನು ಕುಟ್ಟುತ್ತಾರೆ. ಇದಕ್ಕೆಒಂದಕ್ಕಿ ಒಂದು ಭತ್ತ ಎಂದು ಹೇಳುತ್ತಾರೆ.</p>
		<p>ಆ ಕಡೆ ಹೆಣ್ಣಿನೆ ಮನೆಯಲ್ಲಿ ಅದೇ ದಿನ ಹೆಣ್ಣಿಗೆ ಬಳೆ ತೊಡಿಸುವ ಶಾಸ್ತ್ರ ನಡೆಯುತ್ತದೆ. ಬಳೆಗಾರನನ್ನು ಕರೆಸುತ್ತಾರೆ. ಹೆಣ್ಣನ್ನು ಮಣೆಯ ಮೇಲೆ ಕೂರಿಸಿ ಆಕೆಯ ಕೈಲಿ ಮಲಾರಕ್ಕೆ ಪೂಜೆ ಮಾಡಿಸುತ್ತಾರೆ. ಆಕೆಯ ಬಲಗೈಗೆ ನಾಲ್ಕು ಮತ್ತು ಎಡಗೈಗೆ ಐದು ಕಂಕಣದ ಬಳೆಗಳನ್ನು ತೊಡಿಸುತ್ತಾರೆ.</p>
		<p>ಬಳೆ ತೊಡಿಸಿದ ಮೇಲೆ ಅದೇ ದಿನ ಹೆಣ್ಣಿಗೆ ಶಾಸ್ತ್ರದ ನೀರು ಹುಯ್ದು ವಿಭೂತಿ ಇಕ್ಕುತ್ತಾರೆ. ಈ ಶಾಸ್ತ್ರಗಳೆಲ್ಲ ಹೆಚ್ಚು ಕಡಿಮೆ ಗಂಡಿಗೆ ಮಾಡುವ ಶಾಸ್ತ್ರದಂತೆಯೇ ಇರುತ್ತವೆ. ಹೆಣ್ಣಿಗೆ ತಂದಿರುವ ಒಡವೆ ವಸ್ತ್ರಗಳನ್ನು ಮನೆ ದೇವರ ಮುಂದಿಟ್ಟು ಪೂಜೆ ಮಾಡುತ್ತಾರೆ. ಹೆಣ್ಣಿನ ಸೋದರ ಮಾವನು ಅನುಕೂಲಸ್ಥನಾಗಿದ್ದರೆ ಅವನು ಹೆಣ್ಣನ್ನು ತನ್ನ ಮನೆಗೆ ಕರೆದೊಯ್ದು ಅಲ್ಲಿ ಮಂಗಳಸ್ನಾನಾದಿ ಶಾಸ್ತ್ರಗಳನ್ನು ಮಾಡಿಸಿ ಕಂಕಣ ಕಟ್ಟುತ್ತಾನೆ. ವಿಶೇಷ ಊಟೋಪಚಾರಗಳು ನಡೆಯುತ್ತವೆ. ಹೊರಡುವಾಗ ವಧುವು ಹಿರಿಯರಿಗೆಲ್ಲ ನಮಸ್ಕಾರ ಮಾಡುತ್ತಾಳೆ. ಬಳಿಕ ದಿಬ್ಬಣವು ಗಂಡಿನ ಊರಿಗೆ ಪ್ರಯಾಣ ಬೆಳೆಸಿ ಸಂಜೆಯ ವೇಳೆಗೆ ಆ ಊರಿನ ದೇವಸ್ಥಾನದಲ್ಲಿ ತಂಗುತ್ತದೆ.</p>
		<p>ಹೆಣ್ಣಿನವರು ಬಂದ ಸುದ್ದಿ ತಿಳಿದು ಗಂಡಿನ ಕಡೆಯವರು ವಾದ್ಯ ಚಳೇಯ ಕಳಶ ಹೂ ವೀಳ್ಯ ಹಣ್ಣುಕಾಯಿಗಳ ತಟ್ಟೆಗಳೊಡನೆ ಅವರನ್ನು ಕರೆದು ತರಲು ದೇವಸ್ಥಾನಕ್ಕೆ ಹೋಗುತ್ತಾರೆ. ಮೆರವಣಿಗೆ ಚಪ್ಪರದ ಹಟ್ಟಿಗೆ ಬಂದಾಗ ಬಾಗಿಲಲ್ಲಿ ಹೆಣ್ಣಿಗೆ ಮದುವೆ ಮನೆಯ ಹೆಣ್ಮಕ್ಕಳು ಕದ್ಲಾರತಿ ಮಸಿಯಾರತಿಯನ್ನು ಎತ್ತಿ ಆರತಿಯ ನೀರನ್ನು ಕಾಲ ಬಳಿ ಸುರಿದು ಎಡಗೈಯಲ್ಲಿ ಹೆಣ್ಣಿಗೆ ಬೊಟ್ಟಿಡುತ್ತಾರೆ. ಈಡುಗಾಯಿ ಒಡೆದು ಒಂದಕ್ಕಿ ಒಂದು ಭತ್ತವನ್ನು ಬೀಗರ ಮೇಲೆ ಎರಚುತ್ತಾರೆ. ಹೆಣ್ಣಿನ ಕೈಲಿ ಹೊಸಲಿನ ಪೂಜೆ ಮಾಡಿಸಿ, ಬಲಗಾಲು ಮುಂದಿಡಿಸಿ ಒಳಗೆ ಕರೆದುಕೊಂಡು ಹೋಗಿ ಅವರಿಗೆಂದು ಗೊತ್ತು ಪಡಿಸಿದ ಬಿಡಾರದಲ್ಲಿ ಇಳಿಸುತ್ತಾರೆ.</p>
		<p>ಇನ್ನು ಮುಂದಿನದು ದೇವರ ತರುವ ಕಾರ್ಯ. ಹೆಣ್ಣು ಗಂಡಿನ ಕಡೆಯವರು ವಾದ್ಯ ಚಳೆಯ ಕಳಶಗಳೊಡಗೂಡಿ ಪೂಜೆ ಸಾಮಾನನ್ನು ತೆಗೆದುಕೊಂಡು ಕೆರೆ ಅಥವಾ ಭಾವಿಗಳ ಬಳಿಗೆ ಹೋಗುತ್ತಾರೆ. ಹೆಣ್ಣಿನ ಕಡೆಯವರು ಅವರ ಬಿಡದಿಗೂ ಗಂಡಿನ ಕಡೆಯವರು ಅವರ ಬಿಡದಿಗೂ ದೇವರನ್ನು ಕರೆದೊಯ್ಯುತ್ತಾರೆ.</p>
		<p>ಕಂಕಣ ಕಟ್ಟುವ ಶಾಸ್ತ್ರವೇ ಆ ದಿನದ ಕೊನೆಯ ಶಾಸ್ತ್ರ. ಹಸೆಜಗಲಿ ಬರೆದಿರುವ ಕಡೆ ಹಸೆ ಮಣೆ ಹಾಕಿ ಗಂಡನ್ನು ಕೂರಿಸಿ ಸೋದರಮಾವನು ಆತನ ಬಲಗೈಗೆ ಕಂಕಣ ಕಟ್ಟುತ್ತಾನೆ.</p>
		<p>ಮೂರು ಜನ ಮುತ್ತೈದೆಯರು ಶಾಸ್ತ್ರ ಮಾಡಿ ಅಕ್ಕಿ ಇಕ್ಕುತ್ತಾರೆ. ಗಂಡನ್ನು ಏಳಿಸಿ ಹೆಣ್ಣಿಗೆ ಅವರೂರಿನಲ್ಲೇ ಕಂಕಣ ಕಟ್ಟಿಸಿಕೊಂಡು ಬರದಿದ್ದರೆ ಇಲ್ಲಿಯೇ ಕಂಕಣ ಕಟ್ಟಿಸುತ್ತಾರೆ. ಶಾಸ್ತ್ರ ಮುಗಿದ ಮೇಲೆ ಚಪ್ಪರದೂಟದೊಂದಿಗೆ ಮೊದಲನೆಯ ದಿನ ಕಳೆಯುತ್ತದೆ.</p>
		<p>ಮರುದಿನವೇ ಧಾರೆ. ಹೆಣ್ಣು ಗಂಡುಗಳು ಆ ದಿವಸ ಧಾರೆಯಾಗುವವರೆಗೆ ಹಾಲು ಹಣ್ಣುಗಳ ಹೊರತು ಏನನ್ನೂ ಸೇವಿಸುವುದಿಲ್ಲ. ವರನು ಕಚ್ಚೆ ಪಂಚೆಯುಟ್ಟು,</p>
		<p>ಕೋಟು ಪೇಟಗಳನ್ನು ಧರಿಸಿ ಶಲ್ಯ ಹೊದೆಯುತ್ತಾನೆ. ಕತ್ತಿಗೆ ದೊಡ್ಡ ಗುಂಡಿನ ಸರವನ್ನೂ ಕಿವಿಗೆ ಹತ್ತಕಡುಕನ್ನೂ ಧರಿಸುತ್ತಾನೆ. ಹೆಣ್ಣಿಗೂ ಹೊಸ ಸೀರೆಯುಡಿಸಿ ಮುಡಿ ಬಾಚಿ ನಾಗರು, ಚೌಲಿ, ಗುಬ್ಬಿ, ಜಡೆಬಿಲ್ಲೆ, ಜಡೆ ಹೂ, ಕುಚ್ಚುಗಳಿಂದ ಸಿಂಗರಿಸಿ ಹೂಮುಡಿಸಿ ಅಲಂಕರಿಸುತ್ತಾರೆ. ಕೆನ್ನೆಸರ, ಜುಮುಖಿ, ಕೈ ಕಡಗ, ಹವಳದ ಸರ, ಅಡ್ಡಿಕೆ, ದೊಡ್ಡ ಗುಂಡು, ಜೋಮಾಲೆ ಸರ, ಗೆಜ್ಜೆ ಡಾಬು, ಕಾಲ್ಮುರಿ, ಬಾದಾಮಿ ಕಾಯಿ, ಕಾಲ್ಸರ, ಪಿಲ್ಲಿ ಮೊದಲಾದ ಆಭರಣಗಳನ್ನು ತೊಡಿಸುತ್ತಾರೆ.ಆ ದಿನ ಬೆಳಗ್ಗೆ ಗಂಡಿಗೆ ಮೊದಲಿನ ಶಾಸ್ತ್ರ ಅಥವಾ ನೂಲು ಸುತ್ತುವ ಶಾಸ್ತ್ರ ಮಾಡುತ್ತಾರೆ. ಧಾರೆ ಜಗಲಿಯ ಬಳಿ ಹಸೆಮಣೆ ಹಾಕಿ ಗಂಡನ್ನು ಕೂರಿಸುತ್ತಾರೆ. ಹೊಸ ಮೊರದಲ್ಲಿ ಮೂರು ಚೆಂಬುಗಳಲ್ಲಿ ನೀರು ತುಂಬಿಟ್ಟು ಅವುಗಳ ಕತ್ತಿಗೆ ಐಧಾನ್ಯದ ಗಂಟು ಕಟ್ಟಿ ಮೂರನ್ನು ಸೇರಿಸಿ ನೂಲನ್ನು ಸುತ್ತಿರುತ್ತಾರೆ. ಹತ್ತಿರದಲ್ಲಿ ನಿಂತಿರುವವರೆಲ್ಲರನ್ನೂ ಸೇರಿಸಿ ದಾರವನ್ನು ಸುತ್ತುತ್ತಾರೆ. ಕಂಚಿನ ತಟ್ಟೆಯೊಳಗೆ ವೀಳೆದೆಲೆಯ ಮೇಲೆ ಚಿನ್ನದ ಹಣವನ್ನಿಟ್ಟಿರುತ್ತಾರೆ. ಆ ತಟ್ಟೆಯನ್ನು ಗಂಡಿನ ಹಿಂಗಡೆ ನಿಂತು ಶಾಸ್ತ್ರ ಮಾಡುವ ಮುತ್ತೈದೆಯು ಆತನ ಭುಜವನ್ನು ಬಳಸಿ ಮುಂದೆ ಹಿಡಿದಿರುತ್ತಾಳೆ. ಗಂಡು ತನ್ನ ಕೈಯನ್ನು ಅದರ ಮೇಲಿಡುತ್ತಾನೆ. ಮುಂದುಗಡೆ ನಿಂತ ಮೂರು ಜನ ಮುತ್ತೈದೆಯರು ತಟ್ಟೆಯ ಮೇಲೆ ಮೂರು ಚೊಂಬಿನಿಂದಲೂ ನೀರನ್ನು ತೆಗೆದು ಮೂರು ಬಾರಿ ಚಿಮುಕಿಸುತ್ತಾರೆ ಬಳಿಕ ತಟ್ಟೆಯನ್ನು ಗಂಡಿನ ಎಡಭಾಗದಿಂದೊಂದು ಸಲ ಬಲಭಾಗದಿಂದೊಂದು ಸಲ ಮತ್ತೆ ಎಡಭಾಗದಿಂದೊಂದು ಸಲ ಸುತ್ತಿಸುತ್ತಾಳೆ. ಅನಂತರ ಆ ತಟ್ಟೆಯನ್ನು ಮತ್ತೊಬ್ಬ ಮುತ್ತೈದೆಗೆ ಕೊಡುತ್ತಾಳೆ. ಹೀಗೆಯೇ ಐದು ಜನ ಮುತ್ತೈದೆಯರು ಶಾಸ್ತ್ರ ಮಾಡುತ್ತಾರೆ. ಹಜಾಮರವನು ಬೆಂಡಿನಿಂದ ಮಾಡಿದ, ಹೆಣ್ಣು ಮತ್ತು ಗಂಡಿನ ಹಣೆಗೆ ಕಟ್ಟುವ ಬೇರೆಬೇರೆ ಮಾದರಿಯ ಆಲಂಕೃತವಾದ ಎರಡು ಬಾಸಿಂಗಗಳನ್ನು ತಂದು ಕೊಟ್ಟಿರುತ್ತಾನೆ. ಅವನಿಗೆ ಅಕ್ಕಿ, ಬೇಳೆ, ಬೆಲ್ಲ, ತೆಂಗಿನಕಾಯಿ, ಎಲೆಅಡಿಕೆ ಜೊತೆಗೆ ಗೊತ್ತುಪಡಿಸಿದ ದುಡ್ದನ್ನು ಸಂಭಾವನೆಯಾಗಿ ಕೊಡುತ್ತಾರೆ. ಮೊದಲಿನ ಶಾಸ್ತ್ರವಾದ ಮೇಲೆ ಗಂಡಿನ ಹಣೆಗೆ ಬಾಸಿಂಗವನ್ನು ಕಟ್ಟುತ್ತಾರೆ. ಗಂಡನ್ನು ಮಣೆಯ ಮೇಲೆ ನಿಲ್ಲಿಸಿ ವಿಭೂತಿ ಹಚ್ಚಿ ತಲೆಯ ಮೇಲೆ ಸೇಸೆ ಹಾಕುತ್ತಾರೆ.</p>
		<p>ಈ ಶಾಸ್ತ್ರಗಳು ಮುಗಿದ ಮೇಲೆ ಗಂಡನ್ನು ವಾದ್ಯ ಚಳೆಯ ಕಳಶ ಹೂ ವೀಳ್ಯದ ತಟ್ಟೆಗಳೊಡಗೂಡಿ ಅರಳಿಮರದ ಹತ್ತಿರಕ್ಕೆ ಕರೆದುಕೊಂಡು ಹೋಗುತ್ತಾರೆ. ಇದನ್ನು ಕಾಶಿಯಾತ್ರೆಯೆಂದು ಕರೆಯುತ್ತಾರೆ. ಗಂಡಿನ ಅಕ್ಕ ಅಥವಾ ತಂಗಿ ಒಡಹುಟ್ಟಿನ ಗಡಿಗೆಯನ್ನು ಹಿಡಿದು ಅವನ ಜೊತೆಯಲ್ಲಿಯೇ ಇರುತ್ತಾಳೆ. ಆ ಗಡಿಗೆಯಲ್ಲಿ ಪಾವಲಿಯನ್ನು ಅರಿಶಿನದ ಬಟ್ಟೆಯಲ್ಲಿ ಗಂಟುಕಟ್ಟಿ ಹಾಕಿ ಹೊಂಬಾಳೆ ಸಿಕ್ಕಿಸಿ ಅದರ ಕೊರಳಿಗೆ ಐಧಾನ್ಯದ ಗಂಟು ಸುತ್ತಿರುತ್ತಾರೆ. ಈ ಗಡಿಗೆ ಧಾರೆಯಾಗುವವರೆಗೆ ಗಂಡಿನ ಪಕ್ಕದಲ್ಲಿಯೇ ಇರುತ್ತದೆ. ಹೆಣ್ಣಿಗೆ ತಂದಿರುವ ಒಡವೆ ವಸ್ತುಗಳನ್ನು ಬಿಜ್ಜಣಿಗೆ ಪುಟ್ಟಿಯಲ್ಲಿಟ್ಟು ಒಯ್ಯುತ್ತಾರೆ ಅದಕ್ಕೆ ಬಂಗಾರದ ಪೆಟ್ಟಿಗೆ ಎಂದು ಹೆಸರು. ಗಂಡನ್ನು ಅಲ್ಲಿಯೇ ಬಿಟ್ಟು ಹಿಂತಿರುಗುವಾಗ ಅಗಸರವನು ಎಳವಾರ(ಜಂಬುನೇರಳೆಯ ಕವಲು)ವನ್ನು ತರುತ್ತಾನೆ. ಅವನಿಗೆ ವಿಭೂತಿ ಹಚ್ಚಿ ಕುಂಕುಮ ಬಳಿದಿರುತ್ತಾರೆ. ಅದನ್ನು ತಂದು ಚಪ್ಪರದ ಹಟ್ಟಿಯ ಕಳ್ಳಿ ಕಂಬಕ್ಕೆ ಕಟ್ಟುತ್ತಾನೆ. ಹೆಣ್ಣಿಗೆ ಕೊಡುವ ಉಡುಗೊರೆಯನ್ನು ಜೊತೆಯಲ್ಲಿಯೇ ತಂದು ಆಕೆಗೆ ಒಪ್ಪಿಸುತ್ತಾರೆ. ಅವರು ಕೊಟ್ಟಿರುವ ಓಲೆ ಕಾಲುಂಗುರಗಳನ್ನು ಅವಳು ಧರಿಸುತ್ತಾಳೆ. ಹೆಣ್ಣಿಗೂ ಮೊದಲಿನ ಶಾಸ್ತ್ರ ಮಾಡಿ ಬಾಸಿಂಗ ಕಟ್ಟುತ್ತಾರೆ.</p>
		<p>ಇಷ್ಟು ಹೊತ್ತಿಗೆ ಪುರೋಹಿತರು ಆಗಮಿಸುತ್ತಾರೆ:</p>
		<p>ಹಂದಲದಟ್ಟೀಗೆ ಬರುವೊ ಹಾರುವಯ್ಯ</p>
		<p>ಚೆಂದದಲಿ ಧಾರೆ ಎರೆದಾರು</p>
		<p>ಧಾರೆಯ ಮುಹೂರ್ತಕ್ಕೆ ಸ್ವಲ್ಪ ಮುಂಚೆ ಹೆಣ್ಣಿನವರು ಪುರೋಹಿತರೊಡಗೂಡಿ ಗಂಡು ಕರೆತರಲು ಹೋಗುತ್ತಾರೆ. ಯಥಾಪ್ರಕಾರ ವಾದ್ಯ ಚಳೆಯ ಕಳಶ ಹೂವೀಳ್ಯದ ತಟ್ಟೆಗಳೂ ಜೊತೆಯಲ್ಲಿರುತ್ತವೆ. ಗಂಡಿಗೆ ಕೊಡುವ ಉಡುಗೊರೆಯನ್ನೂ ದೊಡ್ಡ ಪೆಟ್ಟಿಗೆಯನ್ನೂ ತೆಗೆದುಕೊಂಡು ಹೋಗುತ್ತಾರೆ. ಈ ದೊಡ್ಡ ಪೆಟ್ಟಿಗೆಯಲ್ಲಿ ಹರಳೆಣ್ಣೆ ಕುಡಿಕೆ, ಬಾಚಣಿಗೆ, ಅಕ್ಕಿ, ಬೆಲ್ಲ, ತೆಂಗಿನಕಾಯಿ, ಎಲೆಅಡಿಕೆ, ಬಾಳೆಹಣ್ಣುಗಳನ್ನು ಜೋಡಿಸಿರುತ್ತಾರೆ. ಅಲ್ಲಿ ಗಂಡಿಗೆ ಕೋಟು ಶಲ್ಯಗಳನ್ನು ತೊಡಿಸಿ ಕಾಲ್ಬೆರಳಿಗೆ ಮಿಂಚನ್ನು ಹಾಕುತ್ತಾರೆ. ಹೆಣ್ಣಿನ ತಂದೆ ತಾಯಿಯರು ಪುರೋಹಿತನ ಆದೇಶದಂತೆ ಗಂಡಿನ ಪಾದವನ್ನು ತೊಳೆದು ಪೂಜೆ ಮಾಡುತ್ತಾರೆ. ಅವನ ಕೈಗೆ ಎಲೆ ಅಡಿಕೆ ತೆಂಗಿನಕಾಯಿ ಕೊಟ್ಟು ಮೆರವಣಿಗೆಯಲ್ಲಿ ಧಾರೆಯ ಮಂಟಪಕ್ಕೆ ಕರೆತಂದು ಹಸೆಮಣೆಯ ಮೇಲೆ ನಿಲ್ಲಿಸುತ್ತಾರೆ. ಅಗಸರವನು ತೆರೆಯನ್ನು ಹಿಡಿಯುತ್ತಾನೆ. ದೊಡ್ಡ ಪೆಟ್ಟಿಗೆಯನ್ನು ಗಂಡಿನವರ ಮನೆಯಲ್ಲಿಡುತ್ತಾರೆ. ಹೆಣ್ಣನ್ನು ಹಸೆಮಣೆಗೆ ಕರೆತರುತ್ತಾರೆ. ಆ ಚಿತ್ರ ಕೆಳಗಿನ ಗೀತೆಗಳಲ್ಲಿ ತುಂಬ ಸೊಗಸಾಗಿ ಮೂಡಿಬಂದಿದೆ:</p>
		<p class="myquote">
			ಅಂದಲದಟ್ಟಿಗೆ ಬಂದು ನಾವೆಷ್ಟೊತ್ತು<br />
			ಗಂಧದ ಬೋಗಿ ಬೆವತಾರು ಕೋಣೇಲಿರುವ<br />
			ರಂಬೆಯ ಹಸೆಗೆ ಕರೆತನ್ನಿ<br />
			ಚಪ್ಪರದಟ್ಟಿಗೆ ಹೊಕ್ಕಿ ನಾವೆಷ್ಟೊತ್ತು<br />
			ಕಪ್ಪುರದ ಬೋಗಿ ಬೆವತಾರು ಕೋಣೇಲಿರುವ<br />
			ರಂಬೆಯ ಹಸೆಗೆ ಕರೆತನ್ನಿ<br />
			ಅತ್ತೇಳು ಶರಣೆನ್ನು ಇತ್ತೇಳು ಶರಣೆನ್ನುಮತ್ತೇಳು ಗಿರಿಗೇ ಶರಣೆನ್ನು ಹೆಣ್ಣಮ್ಮ<br />
			ನಿಮ್ಮಪ್ಪನಾ ಗುರುವಿಗೆ ಶರಣೆನ್ನು<br />
			ಆಗೇಳು ಶರಣೆನ್ನು ಈಗೇಳು ಶರಣೆನ್ನು<br />
			ಮೇಗೇಳು ಗಿರಿಗೆ ಶರಣೆನ್ನು ಹೆಣ್ಣಮ್ಮ<br />
			ನಿಮ್ಮಾವನ ಗುರುವಿಗೆ ಶರಣೆನ್ನು<br />
			ಮುಂದಿಂಗಳ ಬೆಳಕೆನ್ನಿ ಚಂದ್ರನ ಪ್ರಭೆಯೆನ್ನಿ<br />
			ಗಂಧ ಕಸ್ತೂರಿ ಪುನುಗಿನ ಪಾರ್ವತದೇವಿ<br />
			ಬಂದಾಳೊ ಹಸೆಯ ಕಮಲಕೆ<br />
			ಇಂದಿಂಗಳ ಬೆಳಕೆನ್ನಿ ಸೂರ್ಯನ ಪ್ರಭೆಯೆನ್ನಿ<br />
			ಗಂಧ ಕಸ್ತೂರಿ ಪುನುಗಿನ ಪಾರ್ವತದೇವಿ<br />
			ಬಂದಾಳೊ ತೆರೆಯ ಮರೆಯಲ್ಲಿ<br />
			ಪಟ್ಟೆಯ ಉಡುವೂತ ಪಟ್ಟೆಯ ತುಳಿಯೂತ<br />
			ಪುತ್ರವಲ್ಲಭನ ಕಡೆಗಣ್ಣಲಿ ನೋಡುತ<br />
			ಹತ್ತಿದಳು ಹಸೆಯ ಕಮಲಕೆ . . .<br />
			ನಿಂಬೆ ಹಣ್ಣಿಗೆ ಲಿಂಗವಂತರ ಮಗನಿಗೆ<br />
			ರಂಭೆ ನೀ ಎಲ್ಲಿ ದೊರೆತುದು ಬೆಂಗಳೂರ<br />
			ಅಂಗಡಿಲಾಡೊ ಅರಗಿಣಿಗೆ<br />
			ಮಣೆ ಮೇಲೆ ಕುಳಿತುಕೊಂಡು ಮಣೆಯೇನ ನೋಡೀಯೆ<br />
			ಮಾನ್ಯವರ ನೋಡೆ ಕೆಲದಲ್ಲಿ ಕೆಂದಾವರೆಯ<br />
			ಎಸಳಿಗೆ ಕುಸುಮ ಬೆರೆದಂಗೆ<br />
			ಹಸೆ ಮೇಲೆ ಕುಳಿತುಕೊಂಡು ಹಸೆಯೇನ ನೋಡೀಯೆ<br />
			ದೆಸೆಯವರ ನೋಡೆ ಕೆಲದಲ್ಲಿ ಕೆಂದಾವರೆಯ<br />
			ಎಸಳಿಗೆ ಕುಸುಮ ಬೆರೆದಂಗೆ
		</p>
		<p>ಆಕೆಯನ್ನು ಚಪ್ಪರದ ಕವೆಯ ಸುತ್ತ ಮೂರು ಬಾರಿ ಪ್ರದಕ್ಷಿಣೆ ಬರಿಸಿ, ಗಂಡಿನ ಮುಂದೆ ತೆರೆಯ ಈ ಕಡೆ ಬಲಗಾಲು ಮುಂದಿಡಿಸಿ ಹಸೆ ಮಣೆಯ ಮೇಲೆ ನಿಲ್ಲಿಸುತ್ತಾರೆ ಹೆಣ್ಣಿನಿಂದ ಗಂಡಿನ ತಲೆಯ ಮೇಲೂ ಗಂಡಿನಿಂದ ಹೆಣ್ಣಿನ ತಲೆಯ ಮೇಲೂ ಮೂರು ಸಾರಿ ಜೀರಿಗೆ ಬೆಲ್ಲವನ್ನು ಹಾಕಿಸುತ್ತಾರೆ. ತೆರೆ ತೆಗಿಸಿ ದೇವಸ್ಥಾನದ ಪೂಜಾರಿ ಕಟ್ಟಿಕೊಟ್ಟಿರುವ ಸಮನ ಮಾಲೆಗಳನ್ನು ಪರಸ್ಪರರ ಕೊರಳಿಗೆ ಮೂರು ಸಾರಿ ಹಾಕಿಸುತ್ತಾರೆ. ಚೊಂಬುಗಳಲ್ಲಿ ಹಾಲನ್ನು ತುಂಬಿಟ್ಟು ಅವುಗಳ ಕತ್ತಿಗೆ ಐಧಾನ್ಯದ ಗಂಟನ್ನು ಕಟ್ಟಿಟ್ಟಿರುತ್ತಾರೆ. ಹೆಣ್ಣಿನ ಕೈಗೆ ಎಲೆ ಅಡಿಕೆ ಚಿನ್ನದ ಹಣ ತೆಂಗಿನಕಾಯಿಯನ್ನು ಇಟ್ಟು ಅವಳ ಕೈಯನ್ನು ಗಂಡಿನ ಕೈಗೆ ಕೊಡುತ್ತಾರೆ. ಮೊದಲಿಗೆ ಗಂಡಿನ ತಂದೆ ತಾಯಿಯರು ಮತ್ತು ಹೆಣ್ಣಿನ ತಂದೆ ತಾಯಿಯರು ಚೊಂಬುಗಳಲ್ಲಿ ತುಂಬಿಟ್ಟಿರುವ ಹಾಲನ್ನು ಧಾರೆಯೆರೆಯುತ್ತಾರೆ. ಅಲ್ಲಿ ಸೇರಿರುವ ನೆಂಟರಿಷ್ಟರು ಊರಿನ ಹಿರಿಯರು ಒಬ್ಬೊಬ್ಬರಾಗಿ ಬಂದು ಧಾರೆಯೆರೆಯುತ್ತಾರೆ. ಈ ಕಲ್ಯಾಣದ ಕಾರ್ಯದಲ್ಲಿ ಧಾರೆಯೆರೆಯುವುದು ಬಹು ಪ್ರಮುಖವಾದ, ಪವಿತ್ರವಾದ ಕಾರ್ಯ. ಧಾರೆಯ ಹೊತ್ತು ಮೀರಿದ್ದರೆ ಅಥವಾ ಧಾರೆಗೆ ಬರಲಾಗದಿದ್ದರೆ ಅನೇಕ ಆಹ್ವಾನಿತರು ಮದುವೆಗೇ ಹೋಗದಿರುವುದುಂಟು. ಚೌಡಮ್ಮನ ಒಕ್ಕಲಿನವರು ಹೆಣ್ಣುಗಂಡುಗಳನ್ನು ಹಸೆ ಮಣೆಗಳ ಮೇಲೆ ಒಳಕೋಣೆಯಲ್ಲಿ ನಿಲ್ಲಿಸಿ ಧಾರೆಯೆರೆಯುತ್ತಾರೆ. ಧಾರೆ ಮುಗಿದ ಮೇಲೆ ಪುರೋಹಿತರು ಕೆಲವು ಉಪನಿಷನ್ಮಂತ್ರಗಳನ್ನು ಗಂಡಿನ ಬಾಯಿಂದ ಹೇಳಿಸುತ್ತಾರೆ. ಮಂತ್ರಘೋಷದೊಡನೆ ಕೆಲವು ವಿಧಿ ಸಂಸ್ಕಾರಗಳನ್ನು ಮುಗಿಸಿದ ನಂತರ, ತಟ್ಟೆಯಲ್ಲಿ ಪೂಜೆ ಸಾಮಾನುಗಳೊಡನೆ ಕರಿಮಣಿ, ಹವಳ ಮುತ್ತುಗಳೊಡನೆ ಅರಿಶಿನದ ದಾರದಲ್ಲಿ ಪೋಣಿಸಿದ ಮಾಂಗಲ್ಯವನ್ನು ಬೆಲ್ಲದಚ್ಚಿನ ಮೇಲಿಟ್ಟು, ನೆರೆದಿರುವವರೆಲ್ಲರ ಕೈಲಿ ಅದನ್ನು ಮುಟ್ಟಿಸುತ್ತಾರೆ. ಎಲ್ಲರಿಗೂ ಅಕ್ಷತೆಯನ್ನು ಹಂಚುತ್ತಾರೆ. ಹೆಣ್ಣು ಗಂಡುಗಳು ಮಾಂಗಲ್ಯವನ್ನು ಪೂಜಿಸುತ್ತಾರೆ. ಬಳಿಕ ಗಂಡು ಅದನ್ನು ಹೆಣ್ಣಿನ ಕೊರಳಿಗೆ ಕಟ್ಟಿ ಮೂರು ಗಂಟನ್ನು ಹಾಕುತ್ತಾನೆ. ಆ ಗಂಟಿಗೆ ಅರಿಶಿನ ಕುಂಕುಮ ಹಚ್ಚಿ ಪೂಜೆ ಮಾಡುತ್ತಾನೆ. ಆ ಸಮಯದಲ್ಲಿ ವಧೂವರರ ಮೇಲೆ ಜನರು ಅಕ್ಷತೆಯ ಮಳೆಗರೆಯುತ್ತಾರೆ. ಆ ಮೇಲೆ ಹೆಣ್ಣಿನ ಸೆರಗಿಗೂ ಗಂಡಿನ ಶಲ್ಯದ ಕೊನೆಗೂ ಗಂಟು ಹಾಕಿ ಪುರೋಹಿತರು ಇಬ್ಬರನ್ನೂ ಹೊರಗೆ ಕರೆದುಕೊಂಡು ಬಂದು ಅರುಂಧತಿ ದರ್ಶನ ಮಾಡಿಸುತ್ತಾರೆ. ಪುರೋಹಿತರು ಗಂಡನ ಕೈಲಿ 'ಮಾವನ ಮಗಳೆ ಮಲ್ಲಿಗೆ ಅರಳೆ, ಅತ್ತೆಯ ಮಗಳೇ ಮುತ್ತಿನ ಚಂಡೆ, ಅರುಂಧತಿಯನ್ನು ಕಂಡೆಯಾ' ಎಂದು ಕೇಳಿಸುತ್ತಾರೆ. ಹೆಣ್ಣಿನ ಕೈಲಿ ಅದಕ್ಕುತ್ತರವಾಗಿ 'ಮಾವನ ಮಗನೆ ಮುತ್ತಿನ ಅರಳೆ, ಅತ್ತೆಯ ಮಗನೆ ಮುತ್ತಿನ ಚೆಂಡೆ, ಅರುಂಧತಿಯನ್ನು ಕಂಡೆ' ಎಂದು ಹೇಳಿಸುತ್ತಾರೆ.</p>
		<p>ಒಳಗೆ ಕರೆತಂದು ಹಸೆ ಜಗಲಿಯ ಬಳಿ ಹಸೆ ಮಣೆಯ ಮೇಲೆ ವಧೂವರರನ್ನು ಕೂರಿಸುತ್ತಾರೆ. ವಧುವು ವರನ ಬಲಪಾಶ್ರ್ವದಲ್ಲೆ ಕುಳಿತುಕೊಳ್ಳುತ್ತಾಳೆ. ಪುರೋಹಿತರು ಅವರಿಬ್ಬರ ಕೈಯಲ್ಲಿ ಫಲಪೂಜೆ ಮಾಡಿಸುತ್ತಾರೆ. ಮುಂದುಗಡೆ ಅಗ್ರದ ಬಾಳೆ ಎಲೆಗಳನ್ನು ಜೋಡಿಸಿ ಐದು ಸೇರು ಅಕ್ಕಿಯನ್ನು ಹರಹಿ ಐದು ಎಳನೀರನ್ನು ಸಾಲಾಗಿಟ್ಟು ಎಲೆ ಅಡಿಕೆ ದಕ್ಷಿಣೆಯನ್ನು ಇಡುತ್ತಾರೆ. ಇಬ್ಬರೂ ಅವುಗಳಿಗೆ ಅರಿಶಿನ ಕುಂಕುಮ ಹೂವು ಗಂಧದ ಕಡ್ಡಿ ಕರ್ಪೂರಗಳಿಂದ ಪೂಜೆ ಮಾಡುತ್ತಾರೆ. ಐದು ಫಲಗಳನ್ನು ಒಂದೊಂದಾಗಿ ಗಂಡಿನ ಕೈಗೆ ಕೊಟ್ಟು ಹೆಣ್ಣಿನ ಕೈಲಿ ಮಾವಿನೆಲೆಯಲ್ಲಿ ಮೂರು</p>
		<p>ಬಾರಿ ನೀರನ್ನು ಸಿಂಚಿಸಿ ಅದನ್ನು ದೇವಸ್ಥಾನದ ಪೂಜಾರಿಗಳಿಗೂ ಬ್ರಾಹ್ಮಣರಿಗೂ ಕೊಡಿಸುತ್ತಾರೆ. ಇದಾದ ಬಳಿಕ ಬಂಧು ಮಿತ್ರರು ಗಂಡು ಹೆಣ್ಣಿಗೆ ಮುಯ್ಯಿ ಓದಿಸುತ್ತಾರೆ. ಅಲ್ಲಿ ನೆರೆದಿರುವವರಿಗೆಲ್ಲ ಪುಷ್ಪ ಗಂಧ ತಾಂಬೂಲ ವಿನಿಯೋಗವಾಗುತ್ತದೆ. ಐದು ಜನ ಮುತ್ತೈದೆಯರು ಹೆಣ್ಣು ಗಂಡಿಗೆ ಶಾಸ್ತ್ರ ಮಾಡಿ ಅಕ್ಕಿ ಇಕ್ಕುತ್ತಾರೆ. ಅನಂತರ ಹೆಣ್ಣು ಮೇಲೆದ್ದು ಕಳಶ ಪೂಜೆ ಮಾಡಿ, ಗಂಡಿಗೆ ಕುಂಕುಮ ಹಚ್ಚಿ ಅಕ್ಕಿ ಇಕ್ಕುತ್ತಾಳೆ. ವರನೂ ಇದೇ ರೀತಿ ಕಳಶ ಪೂಜಿಸಿ ವಧುವಿನ ಹಣೆಗೆ ಕುಂಕುಮ ಹಚ್ಚಿ, ಹೂ ಮುಡಿಸಿ ಅಕ್ಷತೆ ಹಾಕುತ್ತಾನೆ.ಈ ಕಾರ್ಯವು ಮುಗಿದ ನಂತರ ಹೆಣ್ಣುಗಂಡುಗಳ ಕೈಹಿಡಿಸಿ ದೇವಸ್ಥಾನಕ್ಕೆ ವಾದ್ಯಸಮೇತ ಮೆರವಣಿಗೆಯಲ್ಲಿ ಹೋಗುತ್ತಾರೆ. ಅಲ್ಲಿ ಇಬ್ಬರೂ ಪೂಜೆ ಮಾಡುತ್ತಾರೆ. ಇದಾದ ಮೇಲೆ ಗಂಡು ಹೆಣ್ಣುಗಳು ಅವರವರ ಬಿಡದಿಗೆ ತೆರಳುತ್ತಾರೆ. ಬಂದವರಿಗೆಲ್ಲರಿಗೂ ಧಾರೆಯ ಊಟ ನಡೆಯುತ್ತದೆ. ಸಾಯಂಕಾಲ ಹೆಣ್ಣು ಗಂಡನ್ನು ಸಿಂಗರಿಸಿ ಹಸೆಜಗಲಿಯ ಹತ್ತಿರ ಹಸೆಮಣೆಯ ಮೇಲೆ ಕೂರಿಸುತ್ತಾರೆ. ಹಾಡು ಹಸೆಗಳು ಸಾಗುತ್ತವೆ. ಹೆಣ್ಣನ್ನು ಗಂಡಿಗೆದುರಾಗಿ ಕೂರಿಸಿ ಹೂವಿನ ಚೆಂಡಾಡಿಸುತ್ತಾರೆ. ಅಗಸನು ಕೊಡುವ ಬಿಳಿಯ ಚೌಕದೊಳಗೆ ಗುಂಡು ಕಲ್ಲನ್ನಿಟ್ಟು ಮಗು ಎಂದು ಇಬ್ಬರ ಕೈಲೂ ತೂಗಿಸುತ್ತಾರೆ. ಇದೇ ತೊಟ್ಟಿಲು ತೂಗಿಸುವ ಶಾಸ್ತ್ರ.</p>
		<p>ಆಮೇಲೆ ಮದುವಣಿಗ ಮದುವಣಿಗಿತ್ತಿಯರನ್ನು ಊರಿನ ಬೀದಿಗಳಲ್ಲಿ ಮೆರವಣಿಗೆಯಲ್ಲಿ ಕರೆದೊಯ್ಯುತ್ತಾರೆ. ಬೀದಿ ಮೆರವಣಿಗೆ ಮುಗಿಸಿಕೊಂಡು ದಿಬ್ಬಣ ಹಿಂತಿರುಗುತ್ತದೆ. ಮನೆಯ ಮುಂದೆ ಹೆಣ್ಣು ಮಕ್ಕಳು ಆರತಿ ಎತ್ತುತ್ತಾರೆ. ಇಳಿ ತೆಗೆದು ಈಡುಗಾಯಿ ಒಡೆಯುತ್ತಾರೆ. ಕಾಲು ತೊಳೆದು ಒಳಗೆ ಬರುವಾಗ ವರನ ತಂಗಿಯು ಬಾಗಿಲು ತಡೆಯುತ್ತಾಳೆ ಆಗ ನಡೆಯುವ ಅಣ್ಣತಂಗಿಯರ, ಅತ್ತಿಗೆ ನಾದಿನಿಯರ ಸರಸ ಸಲ್ಲಾಪ ಜಾನಪದ ಸಾಹಿತ್ಯದಲ್ಲಿ ಬಹು ಸೊಗಸಾಗಿ ಒಡಮೂಡಿದೆ.</p>
		<p>ಹಸೆಯ ತಾರಿಸುವೆ ಕಾಲುಗರ ಎತ್ತುವೆ</p>
		<p class="myquote">
			ನೀ ಏನು ಕೊಟ್ಟೀಯೊ ಹಿರಿಯಣ್ಣ ಬಾಗಿಲಲಿರುವ<br />
			ಬಡಗಡಸ ತಂಗ್ಯಮ್ಮ ಹೊಡಕೊಡುವೆ ನಾನು ಅಡುಗೂಲಿ<br />
			ಬಾಗಿಲು ತಡೆದಮ್ಮನಿಗೆ ಬಣ್ಣ ತಂದುಕೊಡುವೆ<br />
			ಹಸೆಯ ತಾರಿಸಿದ ಹಸುಳೆ ತಂಗಮ್ಮ£ಗೆ<br />
			ಹಸುವೀನ ಕಡಸ ಹೊಡಕೊಡುವೆ<br />
			ಕುದುರೆ ಕುದುರೆ ಕೊಡುವೆ ಕುದುರೆಯ ಮರಿ ಕೊಡುವೆ<br />
			ಉದುರು ಮುತ್ತು ಕೊಡುವೆ ಕೊರಳಿಗೆ ತಂಗಮ್ಮ<br />
			ತಡೆದ ಬಾಗಿಲು ಬಿಡು ನಮಗೆ<br />
			ಕುದುರೆ ಕುದುರೆ ಉಂಟು ಕುದುರೆ ಮರಿ ಉಂಟು<br />
			ಉದುರು ಮುತ್ತು ಮಿಗಿಲು ನನಗುಂಟು ಅಣ್ಣಯ್ಯ<br />
			ತಡೆದ ಬಾಗಿಲ ಬಿಡುವೊಲ್ಲೆ......<br />
			ಆನಾನೆ ಕೊಡುವೆ ಆನೆಯ ಮರಿ ಕೊಡುವೆ<br />
			ಆಣಿ ಮುತ್ತು ಕೊಡುವೆ ಕೊರಳಿಗೆ ತಂಗಮ್ಮ<br />
			ತಡೆದ ಬಾಗಿಲ ಬಿಡು ನಮಗೆ<br />
			ಆನಾನೆ ಉಂಟು ಆನೆಯ ಮರಿ ಉಂಟು<br />
			ಆಣಿ ಮುತ್ತು ನನಗೆ ಮಿಗಿಲುಂಟು ಅಣ್ಣಯ್ಯ<br />
			ತಡೆದ ಬಾಗಿಲ ಬಿಡವೊಲ್ಲೆ<br />
			ದೊಡ್ಡ ಕೊಟ್ಟಿಗೆಲಿ ಅಡ್ಡುಲ್ಲು ಮೇಯೋದು<br />
			ದೊಡ್ಡೆಮ್ಮೆ ಕಡಸು ನಿಂದಲ್ವೆ ತಂಗಮ್ಮ<br />
			ತಡೆದ ಬಾಗಿಲ ಬಿಡು ನಮಗೆ<br />
			ಸಾಲು ಕೊಟ್ಟಿಗೆಲಿ ಲೋಲುಲ್ಲು ಮೇಯೋದು<br />
			ಸಾಲೆಮ್ಮೆ ಕಡಸು ನಿಂದಲ್ವೆ ತಂಗಮ್ಮ<br />
			ತಡೆದ ಬಾಗಿಲ ಬಿಡು ನಮಗೆ<br />
			ಚಪ್ಪ ಚಪ್ಪರದ ಸಾಕ್ಷಿ ಚಪ್ಪರದ ಕೊನೆ ಸಾಕ್ಷಿ<br />
			ಚಪ್ಪರದಟ್ಟೀಲಿರುವೊ ಗೌಡುಗೋಳ ನೀವು ಕೇಳಿ<br />
			ತಡೆದ ಬಾಗಿಲ ಬಿಡಲಿಲ್ಲ<br />
			ಅಂದಲಂದಲ ಸಾಕ್ಷಿ ಅಂದಲದ ಕೊನೆಸಾಕ್ಷಿ<br />
			ಅಂದಲಟ್ಟೀಲಿರುವೊ ಗೌಡುಗೋಳ ನೀವು ಕೇಳಿ<br />
			ತಡೆದ ಬಾಗಿಲ ಬಿಡಲಿಲ್ಲ<br />
			ಹಟ್ಟಿಲಿ ನಿಂತು ಬೆಟ್ಟೆಲ್ಲ ಜೋಗಿಡಿದೊ<br />
			ನೆತ್ತಿಯ ದಂಡೆ ಒಣಗಿದೊ ನಾದುನಿ<br />
			ತಡೆದ ಬಾಗಿಲ ಬಿಡು ನಮಗೆ<br />
			ಬಾಗಿಲಲಿ ನಿಂದು ಬೆರಳೆಲ್ಲ ಜೋಗಿಡಿದೊ<br />
			ತುರುಬಿನ ದಂಡೆ ಬಾಡಿದೊ ನಾದಿನಿ<br />
			ತಡೆದ ಬಾಗಿಲ ಬಿಡು ನಮಗೆ....<br />
			ಒಳಗೆ ಬಂದ ಮೇಲೆ ಬೂವ ಇಕ್ಕುವ ಶಾಸ್ತ್ರ ನಡೆಯುತ್ತದೆ. ಈ ಶಾಸ್ತ್ರ ನಡೆಯುವಾಗ...<br />
			ಗಲಿರೆಂದೊ ಕಾಲು ಕಡಗ ರಾಯರಿಗೆ ಉಣಲಿಕ್ಕಿ ತಿರುಗುವಾಗ<br />
			ಕಂಚಿನ ತಣಿಗೇಲಿ ಮಿಂಚಿನ ಬೂವ ಇಕ್ಕಿಕೆಂಗೇರಿ ಬೆಲ್ಲ ಕೆಲಕಿಕ್ಕಿ ಕೋಣೇಲಿರುವ<br />
			ರಂಭೆ ತಂದೆರೆಯೆ ನೊರೆ ಹಾಲ<br />
			ಬೂವ ಉಣ್ಣೋರು ಯಾವ್ಯಾವ ಕುಲದೋರು<br />
			ಸುದ್ದ ಸೂಲಗನ ಕುಲದೋರು ಉಂಡತಾವು<br />
			ಉಬ್ಬೆದ್ದು ಕೋಡಿ ಹರಿದಾವು. . .<br />
			ರಾತ್ರಿ ಊಟವಾದ ನಂತರ ಆ ದಿನದ ಶಾಸ್ತ್ರವೆಲ್ಲ ಮುಗಿದಂತಾಗುತ್ತದೆ.
		</p>
		<p>ಕಂಕಣ ಬಾಸಿಂಗ ಬಿಚ್ಚುವ ಶಾಸ್ತ್ರದಿಂದ ಮೂರನೇಯದಿನ ಪ್ರಾರಂಭವಾಗುತ್ತದೆ. ಬಾಸಿಂಗ ಮತ್ತು ಸಮನಮಾಲೆಯನ್ನು ಹೆಣ್ಣುಗಂಡುಗಳ ಕೈಲಿ ಬಿಚ್ಚಿಸುತ್ತಾರೆ. ಮುಂದೆ ದೇವರು ಬಿಡುವ ಶಾಸ್ತ್ರ ನಡೆಯುತ್ತದೆ. ಗಂಡಿನ ಮನೆಯ ದೇವರನ್ನು ಹೆಣ್ಣಿನ ತಲೆಯ ಮೇಲೆ ಹೊರಿಸಿ ಉಳಿದ ದೇವರ ಗಡಿಗೆಗಳನ್ನು ಹೆಣ್ಣಿನ ಕಡೆಯ ಹೆಣ್ಣು ಮಕ್ಕಳು ಹೊತ್ತುಕೊಳ್ಳುತ್ತಾರೆ.</p>
		<p>ಮನೆಯ ಬಾಗಿಲಿಗೆ ಬಂದಾಗ ಗಂಡು ಆ ಕಳಶವನ್ನು ತನ್ನ ಕೈಗೆ ತೆಗೆದುಕೊಂಡು ಹೆಣ್ಣಿನ ಕೈಯನ್ನು ಹಿಡಿದುಕೊಂಡು ಒಳಗೆ ಕರೆದೊಯ್ಯುತ್ತಾನೆ. ಓಕುಳಿಯಾಟದಿಂದ ಈ ಮದುವೆಯ ಶಾಸ್ತ್ರಗಳು ಹೆಚ್ಚುಕಡಿಮೆ ಕೊನೆಗೊಳ್ಳುತ್ತವೆ.</p>
		<p>ಆಧುನಿಕ ಕಾಲದಲ್ಲಿ ಈ ಎಲ್ಲ ಶಾಸ್ತ್ರಗಳೂ ಮರೆತು ಹೋಗುತ್ತಿವೆ. ಶಾಸ್ತ್ರಗಳು ಮರೆಯುವುದಿರಲಿ ಚಿಟಿಕೆ ಚಪ್ಪರದಲ್ಲಿ ಮದುವೆಯೂ ಮುಕ್ತಾಯವಾಗುತ್ತದೆ. ಈಗ ಮದುವೆ ಸಾಮಾನ್ಯವಾಗಿ ಅದರಲ್ಲಿಯೂ ಮಧ್ಯಮ ಮತ್ತು ಉತ್ತಮ ವರ್ಗಗಳಲ್ಲಿ ಹೆಣ್ಣಿನ ಮನೆಯಲ್ಲಿ ಜರುಗುತ್ತದೆ. ಎರಡು ಮೂರು ಗಂಟೆಗಳಲ್ಲಿ ಮದುವೆ ಮುಕ್ತಾಯವಾಗುತ್ತದೆ. ಬೆಳಿಗ್ಗೆ ಒಂಭತ್ತು ಗಂಟೆಯ ಹೊತ್ತಿಗೆ ತುಂಬಿದ್ದ ಮದುವೆ ಮನೆ ಮಧ್ಯಾಹ್ನ ೧-೨ ಗಂಟೆಯ ಹೊತ್ತಿಗೆ ಬಿಕೋ ಎನ್ನಿಸುವಂತಾಗುತ್ತದೆ. ಬಾಳಿನಲ್ಲಿ ಒಂದು ಸಲ ಸಿಗುತ್ತಿದ್ದ ಆ ಹಿಂದಿನ ಸಂತೋಷ ಸಂಭ್ರಮಗಳೆಲ್ಲವೂ ಅರೆಗಳಿಗೆಯಲ್ಲಿ ಮಂಜಿನಂತೆ ಕರಗಿ ಹೋಗುತ್ತವೆ. ಅಷ್ಟೇ ಅಲ್ಲ, ಇಂದಿನ ಮದುವೆಗಳಲ್ಲಿ ಹಿಂದಿನ ಕಾಲದ ವೈಭವವೂ ಇಲ್ಲ, ಕಳೆಯೂ ಇಲ್ಲ; ಕಾಲಾಯತಸ್ಮೈ ನಮಃ!</p>
		<p class="quote-author">
			ಶಶಿಕಲಾ ಚಂದ್ರಶೇಖರ್<br />(ಇಂಡಿಯನ್ ವೆಲ್ಹ್, ಕ್ಯಾಲಿಫೋರ್ನಿಯಾ)
		</p>
	</section>
	<section class="level1 numbered" epub:type="chapter" role="doc-chapter" id="id-068">
		<h1 class="level1-title" epub:type="title">ಕರ್ನಾಟಕದ ಕುರುಬರಲ್ಲಿ ಮದುವೆ</h1>
		<p>ಚಾರಿತ್ರಿಕ ಮತ್ತು ಸಾಮಾಜಿಕವಾದ ಹಲವು ಕಾರಣಗಳಿಂದ ಭಾರತದಲ್ಲಿ ಅನೇಕ ಬುಡಕಟ್ಟುಗಳು ಮತ್ತು ಜಾತಿಗಳು ಕಂಡುಬರುತ್ತವೆ. ಕೆಲವು ಆದಿವಾಸಿಗಳನ್ನು ಹೊರತುಪಡಿಸಿದರೆ ಯಾವುದೇ ಒಂದು ಬುಡಕಟ್ಟಿನ ಜನ ಅದರ ಮೂಲ ಸ್ವರೂಪದೊಡನೆ ಇಂದು ಶುದ್ಧವಾಗಿ ಉಳಿದುಕೊಂಡಿಲ್ಲ. ಕಾಲಕ್ರಮದಲ್ಲಿ ಪರಸ್ಪರ ರಕ್ತ ಸಂಬಂಧ ಬೆಳೆದು ಬಹು ಮಿಶ್ರಣದೊಡನೆ ಕಾಣಿಸಿಕೊಳ್ಳುತ್ತಾರೆ. ಈ ರಕ್ತ ಸಂಬಂಧ ಯಾವುದೇ ಒಂದು ಜಾತಿ, ಕುಲ ಅಥವಾ ಪಂಥದವರಿಗೆ ಸೀಮಿತವಾಗಿಲ್ಲ. ಇವು ಕಾಲದಿಂದಲೂ ಬದಲಾಗುತ್ತಾ ಬಂದಿವೆ. ಆದರೂ ತಮ್ಮ ಮೂಲ ಸ್ವರೂಪವನ್ನು ಕಾಪಾಡಿಕೊಂಡು ಬರುತ್ತಿರುವ ಕೆಲವು ಬುಡಕಟ್ಟು ಮತ್ತು ಜಾತಿಯ ಜನರು (ಪಂಗಡಗಳು) ದಕ್ಷಿಣ ಭಾರತದಲ್ಲಿ ಕಾಣಸಿಗುತ್ತಾರೆ. ಸುಮಾರು ಕಪ್ಪಾದ ಮೈಬಣ್ಣ, ಅತಿ ಎತ್ತರವಲ್ಲದ ನಿಲುವು, ಸ್ವಲ್ಪ ಮುಂಚಾಚಿದ ಮೂತಿ, ಕಿರಿದಾದ ಹಣೆ, ಚಪ್ಪಟೆ ಮೂಗು, ದಪ್ಪತುಟಿ, ಅಲೆಅಲೆಯಾದ ಗುಂಗುರು ಕೂದಲು ಈ ವೈಶಿಷ್ಟ್ಯಗಳುಳ್ಳ ಬುಡಕಟ್ಟಿನ ಜನ ಕರ್ನಾಟಕದ ಜನ ಸಮೂಹದಲ್ಲಿ ಸಾಕಷ್ಟು ಸಂಖ್ಯೆಯಲ್ಲಿ ಮಿಳಿತವಾಗಿದ್ದಾರೆ. ಉದಾರಣೆಗೆ ಸೋಲಿಗರು, ಎರವರು, ಕುರಿಯರು, ಕುರುಬರು ಮುಂತಾದವರು.</p>
		<p>ಕರ್ನಾಟಕದ ಬುಡಕಟ್ಟು ಪಂಗಡಗಳಲ್ಲಿ ಅಧಿಕ ಸಂಖ್ಯೆಯಲ್ಲಿ ಕಂಡುಬರುವ ಕುರುಬರ ಧಾರವಾಡ, ಬೆಳಗಾಂವಿ, ಬಿಜಾಪುರ, ಶಿವಮೊಗ್ಗ, ಹಾಸನ, ಮೈಸೂರು, ಮಂಡ್ಯ ಜಿಲ್ಲೆಗಳಲ್ಲಿ ಹೆಚ್ಚಿನ ಸಂಖ್ಯೆಯಲ್ಲಿ ಊರ ಕುರುಬರು ನೆಲೆಸಿರುವರು. ಕೊಡಗು ಜೆಲ್ಲೆಯಲ್ಲಿ ಮತ್ತು ಮೈಸೂರು ಜಿಲ್ಲೆಯ ಹೆಗ್ಗಡದೇವನಕೋಟೆ, ಪಿರಿಯಾಪಟ್ಟಣ, ಹುಣಸೂರು ಮತ್ತು ಕೊಳ್ಳೇಗಾಲ ತಾಲೂಕುಗಳ ಅರಣ್ಯ ಪ್ರದೇಶಗಳಲ್ಲಿ ಕಾಡುಕುರುಬರ ಸಂಖ್ಯೆ ಹೆಚ್ಚು; ಇವರು ಸಾಮಾನ್ಯವಾಗಿ ಅರಣ್ಯವಾಸಿಗಳು.</p>
		<p>ದಕ್ಷಿಣ ಭಾರತದಲ್ಲಿ ಅಧಿಕವಾಗಿ ಕಂಡುಬರುವ ಕುರುಬರನ್ನು ಪ್ರಾದೇಶಿಕವಾಗಿ ತಮಿಳಿನಲ್ಲಿ 'ಕುರುಂಬ', ಮಲೆಯಾಳಂನಲ್ಲಿ 'ಕುರುಂಬನ್', ತೆಲುಗು ಭಾಷೆಯಲ್ಲಿ 'ಗೊಲ್ಲವಾಡು', 'ಕುರುಪು', 'ಯಾದವಲು', 'ಕುರುಮ' ಎಂದೂ ಮಹಾರಾಷ್ಟ್ರ, ಕೊಂಕಣಿ, ಹಿಂದೂಸ್ಥಾನಿ, ಹಿಂದಿ ಮೊದಲಾದ ಭಾಷೆಗಳಲ್ಲಿ 'ಧನಗರ್' ಅಥವಾ 'ಧನಗಾರ' ಎಂದೂ ಕರೆಯುತ್ತಾರೆ. ಇವರಿಗೂ, ಕರ್ನಾಟಕದಲ್ಲಿ ಕಂಡುಬರುವ ಕುರುಬರಿಗೂ ಭಾಷಾಭೇದವೇ ಹೊರತು ವೃತ್ತಿ, ಆಚಾರ, ವ್ಯವಹಾರ ಮೊದಲಾದವುಗಳೆಲ್ಲದರಲ್ಲೂ ಸ್ವಲ್ಪಮಟ್ಟಿಗೆ ಹೋಲಿಕೆಯಿದೆ.</p>
		<section class="level2 numbered" id="id-068.01">
			<h2 class="level2-title" epub:type="title">ಕುರುಬರ ಪ್ರಾಚೀನತೆ</h2>
			<p>ಕುರುಬರು ಬಹು ವೈಭವದಿಂದ ಬಾಳಿಬದುಕಿದ 'ಪಲ್ಲವ' ರಾಜವಂಶದವರು ಎಂದು ಇತಿಹಾಸದಿಂದ ತಿಳಿದುಬರುತ್ತದೆ. ದಕ್ಷಿಣಭಾರತದ ಈಗಿನ ಆರ್ಕಾಟ್, ಮದ್ರಾಸ್, ತಿರುಚನಾಪಳ್ಳಿ ಮತ್ತು ತಂಜಾವೂರುಗಳಿರುವ ಪ್ರದೇಶವನ್ನೂ ಮತ್ತು</p>
		</section>
		<section class="level2 numbered" id="id-068.02">
			<h2 class="level2-title" epub:type="title">ಕುರುಬರ ಒಳಪಂಗಡಗಳು</h2>
			<p>ಕರ್ನಾಟಕದಲ್ಲಿ ಕಂಡುಬರುವ ಕುರುಬರನ್ನು ಊರುಕುರುಬರು ಮತ್ತು ಕಾಡುಕುರುಬರು ಎಂದು ಎರಡು ಗುಂಪುಗಳಾಗಿ ವಿಂಗಡಿಸಬಹುದು ಎಂಬುದನ್ನು ಈಗಾಗಲೇ ಸೂಚಿಸಿದೆ. ಇದಕ್ಕೆ ಅವರು ನೆಲೆಸಿರುವ ಭೌಗೋಳಿಕ ಪರಿಸರ ಮತ್ತು ವೃತ್ತಿಯು ಅಧಾರವಾಗಿದೆ.</p>
		</section>
		<section class="level2 numbered" id="id-068.03">
			<h2 class="level2-title" epub:type="title">ಊರುಕುರುಬರ ಒಳಪಂಗಡಗಳು</h2>
			<p>ಊರುಕುರುಬರನ್ನು ಬಹುಮುಖ್ಯವಾಗಿ ಅವರ ಮದುವೆಯ ಸಂದರ್ಭದಲ್ಲಿ ವಧು-ವರರಿಗೆ ಕಟ್ಟುವ ಕಂಕಣವನ್ನೇ ಮುಖ್ಯ ಅಧಾರವಾಗಿಟ್ಟುಕೊಂಡು ಹತ್ತಿಕಂಕಣದವರು ಮತ್ತು ಉಣ್ಣಿಕಂಕಣದವರೆಂದು ಕರೆಯುವರು. ಈ ಎರಡು ಒಳಪಂಗಡದವರ ಆಚಾರ ವಿಚಾರದ ಆಧಾರದ ಮೇಲೆ ಹಲವು ಉಪಶಾಖೆಗಳನ್ನು ಕಾಣಬಹುದು. ಉದಾಹರಣೆಗೆ ಹಾಲುಮತಸ್ಥರು, ಕಂಬಳಿ ಕುರುಬರು, ಕನಕಯ್ಯನ ಜಾತಿಯವರು, ಅಂಡೆಕುರುಬರು, ಕುರುಬ ಒಡೇರು, ವಾರದ ಕುರುಬರು, ಇತ್ಯಾದಿ. ಇಂಥ ಪಂಗಡದವರು ಅವರವರಲ್ಲಿಯೆ ಕುಲಗೋತ್ರಗಳನ್ನು ಅನುಸರಿಸಿ ಹೆಣ್ಣು ಜೊಟ್ಟು, ಹೆಣ್ಣು ತರುತ್ತಾರೆ. ಕುರುಬರು ತಮ್ಮ ಕುಲ, ಗೋತ್ರಗಳನ್ನು''ಬೆಡಗು', 'ಸಾಲು' ಅಥವಾ 'ಕುಲ'ಗಳೆಂದು ಕರೆಯುವರು, ಉದಾಹರಣೆಗೆ ಉಪ್ಪಿನಕುಲ, ಹತ್ತಿಕುಲ, ಆಡಿನಕುಲ, ಬಸರಿಕುಲ, ಗೌಡ್ಗುಲ, ಬಳೆಗಾರ್ಗುಲ, ಬೆಳ್ಗುಲ, ಸಾಮ್ಗುಗುಲ, ವನ್ಕುಲ, ಅರಳ್ಗುಲ, ಅಣ್ಣಿಕುಲ, ಹಾಲ್ಗುಲ, ಮುತ್ತಿನಕುಲ, ಮಲ್ಲಿಗೆಕುಲ, ಸಾಮಂತ್ಕುಲ ಎಂಬ ಸುಮಾರು ನೂರಕ್ಕೂ ಹೆಚ್ಚಿನ ಕುಲಗಳು ಕುರುಬರಲ್ಲಿ ಕಂಡುಬರುತ್ತವೆ. ಈ ಕುಲಗೋತ್ರಗಳನ್ನು ತಮ್ಮ ಒಳಭೇದ, ಕಟ್ಟೆಮನೆ, ದೇವರುಮನೆ ಮುಂತಾದವುಗಳಿಂದ ಗೊತ್ತುಮಾಡಿಕೊಳ್ಳುವರು.</p>
			<p>ಕುರುಬರು ಸಗೋತ್ರದಲ್ಲಿ ವಿವಾಹವಾಗುವುದಿಲ್ಲ. ಹೆಣ್ಣು ಕೊಟ್ಟು ತರುವಾಗ ಕುಲಸಂಬಂಧಗಳನ್ನು ತೀಕ್ಷ್ಣವಾಗಿ ಗಮನಿಸುತ್ತಾರೆ. ಹೆಣ್ಣಿಗೆ ತೆರಕಟ್ಟುವ ಪದ್ಧತಿ ಇಂದಿಗೂ ರೂಢಿಯಲ್ಲಿರುವುದಾಗಿ ಹೇಳುವರು. ಇತ್ತೀಚೆಗೆ ವರದಕ್ಷಿಣೆಯ ಪ್ರಭಾವ ಇವರಲ್ಲಿಯೂ ಕಂಡುಬರುತ್ತಿದೆ. ವಿವಾಹದ ನಿಶ್ಚಿತ ದಿನ ಬ್ರಾಹ್ಮಣರಿಂದ ಲಗ್ನ ಕಟ್ಟಿಸುವರು. ಆದರೆ ಧಾರೆಯನ್ನು ತಮ್ಮ ಕುಲಗುರುಗಳಾದ ಕುರುಬ ಒಡೆಯರನ್ನು ಮುಂದಿಟ್ಟುಕೊಂಡು ಅವರ ನೇತೃತ್ವದಲ್ಲಿ ನಡೆಸುವರು. ಬಹುಪತ್ನಿತ್ವ ರೂಢಿಯಲ್ಲಿದೆ. ಕೂಡಾವಳಿ(ವಿಧವಾವಿವಾಹ) ಪದ್ಧತಿ ಬಳಕೆಯಲ್ಲಿದ್ದರೂ ಸಮಾಜದಲ್ಲಿ ಅವರ ಮಕ್ಕಳಿಗೆ ಗೌರವದ ಸ್ಥಾನಮಾನಗಳು ದೊರಕುವುದು ಕಡಿಮೆ.</p>
		</section>
		<section class="level2 numbered" id="id-068.04">
			<h2 class="level2-title" epub:type="title">ಕಾಡುಕುರುಬರು</h2>
			<p>ಕುರುಬರ ಮತ್ತೊಂದು ಬಣ ಕಾಡುಕುರುಬರದಾಗಿದೆ.</p>
			<p>ಊರುಕುರುಬರಂತೆ ಕಾಡುಕುರುಬರಲ್ಲಿಯೂ ಒಳಭೇದಗಳಿವೆ. ಈ ಒಳಭೇದಗಳು ಇವರು ಮಾಡುವ ವೃತ್ತಿಮೂಲಕ ಜಾತಿಸೂಚಕವಾಗಿ ಬಳಕೆಯಲ್ಲಿವೆ. ಅವುಗಳೆಂದರೆ ಬೆಟ್ಟಕುರುಬರು, ಜೇನುಕುರುಬರು ಮತ್ತು ಮುಳ್ಳುಕುರುಬರು. ಇವು ಒಂದು ಮತ್ತೊಂದಕ್ಕೆ ಸಬಂಧವಿಲ್ಲದವುಗಳಂತೆ ಒಳಬಾಂಧವ್ಯ ವಿವಾಹ ಸಂಬಂಧವಿಟ್ಟುಕೊಂಡಿರುವ ಸ್ವತಂತ್ರ ಸಮೂಹಗಳು. ಇವರಲ್ಲಿ ಶಾರೀರಿಕವಾಗಿ ಭಿನ್ನತೆಗಳನ್ನು ಗುರುತಿಸಲಾಗದಿದ್ದರೂ ಭಾಷೆ, ಉಡುಗೆತೊಡುಗೆ, ವೃತ್ತಿ ಮತ್ತಿತರ ಸಾಂಸ್ಕೃತಿಕ ಅಂಶಗಳಲ್ಲಿ ವ್ಯತ್ಯಾಸಗಳನ್ನು ಗಮನಿಸಬಹುದು.</p>
		</section>
		<section class="level2 numbered" id="id-068.05">
			<h2 class="level2-title" epub:type="title">ಬೆಟ್ಟಕುರುಬರು</h2>
			<p>ಹೆಸರೇ ಸೂಚಿಸುವಂತೆ ಇವರು ಗಿರಿವಾಸಿಗಳು.</p>
			<p>ಇವರ ಸ್ತ್ರೀಯರೂ ಗಂಡಸರ ಶಾರೀರಿಕ ಬಣ್ಣ ಮುಖವರ್ಚಸ್ಸನ್ನು ಹೊಂದಿದ್ದು ಇತರ ಬುಡಕಟ್ಟಿನ ಸ್ತ್ರೀಯರಿಗಿಂತ ಅತಿ ಸರಳವಾದ ಬಗೆಯಲ್ಲಿ ಸೀರೆಯನ್ನು ಉಡುವರು. ವಿವಾಹಿತ ಸ್ತ್ರೀಯರು ತಾಳಿಯ ಜೊತೆಗೆ ಕರಿಮಣಿಸರವನ್ನೂ, ಕಾಲುಂಗುರ ಹಾಗೂ ಕೈಬೆರಳುಗಳಿಗೆ ಉಂಗುರವನ್ನೂ, ಕಿವಿಗೆ ಓಲೆಯನ್ನೂ ಹಾಕಿಕೊಂಡಿರುವರು.</p>
			<p>ಯುವತಿಯರು ಬಗೆಬಗೆಯ ಮಣಿಗಳಿಂದ ತಾವೇ ಮಾಡಿದ ಕಲಾತ್ಮಕ ಮಣಿಸರಗಳನ್ನು ಹಾಕಿಕೊಳ್ಳುವರು.ಬೆಟ್ಟಕುರುಬರ ಸಾಮಾಜಿಕ ಒಳರಚನೆಯು 'ಮುನ್ಪಾಡಿ' ಮತ್ತು 'ಏಳ್ಪಾಡಿ' ಎಂಬ ಎರಡು ವಿಭಾಗಗೊಂಡಿದೆ. 'ಮುನ್ಪಾಡಿ' ಎಂದರೆ ಮೂರು ಕೊಪ್ಪಲು(ಹಳ್ಳಿ)ಗಳವರು, 'ಏಳ್ಪಾಡಿ' ಅಂದರೆ ಏಳುಕೊಪ್ಪಲು(ಹಳ್ಳಿ)ಗಳವರು ಎಂಬುದಾಗಿ ಇವರು ವಾಸಸ್ಥಾನದ ಮೂಲಕ ಕುಲವನ್ನು ಗುರುತಿಸಿಕೊಂಡಿದ್ದಾರೆ. ಸ್ವಕುಲದಲ್ಲಿ ವಿವಾಹ ನಿಷಿದ್ಧ.</p>
			<p>ಹುಡುಗಿ ಮೈನೆರದ ನಂತರ ಅವಳನ್ನು ಏಳುದಿನಗಳವರೆಗೆ ಮುಟ್ಟಿನ ಗುಡ್ಲಿನಲ್ಲಿ ಏಕಾಂತವಾಗಿ ಇರಿಸುವರು. ಎಂಟನೆ ದಿನ ಬಂಧುಬಳಗದವರೆಲ್ಲರೂ ಸೇರಿ ಹುಡುಗಿಗೆ ಸ್ನಾನ ಮಾಡಿಸಿ ಹೊಸ ಬಟ್ಟೆ ತೊಡಿಸಿ ಮನೆಯೊಳಗೆ ಬರಮಾಡಿಕೊಳ್ಳುವರು. ಮುಂದಿನ ಕೆಲವು ನಿರ್ದಿಷ್ಟ ದಿನಗಳವರೆಗೆ ಆರೈಕೆ ಮಾಡುವರು. ಜನನ ಮರಣ ಮತ್ತಿತರ ಸೂತಕ ದಿನಗಳನ್ನು ಅಪವಿತ್ರವೆಂದು ಭಾವಿಸುವರು. ಆ ದಿನಗಳಲ್ಲಿ ತಮ್ಮ ಕುಲದೇವತೆಗಳನ್ನು ಸಮೀಪಿಸುವುದಿಲ್ಲ. ಇತರ ಬುಡಕಟ್ಟಿನವರಲ್ಲಿ ರೂಢಿಯಲ್ಲಿರುವಂತೆ ಹೆಣ್ಣನ್ನು ಗಂಡು ಕರೆದೊಯ್ದು ಸ್ವಲ್ಪ ದಿನ ತಲೆಮರೆಸಿಕೊಂಡಿದ್ದು ತರುವಾಯ ಹಾಡಿಯ ಯಜಮಾನ ವಿಧಿಸಿದ ದಂಡಕೊಟ್ಟು ಸತಿಪತಿಯಾಗುವರು. ಮತ್ತೆ ಕೆಲವರು ತಮ್ಮ ತಂದೆತಾಯಿಗಳು ಒಪ್ಪಿದ ಕಡೆ ಮದುವೆಯಾಗುವರು. ವರಸಾಮ್ಯ ಹೊಂದುವಂಥ ಹುಡುಗಿಯನ್ನು ಹುಡುಗನ ತಂದೆ ತನ್ನ ಹತ್ತಿರದ ಬಂಧುಗಳೊಡನೆ ಹೋಗಿ ಗುರುತಿಸಿಕೊಂಡು ಬರುವನು. ಆ ಹುಡುಗಿ ಎಲ್ಲರಿಗೂ ಒಪ್ಪಿಗೆಯಾದ ನಂತರ ಹುಡುಗನ ಕಡೆಯವರು ಹುಡುಗಿಯ ತಂದೆಗೆ ಅಥವಾ ಅವಳ ಹತ್ತಿರದವರಿಗೆ ಐದು ಅಥವಾ ಹತ್ತು ರೂಪಾಯಿಗಳನ್ನು ಕೊಟ್ಟು ವಾಗ್ದಾನ ಮಾಡಿಕೊಂಡು ಮದುವೆಯ ದಿನವನ್ನು ಗೊತ್ತು ಮಾಡುವರು.</p>
			<p>ಮದುವೆ ನಿಶ್ಚಿತವಾದ ದಿನ ಸಮಯಕ್ಕೆ ಸರಿಯಾಗಿ ಹುಡುಗನ ಕಡೆಯವರು ಹುಡುಗಿಯ ಮನೆಗೆ ದಿಬ್ಬಣ ಹೋಗುವರು. ಮುಹೂರ್ತದ ಸಮಯಕ್ಕೆ ಸರಿಯಾಗಿ ವಧೂವರರು ತಮ್ಮ ಬಂಧುಬಾಂಧವರ ಎದುರು ತಾಳಿಕಟ್ಟುವರು. ಹಿರಿಯರೆಲ್ಲರು ವಧೂವರರ ಮೇಲೆ ಅಕ್ಷತೆ ಹಾಕಿ ಹರಸುವರು. ತರುವಾಯ ಆ ದಿನ ವಿಶೇಷವಾಗಿ ಅನ್ನ ಹಂದಿಮಾಂಸದ ವಿಶೇಷ ಅಡುಗೆಯನ್ನು ತಯಾರಿಸುವರು. ವಧೂವರರಿಬ್ಬರಿಗೂ ಒಂದೇ ಬಾಳೆಎಲೆಯ ಮೇಲೆ ಬಡಿಸಿದ ಊಟವನ್ನು ವಿನಿಮಯ ಮಾಡಿಸಿದ ನಂತರ ಒಂದು ವೀಳ್ಯದೆಲೆ ಮತ್ತು ಒಂದು ಅಡಿಕೆಯನ್ನು ಅರ್ಧಭಾಗಮಾಡಿ ಇಬ್ಬರ ಕೈಯಿಂದಲೂ ವಿನಿಮಯ ಮಾಡಿಸುವರು. ಆ ದಿನ ನವದಂಪತಿಗಳು ಮಾದಕ ವಸ್ತುಗಳನ್ನು ಬಳಸುವಂತಿಲ್ಲ. ಉಭಯ ಪಕ್ಷದವರು ಒಂದೇ ಪಂಕ್ತಿಯಲ್ಲಿ ಕುಳಿತು ಭೋಜನ ಮಾಡುವರು. ಊಟವಾದ ನಂತರ ವರನ ಕಡೆಯವರು ವಾದ್ಯದೊಂದಿಗೆ ಕುಣಿದು ತಮ್ಮ ಸಂತೋಷವನ್ನು ವ್ಯಕ್ತಪಡಿಸುವರು. ಸಂಜೆಯ ವೇಳೆಗೆ ಹೆಣ್ಣನ್ನು ಗಂಡಿನ ಮನೆಗೆ ಕರೆದುಕೊಂಡು ಹೋಗುವರು.</p>
			<p>ಇವರಲ್ಲಿ ಬಹುಪತ್ನಿತ್ವ ರೂಢಿಯಲ್ಲಿದೆ. ಕೆಲವು ಸಂದರ್ಭಗಳಲ್ಲಿ ವಿವಾಹ ವಿಚ್ಛೇದನಕ್ಕೂ ಅವಕಾಶಗಳಿವೆ. ಕೂಡಿಕೆ ಅಥವಾ ವಿಧವಾವಿವಾಹ ಕೂಡ ಬಳಕೆಯಲ್ಲುಂಟು.</p>
		</section>
		<section class="level2 numbered" id="id-068.06">
			<h2 class="level2-title" epub:type="title">ಜೇನುಕುರುಬರು</h2>
			<p>ಕಾಡುಕುರುಬರಲ್ಲಿ ಜೇನುಕುರುಬರು ಬಲು ವಿಚಿತ್ರ ಸ್ವಭಾವದವರು.</p>
			<p>ಇವರ ಸ್ತ್ರೀಯರು ಕೊಡಗಿನ ಒಕ್ಕಲಿಗ ಸ್ತ್ರೀಯರಂತೆ ಸೀರೆಯನ್ನು ತೊಡುವರು. ಶಾರೀರಿಕವಾಗಿ ಮೇಲಿನ ಲಕ್ಷಣಗಳುಳ್ಳ ಸ್ತ್ರೀಯರು ಕೈಗಳಿಗೆ ಗಾಜಿನ ಬಳೆಗಳನ್ನೂ, ಮೂಗಿಗೆ ಮೂಗುಬಟ್ಟನ್ನೂ, ಕಿವಿಗೆ ಓಲೆಗಳನ್ನೂ, ಬೆರಳುಗಳಿಗೆ ಲೋಹದ ಉಂಗುರಗಳನ್ನೂ ಹಾಕಿಕೊಳ್ಳುವರು. ವಿವಾಹಿತ ಸ್ತ್ರೀಯರು ತಾಳಿ ಕಾಲುಂಗುರ ಹಾಕಿಕೊಂಡಿರುತ್ತಾರೆ. ಮುಖ, ಕೈಕಾಲುಗಳ ಮೇಲೆ ವಿವಿಧ ಬಗೆಯ ಹಚ್ಚೆ ಹಾಕಿಸಿಕೊಂಡಿರುವುದು ಕಂಡುಬರುವುದು. ಯುವಕರು ನವೀನ ಮಾದರಿಯ ಪ್ಯಾಂಟು, ಶರ್ಟು, ಬಣ್ಣದ ಲುಂಗಿಯನ್ನೂ, ಹುಡುಗಿಯರು ಬಣ್ಣದ ಲಂಗ, ಕೊರಳಿಗೆ ಬಗೆ ಬಗೆಯ ಕಡಿಮೆ ದರ್ಜೆಯ ಮಣಿಸರ ಮತ್ತು ಮುತ್ತುಗಳನ್ನು ಹಾಕಿಕೊಳ್ಳುವರು.</p>
			<p>ಜೇನುಕುರುಬರು ಸೋದರಮಾವ ಅಥವಾ ಅತ್ತೆಯ ಮಕ್ಕಳನ್ನು ಮದುವೆಯಾಗುವರು. ಮೈನೆರೆದನಂತರವೇ ಹೆಣ್ಣು ಮದುವೆಗೆ ಯೋಗ್ಯಳೆಂದು ಹೇಳುವರು. ಮದುವೆಯ ಸಂದರ್ಭಗಳಲ್ಲಿ ಹುಡುಗನ ಕಡೆಯವರು ತಮಗೆ ತಕ್ಕದಾದ ಹೆಣ್ಣು ಇರುವ ಮನೆಗೆ ವೀಳ್ಯದೆಲೆ, ಅಡಿಕೆ, ತೆಂಗಿನಕಾಯಿ, ಬಾಳೆಹಣ್ಣುಗಳೊಂದಿಗೆ ಹೋಗಿ ಮದುವೆಯನ್ನು £ಶ್ಚಯಿಸುವರು. ಪದ್ಧತಿಯಂತೆ ಒಂದು ಗೊತ್ತಾದ ಪ್ರಮಾಣದ ಹಣವನ್ನು ಹೆಣ್ಣಿನ ತಂದೆಗೆ ಕೊಟ್ಟು ವೀಳ್ಯವನ್ನು (ವಾಗ್ದಾನ) ಪಡೆಯುವರು.</p>
			<p>ಇವರಲ್ಲಿ ಎರಡು ಬಗೆಯ ಮದುವೆಯ ಪದ್ಧತಿಯನ್ನಿಟ್ಟುಕೊಂಡಿರುವರು. ಮೊದಲನೆಯದು, ಇವರ ಮದುವೆಯ ಆಚರಣೆಗಳು ಒಕ್ಕಲಿಗರ ಆಚರಣೆಯಿಂದ ಪ್ರಭಾವಿತವಾಗಿರುವುದನ್ನು ಕಾಣಬಹುದು. ಹನ್ನೆರಡು ಕಂಭ, ಹನ್ನೆರಡು ಕುಂಭ ಶಾಸ್ತ್ರಗಳಿಂದ ಇವರ ಮದುವೆಯು ದೇವತಾಕಾರ್ಯಗಳಿಂದ ಪ್ರಾರಂಭವಾಗುವುದು. ವಧು ವರರಿಗೆ ಅವರವರ ಮನೆಯಲ್ಲಿ ಮುತ್ತೈದೆಯರು ಅರಿಸಿನ ಎಣ್ಣೆಯ ಮಂಗಳ ಸ್ನಾನ ಮಾಡಿಸಿ ಕಂಕಣವನ್ನು ಕಟ್ಟುವರು. ವಧುವಿಗೆ ಹೊಸ ವಸ್ತ್ರಗಳನ್ನು ಕರಿಬಳೆಗಳನ್ನು ತೊಡಿಸುವರು. ಹಸೆಮಣೆಯ ಮೇಲೆ ಕೂರಿಸಿ ಹಿರಿಯರು ಅಕ್ಷತೆ ಹಾಕುವರು. ಗಂಡಿನ</p>
			<p>ಕಡೆಯವರು ಹೆಣ್ಣಿನ ಮನೆಗೆ 'ನೆರೆ' ಹೋಗುವರು. ಆಗ ಹೆಣ್ಣಿನ ಕಡೆಯವರು ಗಂಡಿನವರನ್ನು ಎದುರುಗೊಂಡು ಆಹ್ವಾನಿಸಿ ವಧುವಿನ ಮನೆಗೆ ಕರೆತಂದು ಲಘು ಉಪಹಾರವನ್ನು ಕೊಟ್ಟು ಸತ್ಕರಿಸುವರು.ಧಾರೆಯ ಸಮಯಕ್ಕೆ ಸರಿಯಾಗಿ ಚಪ್ಪರದಲ್ಲಿ ವಧುವರರನ್ನು ನಿಲ್ಲಿಸುವರು. ಕುಲದ ಯಜಮಾನನ ಮುಖಂಡತ್ವದಲ್ಲಿ ಗಂಡು ಹೆಣ್ಣಿನ ಕೊರಳಿಗೆ ತಾಳಿ ಕಟ್ಟುವನು. ಎರಡೂ ಕಡೆಯವರು ಮಂಗಳಾಕ್ಷತೆಯನ್ನು ನವದಂಪತಿಗಳ ತಲೆಯ ಮೇಲೆ ಹಾಕುವರು. ತರುವಾಯ ಗಂಡು ಹೆಣ್ಣುಗಳು ಹಿರಿಯರಿಗೆ ನಮಸ್ಕರಿಸುವರು. ಆಗ ಮುಯ್ಯಿಕೊಡುವ ರೂಢಿಯಿದೆ. ಮದುವೆಯ ಶಾಸ್ತ್ರ ಮುಗಿದ ಮೇಲೆ ಗಂಡು ಹೆಣ್ಣಿನ ಕಂಕಣವನ್ನು ಬಿಚ್ಚಿಸುವರು, ಕೈಯಲ್ಲಿ ಕಂಕಣವಿರುವಾಗ ಹಣ್ಣು(ಹಾಲು) ಹಂಪಲು ಸೇವಿಸುವರು. ಅನ್ನ ಊಟ-ಮಾಡುವಂತಿಲ್ಲ. ಬಂದ ನೆಂಟರಿಗೆಲ್ಲ ಹಂದಿ ಮಾಂಸದ ಭರ್ಜರಿ ಊಟ ಹಾಕುವರು. ಆ ಸಂದರ್ಭದಲ್ಲಿ ಮಾದಕ ಪಾನಗಳನ್ನೂ ಕೊಡುವರು. ಊಟವಾದ ಮೇಲೆ ಮನರಂಜನೆಗಾಗಿ ಕಾರ್ಯಕ್ರಮಗಳು ನಡೆಯುತ್ತವೆ. ಸಂಜೆಯ ವೇಳೆಗೆ ಹುಡುಗನ ಕಡೆಯವರು ವಧುವರರನ್ನು ಕರೆದುಕೊಂಡು ಹೊರಡುವರು. ಆಗ ಹಿರಿಯರು ನವದಂಪತಿಗಳಿಗೆ ಹಿತವಚನಗಳನ್ನು ಹೇಳಿ ಒಳಿತನ್ನು ಹಾರೈಸುವರು.</p>
			<p>ಮತ್ತೊಂದು ಬಗೆಯ ಮದುವೆ ತುಂಬಾ ಸರಳ ರೀತಿಯದು. ಆರ್ಥಿಕವಾಗಿ ದುರ್ಬಲವಾಗಿರುವವರು ತಮಗೆ ಒಪ್ಪಿದ ಹುಡುಗಿಯ ಮನೆಗೆ ಹಿರಿಯರೊಡನೆ ಹೋಗಿ ತಾಳಿಕಟ್ಟಿ, ವೀಳ್ಯ ವಿನಿಮಯ ಮಾಡಿಕೊಂಡು ಹೆಣ್ಣನ್ನು ಗಂಡನ್ನು ಕರೆದುಕೊಂಡು ಬರುವರು. ಇವರಲ್ಲಿ ಬಹುಪತ್ನಿತ್ವ ಮತ್ತು ಕೂಡಾವಳಿ ಮದುವೆಗಳು ರೂಢಿಯಲ್ಲಿವೆ. ಅನಿವಾರ್ಯ ಸಂದರ್ಭಗಳಲ್ಲಿ ವಿಚ್ಛೇದನಕ್ಕೂ ಅವಕಾಶಗಳುಂಟು.</p>
		</section>
		<section class="level2 numbered" id="id-068.07">
			<h2 class="level2-title" epub:type="title">ಮುಳ್ಳು ಕುರುಬರು</h2>
			<p>ಇವರು ಕರ್ನಾಟಕ-ತಮಿಳುನಾಡು, ಕರ್ನಾಟಕ-ಕೇರಳದ ಗಡಿ ಪ್ರದೇಶಗಳಾದ ಮೈಸೂರು ಮತ್ತು ನೀಲಗಿರಿ ಹಾಗೂ ಕೊಡಗು ಮತ್ತು ವೈನಾಡು ಪ್ರದೇಶಗಳ ಎಲ್ಲೆಗಳಲ್ಲಿ ಕಂಡುಬರುವರು.</p>
			<p>ಇವರ ಕುಟುಂಬ ವ್ಯವಸ್ಥೆ ಮಾತೃಸ್ಥಾನೀಯವಾದರೂ, ತಂದೆ ಮನೆಯ ಆಗುಹೋಗುಗಳನ್ನು ನೋಡಿಕೊಳ್ಳುವನು. ಇವರಲ್ಲಿ ಹಲವು ಕುಲಭೇದಗಳಿವೆ. ಈ ಕುಲವ್ಯವಸ್ಥೆ ರಕ್ತಸಂಬಂಧವನ್ನು ನಿಯಂತ್ರಿಸುತ್ತದೆ. ಒಳಬಾಂಧವ್ಯ ವಿವಾಹವಾಗುವ ಇವರು ಅನ್ಯ ಕುರುಬರೊಡನೆ ಮದುವೆಯಾಗುವುದಿಲ್ಲ. ಒಂದೇ ಕುಲದಲ್ಲಿ ಮದುವೆಗಳಾಗದಂತೆ ವಿವಾಹಪೂರ್ವದಲ್ಲೇ ಎಚ್ಚರಿಕೆ ವಹಿಸುವರು. ತಂದೆತಾಯಿಗಳೇ ನೋಡಿ ಮಕ್ಕಳಿಗೆ ಮದುವೆಮಾಡುವರು. ಇತರ ಕುರುಬರಂತೆ ಮದುವೆ ಹೆಣ್ಣಿನ ಮನೆಯಲ್ಲಿ ನಡೆಯುವುದು. ವಧುಶುಲ್ಕ(ತೆರ) ರೂಢಿಯಲ್ಲಿದೆ. ಇತರ ಆದಿವಾಸಿಗಳಲ್ಲಿ ರೂಢಿಯಲ್ಲಿರುವ ಓಡಿಹೋಗಿ ಅಥವಾ ಕದ್ದೊಯ್ದು ಮದುವೆಯಾಗುವ ನಡತೆಗಳು ಇವರಲ್ಲಿಯೂ ಇವೆ. ಹುಡುಗನಿಗೆ ಮೆಚ್ಚಿದ ಹುಡುಗಿ ಒಂಟಿಯಾಗಿ ನೀರುತರಲೋ ಬಟ್ಟೆ ಒಗೆಯಲೋ ಹೋದಾಗ ಹುಡುಗ ಹೊಂಚುಹಾಕಿ ಬಲಾತ್ಕಾರವಾಗಿ ಕರೆದುಕೊಂಡು ಹೋಗಿ, ಮತ್ತೆ ಕೆಲವು ಸಂದರ್ಭಗಳಲ್ಲಿ ಸಂಗಾತಿಗಳಿಬ್ಬರೂ ಮದುವೆಗೆ ಒಪ್ಪಿಕೊಂಡಿದ್ದು ಮನೆಯ ಹಿರಿಯರು ಸಮ್ಮತಿಸದಿದ್ದಾಗ ಓಡಿಹೋಗಿ, ಮದುವೆಯಾಗುವರು. ಸ್ವಲ್ಪ ದಿನ ಕಳೆದ ನಂತರ ತಾವು ಮಾಡಿದ ತಪ್ಪಿಗಾಗಿ ಕುಲದ ಹಿರಿಯರಿಗೆ ದಂಡಕೊಟ್ಟು ಊರು ಸೇರಿಕೊಳ್ಳುವರು.</p>
			<p>ಕುರುಬರು ಜಾನಪದಕ್ಕೆ ವಿಶೇಷವಾದ ಕೊಡುಗೆಯನ್ನು ನೀಡಿದ್ದಾರೆ. ಅವರು ಸಮೃದ್ಧ ಸಾಂಸ್ಕೃತಿಕ ಹಿನ್ನೆಲೆಯುಳ್ಳ ಜನರಾಗಿದ್ದಾರೆ. ಈ ಪಂಗಡದವರನ್ನು ಕುರಿತು ಸಂಶೋಧನೆಗಳು ನಡೆದಿರುವುದು ಕಂಡುಬರುವುದಿಲ್ಲ. ಆಸಕ್ತರು, ಸಂಶೋಧಕರು ಕುರುಬ ಜನಾಂಗದ ಸಾಂಸ್ಕೃತಿಕ ಅಧ್ಯಯನ ಮಾಡುವುದು ಅಗತ್ಯ.</p>
			<p class="quote-author">
				ಪಿ. ಎನ್. ಹರೀಶ್<br />(ಕೃಪೆ: ಋಜುವಾತು, ಜುಲೈ-ಸೆಪ್ಟೆಂಬರ್' ೮೬)
			</p>
		</section>
	</section>
	<section class="level1 numbered" epub:type="chapter" role="doc-chapter" id="id-069">
		<h1 class="level1-title" epub:type="title">ಅಮೆರಿಕನ್ನರ ವಿವಾಹ ಪದ್ಧತಿಗಳು</h1>
		<section class="level2 numbered" id="id-069.01">
			<h2 class="level2-title" epub:type="title">ಪ್ರಾಟಸ್ಟೆಂಟರಲ್ಲಿ ಮದುವೆ</h2>
			<p>ಪ್ರಾಟಸ್ಟಂಟ್ ಮತದವರು ಎಲ್ಲಾ ದೇಶಗಳಲ್ಲೂ ಇದ್ದಾರೆ. ಅವರ ನಡೆನುಡಿಗಳು ಆಯಾ ದೇಶದ ಚಾರಿತ್ರಿಕ ಹಿನ್ನೆಲೆಯಲ್ಲಿ ರೂಪುಗೊಂಡಿರುತ್ತವೆ. ಆದ್ದರಿಂದ ಬೇರೆ ಬೇರೆ ದೇಶಗಳಲ್ಲಿ ನೆಲೆಸಿರುವ ಪ್ರಾಟಸ್ಟಂಟ್ ಜನರು ಒಂದೇ ಮತದವರಾದವರೂ ಆಯಾ ದೇಶದ ಇತಿಹಾಸಕ್ಕೆ ತಕ್ಕಂತೆ ತಮ್ಮದೇ ಆದ ಸಂಪ್ರದಾಯಗಳನ್ನು ಬೆಳೆಸಿಕೊಂಡಿರುತ್ತಾರೆ. ಅಮೆರಿಕ ದೇಶಕ್ಕೆ ವಲಸೆ ಬಂದು ನೆಲೆಸಿದ ಪ್ರಾಟಸ್ಟಂಟ್ ಮತೀಯರು ಮತ್ತು ಅವರ ಪೀಳಿಗೆಯವರು ಬೆಳೆಸಿಕೊಂಡು ಬಂದ ವಿವಾಹ ಪದ್ಧತಿಗಳ ವಿವರಣೆ ಈ ಬರಹದ ಉದ್ದೇಶ. ಇದನ್ನು ಬರೆಯುವುದರಲ್ಲಿ ನಾನು ಡೇವಿಡ್‍ನಾಕ್ ಅವರ ಗ್ರಂಥಕ್ಕೂ ಮತ್ತು ಬ್ರಿಯಾನ್‍ಸ್ಟ್ರಾಂಗ್ ಮತ್ತು ಸಂಗಡಿಗರ ಬರಹಗಳಿಗೂ ಋಣಿಯಾಗಿದ್ದೇನೆ.</p>
		</section>
		<section class="level2 numbered" id="id-069.02">
			<h2 class="level2-title" epub:type="title">ಚಾರಿತ್ರಿಕ ಹಿನ್ನೆಲೆ</h2>
			<p>ನಾವು ಅಮೆರಿಕನ್ನರ ಪ್ರಸ್ತುತ ವಿವಾಹ ಪದ್ಧತಿಗಳನ್ನು, ಕುಟುಂಬ ಜೀವನವನ್ನು ಅರ್ಥಮಾಡಿಕೊಳ್ಳಲು ಮತ್ತು ಅವುಗಳಲ್ಲಿ ಆಗಿರುವ ಬದಲಾವಣೆಗಳನ್ನು ಗುರುತಿಸಲು</p>
			<p>ಅಮೆರಿಕ ಬ್ರಿಟಿಷ್ ವಸಾಹತು ಆಗಿದ್ದ ಕಾಲದಲ್ಲಿ ಜೀವನ ಹೇಗಿತ್ತು ಎಂದು ತಿಳಿಯುವುದು ಅಗತ್ಯವಾಗುತ್ತದೆ. ಕ್ರಿ.ಶ. ೧೬೦೭ರಲ್ಲಿ ವರ್ಜಿನಿಯಾ ಪ್ರಾಂತ್ಯದ ಜೇಮ್ಸ್‍ಟೌನಲ್ಲಿ ಮೊಟ್ಟ ಮೊದಲನೆಯ ವಸಾಹತು ಸ್ಥಾಪನೆಯಾಯಿತು. ಇದು ಬರಿ ಗಂಡಸರ ವಸಾಹತು. ಇದು ಸ್ಥಾಪನೆಯಾದ ನಂತರ ಇತರ ವಲಸೆಗಾರರು ಅಮೆರಿಕಕ್ಕೆ ಬರತೊಡಗಿದರು. ಹೀಗೆ ಬರತೊಡಗಿದ ವಲಸೆಗಾರರು ಬೇರೆ ಬೇರೆ ಸಾಂಸ್ಕೃತಿಕ ಹಿನ್ನೆಲೆಯವರಾಗಿದ್ದು, ಬೇರೆ ಬೇರೆ ಸಮಯಗಳಲ್ಲಿ ಬಂದು, ಬೇರೆ ಬೇರೆ ಪ್ರದೇಶಗಳಲ್ಲಿ ವಾಸಿಸತೊಡಗಿದರು. ಆದ್ದರಿಂದ ಎಲ್ಲ ವಲಸೆಗಾರರೂ ಒಂದೇ ಸಂಪ್ರದಾಯಸ್ಥರಾಗಿ ಒಂದೇ ರೀತಿಯ ವ್ಯವಸ್ಥೆಗೆ ಒಳಪಟ್ಟಿದ್ದರು ಎಂದು ಭಾವಿಸುವುದು ತಪ್ಪಾಗುತ್ತದೆ.ಅಮೆರಿಕಾದಲ್ಲಿ ಸ್ಥಾಪಿತವಾದ ವಸಾಹತುಗಳನ್ನು ಮೂರು ಮುಖ್ಯ ಭೌಗೋಳಿಕ ಪ್ರದೇಶಗಳನ್ನಾಗಿ ವಿಭಾಗಿಸಬಹುದು: ನ್ಯೂ ಇಂಗ್ಲ್‍ಂಡ್ ವಸಾಹತು (ಮೈನ್ ಪ್ರಾಂತ್ಯದಿಂದ ನ್ಯೂಯಾರ್ಕ್‍ವರೆಗೆ); ಮಧ್ಯ ವಸಾಹತುಗಳು (ನ್ಯೂಯಾರ್ಕಿನಿಂದ ಮೇರಿಲ್ಯಾಂಡ್‍ವರೆಗೆ); ಮತ್ತು ದಕ್ಷಿಣ ವಸಾಹತುಗಳು (ಮೇರಿಲ್ಯಾಂಡ್‍ನಿಂದ ಜಾರ್ಜಿಯಾವರಿಗೆ). ಈ ಮೂರು ಪ್ರದೇಶಗಳ ನಡುವೆ ಸಂಪರ್ಕ ಬಹಳ ಕಡಿಮೆಯಾಗಿದ್ದು ಒಂದು ಪ್ರದೇಶದಲ್ಲಿ ನೆಲೆಸಿದವರು ಇನ್ನೊಂದು ಪ್ರದೇಶದವರನ್ನು ಹೊರಗಿನವರೆಂದು, ವಿದೇಶಿಯರೆಂದು ಪರಿಗಣಿಸುತ್ತಿದ್ದರು.</p>
		</section>
		<section class="level2 numbered" id="id-069.03">
			<h2 class="level2-title" epub:type="title">ನ್ಯೂ ಇಂಗ್ಲೆಂಡಿನ ಪ್ಯೂರಿಟನ್ನರು</h2>
			<p>ಪ್ಯೂರಿಟನ್ನರು ಪ್ರಾಟಸ್ಟಂಟರಲ್ಲಿ ತೀವ್ರಗಾಮಿಗಳು; ಮೂಲಭೂತ ಸುಧಾರಣೆಗಳನ್ನು ಇಚ್ಚಿಸಿ ಚರ್ಚ್ ಆಫ್ ಇಂಗ್ಲೆಂಡ್‍ನಿಂದ ಹೊರಬಂದವರು. ಅವರು ಮತ್ತು ಅವರ ಪೀಳಿಗೆಯವರು ಅಮೆರಿಕ ವಸಾಹತುಗಳಲ್ಲಿ ಅಭಿವೃದ್ಧಿಗೊಳ್ಳುತ್ತಿದ್ದ ಸಮಾಜಕ್ಕೆ ಮಾರ್ಗದರ್ಶನ ನೀಡಿದವರು. ಅವರಲ್ಲಿ ಹೆಚ್ಚಿನವರು ಮಧ್ಯಮ ವರ್ಗದ ವ್ಯಾಪಾರಿಗಳು ಮತ್ತು ವಾಣಿಜ್ಯೋದ್ಯಮಿಗಳಾಗಿದ್ದರು. ಅವರು ವಲಸೆ ಬಂದಾಗ ತಮ್ಮ ಹೆಂಡಿರು ಮಕ್ಕಳನ್ನು ಜೊತೆಯಲ್ಲೇ ಕರೆತಂದರು. ಆದ್ದರಿಂದ ಅವರು ೧೬೩೦ರಲ್ಲಿ ಮೆಸ್ಸಾಚ್ಯೂಸೆಟ್ಸ್ ಕೊಲ್ಲಿ ಪ್ರದೇಶದಲ್ಲಿ ಸ್ಥಾಪಿಸಿದ ವಸಾಹತು ಸಂಸಾರಸ್ಥರ ನೆಲೆಯಾಯಿತು. ಇದರ ಪರಿಣಾಮವೆಂದರೆ ಈ ವಸಾಹತಿನಲ್ಲಿ ವಾಸಿಸುವ ಪ್ರತಿವ್ಯಕ್ತಿಯೂ ಒಂದು ಕುಟುಂಬಕ್ಕೆ ಸೇರಿರಲೇಬೇಕಾಗಿತ್ತು. ಮದುವೆ ಇಲ್ಲದ ಹೆಂಗಸರ ಸ್ಥಿತಿ ಚಿಂತಾಜನಕವಾಗಿತ್ತು. ಮದುವೆಯಾಗದ ಗಂಡಸರನ್ನು ಯಾವುದೊ ಅಪರಾಧ ಮಾಡಿದವರಂತೆ ಅನುಮಾನಾಸ್ಪದವಾಗಿ ಕಾಣುತ್ತಿದ್ದರು. ಕನೆಕ್ಟಿಕಟ್‍ನ ಹಾರ್ಟ್‍ಪಡ್‍ನಲ್ಲಿ ಮದುವೆಯಾಗದ ಗಂಡಸರಿಗೆ ಇಪ್ಪತ್ತು ಷಿಲ್ಲಿಂಗ್ ತೆರಿಗೆ ಹಾಕುತ್ತಿದ್ದರು. ಏಕೆಂದರೆ ಒಂಟಿಯಾಗಿರುವ ಗಂಡಸು ತನ್ನ ಮನೆಯನ್ನೇ ವೇಶ್ಯಾಗೃಹವನ್ನಾಗಿ ಮಾಡಬಹುದೆಂಬ ಭಯವಿತ್ತು.</p>
			<p>ಪ್ಯೂರಿಟನ್ನರು ತಮ್ಮವರೆಲ್ಲ ಮದುವೆಯಾಗಿ ಕೊನೆಯವರೆಗೂ ಸಂಸಾರಸ್ಥರಾಗಿ ಬಾಳಬೇಕೆಂದು ಶ್ರದ್ಧೆಯಿಂದ ನಂಬಿದ್ದರು. ತಾಯ್ತನ ಮತ್ತು ಗೃಹಿಣಿ ಇವೆರಡನ್ನು ಬಿಟ್ಟು ಹೆಂಗಸರಿಗೆ ಇತರ ಯಾವ ಉದ್ಯೋಗಾವಕಾಶಗಳೂ ಇರಲಿಲ್ಲ. ಮದುವೆಯ ಮೂಲಕ ಮಾತ್ರ ಹೆಂಗಸು ತನ್ನ ಸ್ಥಾನ-ಮಾನಗಳನ್ನು ಗಳಿಸಿಕೊಳ್ಳಬೇಕಾಗಿತ್ತು.</p>
			<p>ಮದುವೆಯಾಗಲು ಬಯಸುವ ಹೆಣ್ಣು ಗಂಡುಗಳು ಒಂದು ನಿಯಮಿತ ರೀತಿಯನ್ನು ಅನುಸರಿಸಬೇಕಾಗಿತ್ತು. ವಧು ಮತ್ತು ವರ ಇಬ್ಬರ ತಂದೆತಾಯಿಯವರ ಒಪ್ಪಿಗೆ ಅಗತ್ಯವಾಗಿತ್ತು. ತಮ್ಮ ಒಪ್ಪಿಗೆಯನ್ನು ಅವರ ಊರಿನ ಗುಮಾಸ್ತನಿಗೆ ತಿಳಿಸಬೇಕಾಗಿತ್ತು. ಮದುವೆಗೆ ಕೆಲವು ದಿನಗಳ ಮುಂಚೆಯೆ ವಿಷಯವನ್ನು ಸಾರ್ವಜನಿಕ ಪ್ರಕಟಣೆಯ ಮೂಲಕ ಊರಿನವರಿಗೆ ತಿಳಿಸಬೇಕಿತ್ತು. ಮದುವೆಯನ್ನು ದಾಖಲು ಮಾಡಬೇಕಿತ್ತು. ಮದುವೆ ಎರಡು ವ್ಯಕ್ತಿಗಳ ನಡುವಣ ಒಂದು ಪೌರ ಕರಾರು ಎಂದು ಪರಿಗಣಿಸಿದ್ದರು. ಪಾದ್ರಿಗಳು ಮದುವೆ ನಡೆಸಿ ಕೊಡುವ ಅಗತ್ಯವಿರದಿದ್ದುದು ಮಾತ್ರವಲ್ಲ, ಅವರು ಅಧಿಕೃತವಾಗಿ ಮದುವೆಯಲ್ಲಿ ಪಾತ್ರವಹಿಸುವುದನ್ನು ಕೂಡ ನಿಷಿದ್ಧಗೊಳಿಸಿದ್ದರು. ಹೀಗಾಗಿ ನ್ಯಾಯಾಲಯದ ಮ್ಯಾಜಿಸ್ಟ್ರೇಟರುಗಳು ಮದುವೆ ಮಾಡಿಸುತ್ತಿದ್ದರು. ಮದುವೆಗೆ ಸಂಬಂಧಿಸಿದಂತೆ ಒಂದು ನಿರ್ಧಿಷ್ಟವಾದ ಆಚಾರ ವಿಧಿಯೂ ಇರಲಿಲ್ಲ. ಸಾಧಾರಣವಾಗಿ ಮದುವೆ ವಧುವಿನ ಗೃಹದಲ್ಲೇ ನೆರವೇರುತ್ತಿತ್ತು.</p>
			<p>ನಿಗದಿ ಪಡಿಸಿದ ರೀತಿ ರಿವಾಜುಗಳನ್ನು ಅನುಸರಿಸದೇ ಹೋದ ಹೆಣ್ಣು ಗಂಡುಗಳು ಜುಲ್ಮಾನೆ, ಸಾಮಾಜಿಕ ಟೀಕೆ ಮುಂತಾದ ಕಿರುಕುಳಗಳನ್ನು ಅನುಭವಿಸಬೇಕಾಗಿತ್ತು. ಹೀಗಿದ್ದರೂ ಹಲವಾರು ಹೆಣ್ಣು ಗಂಡುಗಳು ಸಾಂಪ್ರದಾಯಿಕವಾಗಿ ವಿವಾಹವಾಗದಿದ್ದರೂ ಪರಸ್ಪರ ಒಪ್ಪಿಗೆಯಿಂದ ಒಟ್ಟಿಗೆ ವಾಸಿಸುತ್ತಿದ್ದರು. ಇಂತಹ ಕೂಡಿಕೆ ಸಂಬಂಧಗಳೂ ಕೆಲವು ಸಮಯದ ನಂತರ ನ್ಯಾಯಬದ್ಧವಾದ ಮದುವೆಗಳೆಂದೆ ಪರಿಗಣಿಸಲ್ಪಡುತ್ತಿದ್ದವು. ಸಂಪ್ರದಾಯಸ್ಥ ಮದುವೆಗಳೂ ಅಥವಾ ಕೂಡಿಕೆ ಮದುವೆಗಳೂ ಯಾವುದಾದರೂ ಆಯಿತು ಒಟ್ಟಿನಲ್ಲಿ ಗಂಡ ಹೆಂಡಿರಾಗಿ ಬದುಕುವುದು ಮುಖ್ಯವಾಗಿತ್ತು. ನ್ಯೂ ಇಂಗ್ಲೆಂಡ್ ವಸಾಹತಿನಲ್ಲಿ ವಿವಾಹ ವಿಚ್ಛೇದ ಇರಲಿಲ್ಲವೆಂದೆ ಹೇಳಬೇಕು. ವ್ಯಭಿಚಾರ, ಎರಡು ಹೆಂಡಿರನ್ನು ಹೊಂದಿರುವುದು, ಹೆಂಡತಿಯನ್ನು ಬಿಟ್ಟು ಪರಾರಿಯಾಗುವುದು, ನಪುಂಸಕತ್ವ ಮುಂತಾದ ವಿಶಿಷ್ಟ ಕಾರಣಗಳಿಗಾಗಿ ವಿವಾಹ ವಿಚ್ಛೇದ ಪಡೆಯಬಹುದಾಗಿದ್ದರೂ ನ್ಯೂ ಇಂಗ್ಲೆಂಡ್ ಪ್ರದೇಶದಲ್ಲಿ ೧೬೩೯ರಿಂದ ೧೭೬೦ವರೆಗೆ ವಿವಾಹ ವಿಚ್ಛೇದ ಅಥವಾ ರದ್ದುಗೊಂಡ ಸಂಖ್ಯೆ ವರ್ಷಕ್ಕೆ ಶೇಕಡ ಒಂದಕ್ಕಿಂತಲೂ ಕಡಿಮೆಯಾಗಿತ್ತು.</p>
		</section>
		<section class="level2 numbered" id="id-069.04">
			<h2 class="level2-title" epub:type="title">ಲೈಂಗಿಕ ಸಂಬಂಧಗಳು</h2>
			<p>ಸ್ತ್ರೀ-ಪುರುಷರ ನಡುವೆ ಪ್ರಣಯ ಮತ್ತು ಲೈಂಗಿಕ ಸಂಬಂಧಗಳು ಮದುವೆಯ ಚೌಕಟ್ಟಿನೊಳಗೆ ನಡೆಯಬೇಕಾಗಿತ್ತು. ಮದುವೆಗೆ ಮುಂಚೆ ಹೆಣ್ಣಾಗಲೀ ಗಂಡಾಗಲೀ ಲೈಂಗಿಕ ಕ್ರಿಯೆಯಲ್ಲಿ ತೊಡಗುವುದನ್ನು ನಿಷಿದ್ಧಿಸಲಾಗಿತ್ತು. ಬಹಿರಂಗವಾಗಿ ಚುಂಬಿಸುವುದು ಕೂಡ ನಾಚಿಕೆಗೆಟ್ಟ ನಡತೆ ಎಂದು ಪರಿಗಣಿಸುತ್ತಿದ್ದರು. ಹಾಗೇನಾದರೂ ಅವಿವಾಹಿತರಲ್ಲಿ ಲೈಂಗಿಕ ಪ್ರಕರಣಗಳು ಪತ್ತೆಯಾದಾಗ ಅವರು ಕ್ರೂರ ಪರಿಣಾಮಕ್ಕೆ ಗುರಿಯಾಗುತ್ತಿದ್ದರು. ತಪ್ಪಿತಸ್ಥರು ತಮ್ಮ ಕೆಟ್ಟ ನಡತೆಯನ್ನು ಊರ ಜನರ ಮುಂದೆ ಒಪ್ಪಿಕೊಳ್ಳಬೇಕಾಗಿತ್ತು. ಮೇಲಾಗಿ ಜುಲ್ಮಾನೆ ಕೊಡಬೇಕಾಗಿತ್ತು. ಇಲ್ಲವೇ ಛಡಿ ಏಟು ತಿನ್ನಬೇಕಾಗಿತ್ತು. ಮದುವೆಯಾದವರು ಕೂಡ "ಏಳು ತಿಂಗಳ ನಿಬಂಧನೆ" ಎಂಬ ಕಾಯಿದೆಗೆ ಬದ್ಧರಾಗಿದ್ದರು. ಹೊಸದಾಗಿ ಮದುವೆಯಾದ ದಂಪತಿಗಳಿಗೆ ಏಳು ತಿಂಗಳ ಒಳಗೆ ಮಗುವಾದರೆ ಅವರು ತುಂಬಿದ ಸಭೆಯಲ್ಲಿ ತಾವು ಮದುವೆಗೆ ಮುಂಚೆ ಲೈಂಗಿಕ ಸಂಬಂಧ ಹೊಂದಿದ್ದೆವೆಂದು ಒಪ್ಪಿಕೊಳ್ಳಬೇಕಾಗಿತ್ತು. ಹಾಗೆ ತಮ್ಮ ತಪ್ಪನ್ನು ಒಪ್ಪಿಕೊಳ್ಳದೇ ಹೋದ ದಂಪತಿಗಳ ಮಗುವಿಗೆ ಚರ್ಚಿನಲ್ಲಿ ಸ್ನಾನ(baptism)ವನ್ನು ನಿರಾಕರಿಸುತ್ತಿದ್ದರು. ಈ ನಿರಾಕರಣೆಯಿಂದ ಆ ಮಗು ಅನಂತ ನರಕಶಿಕ್ಷೆಗೆ ಗುರಿಯಾಗುತ್ತದೆ ಎಂದು ನಂಬಿದ್ದರು.</p>
			<p>ಪ್ಯೂರಿಟನ್ನರಲ್ಲಿ ಬಂಡ್ಲಿಂಗ್ (bundling) ಅಥವಾ ಟ್ಯಾರಿಯಿಂಗ್ (tarrying) ಎಂಬ ಪ್ರಣಯ ಪದ್ಧತಿ ರೂಢಿಯಲ್ಲಿತ್ತು. ಈ ಪದ್ಧತಿಯ ಪ್ರಕಾರ ತಮ್ಮ ಭಾವಿ ಅಳಿಯ ತನ್ನ ಹೆಂಡತಿ ಆಗುವವಳೊಡನೆ ಒಂದೇ ಹಾಸಿಗೆಯಲ್ಲಿ ಮಲಗಲು ಅತ್ತೆ-ಮಾವಂದಿರು ಅವಕಾಶ ಮಾಡಿಕೊಡುತ್ತಿದ್ದರು. ಹುಡುಗ-ಹುಡುಗಿ ಒಂದೇ ಹಾಸಿಗೆಯಲ್ಲಿ ಮಲಗಿದ್ದರೂ ಸಹ ಯಾವ ಲೈಂಗಿಕ ಕ್ರಿಯೆಗೂ ಅವಕಾಶವಿರದಂತೆ ಕೆಲವು ನಿಯಮಗಳನ್ನು ಅವರು ಪಾಲಿಸಬೇಕಿತ್ತು. ಅವರಿಬ್ಬರೂ ಅಡಿಯಿಂದ ಮುಡಿಯವರೆಗೆ ಸಂಪೂರ್ಣವಾಗಿ ಬಟ್ಟೆ ಬರೆ ಧರಿಸಬೇಕಾಗಿತ್ತು. ಮೇಲಾಗಿ ಹುಡುಗಿ ತನ್ನ ಕಾಲಿಂದ ಬಗಲಿನವರೆಗೆ ಬರುವಂತ ಉದ್ದನೆಯ ಬಟ್ಟೆಯ ಚೀಲದೊಳಗೆ ತನ್ನ ದೇಹವನ್ನು ತೂರಿಸಿ, ಚೀಲದ ಬಾಯಿ ಬಿಗಿದು ಎದೆಯ ಮೇಲೆ ಗಂಟು ಹಾಕಿಕೊಳ್ಳುತ್ತಿದ್ದಳು. ಅವರ ದೇಹಗಳು ಸಂಪರ್ಕಿಸದಂತೆ ಮಾಡಲು ಅವರಿಬ್ಬರ ನಡುವೆ ಒಂದು ಉದ್ದನೆಯ ಮರದ ತುಂಡನ್ನು ಇಡುತ್ತಿದ್ದರು. ಇಷ್ಟೇ ಅಲ್ಲದೆ ಹುಡುಗಿಯ ತಂದೆ ತಾಯಿಯರು ಅದೇ ಕೋಣೆಯಲ್ಲೇ ಮಲಗುತ್ತಿದ್ದುದೂ ಉಂಟು.</p>
			<p>ದಂಪತಿಗಳಾಗುವವರು ಒಟ್ಟಿಗೆ ಕೂಡಿ ತಮ್ಮ ಬಗ್ಗೆ ಮಾತನಾಡಲು ಅವಕಾಶ ಮಾಡಿಕೊಡುವುದೆ ಬಂಡ್ಲಿಂಗ್ ಪದ್ಧತಿಯ ಉದ್ದೇಶವಾಗಿತ್ತು. ಹಗಲೆಲ್ಲ ತುಂಬಾ ಕಲಸವಿರುತ್ತಿದುದರಿಂದ ರಾತ್ರಿ ಮಾತ್ರ ಪ್ರಣಯಾಚರಣೆಗೆ ಸ್ವಲ್ಪ ಅವಕಾಶ ಸಿಗುತ್ತಿತ್ತು. ಹಾಸಿಗೆಯಲ್ಲಿ ಅವರು ಸಂಧಿಸಲು ಕಾರಣ ಸೌದೆ, ದೀಪದ ಎಣ್ಣೆ, ಮೇಣದ ಬತ್ತಿ ಇತ್ಯಾದಿಗಳ ಅಭಾವವಿದ್ದುದರಿಂದ ಹಾಸಿಗೆಯಲ್ಲಿ ಬೆಚ್ಚಗೆ ಮಲಗಿ ಇಬ್ಬರೂ ಬೇಕಾದಷ್ಟು ಮಾತನಾಡಬಹುದಿತ್ತು. ಇದರಿಂದ ಪರಸ್ಪರ ಪರಿಚಯ ಆಗಿದ್ದೂ ಅಲ್ಲದೆ ಅಭಾವ ವಸ್ತುಗಳ ಉಳಿತಾಯವೂ ಆಗುತ್ತಿತ್ತು. ಪಾದ್ರಿಗಳು ಮತ್ತು ಇತರ ಧುರೀಣರು ಈ ಪದ್ಧತಿಯನ್ನು ತೀವ್ರವಾಗಿ ವಿರೋಧಿಸುತ್ತ ಬಂದುದರಿಂದ ೧೮೦0ರ ವೇಳೆಗೆ ಅದು ಕೊನೆಗೊಂಡಿತ್ತು.</p>
			<p>ಪ್ಯೂರಿಟನ್ ನ್ಯೂ ಇಂಗ್ಲೆಂಡ್ ಸಂಪೂರ್ಣವಾಗಿ ಗಂಡಸರ ಪ್ರಾಬಲ್ಯ ಕ್ಕೊಳಗಾಗಿತ್ತು. ಹೆಂಡತಿ ಗಂಡನಿಗೆ ಸಂಪೂರ್ಣವಾಗಿ ಅಧೀನಳಾಗಿರಬೇಕಾಗಿತ್ತು. ಬೈಬಲ್‍ನಲ್ಲಿ ಹೇಳಿರುವ ಪ್ರಕಾರ ಹೆಂಗಸು ದೇವರಿಗೆ ವಿಧೇಯಳಾಗಿರುವಂತೆ ಗಂಡನಿಗೂ ವಿಧೇಯಳಾಗಿರಬೇಕು. ಇದನ್ನು ಪ್ರಶ್ನಿಸಿದವರು ದೇವರ ಆಜ್ಞೆಯನ್ನು ಉಲ್ಲಂಘಿಸಿದಂತಾಗುತ್ತಿತ್ತು. ಪ್ಯೂರಿಟನ್ ಮಕ್ಕಳ ಬದುಕು ಅಸಹನೀಯವಾಗಿತ್ತು. ಮಕ್ಕಳನ್ನು ಶಿಕ್ಷಿಸಿ ಶಿಸ್ತು ಕಲಿಸಬೇಕೆಂದು ಜನ ನಂಬಿದ್ದರು. ತಂಟೆ ಮಾಡುವ ಮಕ್ಕಳು ದೇವರ ಮೇಲೆ, ಜನತೆಯ ಮೇಲೆ ಬಂಡಾಯ ಮಾಡುವಂತವರು ಎಂದು ತಿಳಿದಿದ್ದರು. ಚಿಕ್ಕ ಮಕ್ಕಳು ಕೂಡ ಮೈ ಮುರಿಯುವಂತೆ ದುಡಿಯಬೇಕಾಗಿತ್ತು. ಮಕ್ಕಳಿಗೆ ಯಾವ ಹಕ್ಕು ಬಾದ್ಯತೆಗಳೂ ಇರಲಿಲ್ಲ. ಮಕ್ಕಳ ವಿದ್ಯಾಭ್ಯಾಸ, ಮತಧರ್ಮ, ಕಸಬು ಮತ್ತು ಮದುವೆ ಎಲ್ಲದರ ಮೇಲೆ ತಂದೆ ಸಂಪೂರ್ಣ ಅಧಿಕಾರ ಹೊಂದಿದ್ದನು. ಕ್ರಮಬದ್ಧವಾದ ವಿದ್ಯಾಭ್ಯಾಸ ಹುಡುಗರಿಗೆ ಮಾತ್ರ; ಹುಡುಗಿಯರು ಬೇಸಿಗೆ ಶಾಲೆಗೆ ಮಾತ್ರ ಹೋಗಬಹುದಿತ್ತು.</p>
		</section>
		<section class="level2 numbered" id="id-069.05">
			<h2 class="level2-title" epub:type="title">ದಕ್ಷಿಣ ವಸಾಹತುಗಳು</h2>
			<p>ಪ್ಯೂರಿಟನ್ ನ್ಯೂ ಇಂಗ್ಲೆಂಡ್ ಜನ ಜೀವನಕ್ಕೂ ಮತ್ತು ದಕ್ಷಿಣ ವಸಾಹತುಗಳ ಜನರ ಜೀವನಕ್ಕೂ ಅನೇಕ ಹೋಲಿಕೆಗಳಿದ್ದರೂ ಕೆಲವು ಮುಖ್ಯ ವ್ಯತ್ಯಾಸಗಳನ್ನು ಗಮನಿಸಬೇಕಾಗುತ್ತದೆ. ದಕ್ಷಿಣದವರು ಆಂಗ್ಲೀಕನ್ ಚರ್ಚ್‍ನೊಡನೆ ಸಂಬಂಧ ಕಡಿದುಕೊಂಡಿರಲಿಲ್ಲ. ದಕ್ಷಿಣಕ್ಕೆ ಮೊದಲು ಬಂದು ನೆಲೆಸಿದವರು ಅವಿವಾಹಿತ ಗಂಡಸರು. ಹಣ, ಅದೃಷ್ಟ ಹುಡುಕಿಕೊಂಡು ಬಂದ ಅವರು ಅಲ್ಲಲ್ಲಿ ಪ್ರತ್ಯೇಕ ಜಮೀನು ಮನೆಗಳನ್ನು ಸ್ಥಾಪಿಸಿಕೊಂಡರು. ಹೀಗೆ ಬಂದು ನೆಲಸಿದ ಅವಿವಾಹಿತ ಗಂಡಸರು. ಸ್ವಲ್ಪ ಕಾಲಾಂತರದಲ್ಲಿ ಹೆಂಗಸರ ಸಹವಾಸಕ್ಕಾಗಿ ಹಾತೊರೆದರು. ಆದ್ದರಿಂದ ಈ ಸಾಹಸಿಗಳನ್ನು ಮದುವೆಯಾಗ ಬಯಸುವ ಹೆಂಗಸರನ್ನು ಹಡಗುಗಳಲ್ಲಿ ಕರೆತರುವ ವ್ಯವಸ್ಥೆಯನ್ನು ವರ್ತಕರು ಏರ್ಪಡಿಸಿದರು. ಒಬ್ಬ ಹೆಂಗಸಿನ ಬೆಲೆ ಎಂದರೆ ಅವಳ ಪ್ರಯಾಣದ ಖರ್ಚು ಮತ್ತು ನೂರಾಇಪ್ಪತ್ತು ಪೌಂಡು ಹೊಗೆಸೊಪ್ಪು ಕೊಟ್ಟರೆ</p>
			<p>ಆಯಿತು. ಹೀಗೆ ಕೊಂಡುತಂದ ಹೆಂಗಸರ ಸಂಖ್ಯೆ ಹೆಚ್ಚಿದಂತೆಲ್ಲ ವಯಸ್ಸಿಗೆ ಬಂದವರೆಲ್ಲರೂ ಮದುವೆ ಆಗಲೇಬೇಕೆಂಬ ನಿಯಮ ಜಾರಿಗೆ ಬಂತು. ದಕ್ಷಿಣ ಪ್ರಾಂತ್ಯದಲ್ಲಿ ಆಂಗ್ಲೀಕನ್ ಚರ್ಚ್ ಪ್ರಭಾವಶಾಲಿಯಾಗಿದ್ದುದರಿಂದ ಮದುವೆ ಮತಧರ್ಮ ಸಂಪ್ರದಾಯದಂತೆ ನಡೆಯಬೇಕಾಗಿತ್ತು. ಕ್ರೈಸ್ತ ಪಾದ್ರಿಗಳು ಮದುವೆಯನ್ನು ನೆರವೇರಿಸಿಕೊಡಬೇಕಾಗಿತ್ತು. ಪಾದ್ರಿಗಳು ಯಾವಾಗಲೂ ದೊರೆಯುತ್ತಿರಲಿಲ್ಲವಾದ್ದರಿಂದ ಕೂಡಿಕೆ ಸಂಬಂಧಗಳಿಗೆ ಸಮ್ಮತಿ ಕೊಡುತ್ತಿದ್ದರು.ಕರಿಯರ ಅಥವಾ ಅಮೆರಿಕನ್ ಇಂಡಿಯನ್ನರ ಹೆಂಗಸರೊಡನೆ ಬಿಳಿಯರು ವಿವಾಹ ಸಂಬಂಧ ಬೆಳೆಸುವುದನ್ನು ನಿಷೇಧಿಸಲಾಗಿದ್ದರೂ ಅವರೊಡನೆ ಲೈಂಗಿಕ ಸಂಬಂಧ ಇಟ್ಟುಕೊಳ್ಳಬಹುದಿತ್ತು. ಇಂತಹ ಲೈಂಗಿಕ ಸಂಬಂಧಗಳನ್ನು, ವಿಶೇಷವಾಗಿ ಪ್ಲಾನ್‍ಟೇಷನ್‍ನಲ್ಲಿ ಕೆಲಸ ಮಾಡುವ ಗುಲಾಮ ಹೆಂಗಸರೊಡನೆ ನಡೆಸುವ ಲೈಂಗಿಕ ಕ್ರಿಯೆಗಳನ್ನು "ಎಡಗೈ ಸಂಬಂಧ" ಎಂದು ಕರೆಯುತ್ತಿದ್ದರು. ಹೆಂಡತಿಗೆ ತನ್ನ ಗಂಡನ ಇಂತಹ ನಡತೆ ಗೊತ್ತಿದ್ದರು ಸುಮ್ಮ£ರಬೇಕಾಗಿತ್ತು; ಅದನ್ನು ಕುರಿತು ಅವಳು ಯಾರೊಡನೆಯೂ ಮಾತನಾಡುವಂತಿರಲಿಲ್ಲ.</p>
		</section>
		<section class="level2 numbered" id="id-069.06">
			<h2 class="level2-title" epub:type="title">ಮಧ್ಯ ವಸಾಹತುಗಳು</h2>
			<p>ಮಧ್ಯ ವಸಾಹತುಗಳಲ್ಲಿ ನೆಲಸಿದ ವಲಸೆಗಾರರ ಮದುವೆ, ಲೈಂಗಿಕ ಸಂಬಂಧಗಳು, ಹೆಂಗಸರ ಮತ್ತು ಮಕ್ಕಳ ನಡವಳಿಕೆಗಳನ್ನು ಕುರಿತಾದ ಮನೋಭಾವನೆಗಳು ಪ್ಯೂಟನ್ ಮತ್ತು ದಕ್ಷಿಣ ಪ್ರಾಂತ್ಯದವರ ಸಂಪ್ರದಾಯಗಳ ಸಂಮಿಶ್ರಣವಾಗಿತ್ತು. ಇವರಲ್ಲಿ ಐತಿಹಾಸಿಕವಾಗಿ ಪ್ರಮುಖವಾದವರು ಕ್ವೇಕರ್ ಜನಾಂಗ. ಇವರು ತಮ್ಮನ್ನು ಸ್ನೇಹಿತರ ಸಮಾಜ (Society of friends) ಎಂದು ಕರೆದುಕೊಳ್ಳುತ್ತಿದ್ದರು. ಅವರು ಆಂತರಿಕ ಆಧ್ಯಾತ್ಮಿಕತೆ ಮತ್ತು ಬಾಹ್ಯ ವ್ಯವಹಾರಗಳಲ್ಲಿ ಪರಸ್ಪರ ಸಹಾಯಕ್ಕೆ ಪ್ರಾಮುಖ್ಯತೆ ಕೊಟ್ಟಿದ್ದರು. ಅವರ ವಿವಾಹ ಸಂಪ್ರದಾಯ ಪ್ಯೂರಿಟನ್ನರಂತೆ ಸಂಪೂರ್ಣ ಪೌರ ವಿವಾಹವೂ ಆಗಿರದೆ, ದಕ್ಷಿಣ ಪ್ರಾಂತ್ಯದವರಂತೆ ಮತ ಸಂಪ್ರದಾಯವೂ ಆಗಿರದೆ ವೈಯಕ್ತಿಕವಾಗಿತ್ತು. ಮದುವೆಯಾಗುವ ಗಂಡು ಹೆಣ್ಣುಗಳು ಜನರ ಸಮ್ಮುಖದಲ್ಲಿ ಎದ್ದು ನಿಂತು, ಪರಸ್ಪರ ಕೈ ಹಿಡಿದು ದೇವರ ಮತ್ತು ನೆರೆದವರ ಸಾಕ್ಷಿಯಾಗಿ ಗಂಡ ಹೆಂಡಿರಾಗಿ ಬಾಳುತ್ತೇವೆ ಎಂದು ವಚನ ಕೊಡುತ್ತಿದ್ದರು. ಪಾದ್ರಿಗಳಾಗಲಿ ಅಥವಾ ನ್ಯಾಯಾಧೀಶರಾಗಲಿ ಮದುವೆ ಮಾಡಿಸುವ ಅಗತ್ಯವಿರಲಿಲ್ಲ.</p>
		</section>
		<section class="level2 numbered" id="id-069.07">
			<h2 class="level2-title" epub:type="title">ಸಮಕಾಲೀನ ಪದ್ಧತಿಗಳು</h2>
			<p>ವಸಾಹತುಗಳು ಸ್ವಾತಂತ್ರ ಪಡೆದು ಅಮೆರಿಕ ಸಂಯುಕ್ತ ಸಂಸ್ಥಾನಗಳಾದ ಮೇಲೆ ಜನಜೀವನ ತೀವ್ರಗತಿಯಲ್ಲಿ ಬದಲಾವಣೆಹೊಂದಿತು. ಜನ ಸಂಖ್ಯೆ ಹೆಚ್ಚುತ್ತಾ ಹೋಯಿತು. ವಸಾಹತುಗಳ ಕಾಲದಲ್ಲಿ ನಾಲ್ಕು ಮಿಲಿಯನ್ ಇದ್ದ ಜನ ಸಂಖ್ಯೆ ಈಗ ೨೫೦ ಮಿಲಿಯನ್ ಮುಟ್ಟುತ್ತಿದೆ. ಜನ ಸಂಖ್ಯೆ ಬೆಳೆದಂತೆಲ್ಲ ಹಳ್ಳಿಗಳಿಂದ ಪಟ್ಟಣಗಳಿಗೆ ಜನರು ವಲಸೆ ಹೋಗುವುದು ಹೆಚ್ಚಾಯಿತು. ಪ್ರಸ್ತುತವಾಗಿ ಒಟ್ಟು ಜನ ಸಂಖ್ಯೆಯಲ್ಲಿ ಶೇಕಡ ೭೫ಕ್ಕಿಂತ ಹೆಚ್ಚು ಜನರು ಪೇಟೆ ಪಟ್ಟಣಗಳಲ್ಲಿ ವಾಸಿಸುತ್ತಿದ್ದಾರೆ. ಇದು ಔದ್ಯೋಗಿತ ಕ್ರಾಂತಿಯ ಪರಿಣಾಮ. ಹೊಸ ಕಾರಖಾನೆಗಳು, ಉದ್ಯಮಗಳು ಹೆಚ್ಚು ಹೆಚ್ಚು ಉದ್ಯೋಗ ಅವಕಾಶಗಳನ್ನು ಕಲ್ಪಿಸಿದವು. ಹೆಂಗಸರು ಕೂಡಾ ಮನೆಯಿಂದ ಹೊರಬಂದು ಬೇರೆ ಬೇರೆ ಕ್ಷೇತ್ರಗಳಲ್ಲಿ ದುಡಿಯುವಂತಾಯಿತು. ಈ ಎಲ್ಲ ಸಾಮಾಜಿಕ, ತಾಂತ್ರಿಕ ಮತ್ತು ಆರ್ಥಿಕ ಬದಲಾವಣೆಗಳು ಜನರ ವಿವಾಹ ಪದ್ಧತಿ ಹಾಗೂ ಕುಟುಂಬ ಜೀವನದಲ್ಲಿ ಮಹತ್ತಾದ ಮಾರ್ಪಾಟುಗಳನ್ನು ಉಂಟು ಮಾಡಿದವು.</p>
			<p>ಅಮೆರಿಕದಲ್ಲಿ ಪ್ರಸ್ತುತವಾಗಿ ಹುಡುಗ ಹುಡುಗಿಯರು ತಮ್ಮ ಜೀವನ ಸಂಗಾತಿಯಾಗುವವರನ್ನು ಆರಿಸಿಕೊಳ್ಳುವ ಸ್ವಾತಂತ್ರವನ್ನು ಅಧಿಕೃತವಾಗಿ ಪಡೆದಿದ್ದಾರೆ. ಆದರೂ ಸಹ ಹೆಚ್ಚು ಜನ ತಮ್ಮ ವರ್ಗದ, ತಮ್ಮ ಮತದ, ತಮ್ಮ ಬುಡಕಟ್ಟಿನ, ತಮ್ಮ ವಿದ್ಯಾ ಮಟ್ಟದ ಜನರಲ್ಲೇ ತಮ್ಮ ಸಂಗಾತಿಗಳನ್ನು ಹುಡುಕಿಕೊಳ್ಳುತ್ತಾರೆ. ಸಾಮಾನ್ಯವಾಗಿ ತಂದೆ ತಾಯಿಯರು ತಮ್ಮ ಮಕ್ಕಳು ಸಂಗಾತಿಗಳನ್ನು ಹುಡುಕಿಕೊಳ್ಳುವಾಗ ತಾವು ಅದರಲ್ಲಿ ತಲೆ ಹಾಕುವುದಿಲ್ಲವಾದರೂ ತಮ್ಮ ಮಗನೊ ಮಗಳೊ ಆಯ್ದುಕೊಂಡಿರುವ ಸಂಗಾತಿಯ ಗುಣ, ನಡತೆ, ಅಭಿರುಚಿ, ಉಡುಗೆತೊಡಿಗೆ, ಮಾತನಾಡುವ ಶೈಲಿ, ಮತಧರ್ಮ, ಬುಡಕಟ್ಟು ಇತ್ಯಾದಿಗಳ ಬಗ್ಗೆ ತಮ್ಮ ಅಭಿಪ್ರಾಯವನ್ನು ವ್ಯಕ್ತಪಡಿಸದೇ ಇರಲಾರರು. ತಮ್ಮ ಮಕ್ಕಳು ಆಯ್ದುಕೊಂಡ ಸಂಗಾತಿಗಳು ದಾಂಪತ್ಯ ಜೀವನಕ್ಕೆ ಒಗ್ಗಿಕೊಂಡು ಹೋಗುವಂತಹವರೆ ಎಂದು ಪ್ರಶ್ನಿಸದೇ ಇರಲಾರರು. ಆದರೆ ಯುವಜನರು ಕಾಲೇಜು ಮೆಟ್ಟಿಲು ಹತ್ತಿ, ಮನೆಯಿಂದ ಹೊರಬಂದು ಸ್ವಾತಂತ್ರ್ಯವಾಗಿ ಜೀವಿಸಲು ಪ್ರಾರಂಭಿಸಿದ ಮೇಲೆ, ತಂದೆ ತಾಯಿಯರ ಪ್ರಭಾವ ಕ್ಷೀಣಿಸುತ್ತಾ ಹೋಗುತ್ತದೆ. ಹೀಗಿದ್ದರೂ ಸಾಮಾನ್ಯವಾಗಿ ಮಕ್ಕಳು ತಮ್ಮ ತಂದೆತಾಯಿಯರು ಒಪ್ಪುವಂತಹ ಸಂಗಾತಿಗಳನ್ನು ಹುಡುಕಿಕೊಳ್ಳುವುದು ಕಂಡು ಬರುತ್ತದೆ.</p>
		</section>
		<section class="level2 numbered" id="id-069.08">
			<h2 class="level2-title" epub:type="title">ಡೇಟಿಂಗ್ ಪದ್ಧತಿ</h2>
			<p>ಗಂಡು ಹೆಣ್ಣುಗಳು ಸಂದರ್ಭಕ್ಕೆ ತಕ್ಕ ಜೊತೆಗಾರರನ್ನೋ, ತಮ್ಮ ಮುಂದಿನ ಬಾಳ ಸಂಗಾತಿಗಳನ್ನೋ ಹುಡುಕಿಕೊಳ್ಳಲು ಅನುಕೂಲ ಮಾಡಿ ಕೊಡುವ ಸಾಧನವೆಂದರೆ "ಡೇಟಿಂಗ್". ಈ ಪದ್ಧತಿಯ ಉಪಯುಕ್ತತೆ ಹೆಣ್ಣು ಗಂಡುಗಳ ವಯಸ್ಸು ಮತ್ತು ಉದ್ದೇಶಗಳಿಗೆ ಅನುಗುಣವಾಗಿರುತ್ತದೆ. ವಯಸ್ಸು ಹೆಚ್ಚಿದಂತೆಲ್ಲ ಡೇಟಿಂಗ್ ಹದಿ</p>
			<p>ವಯಸ್ಸಿನವರ ಲಘು ಮನೋಭಾವ ಕಳೆದುಕೊಂಡು ಹೆಚ್ಚು ಸಂಕೀರ್ಣವಾಗುತ್ತ, ಗುರುತರವಾಗುತ್ತ ಹೋಗುತ್ತದೆ.ಡೇಟಿಂಗ್‍ನಿಂದ ಉದ್ಭವಿಸುವ ಮುಖ್ಯ ಸಮಸ್ಯೆ ಎಂದರೆ ಮದುವೆಗೆ ಮುಂಚೆಯೆ ಹೆಣ್ಣು ಗಂಡುಗಳು ಲೈಂಗಿಕ ಕ್ರಿಯೆಯಲ್ಲಿ ತೊಡಗುವುದು. ಹತ್ತೊಂಬತ್ತು ವಯಸ್ಸು ಮುಟ್ಟುವುದರೊಳಗೆ ಅಮೆರಿಕದ ೨/೩ ಭಾಗ ಹೆಂಗೆಳೆಯರು ಸುರತದ ಅನುಭವ ಪಡೆದಿರುತ್ತಾರೆಂದು ಅಂಕಿ ಅಂಶಗಳಿಂದ ತಿಳಿದು ಬರುತ್ತದೆ. ಗರ್ಭ ನಿರೋಧಕಗಳು ಹೆಂಗೆಳೆಯರಿಗೆ ಲೈಂಗಿಕ ಸ್ವಾತಂತ್ರ್ಯ ದೊರಕಿಸಿಕೊಟ್ಟಿವೆ. ಗರ್ಭನಿರೋಧಕಗಳು ಬಳಕೆಯಲ್ಲಿದ್ದರೂ ಸಹ ಈಚೆಗೆ ಹದಿವಯಸ್ಸಿನ ಹೆಂಗಳೆಯರು ಮದುವೆಗೆ ಮುಂಚೆಯೆ ಗರ್ಭವತಿಯರಾಗುವುದು ಹೆಚ್ಚುತ್ತಾ ಹೋಗುತ್ತಿದೆ.</p>
			<p>ಡೇಟಿಂಗ್‍ನಲ್ಲಿ ಮೂರು ವಿಧಗಳು. ಸಾಂಪ್ರದಾಯಿಕ ಡೇಟಿಂಗ್; ಇದು ಕ್ರಮಬದ್ಧವಾದುದು. ಗಂಡು ಮೊದಲು ಹೆಣ್ಣನ್ನು ಕೇಳಬೇಕು. ಒಪ್ಪುವುದು ಬಿಡುವುದು ಹೆಣ್ಣಿಗೆ ಬಿಟ್ಟದ್ದು. ಹೆಣ್ಣೇ ಮುಂದಾಗಿ ಗಂಡನ್ನು ಡೇಟಿಂಗ್‍ಗೆ ಕರೆಯುವುದು ಅನುಚಿತ ನಡುವಳಿಕೆ. ಸಾಂಪ್ರದಾಯಿಕ ಡೇಟಿಂಗ್‍ನಲ್ಲಿ ಗಂಡೇ ತಾವು ಎಲ್ಲಿಗೆ ಹೋಗಬೇಕೆನ್ನುವುದನ್ನು ನಿರ್ಧರಿಸಬೇಕು, ಎಲ್ಲಾ ಖÀರ್ಚನ್ನು ತಾನೇ ವಹಿಸಿಕೊಳ್ಳಬೇಕು, ಮತ್ತು ವಿನಯ ಪೂರ್ವಕವಾಗಿ ವರ್ತಿಸಬೇಕು. ಇಬ್ಬರೂ ಸಾಂಪ್ರದಾಯಿಕ ಉಡುಪನ್ನು ಧರಿಸಿ ನಾಟಕ, ಸಿನಿಮಾ, ನೃತ್ಯ, ಸಂಗೀತ ಮೇಳ, ಆಟದ ಪಂದ್ಯ ಮುಂತಾದ ಕಾರ್ಯಕ್ರಮಗಳಿಗೆ ಹೋಗುವುದು ವಾಡಿಕೆ, ಇದರ ಮುಖ್ಯ ಗುರಿ ಜೀವನ ಸಂಗಾತಿಯನ್ನು ಆರಿಸಿಕೊಳ್ಳುವುದು. ಇದು ಮೂರು ಹಂತಗಳಲ್ಲಿ ಸಾಗುತ್ತದೆ: ಡೇಟಿಂಗ್, ನಿಶ್ಚಯ ಮತ್ತು ಮದುವೆ.</p>
			<p>ಎರಡನೆಯ ವಿಧದ ಡೇಟಿಂಗ್ ಎಂದರೆ ಒಡನಾಟಕ್ಕಾಗಿ ಜೊತೆಯಾಗುವುದು. ಈ ರೀತಿಯ ಡೇಟಿಂಗ್‍ನಲ್ಲಿ ಸಂಗಾತಿಗಳು ತಾವು ಪರಸ್ಪರ ಸಮಾನರು ಎಂದು ಪರಿಗಣಿಸುತ್ತಾರೆ. ತಾವು ಜೊತೆ ಇದ್ದರೂ ತಮ್ಮ ತಮ್ಮ ಖರ್ಚನ್ನು ಇಬ್ಬರೂ ಬೇರೆ ಬೇರೆಯಾಗಿ ವಹಿಸಿಕೊಳ್ಳುತ್ತಾರೆ. ಖರ್ಚನ್ನು ಹೀಗೆ ಬೇರೆಯಾಗಿ ಕೊಡುವುದರಿಂದ ಒಬ್ಬರ ಹಂಗು ಇನ್ನೊಬ್ಬರಿಗೆ ಇರುವುದಿಲ್ಲ. ಇಂಥ ಡೇಟಿಂಗ್‍ನಲ್ಲಿ ಹೆಣ್ಣು ತಾನೇ ಮುಂದಾಗಿ ಗಂಡನ್ನು ಆಹ್ವಾನಿಸಬಹುದು. ಸಂಬಂಧಗಳಲ್ಲಿ ಪರಸ್ಪರ ಪ್ರಾಮಾಣಿಕತೆ, ನಿಕಟವರ್ತನೆ, ಮತ್ತು ಮನಬಿಚ್ಚಿ ಮಾತನಾಡುವುದು ಮುಖ್ಯ ಗುಣಗಳು. ತಮ್ಮ ಸ್ನೇಹ ಗೌರವ ಮತ್ತು ಹಿತಾಸಕ್ತಿಗಳ ಆಧಾರದ ಮೇಲೆ ತಮ್ಮ ಸಂಬಂಧ ಎಷ್ಟರ ವರೆಗೆ ಮುಂದುವರಿಯಬಹುದು, ಲೈಂಗಿಕ ಕ್ರಿಯೆಯಲ್ಲಿ ಭಾಗವಹಿಸಬೇಕೆ ಬೇಡವೇ ಎನ್ನುವುದನ್ನು ಅವರು ನಿರ್ಧರಿಸುತ್ತಾರೆ. ಈ ಒಡನಾಟ ಮೂರು ಹಂತಗಳಲ್ಲಿ ಮುಂದುವರಿಯಬಹುದು; ಜೊತೆಗೂಡುವುದು, ಸ್ವಲ್ಪ ಕಾಲ ಕೂಡಿ ವಾಸಿಸುವುದು, ಇಬ್ಬರಿಗೂ ಒಪ್ಪಿಗೆಯಾದರೆ ಮದುವೆಯಾಗುವುದು.</p>
			<p>ಕೂಡಿಕೆ ಸಂಬಂಧಗಳು ಮೂರನೆಯ ವಿಧ. ಮದುವೆಯಾಗದ ಗಂಡು ಹೆಣ್ಣು ಕೂಡಿ ವಾಸಿಸುವುದು ಹೊಸದೇನೂ ಅಲ್ಲ, ವಸಾಹತುಗಳ ಕಾಲದಲ್ಲಿಯೂ ಕೂಡಿಕೆ ಜಾರಿಯಲ್ಲಿತ್ತೆಂದು ಹಿಂದೆಯೆ ತಿಳಿಸಲಾಗಿದೆ. ಈಚೆಗೆ ಕೂಡಿಕೆಗಳು ಹೆಚ್ಚುತ್ತಿರುವುದರಿಂದ ಜನ ಕ್ರಮೇಣ ಅವನ್ನು ಒಪ್ಪಿ ಕೊಳ್ಳುತ್ತಿದ್ದಾರೆ. ಈಗ ಎಂದಿಗಿಂತಲೂ ಹೆಚ್ಚು ಅವಿವಾಹಿತ ಅಮೆರಿಕನ್ನರು ಕೂಡು ಜೀವನ ನಡೆಸುತ್ತಿದ್ದಾರೆ. ಇದಕ್ಕೆ ಅನೇಕ ಕಾರಣಗಳಿವೆ. ಲೈಂಗಿಕ ವಿಷಯಗಳ ಬಗ್ಗೆ ಜನರು ಹೆಚ್ಚು ಉದಾರ ಮನೋಭಾವ ತಾಳುತ್ತಿದ್ದಾರೆ. ವಿವಾಹ ವಿಚ್ಚೇದದ ಸಂಖ್ಯೆ ಹೆಚ್ಚಾಗಿ ದಾಂಪತ್ಯ ಶಾಶ್ವತವಾಗಿರಬೇಕೆಂಬ ನಂಬಿಕೆ ಕಡಿಮೆಯಾಗುತ್ತಿದೆ. ಜನ ಮದುವೆಯಾಗುವುದನ್ನು ಆದಷ್ಟು ಮುಂದೂಡುತ್ತಿದ್ದಾರೆ. ಮದುವೆಯ ಜವಾಬ್ದಾರಿ ಇಲ್ಲದೆ ತಮ್ಮ ಲೈಂಗಿಕ ಬಯಕೆಗಳನ್ನು ತೀರಿಸಿಕೊಳ್ಳಲು ಜನ ಬಯಸುತ್ತಾರೆ. ಆರ್ಥಿಕ ಸಮಸ್ಯೆಗಳೂ ಕೂಡಿಕೆಗೆ ಕಾರಣವಾಗುತ್ತದೆ. ಇದರಿಂದ ಕೂಡಿಕೆ ಸಂಬಂಧಗಳು ಹೆಚ್ಚುತ್ತಿವೆ. ಹೀಗಿದ್ದರೂ ಕೂಡಿಕೆ ಮದುವೆಯ ಜಾಗವನ್ನು ಆಕ್ರಮಿಸ ಬಹುದೆಂಬ ಭಯ ಆಧಾರ ರಹಿತವಾದುದು. ಈಗ ಕೂಡಿಕೆ ಜೀವನ ನಡೆಸುತ್ತಿರುವವರೂ ಸಹ ಮುಂದೆ ಎಂದಾದರೊಂದು ದಿನ, ಪ್ರಸ್ತುತ ಸಂಗಾತಿಯನ್ನಲ್ಲದಿದ್ದರೂ, ಮತ್ತಾರನ್ನಾದರೂ ಮದುವೆಯಾಗುವ ಯೋಜನೆ ಹಾಕಿಕೊಂಡಿರುತ್ತಾರೆ.</p>
			<p>ಇಷ್ಟೆಲ್ಲ ಬದಲಾವಣೆಗಳಾದರೂ ಅಮೆರಿಕದಲ್ಲಿ ಸಾಂಪ್ರದಾಯಿಕ ವಿವಾಹ ಪದ್ಧತಿಗಳು ತಮ್ಮ ಜನಪ್ರಿಯತೆಯನ್ನು ಸಂಪೂರ್ಣವಾಗಿ ಕಳೆದುಕೊಂಡಿಲ್ಲ. ಮದುವೆಯಾಗಲು ನಿರ್ಧರಿಸಿದ ಹೆಣ್ಣು ಗಂಡುಗಳು ಸಾಮಾನ್ಯವಾಗಿ ನಿಶ್ಚಯ ಮತ್ತು ವಿವಾಹ ಎಂಬ ಎರಡು ಹಂತಗಳನ್ನು ಏರಿ ದಾಂಪತ್ಯ ಜೀವನಕ್ಕೆ ಕಾಲಿರಿಸುತ್ತಾರೆ.</p>
		</section>
		<section class="level2 numbered" id="id-069.09">
			<h2 class="level2-title" epub:type="title">ನಿಶ್ಚಯ</h2>
			<p>ಡೇಟಿಂಗ್ ಸಾಮಾನ್ಯವಾಗಿ ನಿಶ್ಚಯದಲ್ಲಿ ಪರ್ಯವಸನವಾಗುತ್ತದೆ. ನಿಶ್ಚಯ ಮಾಡಿಕೊಂಡವರು ತಮ್ಮ ದಾಂಪತ್ಯ ಜೀವನದ ನಿಜ ಸ್ಥಿತಿಗಳನ್ನು ಕುರಿತು ಯೋಚಿಸಲು ಈ ಸಮಯ ಉಪಯೋಗಿಸಿಕೊಳ್ಳುತ್ತಾರೆ. ತಂದೆ ತಾಯಿ, ಬಂಧು ಬಳಗ ಮತ್ತು ಸ್ನೇಹಿತರು ಇದರಲ್ಲಿ ಅವರಿಗೆ ನೆರವಾಗುತ್ತಾರೆ. ಅತ್ತೆ ಮಾವಂದಿರಿಗೆ ಸಂಬಂಧಿಸಿದ ಸಮಸ್ಯೆಗಳೂ ಆಗಲೇ ಹುಟ್ಟಿಕೊಳ್ಳಬಹುದು. ಮದುವೆ ನಿಶ್ಚಯ ಮಾಡಿಕೊಂಡವರಿಗೆ ತಾವು ಒಂದಾಗಿ ಬಾಳಬೇಕಾದವರು ಎನ್ನುವ ಭಾವನೆಯನ್ನು ಬೆಳಸಿ, ದೃಢಪಡಿಸಲು ಅವಕಾಶಸಿಗುತ್ತದೆ. ತಂದೆ ತಾಯಿಯರಿಂದ ದೂರವಾಗಿ ಜೀವಿಸುತ್ತಿದ್ದರೂ ಮದುವೆ ನಿಶ್ಚಯವಾದ ಮೇಲೆ ಅವರೊಡನೆ ಹೆಚ್ಚಿನ ಸಂಪರ್ಕ ಇಟ್ಟು ಕೊಳ್ಳುವ ಅವಕಾಶ ಒದಗುತ್ತದೆ. ವಿವಾಹದ ನಂತರ ಸತ್ಕಾರ ಕೂಟ (reception) ಎಲ್ಲಿ ಇಟ್ಟುಕೊಳ್ಳುವುದು, ವಧುವಿನ ಉಡುಗೆಗಳು ಹೇಗಿರಬೇಕು, ಮಧುಚಂದ್ರಕ್ಕೆ  ಎಲ್ಲಿ ಹೋಗಬೇಕು ಇತ್ಯಾದಿ ವಿಷಯಗಳಲ್ಲಿ ತಾಯಿತಂದೆಯರ ಅಭಿಪ್ರಾಯ ಪಡೆಯಬೇಕಾಗಬಹುದು. ಮದುವೆ ನಿಶ್ಚಯವಾದುದನ್ನು ಆಚರಿಸಲು ನೆಂಟರಿಷ್ಟರು ಸಂತೋಷ ಕೂಟಗಳನ್ನು ಏರ್ಪಡಿಸಬಹುದು. ಆ ಸಮಾರಂಭಗಳಲ್ಲಿ ಮದುವೆಯಾಗುವವರು ತಮ್ಮ ಹಿಂದಿನ ಸ್ನೇಹಿತರನ್ನು, ಹಿಂದಿನ ಜೀವನ ರೀತಿಯನ್ನು ಬೀಳ್ಕೊಟ್ಟು, ದಾಂಪತ್ಯ ಜೀವನದ ಹೊಸದಿಗಂತದೆಡೆಗೆ ಹೆಜ್ಜೆ ಹಾಕುತ್ತಾರೆ. ಕೆಲವರು ಈ ಹಂತದಲ್ಲಿ ತಮ್ಮ ನಿಶ್ಚಯ ಮುರಿದು ಸಂಬಂಧ ಕಡಿದು ಕೊಳ್ಳುವುದೂ ಉಂಟು.</p>
		</section>
		<section class="level2 numbered" id="id-069.10">
			<h2 class="level2-title" epub:type="title">ವಿವಾಹ ವಿಧಿಗಳು</h2>
			<p>ಅಮೆರಿಕನ್ನರು ಆಚರಿಸುವ ವಿವಾಹವಿಧಿಗಳು ಪ್ರಾಚೀನ ಕಾಲದಿಂದ ಬಂದವು, ಈ ವಿಧಿಗಳು ದಂಪತಿಗಳು ಪರಸ್ಪರ ವಚನ ಬದ್ಧರಾಗಿ ಬಾಳುವುದರ ಸಂಕೇತಗಳಾಗಿವೆ. "Wedding" ಎನ್ನುವ ಪದ ಆಂಗ್ಲೋಸಾಕ್ಸನ್ ಪದ "Wed" ಎನ್ನುವುದರಿಂದ ಬಂದಿದೆ. ಅದರ ಅರ್ಥ ವಾಗ್ದಾನ (pledge) ಎಂದಾಗುತ್ತದೆ. ಈಚೆಗೆ ವಧು ವರರು ತಮ್ಮ ವಿವಾಹ ವಿಧಿಗಳನ್ನು ತಾವೇ ರೂಪಿಸುವುದು, ತಮ್ಮ ವಾಗ್ದಾನವನ್ನು ತಾವೇ ರಚಿಸುವುದು ರೂಢಿಯಾಗಿದೆ. ಹೀಗೆ ವಿವಾಹ ವಿಧಿಗಳಲ್ಲಿ ವೈವಿದ್ಯ ತೋರಿಬಂದರೂ ಕೆಲವು ವಿಧಿಗಳು ಕಾಲಾತೀತವಾಗಿ ಉಳಿದಿವೆ. ಸಾಂಪ್ರದಾಯಿಕವಾಗಿ ವಧುವಿನ ತಂದೆಯೆ ಅವಳನ್ನು ವರನಿಗೆ ಒಪ್ಪಿಸುತ್ತಾನೆ. ವಧುವರರು ಪರಸ್ಪರ ಉಂಗುರ ವಿನಿಮಯ ಮಾಡಿಕೊಳ್ಳುವ ಪದ್ದತಿ ಪುರಾತನ ಈಜಿಪ್ಟಿನಿಂದ ಬಂದ್ದದ್ದು. ಉಂಗುರಕ್ಕೆ ಮೊದಲಿಲ್ಲ, ಕೊನೆಯಿಲ್ಲ; ಆದ್ದರಿಂದ ಅದು ದಾಂಪತ್ಯದ ಕಾಲಾತೀತತೆಯ, ಪರಸ್ಪರ ನಂಬಿಕೆಯ ಮತ್ತು ಒಗ್ಗಟ್ಟಿನ ಸಂಕೇತವಾಗಿದೆ. ವಧುವನ್ನು ವರ ಹೊತ್ತುಕೊಂಡು ಮನೆಯ ಹೊಸಲು ದಾಟುವುದು ಪುರಾತನ ಗ್ರೀಕರಿಂದ, ರೋಮನರಿಂದ ಬಂದ ಪದ್ಧತಿ. ಆ ಕಾಲದಲ್ಲಿ ಮದುಮಗಳು ತಾನೇ ಇಷ್ಟ ಪಟ್ಟು ತೌರುಮನೆಯನ್ನು ಬಿಟ್ಟು ಬರುತ್ತಿರಲಿಲ್ಲ, ಅವಳನ್ನು ಅಪಹರಿಸಿಕೊಂಡು ಬರಬೇಕಾಗಿತ್ತು. ವಧುವನ್ನು ಹೊತ್ತು ಹೊಸಲುದಾಟುವ ಈಗಿನ ಪದ್ಧತಿ ಆ ಪುರಾತನ ಪದ್ಧತಿಯ ಸಂಕೇತವಾಗಿದೆ. ಕೇಕ್ ತಿನ್ನುವುದು ಕೂಡ ಒಂದು ಪುರಾತನ ಪದ್ಧತಿಯ ಸಂಕೇತವಾಗಿದೆ. ಹಿಂದಿನ ಕಾಲದಲ್ಲಿ ಮದುವೆಯ ಸಮಯದಲ್ಲಿ ಮನೆದೇವರಿಗೆ ಪ್ರಸಾದ ಅರ್ಪಿಸಿ ಅದನ್ನು ತಾವು ಸ್ವೀಕರಿಸುತ್ತಿದ್ದರು. ಕೇಕ್ ಆ ಪ್ರಸಾದದ ಸಂಕೇತವಾಗಿ ಮದುವೆಯ ಪವಿತ್ರತೆಯ ಕುರುವಾಗಿದೆ. ವಧುವರರ ಮೇಲೆ ಅಕ್ಕಿ ಎರಚುವುದು ಕೂಡ ಪುರಾತನ ಕಾಲದಿಂದ ಬಂದದ್ದು. ಅದು ದಾಂಪತ್ಯ ಅಭಿವೃದ್ಧಿಗೊಳ್ಳಲಿ ಎಂಬ ಹಾರೈಕೆಯ ಸಂಕೇತವಾಗಿದೆ ಎನ್ನಬಹುದು.</p>
			<p>ಹತ್ತು ಹದಿನೈದು ವರ್ಷಗಳ ಹಿಂದೆ ಬಹುತೇಕ ಅಮೆರಿಕನ್ ವಿವಾಹಗಳು ಮತ ಧರ್ಮಕ್ಕನುಗುಣವಾಗಿ ಶಾಸ್ತ್ರೋಕ್ತವಾಗಿ ನಡೆಯುತ್ತಿದ್ದವು. ಹೆಚ್ಚು ಮದುವಣಗಿತ್ತಿಯರು ನೆಲಗುಡಿಸುವ ಬಿಳಿಯ ಅಥವಾ ದಂತ ವರ್ಣದ ಗೌನ್ ಧರಿಸುತ್ತಿದ್ದರು. ಮದುವೆಯ ನಂತರ ಸಾಮಾನ್ಯವಾಗಿ ಸತ್ಕಾರ ಕೂಟಗಳನ್ನು ಏರ್ಪಡಿಸುತ್ತಿದ್ದರು. ಇಂತಹ ಮದುವೆಗಳು ಈಗಲೂ ಜನಪ್ರಿಯವಾಗಿವೆ. ಆದರೆ ಈಗ ನಡೆಯುವ ಮದುವೆಗಳಲ್ಲಿ ಬಹುತೇಕ ಮರು ಮದುವೆಗಳು. ಹೀಗೆ ಎರಡನೆಯ ಬಾರಿಯೊ ಮೂರನೆಯ ಬಾರಿಯೊ ಮದುವೆ ಆಗುವವರು ತಮ್ಮ ಮದುವೆಯನ್ನು ಸರಳವಾಗಿ ಜರುಗಿಸುತ್ತಾರೆ. ವಧು ತನಗೆ ಇಷ್ಟವಾದ ಉಡುಪನ್ನು ಧರಿಸುತ್ತಾಳೆ. ವಿವಾಹಕಾಲದಲ್ಲಿ ಅವಳ ತಂದೆ ಅವಳನ್ನು ವರನಿಗೆ ಒಪ್ಪಿಸುವ ಅವಶ್ಯಕತೆ ಇರುವುದಿಲ್ಲ. ವಧುವರರಿಗೆ ಮಕ್ಕಳೇನಾದರೂ ಇದ್ದರೆ ಅವರು ಮದುವೆಯಲ್ಲಿ ವಿಶೇಷ ಪಾತ್ರ ವಹಿಸುತ್ತಾರೆ. ವಿವಾಹದ ನಂತರ ದಂಪತಿಗಳು ತಮಗೆ ಬೇಕಾದವರನ್ನು ಮಾತ್ರ ಆಹ್ವಾನಿಸಿ ಸತ್ಕಾರಕೂಟ ಏರ್ಪಡಿಸುವುದು ರೂಡಿಗೆ ಬಂದಿದೆ.</p>
			<p>ಒಟ್ಟಿನಲ್ಲಿ ಮದುವೆ ವ್ಯಕ್ತಿಯ ಜೀವನದಲ್ಲಿ ಜರುಗುವ ಪ್ರಮುಖ ಬದಲಾವಣೆಯ ಸಂಕೇತವಾಗಿದೆ. ವ್ಯಕ್ತಿಯ ಈ ಸ್ಥಿತ್ಯಂತರವನ್ನು ಆಚರಿಸುವುದೇ ಮದುವೆಯ ನಂತರದ ಸತ್ಕಾರಕೂಟದ ಉದ್ದೇಶವಾಗಿದೆ. ಹೀಗೆ ವಿವಾಹ ಪದ್ಧತಿಗಳು ವಧುವರರ ಜೀವನದಲ್ಲಿ ಉಂಟಾದ ಮಹತ್ತಾದ ಬದಲಾವಣೆಗಳಿಗೆ ಅವರನ್ನು ಅಣಿಗೊಳಿಸಿ ದಾಂಪತ್ಯ ಜೀವನದತ್ತ ಕರೆದೊಯ್ಯುವ ಸಾಧನಗಳಾಗಿವೆ.</p>
			<p class="quote-author">
				ವೈ.ಆರ್. ಮೋಹನ್<br />(ಟಸ್ಕಲೂಸ, ಅಲಬಾಮ)
			</p>
		</section>
	</section>
	<section class="level1 numbered" epub:type="chapter" role="doc-chapter" id="id-070">
		<h1 class="level1-title" epub:type="title">ಎಕ್ಸರ್‍ಮೇನಿಯಾ</h1>
		<p>ಸೆಪ್ಟೆಂಬರ್‍ನಲ್ಲಿ ಮಕ್ಕಳಿಬ್ಬರಿಗೂ ಸ್ಕೂಲು ಶುರುವಾದ ಮೇಲೆ ಎರಡುವರೆ ತಿಂಗಳ ಬೇಸಗೆ ರಜದ ಗಡಿಬಿಡಿ ಮುಗಿದು ನನಗೆ ಸ್ವಲ್ಪ ಉಸಿರಾಡುವಂಥಾಯಿತು. ಮಕ್ಕಳನ್ನು ಸ್ಕೂಲಿಗೆ ಅಟ್ಟಿ ಮೂರು ನಾಲ್ಕು ದಿನಗಳು ಏನೂ ಕೆಲಸ ಹವಣಿಸಿಕೊಳ್ಳದೇ ಸುಧಾರಿಸಿಕೊಂಡಿದ್ದೂ ಆಯಿತು. ಆ ಮೇಲಿನ ಮೂರು ನಾಲ್ಕು ದಿನಗಳು ಕೊಟ್ಟಿಗೆಯಂತಾಗಿದ್ದ ಮನೆ ಚೊಕ್ಕಟಮಾಡಿ ಒಂದು ಹದಕ್ಕೆ ತರುವ ಕೆಲಸವೂ ಮುಗಿದು ನಾಳೆಯಿಂದ ಏನು ಮಾಡುವುದು ಎಂದು ಯೋಚಿಸುವಂತೆ ಆಗಿತ್ತು. ಹೊರಗಡೆ ಎಲ್ಲರಂತೆ ನಾನೂ ೮ರಿಂದ ೪ರ ತನಕ ಕೆಲಸ ಮಾಡೋಣ ಅಂದರೆ <em>"ಮಕ್ಕಳಿನ್ನೂ ಚಿಕ್ಕವರು, ಅವರು ಸ್ಕೂಲಿನಿಂದ ವಾಪಾಸಾಗುವ ಹೊತ್ತಿಗೆ ನೀನು ಮನೆಯಲ್ಲಿದ್ದರೆ ಅವಕ್ಕೂ ಸಮಾಧಾನ. ಅವರ home work ಕಡೆ ಗಮನ ಕೊಡಬಹುದು. ಅವರ Extra curricular activitiesಗೆ ಅಲ್ಲಿ ಇಲ್ಲಿ ಕರೆದುಕೊಂಡುಹೋಗಿ ಅವರಿಗೂ encourage ಮಾಡಬಹುದು" ಎಂದೆಲ್ಲ ಹೇಳಿ ನಾನಿಲ್ಲದೇ ನಮ್ಮನೆ ಪ್ರಪಂಚವೇ ನಡೆಯುವುದಿಲ್ಲವೆಂಬ ಹೆಮ್ಮೆಯ ಭಾವನೆಯನ್ನು ತುಂಬಿದ್ದರು ಪತಿರಾಯರು. ಇನ್ನೊಂದು ಕಡೆ "</em> ನೀನು ಕೆಲಸಕ್ಕೆ ಹೋದರೆ ಏನೂ ಹೆಚ್ಚಿನ ಪ್ರಯೋಜನವಿಲ್ಲ. ನಿನ್ನ ಸಂಪಾದನೆ ಎಲ್ಲ baby sitting, commuting, taxes ಇಷ್ಟರಲ್ಲೇ ಮುಗಿದುಹೋಗಿ ನಿನ್ನ ಬಟ್ಟೆ-ಬರೆಗಾಗಿ ಕೈಯಿಂದಲೂ ಖರ್ಚಾಗುತ್ತದೆ. ಇಲ್ಲದೆ aggravation, ಇದೆಲ್ಲ ಯೊಚಿಸಿದರೆ ನೀನು ಮನೆಯಲ್ಲಿರುವುದೇ better” ಎಂದು ಹೇಳಿ ಆಕಾಶದಲ್ಲೇ ತೇಲುತ್ತಿದ್ದ ನನ್ನನ್ನು ಢಮಾರ್ ಎಂದು ಭೂಮಿಗೆ ಎತ್ತಿಹಾಕಿ 'ಇಷ್ಟೇನೇ ನನ್ನ ಬೆಲೆ' ಎಂದು ಯೋಚಿಸುವಂತೆಯೂ ಮಾಡಿದ್ದರು.</p>
		<p>ಆದರೂ ಮಕ್ಕಳು ಮತ್ತು ಗಂಡನ್ನ ಮನೆಯಿಂದ ಹೊರಗೆ ಕಳುಹಿಸಿದ ಮೇಲೆ ಬೆಳಗ್ಗೆ ಹೊತ್ತು ಕಾಲ ಕಳೆಯುವುದು ಸ್ವಲ್ಪ ಕಷ್ಟವೇ. ಏನಾದರೂ ಉಪಯೊಗ ಆಗುವಂತಹದನ್ನು ಮಾಡಬೇಕೆಂದು ನಾನು ಮತ್ತು ನನ್ನ ಮನೆ ಹತ್ತಿರವೇ ಇರುವ ೩-೪ ಗೆಳೆಯರು ಸೇರಿ discuss ಮಾಡುತ್ತಲೇ ಇದ್ದೆವು. ಸುಮ್ಮನೆ ಬಾಯಿ ಮಾತಾಗಿತ್ತೇ ಹೊರತು ಕೈಯಲ್ಲೇನೂ ಹರಿದಿರಲಿಲ್ಲ. ಇಷ್ಟರಲ್ಲಿ ನಮ್ಮ ಈ ಗೋಳು ಕರೆಗೆ ಉತ್ತರದಂತೆ ಒಂದು ದಿನ ಬೆಳಿಗ್ಗೆ ಕಣ್ಣು ಬಿಡುವಷ್ಟರಲ್ಲಿ ಫೋನ್ ರಿಂಗ್ ಆಯಿತು. ನನ್ನ ಗೆಳತಿ ಗೀತಳೇ ಇರಬೇಕು ಆರಾಮವಾಗಿ ಬೆಚ್ಚಗಿನ Comforterನ ಕತ್ತಿನ ತನಕ ಎಳೆದು ಇನ್ನು ಅರ್ಧ ಘಂಟೆ ಹೆಚ್ಚು ಹೊತ್ತು ಹಾಸಿಗೆಯಲ್ಲೇ ಮಲಗಿರುವ ಅವಕಾಶ ದೊರಕಿದ್ದಕ್ಕೆ ಗೀತಳನ್ನು thank ಮಾಡುತ್ತ ಫೋನ್ ಎತ್ತಿಕೊಂಡೆ. 'Hello' ಅನ್ನುವುದರಲ್ಲಿಯೇ ಮಧುರ ದನಿ 'Hello, morning' ಎಂದು ಉಸುರಿ ತಾನು Slim &amp; Trim SPA ದವಳೆಂದೂ introduce ಮಾಡಿಕೊಂಡು, ಆ Spa ವಿಷಯವನ್ನೆಲ್ಲ detail ಆಗಿ ತಿಳಿಸಿ, ಆ ತಿಂಗಳೇ ಸೇರಿಕೊಂಡರೆ ಹನ್ನೆರಡು ವಾರಗಳ membership fees 50% ಕಡಿಮೆಯಾಗುತ್ತದೆಂದೂ, ನನ್ನ ಜತೆ ಇನ್ನೂ ಒಬ್ಬರನ್ನು member ಮಾಡಿದರೆ ೭೫% ರಿಯಾಯಿತಿ ಸಿಕ್ಕುತ್ತೆ ಎಂದೂ ಹೇಳಿದಳು. ಅಷ್ಟೇ ಅಲ್ಲದೇ ಇಬ್ಬರಿಗೂ ವ್ಯಾಯಾಮ ಮಾಡುವಾಗ ಉಪಯೊಗಿಸಲು ಅನುಕೂಲವಾಗುವ body suitನ ಉಚಿತವಾಗಿ ಕೊಡುತ್ತಿರುವುದನ್ನೂ ತಿಳಿಸಿದಳು. ನಾನುbody suit ಹಾಕಿಕೊಳ್ಳುವುದು ಮುಂದಿನ ಜನ್ಮಕ್ಕೇ...... ಆದರೆ ನನ್ನ ಮಗಳು ದೊಡ್ಡ ಹುಡುಗಿಯಾಗಿ ಆ size ಹಿಡಿಸುವ ಹಾಗಾದಾಗ ಉಪಯೋಗಿಸಬಹುದು ಎಂದು ಮುಂದಾಲೋಚನೆ ತಲೆಯಲ್ಲಿ ಸುಳಿದು ಎಷ್ಟೊಂದು ಉಳಿತಾಯವಾಗುತ್ತೆ ಎನ್ನಿಸಿತು. "ಕಾಸಿಗೆರಡು ಬ್ರಹ್ಮೇತಿ ಎಂದರೆ ನನಗೂ ಎರಡು ಕೊಡು" ಅನ್ನುವಂತಾಗಿತ್ತು ನನ್ನ ಸ್ಥಿತಿ. ನನ್ನ ಗೆಳತಿಯನ್ನು ಕೇಳಿ ಕೆಲವು ದಿನಗಳಾದ ಮೇಲೆ phone ಮಾಡುತ್ತೇನೆ ಎಂದೆ. ಆದರೆ ಪುಣ್ಯಾತ್ಗಿತ್ತಿ ಬಿಡಬೇಕಲ್ಲ, "ಈಗಲೇ ತುಂಬ ಜನ ಸೇರುತ್ತಿದ್ದಾರೆ. ತಡ ಮಾಡಿದರೆ chance ಸಿಕ್ಕುವುದೇ ಇಲ್ಲ. ಅದೂ ಅಲ್ಲದೆ ಈ ೫೦% ರಿಯಾಯಿತಿ ಇನ್ನು ೪ ದಿನಗಳು ಮಾತ್ರ" ಎಂದು ಕುತ್ತಿಗೆಯ ಮೇಲೆ ಕೂತೇ ಬಿಟ್ಟಳು. ಹಾಗೂ ಹೀಗೂ ೫ ನಿಮಿಷ argue ಮಾಡಿ ಸಂಜೆಯ ತನಕ ಸಮಯ ಕೇಳಿ ಫೋನ್ ಕೆಳಗಿಳಿಸುವುದರಲ್ಲಿ ಸಾಕು ಸಾಕಾಯಿತು.</p>
		<p>ಬೇಗ ಬೇಗ ಹಾಸಿಗೆಯಿಂದೆದ್ದು ತಲೆಕೂದಲು ಸರಿಮಾಡಿಕೊಳ್ಳಲು ಕನ್ನಡಿ ಮುಂದೆ ನಿಂತು ನೋಡಿದರೆ ಅಲ್ಲಿ ಇಲ್ಲಿ ಸ್ವಲ್ಪ ಮೈ ಹೇರಿಕೊಂಡಂತೆಯೂ ಅನಿಸಿತು. "ಇನ್ನೂ ಹೀಗೆ ಮಕ್ಕಳು ತಟ್ಟೆಯಲ್ಲಿ ಬಿಟ್ಟಿದ್ದನ್ನೆಲ್ಲ ತಿಂದು ಮುಗಿಸುತ್ತಿದ್ದರೆ ಬಲೂನ್ ಆಗಿಬಿಡ್ತೀ" ಅಂತ ಹಾಸ್ಯ ಮಾಡುತ್ತಿದ್ದ ಇವರ ಮಾತು ಜ್ಞಾಪಕ ಬಂದು ನಿಜವಾಗಲೂ ಸ್ವಲ್ಪ ತೂಕ ಕಡಿಮೆ ಆಗಲೇಬೇಕೆಂದು ಆಗಲೇ ನಿರ್ಧಾರ ಮಾಡಿದೆ. ಹೀಗೆ ಹಾಳೂ ಮೂಳೂ ತಿಂದು ತಿಂದೂ ತೂಕ ಜಾಸ್ತಿಯಾಗಿ ಆರೋಗ್ಯವೂ ಕೆಟ್ಟರೆ ಇರುವ ಎರಡು ಮಕ್ಕಳನ್ನು ನೋಡಿಕೊಳ್ಳುವವರು ಯಾರು ಅನ್ನುವ ಯೋಚನೆ ಮನಸ್ಸಿಗೆ ಬಂದೊಡನೇ ರುಚಿ-ರುಚಿಯಾದ ಪುಷ್ಟಿಕರವಾದ ಬಗೆ-ಬಗೆಯ ಆಹಾರವನ್ನು ಸೃಷ್ಟಿಸಿದ ಆ ಭಗವಂತನನ್ನೇ ಬಯ್ಯುವಂತೆ ಆಯಿತು.</p>
		<p>ಇದ್ದುದರಲ್ಲೇ ಮನೆಯನ್ನು ನೇರ ಮಾಡಿ, ಬೆಳಗಿನ break fast ನ್ನೂ skip ಮಾಡಿ ಗೀತಳ ಮನೆ ಕಡೆ ಕಾರ್ ತಿರುಗಿಸಿದೆ. ಆ ಮಹಾರಾಯಿತಿ ಆಗತಾನೇ ಎದ್ದು strong coffee ಅನ್ನು heavy cream ಜತೆ  mix ಮಾಡಿ, T.V.ಯಲ್ಲಿ ಬರುತ್ತಿದ್ದ 'America Stretches' Programmeನ ನೋಡುತ್ತ ಕೂತಿದ್ದಳು. ಅವಳಿಗೆ Slim &amp; Trim Spa ವಿಷಯವನ್ನೆಲ್ಲ ಉಸುರಿ ಅವರು free ಕೊಡುವುದು ಮತ್ತು ಉಳಿತಾಯದ ಪುರಾಣವನ್ನೆಲ್ಲ ಕೂಲಂಕುಷವಾಗಿ ತಲೆಗೆ ತುಂಬಿದೆ. ಅವಳೂ ಕೇಳುವುದೆಲ್ಲಾ ಕೇಳಿ ಆದಮೇಲೆ "ಅಯ್ಯೋ, ಸರಿ, ಅವರು ಮಾಡಿಸುವ exeಡಿಛಿises ಎಲ್ಲ ಮನೇಲೇ ಮಾಡಬಹುದು. ದಿನಾ T.V.ಯಲ್ಲಿ ಅರ್ಧ ಘಂಟೆ ಬಂದೇ ಬರುತ್ತೆ. ದುಡ್ಡೂ ಖರ್ಚು ಮಾಡುವುದಲ್ಲದೆ ಅಲ್ಲಿತನಕ ದಿನಾ ಯಾರು ಡ್ರೈವ್ ಮಾಡಿಕೊಂಡು ಹೋಗುವವರು? Fitness programmeಗೆ ಅಂತ ಕಾಸು ದಂಡ ಮಾಡುವುದು ನನ್ನ ಕೈಲಾಗಲ್ಲಮ್ಮ" ಅಂತ ರಾಗ ಎಳೆದಳು. ನಾನೂ ಅವಳಿಗೆ "ಒಬ್ಬಳೇ T.V.ಮುಂದೆ exercise ಮಾಡುವುದರಲ್ಲೇನು ಮಜ? Spa ಹೋದರೆ ಹೊಸ ಹೊಸ ಸ್ನೇಹಿತೆಯರೂ ಸಿಗ್ತಾರೆ. Commit ಮಾಡಿಕೊಂಡು ಮಾಡೇ ಮಾಡ್ತೀವಿ. ಹುಮ್ಮಸ್ಸೂ ಇರುತ್ತೆ" ಎಂದು ಎಷ್ಟೋ convince ಮಾಡಲು ಪ್ರಯತ್ನಿಸಿದೆ. ಉಹೂಂ. ಮಹಾರಾಯಿತಿ ತನ್ನ ಪಟ್ಟೇ ಹಿಡಿದಳು. ಸರಿ, ಬಂದ ದಾರಿಗೆ ಸುಂಕ ಇಲ್ಲವೆಂದು ನಿರಾಶೆಯಿಂದ ವಾಪಾಸಾಗಲು ಯೋಚಿಸುವುದರಲ್ಲಿ ಲತಳ ಜ್ಞಾಪಕ ಬಂತು. ಮುಂಚೆಯೇ ಅವಳ ನೆನಪು ಏಕೆ ಬರಲಿಲ್ಲವೋ ಕಾಣೆ, ಲತ ಹೆಸರಿಗೆ ಲತೆಯೇ ಹೊರತು ದೂರದಿಂದ ನೋಡಿದರೆ ಪುಟ್ಟ ಆನೆಯನ್ನು ನೋಡಿದಂತಾಗುತ್ತಿತ್ತು. ಅವಳ ನೆನಪು ಬರುತ್ತಿದ್ದಂತೇ ನಿಧಿ ಸಿಕ್ಕಿದಂತಾಗಿ ಹನ್ನೆರಡು ಮೈಲಿ ಇನ್ನೊಂದು ದಿಕ್ಕಿನಲ್ಲಿ ಹೊರಟೆ.</p>
		<p>ಲತಳ ಮನೆ ಮುಂದೆ ಕಾರನ್ನು ನಿಲ್ಲಿಸುವಷ್ಟರಲ್ಲಿ ತನ್ನ ಮೂರು ವರ್ಷದ ಮಗುವನ್ನು ಎತ್ತಿಕೊಂಡು ಅಲ್ಲೇ ಪಕ್ಕದ ರಸ್ತೆಯಲ್ಲಿ ನಿಂತಿದ್ದ Ice cream truck ನಿಂದ ಮೂರು cone ice cream ತೆಗೆದುಕೊಂಡು balance ಮಾಡುತ್ತ ಬಿಸಿಲಿಗೆ ಕರಗಿ ಹೋಗುತ್ತಿದ್ದ Ice cream ಅನ್ನು ತಾನು ನೆಕ್ಕುತ್ತ ಬರುತ್ತಿದ್ದಳು. ನನ್ನನ್ನು ನೋಡುತ್ತಿದ್ದ ಹಾಗೇ ಮನಸ್ಸಿಗೆ ಹಿಂಸೆಯಾಗಿ "ಇವನು ಒಂದೇ ಸಮನೆ ಅಳ್ತಿದ್ದ. ಅವನ್ನ ಸಮಾಧಾನ ಮಾಡಲು Ice cream ಕೊಡಿಸಿಕೊಂಡು ಬಂದೆ. ಹೇಗೂ lunch time ಆಗಿತ್ತು. ಮನೇಲೇನು ಮಾಡೋದು ಅಂತ ತೋಚದೆ ನನಗೂ 2 cones ಹಿಡಿದುಕೊಂಡು ಬಂದೆ" ಎಂದು ಭಾರಿ ವಿವರಣೆ ಕೊಟ್ಟಳು. ಇಂತಹವಳನ್ನು exercise ಮಾಡಲು ಒಪ್ಪಿಸಬೇಕಾದರೆ ನನ್ನೆಲ್ಲ ಮಾತಿನ ಚಾತುರ್ಯವನ್ನೇ ಖರ್ಚು ಮಾಡಬೇಕಾಗುತ್ತೆ ಅಂತ ಗಂಟಲು ಸರಿ ಮಾಡಿಕೊಂಡು ನನ್ನ ಪುರಾಣ ಶುರು ಮಾಡಿದೆ.</p>
		<p>ಅವಳೂ ಕಾಲು ಘಂಟೆ ಹೇಳಿದ್ದೆಲ್ಲವನ್ನೂ ಕೇಳಿಸಿಕೊಂಡು "ಅಯ್ಯೋ, ಈ ಮಗುವನ್ನು ೨-೩ ಘಂಟೆ ಎಲ್ಲಿ ಬಿಟ್ಟಿರುವುದಕ್ಕಾಗುತ್ತೆ? ತುಂಬ ಹೊಸ ಮುಖ ಅದಕ್ಕೆ" ಅಂತ ಮೂಗು ಎಳೆದಳು. ಆ spaನಲ್ಲೇ baby sitting facilitiesಊ ಇರುವ ವಿಷಯ ಕೇಳಿ ಮನಸ್ಸು ಈ ಕಡೆ ವಾಲುತ್ತಿದ್ದಂತೆ 'body suit' ಹಾಕಿಕೊಂಡು ಎಲ್ಲರ ಮುಂದೂ ಹೋಗಲು ನನ್ನ ಕೈಲಾಗುವುದೇ ಇಲ್ಲಮ್ಮ" ಎಂದು ಇನ್ನೊಂದು excuse ಬಂತು. sweats ಹಾಕಿಕೊಳ್ಳುವ Solutionಊ ಅವಳಿಗೆ ಸರಿ ಕಂಡುಬಂದಂತೆ ಕಾಣಲಿಲ್ಲ. ಇನ್ನು ಸಮಯ ದಂಡ ಮಾಡಲು ಸಾಧ್ಯವಿಲ್ಲವೆಂದು ಓ ಲಕ್ಷ್ಮಣಾ ಅಂತ ನನ್ನ ವಾಹನವನ್ನು ಮನೆಕಡೆ ತಿರುಗಿಸಿದೆ. ಇನ್ನುಳಿದ ಬಾಕಿ ಸ್ನೇಹಿತೆಯರು ಏನೇನು ಉತ್ತರ ಕೊಡುತ್ತಾರೆಂದು ಮನಸ್ಸಿನಲ್ಲೇ ಊಹಿಸಿ ನಾನು ಒಂದಿಷ್ಟು ಅಮೇರಿಕನ್ ಹುಡುಗಿಯರಂತೆ trim ಆಗಿ ಕಾಣಿಸುವ ಕನಸು ಕಾಣುತ್ತಾ ಮನೆಗೆ ಹಿಂದಿರುಗಿ Spa ಗೆ Phone ಮಾಡಿ appointment ತೆಗೆದುಕೊಂಡಿದ್ದೂ ಆಯಿತು. ರಾತ್ರೆ ಕನಸಿನಲ್ಲೆಲ್ಲ ತೆಳ್ಳಗಿನ ನನ್ನ ಸ್ವರೂಪವನ್ನು ನೋಡಿ ಹಿಗ್ಗುವಷ್ಟರಲ್ಲೇ ಬೆಳಗಾಯಿತು. ಬಲೇ ಹುಮ್ಮಸ್ಸಿನಿಂದ ಊರಿಗೆ ಮುಂದೆ ಎದ್ದು ನಗುನಗುತ್ತ ಓಡಾಡುತ್ತಿದ್ದ ನನ್ನನ್ನು ನೋಡಿ ಮಕ್ಕಳಿಗಂತೂ ಆಶ್ಚರ್ಯ. ಮನೆಯಿಂದ ಮಕ್ಕಳು, ಗಂಡ ಹೊರಟ ತಕ್ಷಣ ೧೦ ಮೈಲಿ ದೂರದಲ್ಲಿದ್ದ Spaಗೆ ಹೊರಟೆ. ಒಳಗೆ ಕಾಲಿಡುತ್ತಿದ್ದಂತೇ ಹಿಂದಿನ ದಿನ ಮಾತಾಡಿದ ಹುಡುಗಿ ಬಂದು Spa ಒಳಗೆಲ್ಲ ಕರೆದುಕೊಂಡು ಹೋಗಿ ತೋರಿಸಿ ನನಗೆ form ಭರ್ತಿ ಮಾಡಲು ಕೂಡಿಸಿದಳು. ಅವಳ body suit, slim tights ನೋಡಿ "ಸರಿ ನಾನ್ಯಾಕೆ ಇವಳ ತರಹ ಬಟ್ಟೆ ಹಾಕಿಕೋಬಾರದು ಎನಿಸಿದರೂ ನನಗೆ sweats ಏ ಸರಿ. ತುಂಬ insist ಮಾಡಿದರೆ T-shirt ಮತ್ತು shorts ಪರವಾಗಿಲ್ಲ, ಅಂತ ಮನಸ್ಸಿನಲ್ಲೇ ಯೋಚಿಸಿ ಅಲ್ಲಿ ಸಡಗರದಿಂದ ಓಡಾಡುತ್ತಿದ್ದ ದಪ್ಪ ಸಣ್ಣಗಿನ ಮುದುಕಿಯರು, ಹುಡ್ಗೀರನ್ನು ನೋಡುತ್ತ ಬರೆದು ಮುಗಿಸಿದೆ. ಜೀನ್ ಫಾಂಡ exercise clubಗೂ ಮೀರಿತ್ತು ಅಲ್ಲಿನ ರೂಂ. ಒಂದು ಕಡೆ ವಿಧವಿಧವಾದ exercise machines, ಇನ್ನೊಂದು ಕಡೆ "ಏರೋಬಿಕ್ಸ್" ಮಾಡುತ್ತಿದ್ದ ಏಳೆಂಟು ಮಹಿಳೆಯರು, ನೋಡಲೇನೋ ಎಲ್ಲವೂ ನಿರಾಯಾಸವಾಗಿರುವಂತೆ ಕಾಣಿಸಿತು. ಆ ಫಾರಂ ಮತ್ತು ದುಡ್ಡು ಕೊಡುವಾಗಲೂ ಮನಸ್ಸು "ಯಾಕೀ ಬವಣೆ, ಮನೇಲೇ ಒಂದು ಸ್ವಲ್ಪ ಎದ್ದು ಮಾಡಿ, ಕಡಿಮೆ ತಿಂದರೆ ಸರಿಯಾಗುತ್ತೆ" ಅಂತ ಯೋಚಿಸುವಷ್ಟರಲ್ಲಿ Spa ಹುಡುಗಿಯೂ ಬಂದು ನನ್ನ form ತೆಗೆದುಕೊಂಡು measurement ತೆಗೆದುಕೊಳ್ಳಲು ಶುರು ಮಾಡಿದ್ದೂ ಆಗಿತ್ತು. "ಅಮೆರಿಕನ್ ಸರಾಸರಿ ಪ್ರಕಾರ ಎಲ್ಲೋ ಅಲ್ಲಿ ಇಲ್ಲಿ ಒಂದೋ ಎರಡೋ ಇಂಚು ಕಡಿಮೆಯಾಗಬಹುದು ಅಷ್ಟೇ" ಎಂದಾಗ ಸ್ವಲ್ಪ ಖುಶಿಯಾಗಿ ಮನಸ್ಸಿಗೆ ಧೈರ್ಯವೂ ಬಂತು. ಇನ್ನು ನಮ್ಮ Indian diet ಕೇಳಿ ಅವಳಿಗೆ ಏನು ತಿನ್ನುವುದು ಕಡಿಮೆ ಮಾಡು ಎಂದು ಹೇಳಲೂ ತೋರಲಿಲ್ಲ. ಎಲ್ಲರ ಜತೆ ನಾನೂ ಹೋಗಿ ನಿಲುವು ಕನ್ನಡಿ ಮುಂದೆ ನಿಂತೆ. ನನ್ನಂತೆ ೭-೮ ಜನರಿದ್ದರು. ಕೆಲವರು ಬಹಳ ದಿನಗಳಿಂದ ಬರುತ್ತಿದ್ದುದರಿಂದ Instructor ಶುರು ಮಾಡುತ್ತಿದ್ದ ಹಾಗೇ ಅವಳಿಗಿಂತ ಜೋರಾಗಿ ನಗುಮುಖ ಮಾಡಿಕೊಂಡು ಶುರು ಮಾಡಿಯೇ ಬಿಟ್ಟರು. ನಾನೂ ಯಾರಿಗೇನು ಕಡಿಮೆ ಅಂತ ಅವಳು ಮಾಡಿದ್ದನ್ನು ನೋಡಿಕೊಂಡು ಶುರು ಮಾಡಿದೆ. ಐದು ನಿಮಿಷಗಳಾಗುವಷ್ಟರಲ್ಲಿ ಬೆವರು ಹರಿಯಲು ಶುರುವಾಗಿ ಹತ್ತು ನಿಮಿಷಗಳಾಗುವಷ್ಟರಲ್ಲಿ ಇನ್ನು ಇಪ್ಪತ್ತು ನಿಮಿಷಗಳು ಹೇಗೆ ಹೀಗೆ ಕುಣಿಯೋದು ಅಪ್ಪಾ ಅನ್ನಿಸಿತು. ಎಲ್ಲವೂ ಮುಗಿದ ಮೇಲೆ ಈ ಕಡೆಯಿಂದ ಆ ಕಡೆಗೆ ವಾಲಾಡುತ್ತಿದ್ದೆ. ಅದೇ ಮೊದಲ ದಿನ ಆದ್ದರಿಮ್ದ machines ಎಲ್ಲ ಒಂದು ವಾರದ ಮೇಲೆ ಶುರು ಮಾಡಬಹುದು ಎಂದಾಗ ಸದ್ಯ ಬದುಕಿದೆಯಾ ಬಡಜೀವವೇಅಂತ ನಿಟ್ಟುಸಿರು ಬಿಟ್ಟೆ. ಉಳಿದವರು ಅಲ್ಲೇ ಇದ್ದ ಸ್ವಿಮ್ಮಿಂಗ್ ಪೂಲ್‍ಗೋ ಇಲ್ಲ ಸೌನಾ-ಕ್ಕೋ ಹೋಗಿ ಆರಾಮವಾಗಿ ಹರಟೆ ಹೊಡೆದುಕೊಂಡು ಸ್ನಾನ ಮುಗಿಸಿ ನಿಧಾನವಾಗಿ dress ಮಾಡಿಕೊಂಡು ಸೋಡಾ ಕುಡಿಯುತ್ತಿದ್ದರೆ, ನಾನು ವಾಚ್ ನೋಡಿಕೊಂಡು ಆಗಲೇ ಮಕ್ಕಳು ಬರುವ ಸಮಯವಾಗುತ್ತಿದೆ ಎಂದು ಮುಖಕ್ಕೆ ತಣ್ಣೀರೆರಚಿಕೊಂಡು ಮನೆ ಕಡೆ ಹೊರಟೆ. Car ಎಲ್ಲೂ ಢಿಕ್ಕಿ ಹೊಡೆಸದೆ ಮನೆ ತಲುಪಿದ್ದು ಹೆಚ್ಚೇ.</p>
		<p>ಆ ದಿನ ಮನೆಯಲ್ಲೆಲ್ಲ ಆಕಡೆಯಿಂದ ಈಕಡೆಗೆ ವಾಲಾಡುತ್ತಲೇ ನಡೆಯುತ್ತ ಇದ್ದುದ್ದರಿಂದ "ಏನು ಮನೇಲಿ ಬೇಜಾರಾಯಿತೆಂದು ವೈನ್-Wine ಬಾಟಲ್ ಎಲ್ಲ ಖಾಲಿ ಮಾಡಿದಂತೆ ಕಾಣುತ್ತೆ" ಎಂದ ಯಜಮಾನರ ಕುಹಕವನ್ನು ಕೇಳಿ ನಾಳೆಯಿಂದ Spaನೂ ಬೇಡ, ಏನೂ ಬೇಡ ಎಂದು ನಿರ್ಧರಿಸುವ ಹಾಗಾಯಿತು. ಸ್ವಲ್ಪ ಆದರೂ Trim ಟ್ರಿಮ್ ಆಗುವ ವರೆಗೂ ಗುಟ್ಟಾಗಿಟ್ಟಿರಬೇಕು ಅಂದುಕೊಂಡಿದ್ರಿಂದ ಅವರಿಗೆ ತಿರುಗಿ ಏನೂ ಅನ್ನುವ ಹಾಗೂ ಇರಲಿಲ್ಲ. ರಾತ್ರೆ ದಿಂಬಿನ ಮೇಲೆ ತಲೆ ಇಟ್ಟೊಡನೇ ವ್ಯಾಯಾಮ ಮಾಡಿ ದಣಿದ ಶರೀರ ನಿದ್ರಾವಸ್ಥೆಯನ್ನು ಬೇಗನೇ ತಲುಪಿತು.</p>
		<p>ಎಷ್ಟೇ ಕಷ್ಟವಾದರೂ ಸಹಿಸಿಕೊಂದು ಇಷ್ಟೊಂದು ಜನ exercise club ಗಳನ್ನು ಸೇರುವುದು, ಇಲ್ಲ ಬೇರೆ ಯಾವುದಾದರೂ ವ್ಯಾಯಾಮವನ್ನು ತಮ್ಮ ಜೀವನಕ್ಕೆ ಅಳವಡಿಸಿಕೊಳ್ಳುವುದು ನೋಡಿದರೆ ಇದೂ "ಬೀಟಲ್ಮೇನಿಯಾ", "ಜಾಗ್ಮೇನಿಯಾ" ತರಹ "ಎಕ್ಸರ್ಮೇನಿಯಾ" ಅಂದರೆ ತಪ್ಪಾಗಲಾರದು. ಈ 'ಮೇನಿಯಾ' ಎಷ್ಟು ದಿನ Survive ಆಗುತ್ತೋ ನೋಡೋಣ.</p>
		<p class="quote-author">
			ಲಲಿತಾ ರಾವ್<br />(ರ್ಯಾಮಸೇ, ನ್ಯೂಜೆರ್ಸಿ)
		</p>
	</section>
	<section class="level1 numbered" epub:type="chapter" role="doc-chapter" id="id-071">
		<h1 class="level1-title" epub:type="title">'ವಿದೇಶದಲ್ಲಿ ಕನ್ನಡಿಗ'</h1>
		<section class="level2 numbered" id="id-071.01">
			<h2 class="level2-title" epub:type="title">ಹಂಗೆರಿಯಲ್ಲಿ ಕನ್ನಡಿಗ</h2>
			<p>ನಾನು ಒಂದು ವರ್ಷ ಹಂಗರಿಯ ಬುದಪೆಷ್ತ್‍ನಲ್ಲಿ (೮೫-೮೬) ಕಳೆದೆ. ಅಂದಹಾಗೆ, ಹಂಗರಿಗೆ ಹಲವು ಹೆಸರುಗಳು. ಅಮೇರಿಕನ್ನರು 'ಹಂಗೇರಿ', ಬ್ರಿಟನ್ನರು 'ಹಂಗರಿ', ಜರ್ಮನ್ನರು 'ಉಂಗಾರ್', ಪ್ರೆಂಚರು 'ಓಂಗ್ರಿ', ಹೀಗೆ ಯೂರೋಪಿನ ಪ್ರತಿಯೊಂದು ದೇಶವು ಹಂಗರಿಯನ್ನು ಬೇರೆ ಬೇರೆ ಹೆಸರುಗಳಲ್ಲಿ ಕರೆಯುತ್ತವೆ. ಅಷ್ಟೇ ಅಲ್ಲ ಪ್ರತಿಯೊಂದು ದೇಶವೂ ಇತರ ದೇಶಗಳನ್ನು ಅವರದೇ ಆದ ರೀತಿಯಲ್ಲಿ ಕರೆಯುತ್ತವೆ. ಉದಾಹರಣೆಗೆ: ಹಂಗೇರಿಯನ್ನರು ಜರ್ಮನಿಯನ್ನು 'ನೇಮತ್' ದೇಶವೆಂದು, ಫ್ರಾನ್ಸ್‍ನ್ನು 'ಫ್ರಾನ್ಸಿಯಾ' ಎಂದು, ಇಟಲಿಯನ್ನು 'ಓಲಾಸ್' ಎಂದೂ ಇತ್ಯಾದಿ ಇತ್ಯಾದಿಯಾಗಿ ಕರೆಯುತ್ತಾರೆ. ಅದ್ಹೇಗೇ ಇರಲಿ ಹಂಗೇರಿಯನ್ನರು ಅವರ ದೇಶವನ್ನು 'ಮಜ್ಯಾರ್' ದೇಶವೆನ್ನುತ್ತಾರೆ. ಈ ದೇಶದ ಜನಗಳನ್ನು ಮಜ್ಯಾರ್ ಜನವೆನ್ನುತ್ತಾರೆ. ಭಾರತ ಮಾತ್ರ 'ಇಂದಿಯಾ' ಆಗಿಯೇ ಉಳಿದಿದೆ.</p>
			<p>ಅಲ್ಲಿಯ ಜನ ಯದ್ವಾತದ್ವಾ ದೇಶ/ಭಾಷಾ ಪ್ರೇಮಿಗಳು. ಮುಕ್ಕಾಲು ಪಾಲು ಜನಕ್ಕೆ ಅವರ ಭಾಷೆ ಮಜ್ಯಾರ್ ಭಾಷೆ ಬಿಟ್ಟು ಇನ್ಯಾವ ಭಾಷೆಯೂ ತಿಳಿಯದು. ಇಂಗ್ಲೀಷ್‍ಲಂತೂ 'ಓ' ಅಂದ್ರೆ 'ಠೋ' ಅನ್ನಕ್ಕೂ ಬರುಲ್ಲ. ಸ್ವಲ್ಪ ವಯಸ್ಸಾದ ಜನಕ್ಕೆ ಜರ್ಮನ್ ಭಾಷೆ ಮಾತನಾಡಲು ಗೊತ್ತು. ನಾನು ಬೆಂಗಳೂರಿನ 'ಮ್ಯಾಕ್ಸ್‍ಮ್ಯುಲ್ಲರ್' ಭವನಕ್ಕೆ ಎರಡು ವರ್ಷ ಮಣ್ಣು ಹೊತ್ತಿದ್ದು ಇಲ್ಲಿ ಕೆಲಸಕ್ಕೆ ಬಂತು. ಈ ವಯಸ್ಸಾದ ಜನಕ್ಕೆ ಬಲುಸಂತೋಷ; ಪರದೇಶದವನ ಜೊತೆ ಯಾವುದೋ ಭಾಷೆಯಲ್ಲಿ ಮಾತನಾಡಬಹುದು ಅಂತ. ನನಗೆ ಜರ್ಮನ್ ಗೊತ್ತು ಎಂದಾಕ್ಷಣ ಪ್ರಶ್ನೆ: ಹೋಗಿ ಹೋಗಿ ಜರ್ಮನ್ ಯಾಕೆ ಕಲಿತೆ? ನಾನು ನನ್ನ ಕೆಲಸಕ್ಕೆ (ಪವರ್ ಎಲೆಕ್ಟ್ರಾನಿಕ್ಸ್) ಅದು ಬೇಕಾಗಿತ್ತು ಅದಕ್ಕೆ ಎಂದರೆ ನಂಬಲೇವಲ್ಲರು!</p>
			<p>ಹಂಗೇರಿಯನ್ನರು ಹಬಳ ಸ್ನೇಹಶೀಲರು. ಭಾರತ ದೇಶವೆಂದರೆ ಎಲ್ಲರಿಗೂ ಗೌರವ. ಇಂದಿರಾ ಗಾಂಧಿ, ರಾಜೀವ್ ಗಾಂಧಿ ಬಗ್ಗೆ ಸುಮಾರಾಗಿ ಎಲ್ಲರಿಗೂ ಗೊತ್ತು. ನಾನು ನೋಡಿದಂತೆ ಅಲ್ಲಿಯ ಟೀವಿಯಲ್ಲಿ ಭಾರತದ ಬಗ್ಗೆ ಬರುತ್ತಿದ್ದ ಒಂದೇ ಸಮಾಚಾರ: ಸಿಖ್ಖರ ಗಲಭೆ!</p>
			<p>ನನ್ನ ಅನುಭವದಲ್ಲಿ ಆದ ಕೆಲವು ವಿನೋದ ಪ್ರಕರಣಗಳನ್ನು ಇಲ್ಲಿ ಹೇಳಿದ್ದೇನೆ, ವಿನೋದವಾಗಿ ಕಂಡರೆ ನಕ್ಕುಬಿಡಿ:</p>
			<ol>
				<li>ಹಂಗೇರಿಯನ್ನರಿಗೆ ಟ ಠ ಡ ಢ ಣ ಗಳನ್ನು ಉಚ್ಛರಿಸಲಾಗುವುದಿಲ್ಲ. ಹೀಗಾಗಿ ಅವರ ಹರಕು ಮುರುಕು ಇಂಗ್ಲೀಷ್ ಬಲೇ ತಮಾಷೆಯಾಗಿರುತ್ತಿತ್ತು. ಬುದಪೆಷ್ತ್‍ನಿಂದ ೧೦0 ಮೈಲಿ ದೂರದಲ್ಲಿ ಒಂದು ಲೇಕ್ ಇದೆ. ಹೆಸರು ಬಾಲಾತೋನ್ (Balaton) ಬೇಸಿಗೆಯಲ್ಲಿ ಅದರ ನೀರು ಬೆಚ್ಚಗೆ ಹಿತವಾಗಿರುತ್ತದೆ. ಇದನ್ನು ನನಗೆ ಮನವರಿಕೆ ಮಾಡಲು ಒಬ್ಬ ಹಂಗೇರಿಯನ್ನನ ಪ್ರಯತ್ನ. ಹೀಗಂದ: "ದಿ ತೆಂಪರೇಚರ್ ಆಫ್ ವಾತರ್ ಇನ್ ಬಾಲತೋನ್ ಈಸ್ ತ್ವೆಂತಿತೋ, ತ್ವೆಂತಿತ್ರೀ ದಿಗ್ರಿ ಸೆಂತಿಗ್ರೇದ್. ಇತ್ ವಿಲ್ ಬಿ ಹಾತ್ ಎಂದ್ ನೈಸ್. ಯು ಶುದ್ ಗೋ ಜೇರ್" [The temperature of water in Balaton is 22-23<sup>O</sup> C. It will be hot and nice (!) You should go there.]</li>
				<li>ಬುದಪೆಷ್ತ್‍ನಲ್ಲಿ ಅಮೇರಿಕನ್ ಡಾಲರ್‍ಗೆ ಬಲು ಬೆಲೆ. ಮುಖ್ಯ ಮಾರ್ಗಗಳಲ್ಲಿ <em>ಅರಬ್ಬರು,</em> ಪೋಲೆಂಡ್ ಜನರು ವಿದೇಶಿ ಪ್ರವಾಸಿಗರನ್ನು ಒಂದೇ ಸಮ ಗೋಳು ಹುಯ್ಯುತ್ತಾರೆ. change, change ಎಂದು, ಒಮ್ಮೆ ಒಬ್ಬ ಪೋಲಿಷ್ ಮನುಷ್ಯ ನನಗೆ ಗಂಟುಬಿದ್ದ. ಅವನ ಭಾಷೆಯಲ್ಲಿ ಮಾತಾಡಿಕೊಂಡು ಡಾಲರ್ ಡಾಲರ್ ಅಂತ ವರಸೆ ಹತ್ತಿದ. ನಾನು ಕೊನೆಗೆ ತಡೀಲಾರದೆ ಕನ್ನಡದಲ್ಲಿ ಕೂಗಿದೆ! "ಸುಮ್ನೆ ಗೋಳು ಹೊಯ್ಕಬೇಡ ಕಣಯ್ಯ, ಇನ್ಯಾರನ್ನಾದರೂ ಕೇಳು. ನಿನ್ನ ವ್ಯಾಪಾರ ನೀನು ನೋಡು." ಅವನಿಗೆ ದಿಗ್ಭ್ರಮೆ ಒಂದುಕ್ಷಣ ನನ್ನನ್ನು ಕಣ್ಣು ಬಿಟ್ಟುಕೊಂಡು ನೋಡಿ ಹಿಂತಿರುಗಿ ನಡೆದ. ನಾನು ಕನ್ನಡಾಂಬೆಯನ್ನು ಮನದಲ್ಲೇ ವಂದಿಸಿ ಮುಂದೆ ತೆರಳಿದೆ.</li>
				<li>ಇದೇ ಮಂತ್ರವನ್ನು ಇನ್ನೊಂದುಬಾರಿ ಉಪಯೋಗಿಸಬೇಕಾಯಿತು. ಅಂಗಡಿಯೊಂದರಲ್ಲಿ ಖರೀದಿ ಮಾಡಿ ಹೊರಗೆ ಹೋಗೋಣವೆಂದು ಬಾಗಿಲ ಬಳಿ ಬಂದಾಗ ಒಬ್ಬ ಯುವತಿ ಅಡ್ಡವಾಗಿ ಬೆನ್ನು ಕೊಟ್ಟುಕೊಂಡು ಬಾಗಿಲ ತುಂಬಾ ನಿಂತಿದ್ದಳು. ೨ ನಿಮಿಷ ಕಾದೆ. ಏನೂ ಅಲ್ಲಾಡುಲ್ಲ. ಅವಳ ಭುಜದ ಬಳಿ ಹೋಗಿ ಮೆಲ್ಲಗೆ ಕನ್ನಡದಲ್ಲಿ ಹೇಳಿದೆ; "ಎಲ್ಲಮ್ಮ, ಸ್ವಲ್ಪ ಜಾಗ ಬಿಡು ಹೊರಗ್ಹೋಗುಕ್ಕೆ". ಅವಳಿಗೆ ಷಾಕ್ ಹೊಡೆದಂತಾಗಿ ನಾಕಡಿ ದೂರ ಜಿಗಿದು ಕಣ್ಣು ಕಣ್ಣು ಬಿಡುಕ್ಕೆ ಶುರು ಮಾಡಿದಳು. ಸಮಾಧಾನ ಮಾಡಕ್ಕೆ ಅವಳ ಭಾಷೆಯಲ್ಲಿ (Thank you) 'ಕೊಸ್ಸೊ ನ್ಯೊಮ್ ಸೇಪ' ಹೇಳಿ ನನ್ನ ಪಾಡಿಗೆ ನಾನು ಹೊರಟೆ.</li>
				<li>ಭಾರತಕ್ಕೆ ಮರುಪ್ರವಾಸ ಮಾಡಲೆಂದು ಏರ್‍ಲೈನ್ಸ್ ಆಫೀಸಿಗೆ ಹೋದೆ. ಹಂಗೇರಿಯನ್ ಯುವತಿಯೊಬ್ಬಳು (ಪ್ರಾಯಶಃ ಸ್ನೇಹಿತರೊಡನೆ) ಫೋನ್‍ನಲ್ಲಿ ಮಾತನಾಡುತ್ತಾ ಕುಳಿತಿದ್ದಳು. ಫೋನ್ ಬಿಡಲಾರದೆ ಬಿಟ್ಟು ನನ್ನನ್ನು ವಿಚಾರಿಸುಕ್ಕೆ ಬಂದಳು. ಈ ಆಫೀಸ್‍ಗಳಲ್ಲಿ ಕೆಲಸ ಮಾಡೋರಿಗೆ ಇಂಗ್ಲಿಷ್ ಗೊತ್ತಿರುತ್ತೆ. ನಾನು ಒಂದು ವರ್ಷದಲ್ಲಿ ಬೇಕಾದಷ್ಟು ಹಂಗೇರಿಯನ್ ಕಲಿತಿದ್ದೆ. ಸರಿ, ಎಲ್ಲಿ ಎತ್ತ ಎಲ್ಲಾ ವಿಚಾರವನ್ನು ಹೇಳಿದ್ದಾಯಿತು. ಅವಳಿಗಿನ್ನೂ ಕೋಪ, ಅವಳ ಫೋನ್ ಸಂಭಾಷಣೆಯನ್ನು ತಪ್ಪಿಸಿದೆ ಅಂತ. ಪಕ್ಕದೋಳ ಹತ್ತಿರ ಗೊಣಗಿದಳು- 'ಎಂಥಾ ವಿಚಿತ್ರ ಭಾಷೆ ಈ ಇಂಡಿಯನ್ನರದು ನೋಡು, ಬೆಂಗಳೂರೇ ಅಂತ ಊರ ಹೆಸರು (Milyen Furcsa Ez Az Indiai Nyelv, Nez Meg Bangalore [ಮಿಯೆನ್ ಫೂರ್ಜಾ ಎಜ್ ಅಜ್ ಇಂದಿಯಾಯೀ ನೆೃಲ್ವ್, ನೇಜ್ ಮೆಗ್, ಬೆಂಗಳೂರೇ]' ನನಗೆ ಉರಿದು ಹೋಗೋ ಅಷ್ಟು ಕೋಪ ಬಂತು. ವಾಪಸ್ ಅವಳ ಭಾಷೆಯಲ್ಲೇ ಹೊಡೆದೆ. (Nem Olyan Furcsa, mint a magyar. Bangalore Jobb mint a Budapest' [ನೆಮ್ ಓಯಾನ್ ಫೂರ್ಜಾ ಮಿಂತಾ ಮಜ್ಯಾರ್. ಬೆಂಗಳೂರ್ ಯೊಬ್ಬ್ ಮಿಂತಾ ಬುದ-ಪೆಷ್ತ್]). ಅಂದರೆ 'ಹಂಗೇರಿಯನ್ನಷ್ಟೇನು ವಿಚಿತ್ರವಲ್ಲ, ಬೆಂಗಳೂರು ಬುದ್‍ಪೇಷ್ತ್‍ಗಿಂತ ಎಷ್ಟೋ ವಾಸಿ.' ನನಗೆ ಹಂಗೇರಿಯನ್ ಬರುಲ್ಲ ಅಂದ್ಕೊಂಡು ಗೊಣಗಿದ ಆಕೆಗೆ ಆಶ್ಚರ್ಯ, ಗಾಭರಿ. ನನ್ನ ರಿಸರ್ವೇಶನ್ ಶ್ರದ್ಧೆಯಿಂದ ಮಾಡಿಕೊಟ್ಟಳು!</li>
			</ol>
			<p class="quote-author">
				ವಿದ್ಯಾ ಶಂಕರ್<br />(ಮಿನಿಯಾಪೋಲಿಸ್, ಮಿನಿಸೋಟಾ)
			</p>
		</section>
	</section>
	<section class="level1 numbered" epub:type="chapter" role="doc-chapter" id="id-072">
		<h1 class="level1-title" epub:type="title">ಕೆನಡಾದಲ್ಲಿ ಅದ್ದೂರಿ ಕನ್ನಡ ಸಮ್ಮೇಳನ</h1>
		<p>ಮೇ ೨೩-೨೪, ೧೯೮೭ ರಂದು ಕೆನಡಾದ ಟೊರಾಂಟೋ ನಗರದಲ್ಲಿ ಬೃಹತ್ತಾದ ಕೆನಡಾ-ಅಮೆರಿಕಾ ಕನ್ನಡ ಸಮ್ಮೇಳನ ಜರುಗಿತು. ಟೊರಾಂಟೋ ಕನ್ನಡ ಸಂಘದ ಆಶ್ರಯದಲ್ಲಿ ವಿಜೃಂಭಣೆಯಿಂದ ನಡೆದ ಸಮಾರಂಭದಲ್ಲಿ ಕೆನಡಾ ಮತ್ತು ಅಮೆರಿಕಾ ದೇಶಗಳ ಹಲವಾರು ಕನ್ನಡ ಸಂಘಗಳು ಭಾಗವಹಿಸಿದ್ದವು. ಅಮೆರಿಕಾ ಮತ್ತು ಕೆನಡಾ ದೇಶಗಳಿಂದಷ್ಟೇ ಅಲ್ಲದೆ, ಭಾರತದಿಂದಲೂ ಕನ್ನಡಾಭಿಮಾನಿಗಳು ಈ ಸಮ್ಮೇಳನದಲ್ಲಿ ಭಾಗವಹಿಸಿದ್ದರು. ಟೊರಾಂಟೋ ನಗರದ ಇಟೋಬಿಕೋ ಬಡಾವಣೆಯ ಸಿಲ್ವರ್ ಕೊಲಿಜಿಯೇಟ್ ಸ್ಕೂಲಿನ ಆಶ್ರಯದಲ್ಲಿ ನಡೆದ ಈ ಎರಡು ದಿನದ ಸಮ್ಮೇಳನದಲ್ಲಿ ಸುಮಾರು ೭೦0ಕ್ಕೂ ಮಿಕ್ಕ ಕನ್ನಡಾಭಿಮಾನಿಗಳು ಪಾಲ್ಗೊಂಡಿದ್ದರು. ವಿಧವಿಧವಾದ ಬಣ್ಣಗಳ ಸೀರೆಗಳನ್ನುಟ್ಟುಕೊಂಡಿದ್ದು ಸಡಗರವಾಗಿ ಓಡಾಡುತ್ತಿದ್ದ ಮಹಿಳೆಯರು, ಗುಂಪುಗುಂಪಾಗಿ ಒಟ್ಟಿಗೇ ಸೇರಿ ಚರ್ಚಿಸುತ್ತಿದ್ದ ಗಂಡಸರು, ಯಾರ ಹಂಗೂ ಇಲ್ಲದೆ ತಾವೇ ತಾವಾಗಿ ಆಡುತ್ತಿದ್ದ ಮಕ್ಕಳು, ಪುರುಸೊತ್ತಿಲ್ಲದೆ ಅಲ್ಲಿಂದಿಲ್ಲಿಗೆ ಓಡಾಡುತ್ತಿದ್ದ ಕಾರ್ಯಕರ್ತರೂ- ಇವೆಲ್ಲವನ್ನೂ ನೋಡಿದರೆ ಒಂದು ಮದುವೆಯ ವಾತಾವರಣವೇರ್ಪಟ್ಟಿತ್ತು. ಊಟದ ಸಮಯದಲ್ಲಂತೂ ಈ ಮಾತು ಬಹಳ ನಿಜ. ನುರಾರು ಜನರು ಒಟ್ಟಿಗೇ ಸೇರಿ ಹಬ್ಬದೂಟ ಮಾಡುತ್ತಿದ್ದ ದೃಶ್ಯವಂತೂ ಕರ್ನಾಟಕದಲ್ಲಿನ ಮದುವೆಯ ದೃಶ್ಯವನ್ನೇ ಜ್ಞಾಪಕಕ್ಕೆ ತರುತ್ತಿತ್ತು.</p>
		<p>ಹಲವಾರು ವಿಚಾರಗೊಷ್ಠಿಗಳು, ಕಲಾಪ್ರದರ್ಶನ ಮತ್ತು ವಿವಿಧ ಸಾಂಸ್ಕೃತಿಕ ಕಾರ್ಯಕ್ರಮಗಳನ್ನೊಳಗೊಂಡ ಈ ಸಮ್ಮೇಳನ ಉತ್ತರ ಅಮೆರಿಕಾ ಕನ್ನಡಿಗರಲ್ಲಿ ಕನ್ನಡದ ಬಗ್ಗೆ, ಕನ್ನಡಿಗರ ಬಗ್ಗೆ ಹೊಸ ಜಾಗೃತಿಯನ್ನುಂಟುಮಾಡಿತೆಂದರೆ ಅತಿಶಯೋಕ್ತಿಯಾಗಲಾರದು. ಕರ್ನಾಟಕದ ಜನಪ್ರಿಯ ಮುಖ್ಯಮಂತ್ರಿ ಶ್ರೀ ರಾಮಕೃಷ್ಣ ಹೆಗಡೆಯವರು ಮುಖ್ಯ ಅತಿಥಿಯಾಗಿ ಆಗಮಿಸಿದ್ದ ಈ ಸಮಾರಂಭದಲ್ಲಿ ಕೆನಡಾದ ಆಂಟೋರಿಯೋ ಪ್ರಾಂತ್ಯದ ಮುಖ್ಯಮಂತ್ರಿಗಳ ಪರವಾಗಿ ಅಲ್ಲಿನ  ಸಾಲಿಸಿಟರ್ ಜನರಲ್ (ಗೃಹಮಂತ್ರಿ) ಶ್ರೀ ಕೆನ್ ಕೇಸ್, ಕರ್ನಾಟಕದ ಕೈಗಾರಿಕಾ ಮಂತ್ರಿ ಶ್ರೀ ಪಟೇಲ್, ಉತ್ತರ ಅಮೆರಿಕೆಯಲ್ಲಿನ ಕನ್ನಡ ಮುಖಂಡರಷ್ಟೇ ಅಲ್ಲದೇ, ವಿಶೇಷವಾಗಿ ಕನ್ನಡ ಹಾಗೂ ಹಿಂದಿ ಚಿತ್ರರಂಗದ ಹೆಸರಾಂತ ಕಲಾವಿದರಾದ ಅನಂತ್‍ನಾಗ್ ಮತ್ತು ಶಂಕರ್‍ನಾಗ್ ಅವರು ಭಾಗವಹಿಸಿದ್ದರು.</p>
		<p>ಮೇ ೨೪ ರಂದು ಸಮ್ಮೇಳನದ ಅಗ್ರ ಭಾಷಣವನ್ನು ಅಮೆರಿಕನ್ನಡದ ಮುಖ್ಯ ಸಂಪಾದಕ ಶ್ರೀ ಎಸ್. ಕೆ. ಹರಿಹರೇಶ್ವರ ಅವರು ಮಾಡಿದರು. ಕನ್ನಡ ನಾಡಿನಿಂದ ಬಹುದೂರ ನೆಲೆಸಿರುವ ಕನ್ನಡಿಗರು ಹೇಗೆ ತಮ್ಮ ಕನ್ನಡ ಸಂಸ್ಕೃತಿ, ಭಾಷೆ, ಕಲೆಗಳನ್ನು ಉಳಿಸಿ, ಬೆಳೆಸಿಕೊಂಡು ಬರಬೇಕು, ಅದರಿಂದ ಬರುವ ಲಾಭವೇನು, ಅದರ ಅಗತ್ಯವೇನು ಎಂಬುದರ ಬಗ್ಗೆ ಶ್ರೀ ಹರಿಹರೇಶ್ವರ ಅವರು ಬಹಳ ರಸವತ್ತಾಗಿ, ರುಚಿಕರ ಕನ್ನಡದಲ್ಲಿ ಭಾಷಣ ಮಾಡಿದರು. ಬರೀ ಮೇಲೆ ಹೇಳಿದ ಪ್ರಶ್ನೆಗಳಷ್ಟೇ ಅಲ್ಲದೆ, ಅದನ್ನು ಕಾರ್ಯಗತ ಮಾಡಲು ಹೇಗೆ ಸಾಧ್ಯವೆಂಬುದನ್ನೂ ವಿವರಿಸಿದರು. ಅವರ ಭಾಷಣದಲ್ಲಿನ ಅಣಿಮುತ್ತುಗಳು:</p>
		<p>* ಊರಿನಿಂದ ದೂರ ಬಂದ ಕನ್ನಡಿಗರು ತಾವು ತುಂಬಿದ ಮನೆಯಲ್ಲಿ, ತೌರ ಬೆಳಕನ್ನು ಬೆಳಗುವ ಹಂಬಲದವರು. ಇದಕ್ಕೆ ಬೆಂಬಲವಾಗಿ- ತಾಯಿ, ಓದು, ಬರಹ, ಹಾಡು, ಪ್ರಕಟಣೆ, ಕಂಪ್ಯೂಟರೀಕರಣ ಮತ್ತು ಕನ್ನಡಕ್ಕೆ ವಿಶ್ವಮಾನ್ಯತೆ- ಎಂಬ ಏಳು ಬಣ್ಣಗಳನ್ನು ಕನ್ನಡದ ಕಾಮನಬಿಲ್ಲಿನಲ್ಲಿ ಕಾಣಲು ನಾನು ಪ್ರಯತ್ನಿಸುತ್ತೇನೆ.</p>
		<p>* ಲೋಕಾಭಿರಾಮವಾಗಿ ಮಾತನಾಡುವಾಗ, ನಿಮ್ಮಿಬ್ಬರಿಗೂ ಕನ್ನಡ ಗೊತ್ತಿದ್ದರೆ ಕನ್ನಡದಲ್ಲೇ ಮಾತನಾಡಿ. ಇದು ಭಾಷೆಯ ಅಂಧಾಭಿಮಾನವಲ್ಲ. ನಾವು ಕಲಿತ ಭಾಷೆಯನ್ನು ಉಳಿಸಿಕೊಳ್ಳುವುದೇ ಹೀಗೆ.</p>
		<p>* ಹಬ್ಬ, ಹುಣ್ಣಿಮೆಗೆ , ಸಂತೋಷ ಸಮಾರಂಭಗಳಲ್ಲಿ ಕನ್ನಡ ಪುಸ್ತಕವೊಂದನ್ನು ಉಡುಗೊರೆಯಾಗಿ ಕೊಡಿ.</p>
		<p>* ಅಮ್ಮನ ಅಕ್ಕರೆಯ ಜೋಗುಳ, ಶಿಶುಗೀತೆಗಳ ತರುವಾಯ, ಕೀರ್ತನೆ-ವಚನಗಳ ಶಾಸ್ತ್ರೀಯ ಸಂಗೀತವನ್ನು ಚಿಕ್ಕಂದಿನಿಂದಲೂ ಕೇಳುತ್ತಾ ಬೆಳೆದು ಬಂದವರು ನಾವು. ಆಗಾಗ್ಗೆ ಜನಪದ ಗೀತೆಗಳನ್ನೂ ಕನ್ನಡದ ಹೆಸರಾಂತ ಕವಿಗಳ ಜನಪ್ರಿಯ ಭಾವಗೀತೆಗಳನ್ನೂ ಕೇಳಿ, ಹಾಡಿ, ಗಮನಿಸಿ, ಅವನ್ನು ತಮ್ಮ ಬಾಳ ಬೆಳಕಿನ ದೀಪ/ವಿದ್ವತ್ ಆಗಿಸಿಕೊಂಡವರು ಇನ್ನೂ ಹಲವರು. ಮೆಲುಕು ಹಾಕಿದಾಗ ಅವು ತರುವ ಸುಖ, ಸಂತೋಷ ಅಸದೃಶ. ಹೊಸ ಹೊಸ ಕ್ಷಿತಿಜಗಳನ್ನು ಅರಸಿ ಬರುವ ನಾವು ಆ ಸವಿಯನ್ನು ಇಲ್ಲೂ ಚಪ್ಪರಿಸೋಣ. ಕನ್ನಡ ಗೀತೆಗಳನ್ನು ಅನುಕೂಲವಾದಾಗಲೆಲ್ಲ ಕೇಳುತ್ತಿರೋಣ.</p>
		<p>* ಉಪಯೋಗಿಸಿದಷ್ಟೂ ಹೆಚ್ಚಾಗುವ, ಹೆಚ್ಚು ನಾಜೂಕಾಗುವ ಅಸಮಾನ್ಯ ಸರಕು ಒಂದಿದೆ. ಅದೇ ಬರಹದ ಕಲೆ. ಬರಹಗಾರರ ಭಾವುಕತೆ ಶಿಶಿರದಲ್ಲೇ ಹೆಪ್ಪುಗಟ್ಟಿ ಉಳಿಯದೆ ಹಲವು ವಸಂತಗಳನ್ನು ಕಾಣುತ್ತಾ ಬೆಳೆಯುವಂತೆ ಪೋಷಿಸುವುದರಲ್ಲಿ ಪರಸ್ಪರ ಪ್ರಯೋಜನವಿದೆ. ಎಲ್ಲಾ ಕನ್ನಡ ಸಂಸ್ಥೆಗಳೂ ಇಲ್ಲಿನವರ ಕನ್ನಡ ಬರಹಗಳನ್ನು ಆಗಾಗ್ಗೆ ಪ್ರಕಟಿಸುವ ಮನಸ್ಸು ಮಾಡಬೇಕು. ಕನ್ನಡ ಕೂಟಗಳು ಹೊರತರುವ ಸಮಾಚಾರ ಪತ್ರಗಳು ಮೈತುಂಬಿಕೊಂಡು ಸಾಹಿತ್ಯ ಸಂಚಿಕೆಗಳಾಗಬೇಕು. ತನ್ಮೂಲಕ ವಿದೇಶದಲ್ಲಿದ್ದರೂ ಕನ್ನಡದಲ್ಲಿ ಸಮರ್ಥವಾಗಿ ಬರೆಯಬಲ್ಲವರಿಗೆ ಪ್ರೋತ್ಸಾಹ ಸಿಗಲಿ.</p>
		<p>* ಭಾರತದಿಂದ ದೂರ ಬಂದು ವಿದೇಶದಲ್ಲಿ ವಿಭಿನ್ನ ಪರಿಸರದಲ್ಲಿ ಇರುವ ಕನ್ನಡ ಅಭಿಮಾನಿಗಳೆಲ್ಲರ ಓದು ಬರಹದ ಆಸಕ್ತಿ, ಆಶೋತ್ತರಗಳನ್ನು ಪ್ರತಿಬಿಂಬಿಸುವ ಒಂದು ಪ್ರಯತ್ನ- "ಅಮೆರಿಕನ್ನಡ". ಚಿನ್ನದ ನಡು ಜಾಡಿನಲ್ಲಿ ರಥ ಸಾಗಲು ಅನುವಾಗುವಂತೆ ಓದುಗರು ತಮ್ಮ ಅನಿಸಿಕೆಗಳನ್ನು ನಿಸ್ಸಂಕೋಚ ಬರೆದು ತಿಳಿಸಲಿ, ಅಭಿಪ್ರಾಯಗಳನ್ನು ಹಂಚಿಕೊಳ್ಳಲಿ.</p>
		<p>* ಕನ್ನಡ ಪೀಠವೊಂದನ್ನು ಅಮೆರಿದಲ್ಲಿ ಸ್ಥಾಪಿಸುವುದೂ, ಕನ್ನಡ ಕೇಂದ್ರಗಳನ್ನು ಬಹು ಸಂಖ್ಯಾತ ಕನ್ನಡಿಗರು ಇರುವ ಪ್ರದೇಶಗಳಲ್ಲಿ ನಿರ್ಮಿಸಿ ನಡೆಸುವುದೂ, ಪ್ರಾತಿನಿಧಿಕವಾದ ಉತ್ತಮ ಕನ್ನಡ ಪುಸ್ತಕಗಳನ್ನು ಸಮರ್ಥ ಅಮೆರಿಕನ್ ಬರಹಗಾರರಿಂದ ಅನುವಾದ ಮಾಡಿಸುವುದು- ಇವುಗಳಿಗೆ ಈಗ ಕಾಲ ಸನ್ನಿಹಿತವಾಗಿದೆ. "ಉಳ್ಳವರು ಶಿವಾಲಯವ ಮಾಡಿದಂತೆ" ಉತ್ತರ ಅಮೆರಿಕಾದ ಕೊಡುಗೈ ದಾನಿಗಳು ಇಂಥ ದೊಡ್ಡ ಪ್ರಮಾಣದ ಯೊಜನೆಗಳಿಗೆ ಕೈಬಿಚ್ಚಿ ನೆರವು ನೀಡಬೇಕು. ಎಲ್ಲ ಕನ್ನಡಿಗರೂ ತಮ್ಮ ಶಕ್ತಿಮೀರಿ ಬೆಂಬಲಿಸಬೇಕು.</p>
		<p>ಶ್ರೀ ಹರಿಹರೇಶ್ವರ ಅವರ ಭಾಷಣವನ್ನು ಕೇಳಿದರೆ ಇವರೇನು ಇಂಜಿನಿಯರ್ ಆಗಿ ದುಡಿಯುತ್ತಿರುವ ಶ್ರೀಸಾಮಾನ್ಯರೋ, ಅಲ್ಲ ಕನ್ನಡ ಧ್ವಜವನ್ನು, ಕನ್ನಡ ಸಂಸ್ಕೃತಿಯನ್ನು ಈ ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಹಬ್ಬಿಸಲು ಹುಟ್ಟಿಬಂದ "ವಿವೇಕಾನಂದ"ರಂತಹ ಪ್ರಚಾರಕರೋ ಎಂಬ ಆಶ್ಚರ್ಯ ಉಂಟುಮಾಡುತ್ತಿತ್ತು. ಶ್ರೀ ಹರಿಹರೇಶ್ವರ ಅವರ ಅಗ್ರ ಭಾಷಣ, ಅವರು ಬಂದ ಕನ್ನಡಿಗರಿಗೆಲ್ಲಾ ಗೆಳೆಯನಾಗಿ ಮಾತನಾಡುತ್ತಿದ್ದ ದೃಶ್ಯ, ಕನ್ನಡ ಸಂಘಗಳಿಗೆ ಕೊಡುತ್ತಿದ್ದ ಉತ್ತೇಜನ, ಕನ್ನಡ ಕಂಪ್ಯೂಟರೀಕರಣದ ಪ್ರದರ್ಶನ- ಇವುಗಳೆಲ್ಲಾ ಸಮ್ಮೇಳನಕ್ಕೆ ನಿಜವಾಗಿಯೂ "ಕನ್ನಡತನ"ದ ಕಳೆಯನ್ನು ಕೊಟ್ಟಿತ್ತು. ಅವರ ಭಾಷಣದಿಂದ ಕನ್ನಡದ ಬಗ್ಗೆ ಜಾಗೃತಿಗೊಳ್ಳದಿದ್ದವರು ಬಹಳ ವಿರಳವೆಂದೇ ಕಾಣಿಸುತ್ತದೆ. ಶ್ರೀ ಹರಿಹರೇಶ್ವರ ಅವರು ಹಲವಾರು ಅಮೆರಿಕನ್ನಡ ಸಂಚಿಕೆಗಳನ್ನು ಉದಾರವಾಗಿ ವಿತರಿಸಿ, ಸಮ್ಮೇಳನದ <em>ವ್ಯವಸ್ಥಾಪಕ ಸದಸ್ಯರಿಗೆ ಸಭಿಕರ ಪರವಾಗಿ ಕನ್ನಡ ಪುಸ್ತಕಗಳ ಉಡುಗೊರೆ ಕೊಟ್ಟು ಸನ್ಮಾನಿಸಿ ತಮ್ಮ ಉದಾರತೆಯನ್ನು ತೋರಿಸಿಕೊಟ್ಟರು.</em></p>
		<p>ಸಮ್ಮೇಳನದ ಅಂಗವಾಗಿ ಮೇ ೨೪ ರಂದು ಕೆಳಕಂಡ ವಿಷಯಗಳ ಬಗ್ಗೆ ಮೂರು ಚರ್ಚಾಕೂಟಗಳನ್ನು ಏರ್ಪಡಿಸಲಾಗಿತ್ತು.</p>
		<p>* ದ್ವಂದ್ವ ಮೌಲ್ಯಗಳ ಅನುಕಲನ - Integration of Two Value System</p>
		<p>* ಸಾಂಸ್ಕೃತಿಕ ದ್ವಂದ್ವತೆ - ಯುವ ಜನಾಂಗದ ಮೇಲೆ ಪರಿಣಾಮ - Cultural Duality, Special Emphasis on Youth</p>
		<p>* ಸಂಘಟನೆ, ಮುಂದಾಳತ್ವ ಮತ್ತು ನಾಯಕತ್ವ - Organizational Development and Leadership</p>
		<p>ಈ ಚರ್ಚಾಕೂಟದಲ್ಲಿ ಎಲ್ಲರ ಗಮನ ಸೆಳೆದ ವಿಷಯವೆಂದರೆ, ನಮ್ಮ ಕಿರಿಯ ಜನಾಂಗದವರು ಇಲ್ಲಿಯ ಸಂಸ್ಕೃತಿ ಮತ್ತು ಸಂಘದಲ್ಲಿ ಬೆಳೆದು ಬರಲು ಆಗುವ ಕಷ್ಟಗಳು ಮತ್ತು ಅನುಸರಿಸಿಕೆ. ಈ ಗೋಷ್ಠಿಯಲ್ಲಿ ಬಹುಮಂದಿ ಹಿರಿಯರೂ, ಕಿರಿಯರೂ ಉತ್ಸಾಹದಿಂದ ಭಾಗವಹಿಸಿ, ತಮ್ಮ ತಮ್ಮ ಆಲೋಚನೆಗಳನ್ನು ಮುಂದಿಟ್ಟರು. ಈ ಸಂಘದಲ್ಲಿ ಮಕ್ಕಳು ಬೆಳೆಯುತ್ತಿರುವ ರೀತಿಯನ್ನು ಕಂಡು ಮನಕೊರಗುವ ತಂದೆ ತಾಯಂದಿರು, ತಮ್ಮ ಸ್ವಾತಂತ್ರ್ಯತೆಯ ಬಗ್ಗೆ ತಮ್ಮ ಅನಿಸಿಕೆಗಳನ್ನು ತಿಳಿಯಪಡಿಸಲು ಕಷ್ಟಪಡುತ್ತಿರುವ ಮಕ್ಕಳು, ಈ ವಿಚಾರವಾಗಿ ಬಹಳವಾಗಿ ವಿಚಾರ ವಿನಿಮಯಗಳು ನಡೆದವು. ಈ ಚರ್ಚಾಕೂಟದ ಫಲಿತಾಂಶದ ಸಾರಾಂಶ:</p>
		<p>* ನೀವು ನಿಮ್ಮ ತಂದೆ-ತಾಯಂದಿರ ಒಪ್ಪಿಗೆ ಇದ್ದೋ, ಇಲ್ಲದೆಯೋ, ನಿಮ್ಮ ಅಭಿವೃದ್ಧಿಗಾಗಿ ಇಷ್ಟು ದೂರ ಬಂದಿದ್ದೀರಿ. ಅಂತೆಯೇ ನಮ್ಮ ಇಷ್ಟ ಬಂದಂತೆ ನಾವು ನಡೆದುಕೊಳ್ಳಲು ಅವಕಾಶ ಮಾಡಿಕೊಡಿ. ಆ ಅಗತ್ಯತೆಯನ್ನು ಅರ್ಥ ಮಾಡಿಕೊಳ್ಳಿ.</p>
		<p>* ನಮ್ಮ ದೈನಂದಿನ ಜೀವನದಲ್ಲಿ, ವೃತ್ತಿಯ ಜೊತೆಗೆ, ಬೇರೇನಾದರೂ ವಿಷಯಗಳಲ್ಲಿ- ರಾಜಕೀಯ, ಸಾಮಾಜಿಕ, ಆರ್ಥಿಕ ಹಾಗೂ ಧಾರ್ಮಿಕ- ಪ್ರಾವೀಣ್ಯತೆ ಸಾಧಿಸೋಣ.</p>
		<p>* ನಾವೆಲ್ಲರೂ ಸಂಘದ ಮೇಲ್ಮೆಗಾಗಿ ದುಡಿಯೋಣ. ಹಾಗೂ ನಮ್ಮ ಕಿರಿಯರನ್ನು ಈ ದಿಶೆಯಲ್ಲಿ ಉತ್ತೇಜಿಸೋಣ.</p>
		<p>* ನಮ್ಮ ಸಂಘದ ನಾಯಕರನ್ನೂ, ಮುಂದಾಳುಗಳನ್ನೂ ಉತ್ತೇಜಿಸಿ, ಅವರನ್ನು ಅನುಸರಿಸೋಣ. ಈ ಸಮ್ಮೇಳನದಲ್ಲಿ ಸನ್ಮಾನಿಸಿದ ಐದು ಮಂದಿಯ ಹಾಗೆ ಇನ್ನೂ ಇತರರನ್ನು ಉದಾಹರಣೆಯಾಗಿಟ್ಟುಕೊಂಡು ಅನುಸರಿಸಿ, ಕಲಿಯೋಣ.</p>
		<p>* ನಮ್ಮ ತಾಯ್ನಾಡಿನಲ್ಲಿ ಜನರ ಏಳಿಗೆಗಾಗಿ ಯಾವುದಾದರೂ ಒಂದು ಒಳ್ಳೆಯ ಯೋಜನೆಯನ್ನು ಹಾಕಿಕೊಂಡು, ಅದರ ಯಶಸ್ಸಿಗೆ ಶ್ರಮಿಸೋಣ. ಭಾರತದಲ್ಲಿ ನಮ್ಮ ಏಳಿಗೆಗಾಗಿ ಅನೇಕ ಮಂದಿ ಕಷ್ಟಪಟ್ಟಿದ್ದಾರೆ. "ಕೆರೆಯ ನೀರನ್ನು ಕೆರೆಗೆ ಚೆಲ್ಲಿ" ಎಂಬಂತೆ ಅವರ ಉಪಕಾರವನ್ನು ಅಲ್ಲಿನ ಜನಗಳ ಏಳಿಗೆಗಾಗಿ ಹಿಂತಿರುಗಿಸೋಣ.</p>
		<p>* ಇಂತಹ ಒಳ್ಳೆಯ ಕೆಲಸಗಳನ್ನು ನಾವು ಮಾಡಿ ತೋರಿಸಿದರೆ, ನಮ್ಮ ಕಿರಿಯರೂ ಇದನ್ನು ಪಾಲಿಸಲು ಪ್ರಚೋದಿಸಿದಂತಾಗುತ್ತದೆ.</p>
		<p>ಎರಡೂ ದಿನಗಳೂ ನೆರೆದವರಿಗೆಲ್ಲಾ ಪುಷ್ಕಳ ಭೋಜನವನ್ನು ಅಚ್ಚುಕಟ್ಟಾಗಿ ನೀಡಿ ಸಮ್ಮೇಳನದಲ್ಲಿ ಭಾಗವಿಸಿದ್ದವರಿಗೆಲ್ಲಾ ಸಂತೃಪ್ತಿ ತಂದಿತ್ತು. ಈ ಸಮ್ಮೇಳನದಿಂದಾಗಿ ಎರಡೂ ದಿನಗಳೂ ಒಂದು ದೊಡ್ಡ ಹಬ್ಬದ ವಾತಾವರಣವನ್ನೇರ್ಪಡಿಸಿತ್ತು.</p>
		<p>ಈ ಸಮ್ಮೇಳನದ ಯಶಸ್ಸಿಗೆ ಬಹಳ ಜನ ಕಾರಣ. ಸಮ್ಮೇಳನದ ಸಮಿತಿಯಲ್ಲಿ ಕೆಲಸ ಮಾಡಿದವರು ನಿಮಿತ್ತಮಾತ್ರ. ಅವರ ಹಿಂದೆ ಬೆಂಬಲ ಕೊಟ್ಟು ನಿಂತವರು ಹಲವಾರು ಮಂದಿ. ಜೊತೆಗೆ ಈ ಸಮ್ಮೇಳನದ ಯಶಸ್ಸು ಭಾಗವಹಿಸಿದ ಎಲ್ಲಾ ಕನ್ನಡ ಸಂಘಗಳಿಗೂ, ಸ್ಥಳೀಯ ಅಧಿಕಾರಿಗಳಿಗೂ (Regional Coordinators), ಕಲಾವಿದರೂ, ಹಾಗೂ ಪ್ರತಿಯೊಬ್ಬ ಪ್ರೇಕ್ಷಕನಿಗೂ ಸೇರಿದೆ. ಈ ಸಮಯದಲ್ಲಿ ಸಮ್ಮೇಳನದ ಕಾರ್ಯಕಾರಿ ಸಮಿತಿಯ ಪರವಾಗಿ ಭಾಗವಹಿಸಿದವರೆಲ್ಲರಿಗೂ ಅಭಿನಂದನೆಗಳನ್ನರ್ಪಿಸುತ್ತೇವೆ ಮತ್ತು ಅವರ ಉದಾರ ಉತ್ತೇಜನವನ್ನು ಪ್ರೀತಿಯಿಂದ ಸ್ಮರಿಸುತ್ತೇವೆ. ಈ ಸಮ್ಮೇಳನದ ಮುಖ್ಯ ಗುರಿ ಸಾಕಷ್ಟು ಕನ್ನಡಿಗರನ್ನು ಒಂದೆಡೆ ಸೇರಿಸಿ, ಅಪಚಿತರನ್ನು ಪರಿಚಿತರನ್ನಾಗಿ ಮಾಡಿ, ವಿಚಾರ ವಿನಿಮಯ ನಡೆಸಿ, ಮನೊರಂಜನೆಯಲ್ಲೂ ಪಾಲ್ಗೊಳ್ಳುವುದೇ ಆಗಿತ್ತು. ಆ ಗುರಿ ದಿಟವಾಗಿಯೂ ಈ ಸಮ್ಮೇಳನ ಸಾಧಿಸಿದೆಯೆಂದು ನಮ್ಮ ಅಭಿಪ್ರಾಯ. ಇನ್ನೂ ಇಂಥಹ ಸಮ್ಮೇಳನಗಳು ಹೆಚ್ಚಿಗೆ ನಡೆದು, ಕನ್ನಡಿಗರನ್ನು ಒಂದಾಗಿಸಲು ಸಾಧ್ಯ ಎಂದು ನಮ್ಮ ಅಭಿಮತ.</p>
		<p class="quote-author">
			ಡಾ। ಪರಮೇಶ್ವರ ಭಟ್<br />
			ಎಸ್. ರಾಮಮುರ್ತಿ
		</p>
	</section>
	<section class="level1 numbered" epub:type="chapter" role="doc-chapter" id="id-073">
		<h1 class="level1-title" epub:type="title">ಹುಚ್ಚುಚ್ಚಾರ</h1>
		<p>ಅಮೆರಿಕೆಯ ಜನಗಳಿಗೆ ಹೆಸರುಗಳನ್ನು ಚಿಕ್ಕದು ಮಾಡಿ ಕರೆಯುವ ಅಭ್ಯಾಸ ಜಾಸ್ತಿ. ಕನ್ನಡ ಹೆಸರುಗಳನ್ನು ಈ ರೀತಿ ಇಂಗ್ಲೀಷಿನಲ್ಲಿ ಕತ್ತರಿಸಿ ಕರೆದರೆ ಯಾರು  ಏನಾಗುತ್ತಾರೆ?</p>
		<p>ಅರ್ಥಾತ್ ಕನ್ನಡ ಹೆಸರು <strong>+</strong> ಇಂಗ್ಲೀಷು ಉಚ್ಛಾರ೨ <strong>=</strong> ಹುಚ್ಚುಚ್ಚಾರ.</p>
		<p>ಉದಾ:</p>
		<table>
			<tr>
				<td>ಪದ್ಮಾವತಿ</td>
				<td>Pad</td>
				<td>ಆಗುತ್ತಾಳೆ</td>
			</tr>
			<tr>
				<td>ಸದಾನಂದ</td>
				<td>Sad</td>
				<td>ಆಗುತ್ತಾನೆ</td>
			</tr>
			<tr>
				<td>ಬದರೀನಾಥ</td>
				<td>Bad</td>
				<td>ಆಗುತ್ತಾನೆ</td>
			</tr>
			<tr>
				<td>ಮಾಧವಿ</td>
				<td>Mad</td>
				<td>ಆಗುತ್ತಾಳೆ</td>
			</tr>
			<tr>
				<td>ಗಂಗಾಧರ</td>
				<td>Gang</td>
				<td>ಆಗುತ್ತಾನೆ</td>
			</tr>
			<tr>
				<td>ಹೇಮಾವತಿ</td>
				<td>Hem</td>
				<td>ಆಗುತ್ತಾಳೆ</td>
			</tr>
			<tr>
				<td>ರಾಗಿಣಿ</td>
				<td>Rag</td>
				<td>ಆಗುತ್ತಾಳೆ</td>
			</tr>
			<tr>
				<td>ಮಂಜುಳಾ</td>
				<td>Man</td>
				<td>ಆಗುತ್ತಾಳೆ</td>
			</tr>
			<tr>
				<td>ಇಂದುಧರ</td>
				<td>In</td>
				<td>ಆಗುತ್ತಾನೆ</td>
			</tr>
			<tr>
				<td>ಸಿಂಧು</td>
				<td>Sin</td>
				<td>ಆಗುತ್ತಾಳೆ</td>
			</tr>
			<tr>
				<td>ಗೋದಾವರಿ</td>
				<td>God</td>
				<td>ಆಗುತ್ತಾಳೆ</td>
			</tr>
			<tr>
				<td>ಸತೀಶ</td>
				<td>Sat</td>
				<td>ಆಗುತ್ತಾನೆ</td>
			</tr>
			<tr>
				<td>ದೀಪಕ</td>
				<td>Deep</td>
				<td>ಆಗುತ್ತಾನೆ</td>
			</tr>
			<tr>
				<td>ಪಾರ್ವತಿ</td>
				<td>Par</td>
				<td>ಆಗುತ್ತಾಳೆ</td>
			</tr>
			<tr>
				<td>ಸಾಗರ</td>
				<td>Sag</td>
				<td>ಆಗುತ್ತಾನೆ</td>
			</tr>
			<tr>
				<td>ದಿನೇಶ</td>
				<td>Din</td>
				<td>ಆಗುತ್ತಾನೆ</td>
			</tr>
			<tr>
				<td>ಮೀನಾಕ್ಷಿ</td>
				<td>Mean</td>
				<td>ಆಗುತ್ತಾಳೆ</td>
			</tr>
			<tr>
				<td>ಸುಭಾಸ</td>
				<td>Sub</td>
				<td>ಆಗುತ್ತಾನೆ</td>
			</tr>
			<tr>
				<td>ಸಂಧ್ಯಾ</td>
				<td>Sand</td>
				<td>ಆಗುತ್ತಾಳೆ</td>
			</tr>
			<tr>
				<td>ನಾಗರಾಜ</td>
				<td>Nag</td>
				<td>ಆಗುತ್ತಾನೆ</td>
			</tr>
			<tr>
				<td>ಮಲ್ಲಿಕಾರ್ಜುನ</td>
				<td>Mall</td>
				<td>ಆಗುತ್ತಾನೆ</td>
			</tr>
			<tr>
				<td>ಅಶೋಕ</td>
				<td>Ash</td>
				<td>ಆಗುತ್ತಾನೆ</td>
			</tr>
			<tr>
				<td>ಪಂಕಜಾ</td>
				<td>Pan</td>
				<td>ಆಗುತ್ತಾಳೆ</td>
			</tr>
			<tr>
				<td>ಪುಷ್ಪಾ</td>
				<td>Push</td>
				<td>ಆಗುತ್ತಾಳೆ</td>
			</tr>
			<tr>
				<td>ಪಾರ್ಥಸಾರತಿ</td>
				<td>Part</td>
				<td>ಆಗುತ್ತಾನೆ</td>
			</tr>
		</table>
		<p class="quote-author">
			ವಿಮಲಾ ಚನ್ನಬಸಪ್ಪ<br />(ಅಲೆಕ್ಸಾಂಡ್ರಿಯಾ, ವರ್ಜಿನಿಯ)
		</p>
	</section>
	<section class="level1 numbered" epub:type="chapter" role="doc-chapter" id="id-074">
		<h1 class="level1-title" epub:type="title">ಆಕಾರಾಂತಃ ಸ್ತ್ರೀಲಿಂಗೋ 'ಬಾರ್ಬರಾ' ಶಬ್ದಃ</h1>
		<p>ವಾರಾಂತ್ಯದಲ್ಲಿ ಷಾಪಿಂಗ್‍ಮಾಲ್‍ನಲ್ಲಿ ಅಡ್ಡಾಡುತ್ತಿದ್ದಾಗ ತಲೇ ಮೇಲೆ ಕೈ ಆಡಿಸಿಕೊಂಡೆ; ಕೈತುಂಬಾ ಸಿಕ್ಕಿದ ಕೂದಲು ಪೊದೆಯಾಗಿ ಬೆಳೆದಿದೆ- ಎನ್ನಿಸಿತು. ಶೀತಲ ಜಲವನ್ನು ಚಿಮ್ಮುವ ಬುಗ್ಗೆಯ ಬಳಿ ಬಗ್ಗಿ ನೀರು ಕುಡಿಯುತ್ತಿದ್ದ ನಿತಂಬಿನಿಯೊಬ್ಬಳ ಹಿಂದೆ ನಿಂತು ನನ್ನ ಸರದಿಗಾಗಿ ಕಾಯುತ್ತಿದ್ದೆ. ಅವಳು ಬಗ್ಗಿದ ಕಾರಣ ಅವಳ ಮೈಗಂಟಿದ ಬಟ್ಟೆಯೊಳಗಿಂದ ಎದ್ದು ಕಾಣುತ್ತಿದ್ದ ಒಳ ವಸ್ತ್ರಗಳು ಅವಳ ಅಂಗವಿನ್ಯಾಸವನ್ನು ವಿವರಿಸುತ್ತಿದ್ದವು. ಅವಳು ನೀರು ಕುಡಿದು ಬದಿಗೊತ್ತಿದಾಗ, ನನ್ನ ಸರದಿ ಬಂದು ನಾನೂ ನೀರು ಕುಡಿಯಲು ಬಗ್ಗಿದಾಗ ಆ ಜಲಜಾಕ್ಷಿ ಬಿಟ್ಟುಹೋಗಿದ್ದ ಪಫ್ರ್ಯೂಮಿನ ಸುಗಂಧ ಮತ್ತು ತರಿಸುವಂತಿತ್ತು. ಕೊರೆಯುವ ನೀರು ಹೊಟ್ಟೆಯನ್ನು ತಣ್ಣಗೆ ಮಾಡುತ್ತಿದ್ದರೂ, ಆ ತರುಣಿಯ ಸಿಂಹ ಕಟಿ, ಸೆಟೆದ ಎದೆ, ಆಕರ್ಷಣೀಯ ಸೌಷ್ಠವದೊಂದಿಗೆ ಬೆರೆತ ಪಫ್ರ್ಯೂಮಿನ ಪರಿಮಳಗಳ ಫಲಿತಾಂಶ ಮೈ ಬೆವರಿಸುವಂತಹ ಬಿಸಿಯನ್ನುಂಟುಮಾಡಿತು. ನನಗರಿವಿಲ್ಲದೆಯೇ ತಿರುಗಿ ತಲೆ ಎತ್ತಿ ಅವಳು ನಡೆಯುತ್ತಿದ್ದ ದಿಕ್ಕನ್ನೇ ದಿಟ್ಟಿಸಿದೆ. ಅವಳ ಎಡಗಾಲು ಮುಂದಾದಾಗ ಅವಳ ನಿತಂಬದ ಬಲಭಾಗ ಎಡಕ್ಕೂ, ಅವಳ ಬಲಗಾಲು ಮುಂದಾದಾಗ ಅವಳ ನಿತಂಬದ ಎಡಭಾಗ ಬಲಕ್ಕೂ ಕುಲುಕುವ ಚಲನೆಗೆ ತಾಳ ತಟ್ಟಲು ಅವಳ ಎತ್ತರದ ಹಿಮ್ಮಡಿಯ ಪಾದರಕ್ಷೆಗಳ ಖಟಕ್- ಖಟಕ್- ಸದ್ದು ಮತ್ತು, ಚರ್ಮಕ್ಕಂಟಿದ ಸ್ಕರ್ಟಿನ ಸುರುಕ್- ಸುರುಕ್- ಹಿನ್ನೆಲೇ ವಾದ್ಯಸಂಗೀತ! ಅವಳ ಉಬ್ಬಿದ ಆಸನದ ಬಿಂದು ಒಂದರ ಚಲನೆಯ Locus ಏನಿರಬಹುದು? ಅದರ ವಕ್ರ ಮಾರ್ಗದ ಸಮೀಕರಣ ಏನಿರಬಹುದು?- ಎಂದು ನನ್ನ ಮಿದುಳಿನ ಗಣಿತ ರಕ್ಕಸ ಚಿಂತಿಸುತ್ತಿರುವಾಗ, ಅವಳು ಎದುರು ಸಾಲಿನಲ್ಲಿದ್ದ ಕೇಶಾಲಂಕಾರ ಶಾಲೆಯೊಂದರೊಳಕ್ಕೆ ನುಸಿಳಿದಳು. ಮೈಮನ ಮರೆತು ನಿಂತಿದ್ದ ನನ್ನನ್ನು ಕುರಿತು ನನ್ನ ಹಿಂದೆ ನಿಂತಿದ್ದ ಆರೂವರೆ ಅಡಿ ಎತ್ತರದ ಬೋಳು ತಲೆಯ ಕರಿಯನೊಬ್ಬ "Excuse me" ಎಂದ- ಗೊಗ್ಗರು ಗಂಟಲಿನಿಂದ. ನೀರಿಗಾಗಿ ಕಾದಿದ್ದಾನೆಂಬುದು ಮನವರಿಕೆಯಾದಾಗ ಬೆಚ್ಚಿ, ನಾಚಿ, "Sorry" ಎನ್ನುತ್ತಾ ಒಂದೆರಡು ಗುಟುಕು ನೀರು ಮತ್ತೆ ಹೀರಿ ಜಾಗಬಿಟ್ಟುಕೊಟ್ಟೆ. ಮತ್ತೆ ತಲೆಯ ಮೇಲೆ ಕೈ ಆಡಿಸಿದಾಗ ಪೊದೆಯಾಗಿ ಬೆಳೆದ ಕೂದಲಿನ ನೆನಪಾಗಿ ಕೇಶಾಲಂಕಾರ ಶಾಲೆಯೊಳಕ್ಕೆ ಹೆಜ್ಜೆ ಇಟ್ಟೆ. "ಛೆ- ಇಂದು ಶನಿವಾರ" ಎಂದಿತು ನನ್ನ ಬ್ರಾಹ್ಮಣ್ಯ- "ಅದೂ ಊಟವಾಗಿದೆ, ಮಧ್ಯಾಹ್ನದ ಹೊತ್ತು?" 'ನಾವು ಯಾವುದಕ್ಕೆ ತಾನೆ ದಿನ, ನಕ್ಷತ್ರ, ತಿಥಿ ನೋಡುತ್ತೇವೆ' ಎಂದು ಸಮಾಧಾನ ಹೇಳಿಕೊಳ್ಳುತ್ತಾ ಒಳಗೆ ಹೆಜ್ಜೆ ಇಡುತ್ತಿದ್ದಂತೆ- "Sir do you have an appointment? ಎಂದಿತು ಹೆಣ್ಣು ದನಿಯೊಂದು. ಎಲಾ ಇವಳ, ಎಂಥೆಂಥಾ ಮುಖ್ಯ ವಿಷಯಗಳಿಗೇ ಪೂರ್ವಯೋಜನೆ ಇಲ್ಲದೇ ಹೆಜ್ಜೆ ಇಡುವ ಗಂಡೆದೆಯ ಭಾರತೀಯ ನಾನು- ನನಗೆ ಕೂದಲು ಕತ್ತರಿಸುವುದಕ್ಕೆ ಅಪಾಯಿಂಟ್‍ಮೆಂಟ್ ಬೇರೆ ಕೇಡು ಎಂದುಕೊಂಡೆ ಮನಸ್ಸಿನಲ್ಲೇ- ಆದರೂ ಸೌಜನ್ಯಕ್ಕಾಗಿ "ಇಲ್ಲ" ಎಂದು ತಲೆಯಾಡಿಸಿದೆ. "Please sign in your name and wait" ಎಂದಿತು ಕಚ-ಕಚ ಎಂದು ಚ್ಯೂಯಿಂಗ್‍ಗಮ್ ಅಗಿಯುತ್ತಿದ್ದ ನಗುಮೊಗದ ಮೋಹಿನಿ.</p>
		<p>ಆ ಬಳುಕುವ ಹೆಣ್ಣನ್ನು ಹಿಂಬಾಲಿಸಿ ಪುಸ್ತಕ ಪೆನ್ನುಗಳಿಗಾಗಿ ಕಣ್ಣಾಡಿಸಿದೆ- ಊಹ್ಞೂ ಅದೇನು ಹಳೇಕಾಲದ ಗೊಡ್ಡು ಜಾಗವೆಂದುಕೊಂಡಿರಾ? ಹೆಸರು ಬರೆಯಲು ಹಸಿರು ಪರದೆಯ ಕಂಪ್ಯೂಟರ್ ಮಿಂಚುತ್ತಿತ್ತು! 'Your name please' ಎಂದು flash ಆಗುತ್ತಿತ್ತು. ಸರಿ, ನನ್ನ ಹೆಸರನ್ನು ಟೈಪ್‍ಮಾಡಿ 'enter' ಕೀ ಒತ್ತಿದ ಕೂಡಲೇ 'Shampoo'? ಎಂದು ಕೇಳಿತು ಆ ಪಚ್ಚೇ ಪರದೆ. "OK" ಎಂದೆ. "Any one in mind"? ಎನ್ನಬೇಕೇ ಕಂಪ್ಯೂಟರ್! ಎಲಾ ಇದರಾ, ಸುತ್ತಾ ಕಣ್ಣಾಡಿಸಿ, ನಾನು ಹಿಂಬಾಲಿಸಿದ ಹುಡುಗಿಯ ಹೆಸರೇನಿರಬಹುದು ಎಂದು ಚಡಪಡಿಸಿದೆ. ಏನೂ ತೋಚದೇ "Who is available"? ಎಂದು ಟೈಪ್‍ಮಾಡಿದೆ. "How about Barbara?" ಎಂದು ಮಿಂಚಿದ ಜವಾಬು ಒಂದು ಕ್ಷಣ ನನಗೆ ಆಶ್ಚರ್ಯ ವನ್ನುಂಟುಮಾಡಿತು. "How about a Barber" ಅನ್ನುವುದರ ಬದಲು ಕಂಪ್ಯೂಟರ್ ಹೀಗಂದಿರಬಹುದೇ ಎಂದು ಯೋಚಿಸಿದೆ. ಅಥವಾ ಈ ಬಾರ್ಬರಾ ಎಂಬುವವಳು ಹುಟ್ಟುವ ಮೊದಲೇ ಅವಳ ಭವಿಷ್ಯ ನಿಗದಿಯಾಗಿ ಹೋಗಿತ್ತೋ? ಇರಲಿ, "OK" ಎಂದೆ. "please relax, we will call you when your turn comes" ಎಂದಿತು ಪರದೆ.</p>
		<p>ನಿಯತಕಾಲಿಕ ಪತ್ರಿಕೆಗಳ ರಾಶಿಯ ಪಕ್ಕ ಕೂತು ತಿರುವುಹಾಕುತ್ತಾ ಇರುವಾಗ ಧಡೂತಿ ಹೆಣ್ಣೊಂದು "ಆರ್ಯು ಮಿಸೋರ್", ಎಂದಾಗ "ಯೆಸ್, ಯೆಸ್. ಐಯಾಮ್ ಮೈಸೂರ್" (ನನ್ನ ತಿರುಗುಮುರುಗಾದ ಪ್ರಥಮನಾಮ) ಎಂದು ತಿದ್ದುತ್ತಾ ಅವಳನ್ನು ಹಿಂಬಾಲಿಸಿದೆ. ನನ್ನ ಬಟ್ಟೆ ನೆನೆಯದಿರಲೆಂದು ರಬ್ಬರ್ ಏಪ್ರನ್ನೊಂದನ್ನು ನನ್ನ ಕತ್ತಿಗೆ ಕಟ್ಟಿ, ನನ್ನ ಷರ್ಟಿನ ಕಾಲರನ್ನು ಒಳತುರುಕಿ, ಕತ್ತಿಗೆ ವಸ್ತ್ರವೊಂದನ್ನು ಸುತ್ತಿ ನನ್ನನ್ನು ಹಿಂಗಾತ್ಲಾಗಿ ಕುರ್ಚಿಯಮೇಲೆ ಮಲಗಿಸಿ, ನನ್ನ ಕತ್ತು ಸಿಂಕಿನೊಳಗೆ ಅನುಕೂಲವಾದ ಭಂಗಿಯಲ್ಲಿ ವಿಶ್ರಮಿಸುವಂತೆ ಮಾಡಿ ಕುರ್ಚಿಯ ಎತ್ತರವನ್ನು ಕಾಲಿನಿಂದ ಒತ್ತಿ ಸರಿಪಡಿಸಿದಳು. ಹನಿಹನಿಯಾಗಿ ಹಾರುವ ಸುಖೋಷ್ಣವಾದ ನೀರಿನಿಂದ ತಲೆಯನ್ನು ತೋಯಿಸಿ ಶಾಂಪೂ ಹಚ್ಚಿ, ಘಸ-ಘಸ ತಿಕ್ಕಿ ನೊರೆ ತರಿಸಿ ತೊಳೆದಳು. ತಲೆ ತಿಕ್ಕುವ ಅವಳ ಶೈಲಿ, ನಾನು ಹುಡುಗನಾಗಿದ್ದಾಗ ಎಣ್ಣೆ ನೀರು ಹಾಕಲು ಬರುತ್ತಿದ್ದ ಗಟ್ಟಿ ದೇಹದ ಮಡಿ ಹೆಂಗಸಿನ ನೆನಪನ್ನು ತರಿಸುತ್ತಿತ್ತು. ಅಂತೂ ಟವಲಿನಿಂದ ನೀರೊರಸಿ ಕುರ್ಚಿಯನ್ನು ನೇರವಾಗಿಸಿದಾಗ ಕನ್ನಡಿಯಲ್ಲಿ ನನ್ನ ಮುಖ, ನನ್ನ ಹಿಂದೆ ನಿಂತು ತಲೆ ಒರೆಸುತ್ತಿದ್ದ ಹಿಡಂಬಿಯನ್ನು ಕಂಡು ಏಕೋ ಮುಜುಗರವಾಗಿ ಹಾಗೇ ನಿದ್ದೆ ಮಾಡಬೇಕೆನ್ನಿಸಿತು. ಅಷ್ಟರಲ್ಲಿ ಖಾಲಿಯಾದ ಕೇಶಕರ್ತನ ಕುರ್ಚಿಯೊಂದಕ್ಕೆ ನನ್ನ ವರ್ಗಾವಣೆಯಾಯಿತು.</p>
		<p>ಮರುಕ್ಷಣದಲ್ಲೇ ನನ್ನ ಮೂಗಿನ ಹೊಳ್ಳೆ ಪರಿಚಿತ ಪರಿಮಳದಿಂದ ಅರಳಿತು. "Hi, I am Barbara" ಎನ್ನುತ್ತಾ ಕೈ ನೀಡಿದಳು ನೀರಜಾಕ್ಷಿ! ಕನ್ನಡಿಯಲ್ಲಿ ಕಾಣುತ್ತಿದ್ದ ಆ ಹೆಣ್ಣು ಮತ್ತಾರೂ ಅಲ್ಲ- ಶೀತಲ ನೀರಿನ ಬುಗ್ಗೆಯ ಬಳಿ ಬಗ್ಗಿ ನೀರು ಹೀರುತ್ತಿದ್ದ ಜಲಜಾಕ್ಷಿಯೇ ಇವಳು! "Hi" ಎಂದು ಹಸ್ತಲಾಘವವಿತ್ತು ಹಲ್ಲು ಕಿರುಯುತ್ತಾ ಕನ್ನಡಿಯಲ್ಲಿ ಅವಳ ಉಬ್ಬು ತಗ್ಗುಗಳ ಪರೀಕ್ಷೆ ತೆಗೆದುಕೊಂಡೆ. ಒದ್ದೆ ಕೂದಲನ್ನು ಒಮ್ಮೆ ನೀಟಾಗಿ ಬಾಚಿ ಎಷ್ಟು ಗಿಡ್ಡ ಮಾಡಬೇಕೆಂದು ನನ್ನನ್ನು ಕೇಳಿ ಖಚಿತಪಡಿಸಿಕೊಂಡು (ಕಿವಿ ಕಾಣಿಸಬೇಕೋ- ಕಿವಿ ಮುಚ್ಚಿಕೊಂಡಿರಬೇಕೋ?) ಕತ್ತರಿ ಪ್ರಯೋಗವನ್ನು ಪ್ರಾರಂಭಿಸಿದಳು ಬಾರ್ಬರಾದೇವಿ!</p>
		<p>ನಾವೆಲ್ಲ ಹುಡುಗರಾಗಿದ್ದಾಗ ಮನೆಗೇ ಬರುತ್ತಿದ್ದ ಪುಟ್ಟಶಾಮಿಯ ನೆನಪಾಯ್ತು. ಅಣ್ಣ ತಮ್ಮಂದಿರು ಒಟ್ಟಿಗೇ ಮಾಡಿಸಿಕೊಳ್ಳುವ ಹಾಗಿಲ್ಲ! ಶನಿವಾರ-ಮಂಗಳವಾರ-ಅಮವಾಸ್ಯೆ ಕೂಡದು. ಇವುಗಳನ್ನೆಲ್ಲಾ ತಪ್ಪಿಸಿ ಹಬ್ಬ-ಹರಿದಿನ ಯಾವುದೂ ಅಡ್ಡಿ ಬಾರದ ಹಾಗೆ ಯೋಚಿಸಿ ಹಾಜರಾಗುತ್ತಿದ್ದ ಪುಟ್ಟಶಾಮಿ. ತಿಂಗಳಿಗೊಮ್ಮೆ ಅಜ್ಜಿ "ಬಾಯಲ್ಲಿ ಹೇಳಲಾರದವನನ್ನು ಕರೆದು ಬಾ" ಅಂತ್ಲೋ "ರಾತ್ರಿ ನೆನೆಯಬಾರದವನನ್ನು ಕರೆದು ಬಾ" ಅಂತ್ಲೋ ಹೇಳಿದಾಗ ಅವರು ಪುಟ್ಟಶಾಮಿಯನ್ನು ಕುರಿತೆ ಹೇಳುತ್ತಿದ್ದುದು ಎಂಬುದು ಖಾತ್ರಿಯಾಗುತ್ತಿತ್ತು. ವಿಧವೆಯರ ಕೂದಲು ಕತ್ತರಿಸುವ ಸಮಾಜ ಹೆಣ್ಣು "ಹಜಾಮಿ"ಯರನ್ನೇಕೆ ಸೃಷ್ಟಿಸಲಿಲ್ಲ ಎಂಬ ಪ್ರಶ್ನೆ ಮನಸ್ಸಿನಲ್ಲಿ ಬಂತು. ಅಂತೂ ಸ್ತ್ರೀಯರಿಗೆ ಸಮಾನಾವಕಾಶ ಕಲ್ಪಿಸುವ ಸಮಾಜ ಅದಲ್ಲವಲ್ಲ- ಬಿಡಿ. "Are you sleepy?" ಎಂದಳು ಬಾರ್ಬರಾ- ಕಚ್-ಕಚ್ ಎಂದು ಕತ್ತರಿಸುತ್ತಾ, ತಕ್ಷಣ ಕಣ್ಣಿಟ್ಟು ನಸುನಕ್ಕೆನಾದರೂ ನಾನಿನ್ನೂ ಅರೆನಿದ್ರಾವಸ್ಥೆಯಲ್ಲೇ ಇದ್ದೆ.</p>
		<p>ನಮ್ಮ ಮನೆಯ ಹಿತ್ತಲಿನಲ್ಲಿ ಜಗುಲಿಯ ಮೇಲೆ ಕುಳಿತು ಪುಟ್ಟಶಾಮಿಯ ಮುಂದೆ ತಲೆತಗ್ಗಿಸುತ್ತಿದ್ದ ದೃಶ್ಯ. ನನ್ನ ಅಣ್ಣಂದಿರೆಲ್ಲಾ ಸೆಲೂನಿಗೆ ಹೋಗುವ ಮಟ್ಟಕ್ಕೆ ಉತ್ತೀರ್ಣರಾಗಿದ್ದು, ನಾನು ಮಾತ್ರ ಇನ್ನೂ ಸಂಚಾರೀ ಹಜಾಮನ ಕ್ರೌರ್ಯಕ್ಕೆ ಒಳಗಾಗುವುದು ನನಗೆ ಸುತರಾಂ ಇಷ್ಟವಾಗುತ್ತಿರಲಿಲ್ಲ. ಅಣ್ಣಂದಿರು ಸುತ್ತ ನಿಂತು ಇನ್ನೂ ಚಿಕ್ಕದಾಗಿ ಕತ್ತರಿಸಬೇಕೆಂದು ಪುಟ್ಟಶಾಮಿಗೆ ಚಿತಾವಣೆ ಮಾಡುತ್ತಿದ್ದಾಗ ನನಗೆ ವಿಪರೀತ ಕೋಪಬಂದು, ಅರ್ಧಕ್ಷೌರಾವಸ್ಥೆಯಲ್ಲಿ ಅಸಹಾಯಕವಾಗಿ <em>ರೇಗುತ್ತಿದ್ದೆ.</em> ನಮ್ಮಪ್ಪನಾದರೋ, ನಾವೆಲ್ಲಾ ಅವರಂತೆಯೇ 'ಫ್ರೆಂಚ್‍ಕಟ್' ಹೊಡೆಸಿಕೊಳ್ಳುವಂತೆ ಒತ್ತಾಯಪಡಿಸುತ್ತಿದ್ದರು (ಇದರಿಂದ ತಲೆಗೆ ಸ್ನಾನ ಮಾಡುವುದು ಸುಲಭ ಮತ್ತು ತಿಂಗಳು ತಿಂಗಳಿಗೆ ಕ್ಷೌರಕ್ಕೆ ಹಣ ತೆರಬೇಕಾಗುವುದಿಲ್ಲ ಎಂಬುದು ಅವರ ವಾದದ ತಿರುಳು.) ಒಮ್ಮೆ ನಾನು ಹೇಳದೇ ಕೇಳದೇ ಸೆಲೂನಿಗೆ ಹೋಗಿ ಕ್ರಾಪು ಮಾಡಿಸಿಕೊಂಡಾಗ ಕೆಂಡಾಮಂಡಲರಾಗಿ ನನ್ನನ್ನು ಹೊಡೆಯಲು ಬಂದಾಗ ನಾನು ಜ್ಞಾಪಿಸಬೇಕಾಯಿತು ನನ್ನನ್ನು ಮುಟ್ಟುವ ಹಾಗಿಲ್ಲ! ಬಾ ಮಗನೆ, ನೀರು ಹುಯ್ದು ನಿನ್ನ ಮಡಿ ಮಾಡಿ ನಂತರ ಸದೆಬಡಿಯುವೆ ಎಂದು ಕೆಂಡಕಾರಿದಾಗ, ನಾನು- "ನಾನು ಬಚ್ಚಲಿಗೆ ಬಂದರಲ್ಲವೇ ನೀವು ನೀರು ಹುಯ್ಯುವುದು, ನಾನು ಮಡಿಯಾಗುವುದು, ನೀವು ಸದೆಬಡಿಯುವುದು....." ಎಂದು ಹಿತ್ತಲಿನಲ್ಲೇ ಘಂಟೆಗಟ್ಳೆ ನಿಂತು ರೇಗಿಸಿದ್ದೆ. ಅಂತೂ ಅಮ್ಮ ಬಂದು ಪೂಸಿ ಮಾಡಿ "ನೀನು ನೀರು ಹಾಕಿಸಿಕೊಂಡ್ರೆ ನಿನ್ನ ಹೊಡೆಯದ ಹಾಗೆ ನಾನು ನೋಡಿಕೋತೀನಿ" ಅಂತ ಅಭಯದಾನ ಮಾಡಿದಮೇಲೆ ತಾನೆ ನಾನು ಬಚ್ಚಲಿಗೆ ಹೋಗಿದ್ದು! (ಅಪ್ಪ ಮಾತ್ರ ಅಮ್ಮನ ಅಅಭಯದಾನವನ್ನು ಲೆಕ್ಕಿಸದೇ ಎರಡು ಬೋಸಿ ನೀರು ಹುಯ್ದು ನನ್ನ ತಲೆ ನೆನೆಯುವ ಮೊದಲೇ ಛಟೀರ್ ಎಂದು ಬೆನ್ನು ಬಾಸುಂಡೆ ಬರುವ ಹಾಗೆ ಇಕ್ಕಿದ್ದನ್ನು ಮರೆಯುವ ಹಾಗೇ ಇಲ್ಲ.) ಇಲ್ಲಿ ಎಲ್ಲಾ ತಲೆಕೆಳಕ. ಮೊದಲು ತಲೆಗೆ ಮಜ್ಜನ- ನಂತರ ಕೇಶಕರ್ತನ. "Are you married"? ಎಂಬ ಬಾರ್ಬರಾಳ ಪ್ರಶ್ನೆ ಅನಿರೀಕ್ಷಿತವಾಗಿ ಬಂದು ಅರ್ಧ ನಿದ್ರೆಯಿಂದ ನನ್ನನ್ನು ಎಚ್ಚರಿಸಿತು. ಎಲಾ ಇವಳಾ! 'ಕೂದಲು ಕತ್ತರಿಸೇ ಕೋಡಂಗೀ ಅಂದ್ರೆ ಕೂಡಿಕೆ ಆಗಿದ್ಯಾ?' ಅಂದಳಂತೆ! ತಕ್ಷಣ ನನಗೆ ಮದುವೆ ಆಗಿರುವ ವಿಷಯ ನೆನಪಿಗೆ ಬಂದು- ಈಗ ನಾನು ಹಿಡಂಬಿಯಂಥಾ ಧಡೂತಿ ಹೆಣ್ಣಿನ ಕೈಲಿ ಘಸ-ಘಸ ತಲೆ ತಿಕ್ಕಿಸಿಕೊಂಡದ್ದು ನಂತರ ಕೋಮಲಾಂಗಿಯೊಬ್ಬಳಿಂದ ಕೇಶಕರ್ತನ ಮಾಡಿಸಿಕೊಂಡಿದ್ದು ನನ್ನ ಹೆಂಡತಿಗೆ ಗೊತ್ತಾದರೆ? (ಅವಳು ಮೊದಲೇ ಸಂಶಯ ಪಿಶಾಚಿ!) ಭಯದಿಂದ ಮೈ ನಡುಗಿತು. ಇರಲಿ ಬಿಡು, ನಮ್ಮ ಹೆಂಗಸರುಗಳು ಗಂಡು Hair Stylist ಬಳಿ ಹೋಗುವುದಿಲ್ಲವೇ? ಅದಕ್ಕಿಂತ ಹೆಚ್ಚಾಗಿ ಗಂಡು ವೈದ್ಯರ ಕೈಲಿ ಸರ್ವಾಂಗ ಪರೀಕ್ಷೆ ಮಾಡಿಸಿಕೊಳ್ಳೋಲ್ವೇ? ಅಬ್ಬಾ- ಅದರ ಮುಂದೆ ಇದೇನು ಎಂದು ಧೈರ್ಯ ಮತ್ತು ಸಮಾಧಾನ ತಂದುಕೊಳ್ಳುತ್ತಾ, ಬಾರ್ಬರಾಳೊಂದಿಗೆ ಚಕ್ಕಂದ ಹೊಡೆಯಬೇಕೆನಿಸಿತು. ಅಷ್ಟರಲ್ಲಿ ಅವಳು ತಲೆಯನ್ನು ನೀಟಾಗಿ ಬಾಚಿ ಹಿಂದಿನಿಂದ ಕನ್ನಡಿ ಹಿಡಿದು ತೋರಿಸಿದಳು. 'ಒಪ್ಪಿಗೆಯೇ' ಎಂದು ದೇಹವನ್ನು ಒಮ್ಮೆ ಸುಂದರವಾಗಿ ಕುಲುಕಿದಳು. ರೋಮಾಂಚನಗೊಂಡು 'ಓಹೋ' ಎಂದು ನಕ್ಕೆ. ಕೌಂಟರಿನ ಬಳಿ ಬಂದು "That will be Sixteen dollars" ಎಂದಾಗ ಸ್ವಲ್ಪ ಮುಜುಗರವಾದರೂ ತೋರಿಸಿಕೊಳ್ಳದೇ ಇಪ್ಪತ್ತರ ನೋಟನ್ನು ನೀಡಿ, ಹಿಂದೆ ಮುಂದೆ ಯೊಚಿಸದೇ "Keep the change" ಎಂದುಬಿಟ್ಟೆ! ತಕ್ಷಣ ಕೈ ಕೈ ಹಿಸುಕಿಕೊಂಡೆ. ಈ ಲೌಡಿಗೆ ಕೊಡುತ್ತಿರುವ ಹದಿನಾರು ಸಾಲದೇ- ನಾಲ್ಕು ಡಾಲರ್ ಟಿಪ್ ವಿಪರೀತವೆನಿಸಿದರೂ ಇನ್ನೇನೂ ಮಾಡುವ ಹಾಗಿರಲಿಲ್ಲ. ಬಾರ್ಬರಾ ತನ್ನ ಬಿಸಿನೆಸ್ ಕಾರ್ಡನ್ನು ಕೈಗೆ ತುರುಕುತ್ತಾ "please come again" ಎಂದು ಬಿರಿದ ತುಟಿಗಳನ್ನು ಕಂಡು ಪರ್ವಾಗಿಲ್ಲ ನಾಲ್ಕು ಡಾಲರ್ ಹೋದರೂ ಚಿಂತೆಯಿಲ್ಲ ಎಂದು ಸಮಾಧಾನ ಪಟ್ಟುಕೊಳ್ಳಬೇಕಾಯಿತು.</p>
		<p>ಮನೆಗೆ ಹಿಂದಿರುಗಿದಾಗ 'Daddy you had a hair cut' ಎಂದು ಮಕ್ಕಳು ಮುತ್ತಿಕೊಂಡಾಗ ಒಳಗಿನಿಂದ ನನ್ನ ಅರ್ಧಂಗೀ ಮಕ್ಕಳನ್ನು ಕುರಿತು- 'Don't touch your daddy' ಎಂದುದನ್ನು ಕೇಳಿ ನಗು ತಡೆಯಲಾಗಲಿಲ್ಲ. ಗೋಡೆಯಿಂದ ಗೋಡೆಯವರೆಗೆ ಕಾರ್ಪೆಟ್‍ಗಳಿರುವ ಈ ಮನೆಯಲ್ಲಿ ಏಕವಾಗದ ಹಾಗೆ ನಡೆದು ಬಚ್ಚಲು ಸೇರುವುದಾದರೂ ಹೇಗೆ? ಅಥವಾ ಹಿತ್ತಲಿನಲ್ಲಿ ಕೂರಿಸಿ ನೀರು ಹುಯ್ಯುತ್ತೀಯೋ- ಎಂದು ಮನಸ್ಸಿನಲ್ಲೇ ಅಂದುಕೊಳ್ಳುತ್ತಿರುವಾಗ ಒಳಗಿನಿಂದ ಬಂದವಳು- "ಯಾವ ಸಲೂನಿಗ್ರೀ ಹೋಗಿದ್ರೀ- ಚೆನ್ನಾಗಿ ಕತ್ತರಿಸಿದ್ದಾನೆ ಈ ಸಾರ್ತಿ- ಪ್ರತಿ ಸಾರ್ತಿನೂ ಅವನ್ಹತ್ರಕ್ಕೇ ಹೋಗೀ" ಎಂದು ಉದ್ಗಾರ ತೆಗೆದಳು. "ಹೌದು ಹೌದು, ಬಾರ್ಬರ್‍ದೂ ಒಳ್ಳೇ ಪಳಗಿದ ಕೈ" ನಾನೂ ದನಿಗೂಡಿಸುತ್ತಾ ಸ್ನಾನಕ್ಕೆ ನಡೆದೆ.</p>
		<p>ನಮ್ಮ ಪುಟ್ಟಶಾಮಿ ಮದುವೆ ಮುಂಜಿಗಳಲ್ಲಿ ಓಲಗಾ ಬೇರೆ ಬಾರಿಸುತ್ತಿದ್ದ. ಶ್ರೀ..... ಇ.....ಇಇಈ..... ಚಾಮುಂಡೇಶ್ವರಿ ಪಾಲಯ ಮಾಂ. ಬಿಲಹರಿಯಲ್ಲಿ ಶುರುಮಾಡಿಬಿಡೋನು ಪುಣ್ಯಾತ್ಮ. ಬಾರ್ಬರಾ ಯಾವ ವಾದ್ಯ ಕಲಿತಿರಬಹುದೂ....? ಎಂದು ಚಿಂತಿಸುತ್ತಾ ಬಿಲಹರಿ ಆಲಾಪಿಸುತ್ತಾ ಝಳಕ ಮಾಡುವಾಗ ಬಾರ್ಬರಾ- ಬಾರ್ಬರೇ- ಬಾರ್ಬರಾಃ (ಆಕಾರಾತಃ ಸ್ತ್ರೀಲಿಂಗೋ ರಮಾ ಶಬ್ದವತ್) ಎಂದು ಮರೆತಿದ್ದ ವ್ಯಾಕರಣವನ್ನು ನೆನೆಸಿಕೊಳ್ಳುತ್ತಾ ಕಳೆದುಕೊಂಡ ಇಪ್ಪತ್ತು ಡಾಲರಿಗಾಗಿ ಹಲುಬಿದೆ. ಹದಿನೈದು ಡಾಲರ್ ಕೊಟ್ರೆ ಒಂದು ಹಜಾಮತ್ತಿನ ಇಡೀ ಸೆಟ್ಟೇ ಸಿಕ್ಕುತ್ತದೆ. ಅದನ್ನು ಕೊಂಡು ಮಡದಿಯನ್ನು ತಯಾರು ಮಾಡುವುದೇ ಲೇಸು ಎಂದು ಯೊಚಿಸುತ್ತಿದ್ದಾಗ ಮದುವೆಯಾದ ಹೊಸತರಲ್ಲಿ (ನಾನಿನ್ನೂ ಪಿ.ಎಚ್.ಡಿ. ಮಾಡುತ್ತಿದ್ದ ಕಾಲವದು) ಹಣ ಉಳಿಸಲು ನನ್ನಾಕೆಗೆ ಕೂದಲು ಕತ್ತರಿಸೆಂದು ಹೇಳಿದ್ದು- ಅವಳು ಮೊದಲು ಹಿಂದೇಟು ಹಾಕಿದ್ದು- ನಂತರ ಧೈರ್ಯವಾಗಿ ನನ್ನ ಕೂದಲನ್ನು ನಾಶಮಾಡಿದ್ದು ಅಲ್ಲದೇ ನನ್ನ ಕಿವಿಗೇ ಸಂಚಕಾರವಾಗಿಬಿಡುತ್ತಿದ್ದ ಪ್ರಸಂಗ- ಆಮೇಲೆ ನನ್ನ ತಲೆಯಲ್ಲಾಗಿದ್ದ ಹಳ್ಳ-ತಿಟ್ಟಿನ ವಿಕಾರವನ್ನು ಮುಚ್ಚಿಕೊಳ್ಳಲು ಟೋಪಿ ಹಾಕಿಕೊಂಡು ತಿರುಗಿದ್ದು- ಎಲ್ಲ ಕಣ್ಮುಂದೆ ಬಂದು ಸುಳಿದವು.</p>
		<p>ಮುಂದಿನ ಸರ್ತಿ ಭಾರತಕ್ಕೆ ಹೊದಾಗ ನಮ್ಮ ಪುಟ್ಟಶಾಮಿಯನ್ನು ನೋಡಬೇಕು. ಪಾಪದವನು ಜೀವಂತವಾಗಿದ್ದಾನೋ ಇಲ್ಲವೋ? ಅವನು ಸಿಕ್ಕಿದರೆ, ಅವನಿಗೆ ಬಾರ್ಬರಾ ವಿಷಯವನ್ನಂತೂ ಹೇಳಲೇ ಬೇಕು. ಭಾರತಕ್ಕೆ ಹಿಂದಿರುಗಿ 'ಕೋಮಲಾಂಗಿಯರಿಂದ ಕೇಶಕರ್ತನ' ಬಿಸಿನೆಸ್ ಶುರುಮಾಡಿದರೆ ಹೇಗೆ? ಹೆಣ್ಣು ಕಾಣದ ಗಂಡುಗಳು ಕ್ಯೂ ನಿಂತು ಕ್ಷೌರ ಒಂದಕ್ಕೆ ಐವತ್ತು ರೂಪಾಯಿಯಾದರೂ ತೆತ್ತಾವು! "ಚಾರುಕೇಶಿ" ಎಂಬ ಹೆಸರಿನಿಂದ Chain Saloon ಗಳನ್ನು ತೆಗೆದುಬಿಟ್ಟರೆ ನಿವೃತ್ತಿ ನಂತರ ವೃತ್ತಿಗೇನೂ ಖೋತಾ ಇಲ್ಲ ಎಂದುಕೊಂಡೆ!</p>
		<p class="quote-author">
			ಡಾ। ಮೈ ಶ್ರೀ ನಟರಾಜ್<br />(ಗೈಥರ್ಸ್‍ಬರ್ಗ್, ಮೇರಿಲ್ಯಾಂಡ್)
		</p>
	</section>
	<section class="level1 numbered" epub:type="chapter" role="doc-chapter" id="id-075">
		<h1 class="level1-title" epub:type="title">ಗುರುಪ್ರಸಾದ</h1>
		<p>ಆತ ಎಲ್ಲಿಂದ ಬಂದರು, ಹೇಗೆ ಗುರುವಾದರು ಅನ್ನೋ ವಿಷಯಗಳು ಯಾರಿಗೂ ಇಲ್ಲಿಯತನಕ ಗೊತ್ತಿಲ್ಲ. ಇದ್ದಕ್ಕಿದ್ದಂತೆಯೇ ಸುಮಾರು ೨೫ ವರ್ಷಗಳ ಹಿಂದೆ ಯಾರೋ ಈತನ ಮಹಾತ್ಮೆಯನ್ನು ಹೊಗಳಿದರು. ಅಲ್ಲಿಂದ ಶುರುವಾಯಿತು ಈ ಗುರುಗಳ ಶುಕ್ರದೆಶೆ. ಈಗಿನ ಕಾಲದಲ್ಲಿರಬೇಕಾದ ಚಾಕಚಕ್ಯತೆಗಳೆಲ್ಲಾ ಈತನಲ್ಲೂ ಹೇರಳವಾಗಿದ್ದವು. ಎಲ್ಲ ಗುರುಗಳು ಉಪಯೋಗಿಸುವ ಟ್ರೇಡ್ ಮಾರ್ಕಿನಂತೆ ಈತನೂ ಕೂಡ ಬೂದಿಯನ್ನು ಉಪಯೋಗಿಸುತ್ತಿದ್ದನು. ಬೂದಿಯಿಂದ ವಿಗ್ರಹ ತೆಗೆಯುವುದು, ಬಂದವರಿಗೆಲ್ಲಾ ಚಿಟಿಕೆ ಬೂದಿಯನ್ನು ಕೊಡುವುದು, ಎಲ್ಲ ಚಮತ್ಕಾರವಾಗಿ ಮಾಡುತ್ತಿದ್ದರು. ಯಾವಾಗಲೂ ಮೈಯನ್ನು ಪೂರ್ತಿಯಾಗಿ ಬೂದಿಯಿಂದ ಮುಚ್ಚಿದ್ದುದರಿಂದ 'ಬೂದಿ ತುಂಬಿದ ಇದ್ದಲು' ತರಹ ಕಾಣುತ್ತಿದ್ದರು. ಅಂತೂ ಎಲ್ಲರ ಕಣ್ಣಿಗೆ ಬೂದಿ ಎರಚಿ, ತನ್ನ ಗುರುಸ್ಥಾನವನ್ನು ಭದ್ರ ಮಾಡಿಕೊಂಡಿದ್ದರು. ಈತನ ಶಿಷ್ಯವೃಂದದಲ್ಲಿ ಶ್ರೀಮಂತರಾದ ಶಿಷ್ಯರಿಗೆ ಕೊರತೆಯಿರಲಿಲ್ಲ. ಗುಡುಸಿಲಿನಿಂದ ಶುರುವಾದ ಆಶ್ರಮ ಈಗ ಅರಮನೆಯಾಗಿತ್ತು. ಲಂಚದಿಂದಲೇ ಲಕ್ಷಾಧೀಶ್ವರರಾದ ಸಬ್‍ರಿಜಿಸ್ಟ್ರಾರ್‍ಗಳು, ಪೊಲೀಸ್ ಇನ್ಸ್‍ಪೆಕ್ಟರ್‍ಗಳು, ಮಾಜೀ ಮಂತ್ರಿಗಳು ಮುಂತಾದ ಗಣ್ಯ ಶಿಷ್ಯರಿದ್ದರು. ಕಳ್ಳ ವ್ಯಾಪಾರದಿಂದ ಕೋಟ್ಯಾಧೀಶರಾದವರಂತೂ ಬೇಕಾದಷ್ಟು ಜನ. ಈ ಸಮೂಹಕ್ಕೆಲ್ಲಾ ಗುರುದಯೆ ಬಹಳ ಮುಖ್ಯ. ಗುರುಬಲ ಇದ್ದರೆ ಸಾಕು ಎಲ್ಲ ನಡೆಯುತ್ತೆ ಎನ್ನುವ ಅಚಲ ನಂಬಿಕೆ ಇತ್ತು, ಈ ಶ್ರೀಮಂತ ಶಿಷ್ಯವೃಂದಕ್ಕೆ. ಬಡ ಶಿಷ್ಯರೂ ಬೇಕಾದಷ್ಟು ಜನ ಇದ್ದರು. ಆದರೆ ಅವರನ್ನೆಲ್ಲಾ ಯಾರು ಎಣಿಸುತ್ತಾ ಕೂರುತ್ತಾರೆ? ಕಾಲವೆಲ್ಲ ವ್ಯರ್ಥವಾಗುತ್ತೆ ಅಷ್ಟೆ.</p>
		<p>ಹೀಗಿರಲು ಗುರುಗಳಿಗೆ ಅರವತ್ತನೆಯ ಹುಟ್ಟಿದ ದಿನ ಹತ್ತಿರ ಬಂದಿತ್ತು. ಶಿಷ್ಯರೆಲ್ಲಾ - ಹಣವಂತರು - ಸೇರಿ ಗುರುಗಳ ಹುಟ್ಟಿದ ಹಬ್ಬವನ್ನು ಬಹಳ ವಿಜೃಂಭಣೆಯಿಂದ ನಡೆಸಬೇಕೆಂದು ನಿರ್ಧರಿಸಿದರು. ಗುರುಗಳ ಷಷ್ಠ್ಯಬ್ಧಿ ಎಂದರೆ ಸಾಮಾನ್ಯದ ಮಾತೇ? ಆದರೆ ಅದನ್ನು ಹೇಗೆ ನೆರವೇರಿಸಬೇಕೆಂದು ತೀರ್ಮಾನವಾಗಿರಲಿಲ್ಲ. ಅದಕ್ಕೋಸ್ಕರವೇ ಒಂದು ಕಮಿಟಿಯನ್ನು ಚುನಾಯಿಸಿದ್ದು ಆಯಿತು. ಅದರ ಛೇರ್ಮನ್ ಒಬ್ಬ ಮಾಜೀ ಮಂತ್ರಿಗಳು. ಅವರಿಗೆ ಗುರುಗಳ ಅನುಗ್ರಹ ಬಹಳ ತುರ್ತಿನಿಂದ ಬೇಕಿತ್ತು. ಯಾಕೆಂದರೆ ಎಲೆಕ್ಷನ್ ಇಷ್ಟರಲ್ಲೇ ನಡೆಯುವುದಿತ್ತು. ತಿರುಗಿ ಮಂತ್ರಿಯಾಗಲು ಕಾದಿದ್ದರು. ಬಾಕಿ ಕಮಿಟಿ ಮೆಂಬರುಗಳಲ್ಲಿ, ಹತ್ತು ಲಕ್ಷಕ್ಕಿಂತ ಕಡಿಮೆಯಿದ್ದ ಬೇವಾರ್ಸಿ ಯಾರೂ ಇರಲಿಲ್ಲ.</p>
		<p>ಛೇರ್ಮನ್ ಮಂತ್ರಿಗಳು ತಮ್ಮ ಅಭಿಪ್ರಾಯ ತಿಳಿಸಿದರು, "ನಾನು ಮಂತ್ರಿಯಾಗಿದ್ದಾಗ, ಗೋಮಟೇಶ್ವರನ ಮಸ್ತಕಾಭಿಷೇಕಕ್ಕೆ ನನ್ನನ್ನು ಕರೆದಿದ್ದರು, ಹೋಗಿದ್ದೆ. ಅದೇ ರೀತಿ ನಮ್ಮ ಗುರುಗಳ ಅರವತ್ತನೆಯ ಹುಟ್ಟಿದ ದಿನದ ಆಚರಣೆ ಮಾಡಬಹುದಲ್ಲಾ?" ಎಂದು ಹೇಳಿದರು. ಗುರುಗಳ ಮಸ್ತಕಾಭಿಷೇಕ ಎಲ್ಲರಿಗೂ ಹಿಡಿಸಿತು. ಬೇರೆ ಯಾವ ಗುರುಗಳಿಗೂ ಇಂತಹ ಗುರುಪೂಜೆ ನಡೆದಿರಲಾರದು; ಖಂಡಿತ, ಈ ದಿನಾಚರಣೆಯಿಂದ ಶಿಷ್ಯಕೂಟಕ್ಕೆ ಕೀರ್ತಿ ಬರುತ್ತೆ- ಎಂದು ಗುರುಗಳ ಸಮ್ಮತಿಯನ್ನು ಸ್ವೀಕರಿಸಲು ಹೋದರು. ಗುರುಗಳಿಗೆ ಮೊದಲು ಗಾಬರಿಯಾದರೂ, ಶ್ರೀಮಂತ ಶಿಷ್ಯರಿಗೆ ಹೇಗೆ ಬೇಡ ಎಂದು ಹೇಳುವುದೆಂದು ತೆಪ್ಪಗೆ ಒಪ್ಪಿಗೆ ಕೊಟ್ಟರು.</p>
		<p>ಮಸ್ತಕಾಭಿಷೇಕಕ್ಕೆ ಹಂಡೆ ಹಂಡೆ ಹಾಲು, ತುಪ್ಪ, ಬೆಣ್ಣೆ, ಹಣ್ಣುಗಳು, ಖರ್ಜೂರ ಇತ್ಯಾದಿಗಳನ್ನು ಶೇಖರಿಸಿದರು. ಗೋಮಟೇಶ್ವರನ ಪೂಜೆಯನ್ನು ಮೀರಿಸಬೇಕಾದರೆ ಏನು ಸಾಮಾನ್ಯವೇ? ಅಭಿಷೇಕವಾದ ನಂತರ ಗುರುಗಳ ಮೇಲೆ ಸುರಿದಿದ್ದ ಪವಿತ್ರ ಪ್ರಸಾದವನ್ನು ಭಕ್ತವೃಂದಕ್ಕೆಲ್ಲಾ ವಿನಿಯೋಗಿಸಬೇಕೆಂದು ತೀರ್ಮಾನವಾಗಿತ್ತು. ಈ ಕಾರ್ಯಕ್ಕೋಸ್ಕರವೇ ಒಂದು ದೊಡ್ಡ ಬೆಳ್ಳಿ ಪಂಚಪಾತ್ರೆಯನ್ನು ಮಾಡಿಸಿದ್ದರು. ಅದರಲ್ಲಿ ಒಂದು ಗಂಧದ ಪೀಠವನ್ನು ಇಟ್ಟು ಅದರ ಮೇಲೆ ಗುರುಗಳನ್ನು ಕೂರಿಸಿ ಅಭಿಷೇಕ ಮಾಡಬೇಕೆಂದು ಎಲ್ಲಾ ನಿರ್ಧಾರವಾಗಿತ್ತು. ಕೊನೆಗೂ ಆ ಶುಭದಿನ ಬಂತು. ಎಲ್ಲೆಲ್ಲೂ ಜನರ ಗುಂಪು. ಲಗ್ನ ಪ್ರಾತಃಕಾಲವೇ ಬಂದಿದ್ದರಿಂದ, ಅಭಿಷೇಕ ಬೆಳಿಗ್ಗೆ ಎಂಟು ಗಂಟೆಯಲ್ಲಿಯೇ ನಡೆಯಬೇಕಾಗಿತ್ತು. ಗುರುಗಳಿಗೆ ಬೇರೆ ಏನು ಮಾಡಲೂ ಹೊತ್ತೇ ಸಿಕ್ಕಿರಲಿಲ್ಲ. ಅವರನ್ನು ಆ ದೊಡ್ಡ ಪಾತ್ರೆಯಲ್ಲಿ ಕೂರಿಸಿ ಅಭಿಷೇಕ ಶುರು ಮಾಡಿದರು. ಜೊತೆಗೆ ವಾಲಗ, ಭಕ್ತವೃಂದದಿಂದ ಭಜನೆ ಎಲ್ಲಾ ನಡೆದಿತ್ತು. ಇನ್ನೂ ಐದು ನಿಮಿಷ ಕೂಡ ಆಗಿರಲಿಲ್ಲ, ಅಷ್ಟರಲ್ಲೇ ಗುರುಗಳು ತಮ್ಮ ಕಿರುಬೆರಳನ್ನು ಪಾತ್ರೆಯಿಂದ <em>ಮೇಲೆ ಎತ್ತಿ ಹಿಡಿದರು.</em> ಪಾತ್ರೆಯ ಸುತ್ತಲೂ ನೆರೆದಿದ್ದ ಶ್ರೀಮಂತ ಶಿಷ್ಯರಿಗೆ ಮೊದಲು ಗುರುಗಳ ಅಭಿಪ್ರಾಯವೇನೆಂದು ಗೊತ್ತಾಗಲಿಲ್ಲ. ಛೇರ್ಮನ್ ಮಂತ್ರಿಗಳು ಅಲ್ಲಿದ್ದ ಬಾಕಿ ಶ್ರೀಮಂತ ಶಿಷ್ಯರಿಗೆ ಹೇಳಿದರು, "ಗುರುಗಳು ಒಂದೊಂದೇ ಕೊಡದಿಂದ ಒಟ್ಟಿಗೆ ಅಭಿಷೇಕ ಮಾಡಬೇಕೆಂದು ಸೂಚಿಸುತ್ತಿದ್ದಾರೆ, ಹಾಗೆಯೇ ಮಾಡಿ"- ಎಂದು ಎಲ್ಲರನ್ನೂ ಹುರಿದುಂಬಿಸಿದರು. ಕೂಡಲೇ ಗುರುಗಳ ಮೇಲೆ ಒಂದೊಂದೇ ಕೊಡಗಳಿಂದ ಹಾಲು, ಮೊಸರು, ತುಪ್ಪ ಇತ್ಯಾದಿಗಳ ಅಭಿಷೇಕ ಶುರುವಾಯಿತು.</p>
		<p>ಅಷ್ಟರಲ್ಲಿ ಗುರುಗಳು ತಮ್ಮ ಬಲಗೈನ ಎರಡು ಬೆರಳುಗಳನ್ನು ಆದಷ್ಟು ಮೇಲಕ್ಕೆ ಚಾಚಿ ಹಿಡಿದೆತ್ತಿದರು. ತಕ್ಷಣ ಈ ಮಾಜಿ ಮಂತ್ರಿಗಳು ಬಾಕಿಯವರಿಗೆ ಗುರುಗಳ ಅಭಿಪ್ರಾಯವನ್ನು ವಿವರಿಸಿದರು. "ನಮ್ಮ ಗುರುಗಳಿಗೆ ಒಂದೊಂದೇ ಕೊಡದಿಂದ ಆಗುತ್ತಿರುವ ಅಭಿಷೇಕ ಸಾಲದಂತೆ, ಒಟ್ಟಿಗೆ ಎರಡೆರಡು ಕೊಡಗಳಿಂದ ಅಭಿಷೇಕ ಮಾಡುವಂತೆ ತಿಳಿಸುತ್ತಿದ್ದಾರೆ, ಹಾಗೆ ಮಾಡಿ"- ಎಂದು ತಮ್ಮ ಆರ್ಡರನ್ನು ಕೊಟ್ಟರು. ಎರಡು ಕೊಡಗಳಿಂದ ಮಸ್ತಕಾಭಿಷೇಕ ಪ್ರಾರಂಭವಾಯಿತು. ಗುರುಗಳು ತಣ್ಣಗಾದರು.</p>
		<p>ಕೊನೆಗೆ ಮಸ್ತಕಾಭಿಷೇಕ ಮುಗಿಯಿತು. ಗುರುಗಳನ್ನು ಪಾತ್ರೆಯಿಂದ ಎಬ್ಬಿಸಿ, ಒಳಕ್ಕೆ ಕರೆದುಕೊಂಡು ಹೋಗಿದ್ದಾಯಿತು. ಶಿಷ್ಯವೃಂದಕ್ಕೆ ಸಂತೋಷವೋ, ಸಂತೋಷ. ಇಂತಹ ಗುರುಪೂಜೆ ಬೇರೆ ಯಾರು ತಾನೇ ಮಾಡಿದ್ದಾರು? ಮಂತ್ರಿಗಳಂತೂ ಸಂತೋಷದಿಂದ ಉಬ್ಬಿಹೋದರು. ಇನ್ನು ಗುರುಗಳ ದಯೆ ಖಂಡಿತ. ಮುಂದಿನ ಎಲೆಕ್ಷನ್‍ನಲ್ಲಿ ಗೆದ್ದು ಮುಖ್ಯಮಂತ್ರಿ ಆಗುವುದರಲ್ಲಿ ಸಂದೇಹವೇ ಇಲ್ಲ ಎಂದು ಮನಸ್ಸಿಗೆ ಖಾತ್ರಿ ಮಾಡಿಕೊಂಡರು.</p>
		<p>ಇನ್ನು ಕೊನೆಗೆ ಉಳಿದಿದ್ದ ಒಂದೇ ಕೆಲಸವೆಂದರೆ, ಮಸ್ತಕಾಭಿಷೇಕದ ಪಾತ್ರೆಯಲ್ಲಿದ್ದ ಪವಿತ್ರ ಪ್ರಸಾದದ ವಿನಿಯೋಗ. ಮಸ್ತಕಾಭಿಷೇಕದ ಕಮಿಟಿ ಮೆಂಬರುಗಳು ಒಂದು ಇತ್ಯರ್ಥಕ್ಕೆ ಬಂದರು- "ಪಾತ್ರೆಯ ಕೆಳಭಾಗದಲ್ಲಿ ಶೇಖರವಾಗಿದ್ದ ತುಪ್ಪ, ಹಣ್ಣು, ಖರ್ಜೂರ ಮುಂತಾದವುಗಳಿಂದ ಕೂಡಿದ್ದ ಪವಿತ್ರ ಭಾಗವನ್ನು ಕಮಿಟಿ ಮೆಂಬರುಗಳು ಮತ್ತು ಕೆಲವು ಶ್ರೀಮಂತ ಶಿಷ್ಯರುಗಳು ಮೊದಲು ತೆಗೆದುಕೊಂಡು, ಮೇಲಿನ ತಿಳಿಯನ್ನು ಬಾಕಿ ಬಡ ಶಿಷ್ಯರಿಗೆ ಹಂಚುವುದು" ಎಂದು. ಈ ಪರಮ ಪವಿತ್ರವಾದ ಪ್ರಸಾದದ ಶ್ರೇಷ್ಠ ಭಾಗ ತಮಗೆ ಸಿಗುವುದು ಎಂದು ತಿಳಿದಮೇಲೆ ಕೇಳಬೇಕೆ? ಹಾಗೆ ಅದನ್ನು ಹಂಚಿಕೊಂಡು ತಮ್ಮ ಪಾಲಿನ ಪ್ರಸಾದವನ್ನು ಮನೆಗೆ ಸಾಗಿಸಿದರು. ಪುಣ್ಯ ಮನೆಯವರಿಗೆಲ್ಲಾ ಬೇಕಲ್ಲ! ಬಡ ಶಿಷ್ಯರಿಗೆ ಹೇಗೋ ಈ ವಿಚಾರ ತಿಳಿದುಹೋಯಿತು. ಶ್ರೀಮಂತರು ತಳದಲ್ಲಿ ಶೇಖರಾವಾದ ಪವಿತ್ರ ಪ್ರಸಾದವನ್ನು ತೆಗೆದುಕೊಂಡು, ಯಾವ ಕೆಲಸಕ್ಕೂ ಬಾರದ ತಿಳಿಯನ್ನು ತಮಗೆ ಕೊಟ್ಟಿದ್ದಾರೆಂದು ಬಹಳ ರೋಸಿಹೋದರು. ಅವರು ಒಂದು ಹನಿಯನ್ನೂ ಮುಟ್ಟದೆ "ನಮಗೆ ಈ ಬೇವಾರ್ಸಿ ತಿಳಿಭಾಗ ಬೇಡವೇ ಬೇಡ, ನಾವೇ ಗುರುಗಳ ಪೂಜೆಯನ್ನು ಬೇರೆ ಮಾಡುತ್ತೇವೆ"- ಎಂದು ವಾಪಸ್ಸು ಹೊರಟು ಹೋದರು. ಮಂತ್ರಿಗಳು, "ಅದು ಅವರ ಕರ್ಮ, ನಾವು ತಾನೆ ಏನು ಮಾಡಲು ಸಾಧ್ಯ?"- ಅಂತ ರಾಗ ಎಳೆದರು.</p>
		<p>ಗುರುಗಳ ಮುಖದಲ್ಲಿ ಮಾತ್ರ ಒಂದು ಮುಗುಳ್ನಗೆ ಕಾಣಿಸಿತು.</p>
		<p>ಮಾರನೆಯ ದಿನ ಕಮಿಟಿ ಸೇರಿದಾಗ ಎಲ್ಲರೂ ಗುರುಪ್ರಸಾದವನ್ನು ಹೊಗಳಿದ್ದೇ ಹೊಗಳಿದ್ದು. ಮಂತ್ರಿಗಳು "ಹೌದು, ನಮ್ಮ ಗುರುಗಳ ಮಹಾತ್ಮೆ ದೈವ ಮಹಾತ್ಮೆಗಿಂತ ಕಡಿಮೆ ಇಲ್ಲ ನೋಡಿ, ಆ ಪ್ರಸಾದವನ್ನು ವಿನಿಯೋಗಿಸಿದಾಗ ಅದಕ್ಕೆ ಅವರ್ಣನೀಯವಾದ ರುಚಿಯಿತ್ತು. ನಮ್ಮ ಗುರುಗಳು ಯಾವ ದೇವರಿಗೂ ಕಮ್ಮಿಯಿಲ್ಲ" ಎಂದರು. ಎಲ್ಲರೂ ತಲೆದೂಗಿದರು.</p>
		<p>ಗುರುಗಳ ಶ್ರೇಷ್ಠ ಶಿಷ್ಯರೂ ಛೇರ್ಮನ್ನರೂ ಆಗಿದ್ದ ಮಾನ್ಯ ಮಂತ್ರಿಗಳು ಚಿಕ್ಕವರಾಗಿದ್ದಾಗ ಕಾನ್ವೆಂಟಿಗೆ ಹೊಗಿದ್ದುದರಿಂದ, ಸರ್ಕಾರಿ ಪ್ರೈಮರಿ ಸ್ಕೂಲುಗಳಲ್ಲಿ (ಗುರುಗಳು ಓದಿದ್ದೂ ಅಲ್ಲೇ!) ಕಲಿಯಬೇಕಾಗಿದ್ದ ಬೆರಳುಗಳ ಸಂಜ್ಞೆಯ ಅರ್ಥ ಮಂತ್ರಿಗಳಿಗೆ ಗೊತ್ತಾಗಲಿಲ್ಲ- ಎಂದು ವಿರುದ್ಧ ಪಕ್ಷದ ಹುರಿಯಾಳುಗಳು ಚುನಾವಣಾ ಅಪಪ್ರಚಾರ ಮಾಡುತ್ತಿದ್ದಾರಂತೆ!</p>
		<p class="quote-author">
			ಡಾ। ಕೆ. ಕೇಶವನ್<br />(ವೂಸ್ಟರ್, ಮೆಸಾಚುಸೆಟ್ಸ್)
		</p>
	</section>
	<section class="level1 numbered" epub:type="chapter" role="doc-chapter" id="id-076">
		<h1 class="level1-title" epub:type="title">ಯಾಕೆ ಹೀಗೆ</h1>
		<p>ನಾನು ಯಾರ ಮನೆಯಲ್ಲಿ party ಗೆ ಹೋದರೂ, ಯಾವ ಭಾರತೀಯರ ಕೂಟಕ್ಕೆ ಹೋದರೂ, ಇಲ್ಲಿ ನೆಲೆಸಿದ್ದ ಭಾರತೀಯರ ಜೊತೆ ಒಂದು ಪ್ರಶ್ನೆ ಕೇಳಲಿಕ್ಕುಂಟು. ಸುಮ್ಮನೆ ಅವರ ಅನುಭವವನ್ನು ನನ್ನ ಅನುಭವದೊಡನೆ ಹೋಲಿಸಲಿಕ್ಕೋ- ಇಲ್ಲ, ಪರಿಚಯ ಇಲ್ಲದವರೊಡನೆ ಮಾತಿಗಾರಂಭಿಸಲಿಕ್ಕೋ ಏನೋ ಅಂತೂ ಕೇಳುವುದು- "how do you like it here?" ಎಂದು. ಕೆಲವರು "ಇಲ್ಲಿ ಎಲ್ಲಾ ಸೌಕರ್ಯವಿದೆ, ತಂದೆ-ತಾಯಿ, ಅಣ್ಣ-ತಂಗಿ ಅವರನ್ನು ಬಿಟ್ಟರೆ ಇನ್ನು ಯಾವ ಅಭಾವವೂ ಇಲ್ಲ" ಅನ್ನುವರು. ಇನ್ನು ಕೆಲವರು, "ಇಲ್ಲಿ ಅಡಿಗೆಗೆ ಜನ ಇಲ್ಲ, ಕಾರಿಗೆ ಡ್ರೈವರಿಲ್ಲ, ತೋಟಕ್ಕೆ ಮಾಲಿ ಇಲ್ಲ" ಎಂದು ಗೋಗರೆಯುವರು. [೧೦-೧೫ ವರ್ಷದ ಹಿಂದೆ ನಾವು ನೆಲಸಿದ ಭಾರತ ಈಗ ತುಂಬಾ ಬದಲಾಗಿದೆ. ಅಲ್ಲಿಯೂ ಅಡಿಗೆಗೆ ಜನ, ಮಾಲಿ, ಡ್ರೈವರ್ ಸಿಗುವುದು ತುಂಬಾ ಕಷ್ಟವಂತೆ ಈಗ] ಮತ್ತೆ ಕೆಲವರು- "ಅಮೇರಿಕಾ ಅಮೇರಿಕಾ ಹೇಳಿ ಊರಿನಲ್ಲಿ ಜನ ಯಾಕೆ <em>ಸಾಯ್ತಾರೋ,</em> ಇಲ್ಲಿಯ ಗೋಡೆ ಎಲ್ಲಾ ಬಂಗಾರದಲ್ಲಿ ಮಾಡಿದ್ದಾರೆಂದು ತಿಳಿದಿದ್ದಾರೆ ಅವರು. ಬೆಳಿಗ್ಗೆನಿಂದ ಸಾಯಂಕಾಲದವರೆಗೆ ಬಸ್ಸು ಹತ್ತಿ, subway ಹತ್ತಿ ಇಳಿದು ನಾವು ಪಟ್ಟ ಕಷ್ಟ ಅವರಿಗೇನು ತಿಳಿಯುತ್ತೆ, ಅದು ತಾ, ಇದು ಕಳಿಸಿ ಎಂದು ಯಾವಾಗಲೂ ಪಟ್ಟಿಗಳು ಬರುತ್ತದೆ. A kai stereo ಬೇಕಂತೆ. ನಮ್ಮ ಹತ್ತಿರ ಬರೀ GEಇದ್ದು stereo ಉಂಟು, ಅವರೇನೆಂದು ತಿಳಿದಿದ್ದಾರೋ" ಎನ್ನುವರು, ಆದರೆ ೯೯% ಹೇಳುವ ಮಾತಿದು- "ಅಮೇರಿಕಾವೇನೋ ಚೆನ್ನಾಗಿದೆ- ಆದರೆ ದೇವರು ಆರೋಗ್ಯ ಕೊಡಬೇಕು, ಪ್ರಾಯ ಆದವರಿಗೆ ಇಲ್ಲವೇ ಅನಾರೋಗ್ಯದಿಂದ ಬಳಲುವವರಿಗೆ ಭಾರತವೇ ವಾಸಿ" ಎನ್ನುವರು. ನಾನು ಅತಿ ಮುಗ್ಧತನದಿಂದ ನನಗೆ ಉತ್ತರ ಗೊತ್ತಿದ್ದರೂ "ನೀವು ಯಾಕೆ ಹಾಗೆ ಅನ್ನುವಿರಿ" ಎಂದು ಕೇಳಿದರೆ, ಎಲ್ಲರೂ- ಇಲ್ಲಿ party ಇದ್ದರೆ ಮಾತ್ರ ಜನರು ಬರುವುದು. ಊಟ, ತಿಂಡಿಗೆ ಹೇಳಿ special ಆಗಿ ಕರೆಯಬೇಕು. ಇಲ್ಲದಿದ್ದರೆ ಜನರು social visit ಗೆಂದು ಬರುವುದೇ ಇಲ್ಲ. ಕಷ್ಟ-ಸುಖದಲ್ಲಿ moral support ಇಲ್ಲ"- ಎಂದು .</p>
		<p>ಹೌದು, ಅವರು ಹೇಳುವುದು ಎಷ್ಟೊಂದು ನಿಜ. ಎಲ್ಲರೂ ಅದೇ ಅಭಿಪ್ರಾಯವಿದ್ದವರು- "ಕಷ್ಟ ಸುಖ ಹಂಚಿಕೊಳ್ಳಲಿಕ್ಕೆ ಯಾರೂ ಇಲ್ಲ, social life ಇಲ್ಲ, ದೇವಸ್ಥಾನವಿಲ್ಲ, ಮದುವೆ ಮುಂಜಿ ಇಲ್ಲ". ಎಲ್ಲರಿಗೂ ಅದೇ ಅನುಭವ. ಹಾಗಾದರೆ ಇದನ್ನು ಬದಲಾಯಿಸಲು ಯಾರೂ ಪ್ರಯತ್ನಿಸಬಾರದೇ? ನಮ್ಮ ತಾಯಿ ನಾಡಿನಿಂದ, ನಮ್ಮ ತಾವರೂರಿಂದ ಸಾವಿರಾರು ಮೈಲಿ ಪ್ರಯಾಣಮಾಡಿ ಇಷ್ಟುದೂರ ಬಂದಿರುವ ನಮಗೆ ನಮ್ಮ ಊರಿನ ವಿಷಯ, ಬಂಧು-ಬಾಂಧವರ ವಿಷಯ, ಕಷ್ಟ ಸುಖಗಳನ್ನು ಹಂಚಿಕೊಂಡರೆ ಮಾತ್ರ ಮನಸ್ಸು ಹಗುರವಾಗುವುದು. ಕೆಲವರಿಗೆ ಇಲ್ಲಿ ಅಣ್ಣ, ತಮ್ಮ cousins ಎಲ್ಲಾ ಇರುವರು. ಅವರು ಪುಣ್ಯವಂತರು. ಒಬ್ಬರಿಗೆ ಒಬ್ಬರು emergency ಯಲ್ಲಿ ನೆರವಾಗುವರು. ಆದರೆ ನಮ್ಮ ದಿನನಿತ್ಯದ ಜೀವನದಲ್ಲಿ ಒಂದೆರಡು ಆಪ್ತಮಿತ್ರರು ಇದ್ದರೆ ಜೀವನದ ಹಾದಿ ಎಷ್ಟು ಸುಗಮವಾಗುವುದು. ಊರಿನಲ್ಲಿ ಮದುವೆ ಮುಂಜಿಗಳು, ಜಾತ್ರೆಗಳು, ಹರಿಕಥೆಗಳು, ಮಕ್ಕಳ ಶಾಲೆಯ school dayಗಳು, ಉತ್ಸವ, ಪರ್ಯಾಯ, ಲಕ್ಷದೀಪಗಳು, ಹಬ್ಬ ಹುಣ್ಣಿಮೆಗಳು, ಇನ್ನೂ ಏನೇನೋ ಸಮಾರಂಭಗಳು. ಎಲ್ಲಿ ನೋಡಿದರೂ ಜನ ಜಂಗುಳಿ, ಎತ್ತಿನಬಂಡಿ, ಬಸ್ಸು, ಕಾರು, ರಿಕ್ಷಾಗಳು, ಪ್ರತೀವಾರ ಜನರು ದೇವಸ್ಥಾನಕ್ಕೆ ಹೋಗುವರು. ಬರೀ ದೇವರನ್ನು ಮಾತ್ರ ನೋಡಲು ಹೋಗುವರೇ ಅವರು? ಇಲ್ಲ, ಇಲ್ಲ. ದೇವರು ಮನೆಯಲ್ಲಿ ದೇವರ ಕೋಣೆಯಲ್ಲಿ ಇಲ್ಲವೇ? ಅದೊಂದು socialising. ಯಾರು ಹುಟ್ಟಿದರು, ಯಾರು ಸತ್ತರು, ಯಾರಿಗೆ ಮದುವೆ ನಿಷ್ಚಯವಾಯಿತು, ಯಾರು ಆಸ್ಪತ್ರೆಯಲ್ಲಿದ್ದಾರೆ, ಯಾರ ಗಂಡ ಕುಡಿಯುತ್ತಾನೆ- ಹಾಗೇ ಏನೇನೋ ವಿಚಾರಗಳು ಮಾತಿಗೆ ಮಾತು ಬಂದು, ಅವರ ಹೃದಯ ಮನಸ್ಸು ಹಗುರ ಮಾಡಿ (ಇನ್ನು ಬೇರೆಯವರ ಮನಸ್ಸು ಭಾರ ಮಾಡಿ), ಮನೆಗೆ ಬರುತ್ತಾರೆ. ಅಂತೂ ಮಾತಾಡಲಿಕ್ಕೆ ಜನರ ಕೊರತೆ ಇಲ್ಲ. ಬೆಳಿಗ್ಗೆ ಹಾಲಿನವನು ನಂತರ ಮನೆಕೆಲಸದವಳು, ನಂತರ ಪೇಪರಿನವನು- ಅಂತೂ ಸೂರ್ಯೋದಯವಾಗುವಾಗ ನಾನಾ ಥರದ ಶಬ್ದಗಳು. ಹಳ್ಳಿಯಲ್ಲಿದ್ದರೆ ಕೊಟ್ಟಿಗೆಯಲ್ಲಿ ದನಕ್ಕೆ ಹಿಂಡಿ ಇಟ್ಟು, ಹಾಲು ಕರೆದು, ಹುಲ್ಲು ಹಾಕುವುದು... ಇತ್ಯಾದಿ.... ಮನೆಯ ಮುಂದೆ ಸಗಣಿ ಸಾರಿಸಿ, ರಂಗವಲ್ಲಿ ಹಾಕುವುದು, ಕೋಳಿ ಕೂಗಿದ ಶಬ್ದ... ಮನೆಯ ಅಂಗಳ ಝಾಡಿಸಿದ ಶಬ್ದ, ಅಮ್ಮ ಕಾಫಿಗಿಟ್ಟು ಡಿಕಾಕ್ಷನ್ ಬೆರೆಸುವ ಪರಿಮಳ. ಆದರೆ ಇಲ್ಲಿ apartmentನಲ್ಲೋ, ಮೇಲಿನವರು toilet flush ಮಾಡಿದ ಶಬ್ದದ ವಿನಹ ಬೇರೆ ಪ್ರಶ್ನೆಯೇ ಇಲ್ಲ. ಇನ್ನು- ಮನೆ ಹತ್ತಿರದಲ್ಲಿ ಇದ್ದವರು ಕಾರಿನಲ್ಲಿ ಬರುವಾಗ ಹೋಗುವಾಗ ನೋಡುವುದಷ್ಟೆ. ಮನೆಯ ಒಳಗೆ alarm ಕಿರಿಚಿದ ಶಬ್ದದ ವಿನಹ ತಂದೆಯ, ಅಜ್ಜರ ಸಂಧ್ಯಾವಂದನೆ ಮಾಡುವ, ವೇದಪಠಿಸುವ ಶಬ್ದವೇ ಇಲ್ಲ. ಭಾರತದಿಂದ ಹೊಸತಾಗಿ ಬಂದವರಿಗಂತೂ ತುಂಬಾ ಒಂಟಿತನ. ಯಜಮಾನರು ಬೆಳಿಗ್ಗೆ ಹೋಗಿ ಸಾಯಂಕಾಲ ಬರುವ ತನಕ T.V.ಯ ಆಸರೆ. ಟೆಲಿಫೋನ್ ಉಂಟು, ಆದರೆ ಮಾತಾಡುವುದು ಯಾರ ಹತ್ತಿರ? ಒಬ್ಬಿಬ್ಬರು ಪರಿಚಯ ಇದ್ದವರು ಊಟಕ್ಕೆ ಒಂದು ಸಲ ಕರೆದು ಸುಮ್ಮನಾಗುತ್ತಾರೆ. ಇನ್ನೂ ಕೆಲವರನ್ನು ನಾವು ಊಟಕ್ಕೆ ಕರೆಯುತ್ತೇವೆ. ಮನೆಗೆ ಬಂದವರಲ್ಲಿ ಕೆಲವರು ನಮ್ಮ ಪರಿಸ್ಥಿತಿಯನ್ನು ಮೊದಲು ಹದ್ದಿನಕಣ್ಣಿನಿಂದ ಪರೀಕ್ಷಿಸಿ, (ಯಾವ ನಮೂನೆಯಲ್ಲಿ T.V. furniture ಗಳಿವೆ, ಊರಿನಲ್ಲಿ, ತವರಿನಲ್ಲಿ, ಗಂಡನ ಮನೆಯಲ್ಲಿ ಆಸ್ತಿವಂತರೆ, ಊರಿನಿಂದ ರತ್ನಗಂಬಳಿ, ಅದು ಇದು ತಂದಿದ್ದಾರೆಯೇ, ಗಂಡನಿಗೆ ಏನು ಕೆಲಸ... ಇತ್ಯಾದಿ, ಇತ್ಯಾದಿ...) ಅವರ ಅಂತರದಲ್ಲಿ ನಾವಿದ್ದರೆ ನಮಗೆ ಮರು invitation ಬರುವುದು. ನಾವು ಸದ್ಯ ಗೆದ್ದೆವು! ಹೌದಾ..., ಸರಿಯಾಗಿ ಯೋಚಿಸಿದರೆ- ನಾವು ಗೆಲ್ಲಲಿಲ್ಲ. ದುಡ್ಡಿನ ಶ್ರೀಮಂತಿಕೆಯೇ ಮುಖ್ಯವೇ? ಹೃದಯದ ಶ್ರೀಮಂತಿಕೆಗೆ ಬೆಲೆಯೇ ಇಲ್ಲವೇ?...</p>
		<p>ಹೌದು, ನಾವು ಬಯಸಿ ಬಂದ ಅಮೇರಿಕಾದಲ್ಲಿ ಭಾರತದ ಹಾಗೆ ಬಡವರೂ, ಶ್ರೀಮಂತರೂ, ಆಸ್ತಿವಂತರು, ನಾಸ್ತಿಕರೂ, ಸ್ವಾರ್ಥಿಗಳೂ, ನಿಸ್ವಾರ್ಥಿಗಳೂ, ಎಲ್ಲ ನಮೂನೆಯ ಜನರೂ ಇದ್ದಾರೆ ಎನ್ನಿ. ಇದು universal. ಆದರೆ ಸಾವಿರಾರು ಮೈಲಿ ಬಂಧು-ಮಿತ್ರರಿಂದ ದೂರದಲ್ಲಿದ್ದ ನಮಗೆ ಆಪ್ತಮಿತ್ರರು ಇದ್ದರೆ ಜೀವನವೇ ಸ್ವರ್ಗ. ಇಲ್ಲದಿದ್ದರೆ ಅದು ಬರಡು ಜೀವನ ಆಗುತ್ತದೆ. ಗಂಡನಿಗೆ ಹೆಂಡತಿ, ಹೆಂಡತಿಗೆ ಗಂಡ- ಆದರೂ ಜೀವನ ಪೂರ್ಣವೆನಿಸುವುದಿಲ್ಲ. ಮನೆ ಎಂದಮೇಲೆ <em>ನಾಲ್ಕು ಜನರು ಬಂದುಹೋಗಬೇಕು.</em> ಹಬ್ಬ-ಹುಣ್ಣಿಮೆ ಆಚರಿಸಬೇಕು. ಇಲ್ಲದಿದ್ದರೆ ಒಂದೇ ರೀತಿಯ ಜೀವನ- ತುಂಬಾ mechanical life ಆಗುತ್ತದೆ ಅಲ್ಲವೇ? ಅಂದರೆ ನಾವೆಲ್ಲ ಇಂತಹ ಮಿತ್ರರನ್ನು ಪಡೆಯಲು ಪ್ರಯತ್ನಿಸಲಿಲ್ಲವೆಂದಲ್ಲ. ಸಂಸಾರ ಹೂಡಿದ ಮೊದಲಲ್ಲಿ ನೂರಾರು ಸಲ ಬೇಕಾದ ಮಂದಿಗೆ ಸಹಾಯ ಮಾಡಿರಬಹುದು. ಭಾರತದಿಂದ ಬಂಧು-ಮಿತ್ರರ ತಂದೆ ತಾಯಿಯರನ್ನು Niagara ದಿಂದ ಹಿಡಿದು, ನ್ಯೂಯಾರ್ಕ್‍ನ ವರೆಗೆ ತಿರುಗಾಡಿಸಿರಬಹುದು. ಕಾರಿಲ್ಲದವರಿಗೆ rideಗಳನ್ನು ಕೊಟ್ಟಿರಬಹುದು.</p>
		<p>ಆಸ್ಪತ್ರೆಯಲ್ಲಿದ್ದ vegetarianರಿಗೆ ಗಂಜಿ, ಉಪ್ಪಿನಕಾಯಿ ಕಳಿಸಿರಬಹುದು. ಆದರೆ ಹಲವು ಜನರ ಕಹಿ ಅನುಭವ- "ನಾನು ಅಷ್ಟೆಲ್ಲಾ ಮಾಡಿ ಒಂದು ದಿನ ನಾವು ಕಷ್ಟದಲ್ಲಿದ್ದಾಗ ಅವರು ಉಪಕಾರ ಮಾಡಲಿಲ್ಲವಲ್ರೀ..."</p>
		<p>ಇನ್ನೊಬ್ಬರು- "ಅಯ್ಯೋ ಅವರಾ, ಅವರು ಗಾಳಿಯಲ್ಲೇ ಹಾರಾಡುತ್ತಿದ್ದಾರೆ. ಅವರಿಗೆ doctor circleಲೇ ಆಗಬೇಕು, ನಮ್ಮಂತಹವರ ಮನೆಗೆ ಬರುತ್ತಾರಾ ಅವರು?"- ಹೀಗೆ ಇನ್ನೂ ಏನೇನೋ ಅನುಭವಗಳು... ಹಾಗೆಂದು ನಾವು ಇಡೀ ಮಾನವ ಜನಾಂಗವೇ ಹಾಗೆ ಎಂದು ಬಿಟ್ಟು ಬಿಡಬಹುದೇ? ಅದರಲ್ಲಿ ಒಳ್ಳೆಯವರೂ ಇದ್ದಾರೆ- "there are no strangers here just friends that we haven't met " ಎಂದು ಯಾರದೋ ಮನೆಯಲ್ಲಿ ಓದಿದ ನೆನಪು. ಹೌದು, ಎಷ್ಟೊಂದು ನಿಜ, ಮೊದಮೊದಲು ನಾನೂ ಹಾಗೇ ಎಣಿಸುತ್ತಿದ್ದೆ. ನನ್ನಿಂದ ಕತ್ತೆ ಚಾಕರಿ ಮಾಡಿಸಿ, ನನಗೆ ಸಹಾಯ ಬೇಕೆಂದಾಗ ಮುಖ ತಿರುಗಿಸಿದವರೂ ಇದ್ದರು. ಆಗ ನನ್ನ complaint ಕೇಳಿ ಕೇಳಿ ನನ್ನ ಯಜಮಾನರು ಹೇಳಿದರು- "ಸುಮ್ಮನೆ ಯಾಕೆ ಹಾರಾಡುತ್ತೀ, ನಿನಗೆ ಸಹಾಯ ಮಾಡಬೇಕೆಂದು ತೋರಿದರೆ ಮಾಡು, ನಾನು ಬೇಡ ಅನ್ನುವುದಿಲ್ಲ. ಆದರೆ ಅವರಿಂದ ಏನೂ ಅಪೇಕ್ಷಿಸದೆ ಮಾಡು. ಇಲ್ಲದಿದ್ದರೆ ಯಾರ ಸಹವಾಸಕ್ಕೂ ಹೋಗದೆ ತೆಪ್ಪಗೆ ಮನೆಯಲ್ಲಿ ಕುಳಿತುಕೋ." ಆದರೆ ನಾವು ಹತ್ತು ಸಲ ಮಾಡುವಾಗ ಅವರು ಒಂದು ಸಲ ಉಪಕಾರ ಮಾಡದಿದ್ದರೆ ನಮಗೆ ಸಂಕಟವಾಗದೇ ಇರುತ್ತದೆಯೇ? ನಾವೂ ಮನುಷ್ಯರಲ್ಲವೇ? ಆದರೆ ಧೈರ್ಯ ಕುಂದಬಾರದು. "ಪರೋಪಕಾರ ಮಾಡಿದರೆ ದೇವರು ಕೈಬಿಡುವುದಿಲ್ಲ" ಎಂದು ನಮ್ಮ ತಂದೆಯವರು ಹೇಳಿದ ಮಾತು ಅಕ್ಷರಶಃ ನಿಜ. ದೇವರು ಯಾರಾದರೂ ಪರಿಚಯ ಇಲ್ಲದವರ ರೂಪದಲ್ಲಿಯಾದರೂ ಬಂದು ನಮ್ಮ ಕಷ್ಟದಲ್ಲಿ ಹಸ್ತ ಚಾಚಿದ್ದಾನೆ.</p>
		<p>ಅಂದರೆ ನಾವು ಮನೆ ಮಾರಿ ಪರೋಪಕಾರಿ ಆಗಬೇಕೆಂದಿಲ್ಲ. "ಗೃಹಿಣೀ ಗೃಹಮುಚ್ಯತೇ"- ಮೊದಲು ನಮ್ಮ ಸಂಸಾರ-ಮನೆ, ಗಂಡ-ಮಕ್ಕಳು, ನಂತರ ಉಳಿದವರು. ಆದರೆ ಈ ಸಂಸಾರ ವೃತ್ತದಿಂದ ಸ್ವಲ್ಪ ಹೊರಗೆ ಕತ್ತು ಚಾಚಿ ನಮಗೆ ಸಾಧ್ಯವಾದಷ್ಟು ಅಲ್ಪ ಶಕ್ತಿಯನ್ನಾದರೂ ಬೇರೆಯವರಿಗಾಗಿ ಮುಡಿಪಾಗಿಸಬೇಕು- ಬಾಣಂತಿಗೆ ೨-೩ ದಿನ ಅಡಿಗೆ ಮಾಡಿಕೊಂಡು ಹೋಗುವುದಾಗಲೀ, ಆಸ್ಪತ್ರೆಯಲ್ಲಿರುವವರನ್ನು ಹೊಗಿ ನೋಡುವುದಾಗಲೀ, ನಮ್ಮ ದೇಶದ ವಿದ್ಯಾರ್ಥಿಗಳಿಗೆ ಹಬ್ಬ-ಹರಿದಿನಗಳಲ್ಲಿ (ಯುಗಾದಿ, ದೀಪಾವಳಿ) ಊಟಕ್ಕೆ ಕರೆದು (ಮಧ್ಯಾಹ್ನ ಭೋಜನವಿಲ್ಲದಿದ್ದರೂ ದಿನನಿತ್ಯದ ಅಡಿಗೆ ಜೊತೆಗೆ ಒಂದು ಸಿಹಿ) ಹಂಚಿಕೊಂಡು ತಿಂದರೆ ಅದೇ ಪರಮಾನಂದ. ಅವರು ಎಲ್ಲಿ ಹೋದರೂ ನಿಮ್ಮನ್ನು ಮರೆಯಲಾರರು. ಅವರು ನಿಮ್ಮ ತಮ್ಮನೇ, ತಂಗಿಯೇ ಆಗಿದ್ದಲ್ಲಿ ಹೇಗಾಗುತ್ತಿತ್ತು? ಅಯ್ಯೋ ಪಾಪ ಎಂದು ನಾವು ಎಷ್ಟೆಲ್ಲಾ ಮಾಡುತ್ತಿದ್ದೆವಲ್ಲಾ, ಅದರ ಒಂದಂಶ ಮಾಡಿದರೂ ಸರಿ. ದೇವಸ್ಥಾನ ಅಮೇರಿಕಾದಲ್ಲಿ ಕಟ್ಟಲಿಕ್ಕೆ ಕೆಲ ಜನರು ಸಾವಿರಾರು ಡಾಲರ್ ಡೊನೇಷನ್ ಕೊಡುತ್ತಾರೆ. ಆದರೆ ಭಾರತೀಯರನ್ನು ನೋಡಿದರೆ ಮೂಗು ಮುರಿಯುತ್ತಾರೆ. ಯಾಕೆ ಹೀಗೆ? ದೇವರು ಇದನ್ನು ಮೆಚ್ಚುವನೆ? ದೇವಸ್ಥಾನಕ್ಕೆ ಹಣ ಕೊಡಬೇಕೆಂದೇನಿಲ್ಲ. ಆದರೆ ಕಷ್ಟದಲ್ಲಿರುವವರಿಗೂ ನಮ್ಮ ಹಸ್ತ ಚಾಚಬೇಕು. "ನನ್ನನ್ನು ದೀನದಲಿತರಲ್ಲಿ, ರೋಗರುಜಿನಗಳಿಂದ ಬಳಲುವವರಲ್ಲಿ ಕಾಣಬಹುದು, ಅವರಿಗೆ ಸಹಾಯ ಮಾಡಿದರೆ ನನ್ನನ್ನು ಪೂಜಿಸಿದ ಹಾಗೇ" ಎಂದು ಶ್ರೀಕೃಷ್ಣ ಪರಮತ್ಮನು ಭಗವದ್ಗೀತೆಯಲ್ಲಿ ಹೇಳಿದ್ದಾನೆ. ನಾವು ಭಾರತದ culture, culture ಎಂದು ಹಾರಾಡುತ್ತೇವೆ. ಒಬ್ಬರ ಕಷ್ಟ ಸುಖದಲ್ಲಿ ಭಾಗಿಯಾಗುವುದೇ culture. ಒಂದು ಸಿಹಿ ಮಾತು, ಒಂದು ಸಾಂತ್ವನದ ನುಡಿ, ಒಂದು ನಗೆ ಮಾತು, ಒಂದು ಪ್ರೋತ್ಸಾಹ- ಇದರಿಂದ ಬೇರೆಯವರ ಜೀವನ ಎಷ್ಟು ಹಗುರ, ನಮ್ಮ ಜೀವನ ಎಷ್ಟು ಮಹತ್ತರ!</p>
		<p>"Count your age by Friends, not years. Count your life by Smiles, not tears"- ಈ ಮಾತು ಎಷ್ಟೊಂದು ನಿಜ. ಈ ದೇಹ, ಈ ಜೀವನ ಶಾಶ್ವತವಲ್ಲ. ಯಾರಾದರೂ ಸತ್ತರೆ ಎಂತಹ ಬುದ್ಧಿವಂತ ಸತ್ತ, ಎಂತಹ ಸುಂದರ [handsome] ಮನುಷ್ಯ ಸತ್ತ- ಎಂದು ಹೇಳುವುದಕ್ಕಿಂತಲೂ ಎಂತಹ ಪುಣ್ಯಾತ್ಮ ಸತ್ತ, ಎಂತಹ ಗುಣವಂತ ಸತ್ತ ಎಂದು ಒಬ್ಬರಾದರೂ ಮರುಗಿದರೆ ನಮ್ಮ ಬದುಕು ಸಾರ್ಥಕ. ಎಲ್ಲರೂ 'Mother Theresa' ರಂತೆ ಆಗಲು ಸಾಧ್ಯವಿಲ್ಲದಿದ್ದರೂ ಈ ಜೀವನದ ಕಲ್ಲು ಮುಳ್ಳಿನ ಹಾದಿಯಲ್ಲಿ ಒಂದು ಹೂವಿನ ಸಸ್ಯ ನೆಡಲು ಸಾಧ್ಯವಿದೆಯಲ್ಲವೇ?</p>
		<p>ಆದರೂ ಯಾಕೆ ಹೀಗೆ?</p>
		<p class="quote-author">
			ರೂಪಾ ಶ್ರೀ<br />(ಸೌದಿ ಅರೇಬಿಯಾ)
		</p>
	</section>
	<section class="level1 numbered" epub:type="chapter" role="doc-chapter" id="id-077">
		<h1 class="level1-title" epub:type="title">ನಮ್ಮೂರಿನ ಪ್ರಜಾಪ್ರಭುತ್ವ<br />[ಒಂದು ಕಾಡು ಹರಟೆ]</h1>
		<p>'ಜಗತ್ತಿನ ಅತಿ ದೊಡ್ಡ ಪ್ರಜಾಪ್ರಭುತ್ವ' ಎಂಬುದರ ಬಗ್ಗೆ ಆಳವಾಗಿ ಸಂಶೋಧನೆ ನಡೆಸಲು ಅಮೇರಿಕಾದ ಕ್ಯಾಲಿಫೋರ್ನಿಯಾ ವಿಶ್ವವಿದ್ಯಾನಿಲಯದಿಂದ ಡಾ। ಗುಡ್‍ಹೊಪ್ ನಮ್ಮೂರಿಗೆ ಆಗಮಿಸಿದ್ದರು.</p>
		<p>-ಇಡೀ ಕರ್ನಾಟಕ ಸುತ್ತಾಡಿದಾಗ ಅವರಿಗೆ ನಮ್ಮೂರು ಬಹಳವಾಗಿ ಮೆಚ್ಚಿಕೆಯಾಯಿತಂತೆ. ನಮ್ಮೂರಿನ ಮುಖ್ಯಜನರನ್ನು ಭೇಟಿಮಾಡಿ, ಆವರೊಡನೆ ಸಂಭಾಷಿಸಿ, ಅದರ ಆಧಾರದ ಮೇಲೆ ಪುಸ್ತಕ ಬರೆಯುತ್ತೇನೆ ಎಂದು ಹೇಳಿ ನಮ್ಮ ಊರಿನ, ತಿಗಣೆ-ಸೊಳ್ಳೆ-ಇಲಿಗಳು ಹೇರಳವಾಗಿ ವಾಸವಾಗಿದ್ದ, ಪ್ರವಾಸಿ ಮಂದಿರದಲ್ಲಿ ತಂಗಿದ್ದರು. ಅವರಿಗೆ ನಾನು ಸಹಾಯಕ.</p>
		<p>"ನಿಮ್ಮ ಊರಿನಲ್ಲಿ ಮುಖ್ಯವಕ್ತಿಗಳು ಯಾರು?"- ಅವರ ಪ್ರಶ್ನೆ. ಉರು ಹೊಡೆದಂತೆ ಹೇಳಿದೆ- "ಮತ್ಯಾರು? ನಮ್ಮ ಮುನ್ಸಿಪಲ್ ಪ್ರೆಸಿಡೆಂಟರು, ತಹಸೀಲ್ದಾರರು, ಪೊಲೀಸ್ ಇನ್ಸ್‍ಪೆಕ್ಟರ್, ಸ್ಕೂಲ್ ಮಾಸ್ತರು, ಮತ್ತು ವಂದನಾರ್ಪಣೆ ರಾಮರಾಯರು- ಇವರಲ್ಲಿ ಯಾರೊಬ್ಬರು ಇಲ್ಲದಿದ್ದರೂ ಕೂಡಲೆ ಊರಿಗೆಲ್ಲಾ ಗೊತ್ತಾಗುತ್ತೆ." ಸರಿ, ಹಾಗಾದರೆ ನಡೆಯಿರಿ, ಹೋಗಿ ಅವರನ್ನೆಲ್ಲಾ ಭೇಟಿ ಮಾಡೋಣ- ಎಂದು ನನ್ನನ್ನು ಎಬ್ಬಿಸಿಯೇಬಿಟ್ಟರು.</p>
		<section class="level2 numbered" id="id-077.01">
			<h2 class="level2-title" epub:type="title">ಸಿನೇರಿಯೋ-ಒಂದು: ಮುನ್ಸಿಪಲ್ ಪ್ರೆಸಿಡೆಂಟರ ಆಫೀಸ್</h2>
			<p>ಸುರ್ ಸುರ್ ಎನ್ನುತ್ತಾ ಅವರು ತರಿಸಿಕೊಟ್ಟ ಕಾಫಿ ಕುಡಿದು ಗೋಡೆಗಳ ಮೇಲೆ ತೂಗುಹಾಕಿದ್ದ ದೊಡ್ಡ ಫೋಟೊಗಳನ್ನು ನೋಡುತ್ತಾ (ಇಂದಿರಾಗಾಂಧಿ ಜೊತೆ ತೆಗೆಸಿಕೊಂಡಿದ್ದ ನಮ್ಮ ಪ್ರೆಸಿಡೆಂಟರ ದೊಡ್ಡದೊಂದು ಫೋಟೊ ಒಂದು ಕಡೆ, ದೊಡ್ಡ ಜಲಪಾತದ ಮುಂದೆ ಒಂದು ಕರೀ ಚುಕ್ಕಿಯಂತೆ ಕಾಣುವ ಕರೀವ್ಯಕ್ತಿಯ ಫೋಟೋ ಮತ್ತೊಂದು ಕಡೆ , ಮತ್ತು ಹಲವಾರು ರವಿವರ್ಮನ ದೇವರುಗಳು, ನಮ್ಮ ಊರಿನ ರಾಮದೇವರ ಫೋಟೋ- ಮಿಕ್ಕ ಕಡೆಗಳಲ್ಲೆಲ್ಲಾ)</p>
			<p>ಅವರನ್ನು ಕೇಳೀದೆವು-</p>
			<p>ಪ್ರೊಫೆಸರ್ : ಪ್ರಜಾಪ್ರಭುತ್ವದ ಬಗೆ ನಿಮ್ಮ ಅಭಿಪ್ರಾಯ ಏನು?</p>
			<p>ಪ್ರೆಸಿಡೆಂಟ್ : (ಜಲಪಾತದ ದೃಶ್ಯ ನೋಡುತ್ತಾ) ನಾನಿರೋತನಕ ಭಯ ಇಲ್ಲ. ನಮ್ಮ ಜನಕ್ಕೆ ಏನು ಬೇಕು ಅಂತ ನನಗೆ ಗೊತ್ತಿದೆ. ನನ್ನ ತಂಗಿ ಮಗ ನಿಮ್ಮ ಅಮೇರಿಕಾ ದೇಶದಲ್ಲಿ ಡಾಕ್ಟರ್ ಆಗಿದ್ದಾನೆ. ಅವನು ಹೋದ ವರ್ಷ ನನ್ನನ್ನು ಕರೆಸಿಕೊಂಡಿದ್ದ. ನಿಮ್ಮ ದೇಶ ಎಲ್ಲಾ ನೋಡಿದ್ದೇನೆ. ಈ ಫೋಟೋ ನಾನು ನಯಾಗರಾ ಫಾಲ್ಸ್‍ಗೆ ಹೋದಾಗ ತೆಗೆಸಿದ್ದು... ನಿಮ್ಮ ದೇಶ ಬಹಳ ಚೆನ್ನಾಗಿದೆ.</p>
			<p>ಪ್ರೊಫೆಸರ್ : ಥ್ಯಾಂಕ್ಸ್. ಅಂದಹಾಗೆ, ನೀವು ನನ್ನ ಪ್ರಶ್ನೆಗೆ....</p>
			<p>ಪ್ರೆಸಿಡೆಂಟ್ : ಅಲ್ಲಿಗೇ ಬರುತ್ತಿದ್ದೆ. ನಾನು ಅಮೆರಿಕಾದಿಂದ ಹಿಂದಿರುಗಿ ಬಂದ ದಿವಸದಿಂದ ನಮ್ಮ ಊರಿನಲ್ಲಿ ಬಹಳ ಬದಲಾವಣೆಗಳಾಗುತ್ತಿದೆ. ಉದಾಹರಣೆಗೆ ನೋಡಿ, ನನ್ನ ಪ್ರವಾಸದ ಭಾಷಣ ಕೇಳಿದ ಮಾರನೆಯ ದಿವಸವೇ ನಮ್ಮ ಊರಿನ ಸ್ಟೂಡೆಂಟ್ ಹೇರ್ ಡ್ರೆಸಿಂಗ್ ಸೆಲೂನ್ ಮಾಲಿಕ ನಯಾಗಾರಾ ಫಾಲ್ ಹೇರ್ ಫ್ಯಾಷನ್ ಸೆಲೂನ್ ಅಂತ ಸೆಲೂನ್ ಹೆಸರು ಬದಲಾಯಿಸಿದ. ನಮ್ಮ ಊರಿನ ಅಯ್ಯಂಗಾರ್ ಬೇಕರಿ ಅಮೇರಿಕನ್ ಬೇಕರಿ ಆಯ್ತು. ಬೇಕರಿ ಅಂದ ತಕ್ಷಣ ಅಮೇರಿಕಾದ ಬ್ರೆಡ್ ಜ್ಞಾಪಕಕ್ಕೆ ಬರುತ್ತೆ. ಅದೆಷ್ಟು ತರಹದ ರುಚಿಯಾದ ಬ್ರೆಡ್‍ಗಳು ನಿಮ್ಮ ದೇಶದಲ್ಲಿ...</p>
			<p>ಪ್ರೊಫೆಸರ್ : ಮತ್ತೆ ಥ್ಯಾಂಕ್ಸ್. ನನ್ನ ಪ್ರಶ್ನೆಗೆ ನಿಮ್ಮ ಉತ್ತರ...</p>
			<p>ಪ್ರೆಸಿಡೆಂಟ್ : ನಮ್ಮ ಊರು ಪ್ರಜಾಪ್ರಭುತ್ವಕ್ಕೆ ಮಾದರಿ. ಇಂದಿರಾಗಾಂಧಿಯವರು ನಮ್ಮಲ್ಲಿಗೆ ಬಂದಾಗ ನನ್ನ ಕೆಲಸವನ್ನು ನೋಡಿ ಬಹಳ ಮೆಚ್ಚಿದರು. ದೆಹಲಿಗೇ ಬಂದುಬಿಡಿ ಅಂದರು. ನಾನು ಮಾತ್ರ ನಮ್ಮ ಊರು ಬಿಟ್ಟು ಕದಲೋದಿಲ್ಲ ಎಂದೆ. ಇದಕ್ಕಿಂತ ಬೇರೆ ಬೇಕೆ ನಿದರ್ಶನ?</p>
			<p>ಪ್ರೊಫೆಸರ್ : (ಮಧ್ಯೆ ತಡೆದು) ನಿಮ್ಮ ನಂತರ ಈ ಊರಿಗೆ...</p>
			<p>ಪ್ರೆಸಿಡೆಂಟ್ : ಆ ಭಗವಂತನೇ ಗತಿ. ಬೇರೆ ಯಾರೂ ಇಲ್ಲ.</p>
			<p>ಮತ್ತೆ ಏನೋ ಹೇಳುವುದಕ್ಕೆ ಹೊರಟಿದ್ದ ಪ್ರೆಸಿಡೆಂಟರನ್ನು ಅಲ್ಲಿಯೇ ಬಿಟ್ಟು ನಾವು ಹೊರಗೆ ಬಂದೆವು.</p>
		</section>
		<section class="level2 numbered" id="id-077.02">
			<h2 class="level2-title" epub:type="title">ಸಿನೇರಿಯೋ-ಎರಡು : ತಹಸೀಲ್ದಾರರ ಆಫೀಸ್</h2>
			<p>ನಾವು ಮೊದಲು ಕಂಡಿದ್ದು ಸಾಹೇಬರ ಪ್ರೈವೇಟ್ ಸೆಕ್ರೆಟರಿ ಪ್ರಾಣೇಶಾಚಾರ್ "ಇಲ್ಲ, ಅವರಿಗೆ ಸ್ವಲ್ಪವೂ ಸಮಯ ಇಲ್ಲ. ಯಾರನ್ನೂ ನೋಡಾಕ್ಕಾಗೊಲ್ಲ." ಎಂದು ಕೂಗಾಡಿದ ಅವರಿಗೆ ಮೇಜಿನ ಕೆಳಗಿಂದ ಹತ್ತು ರೂಪಾಯಿ ಕೊಟ್ಟೆ. ಅದೇನು ಎಂದರು ಪ್ರೊಫೆಸರ್. "ದಕ್ಷಿಣೆ ಇಲ್ಲದೆ ಕಾರ್ಯಸಿದ್ಧಿ ಇಲ್ಲ" ಎಂದು ನಮ್ಮ ಅವಲಂಬಿತ ಸೂತ್ರ ಅವರಿಗೆ ವಿವರಿಸಿದೆ. ಏನೋ ಪುಸ್ತಕದಲ್ಲಿ ಗುರುತು ಹಾಕಿಕೊಂಡರು. ಸಾಹೇಬರು ನನಗೆ ಐದು ನಿಮಿಷ ಮಾತ್ರ ಬಿಡುವು ಎಂದು ಹೇಳುತ್ತಲೇ ನಮ್ಮನ್ನು ಒಳಗೆ ಬರಮಾಡಿಕೊಂಡರು. ಅವರು ಮೇಜಿನ ಮೇಲೆ ರಾಶಿ ರಾಶಿಯಾಗಿ ಬಿದ್ದಿದ್ದ ಪೇಪರುಗಳನ್ನು ಒಂದೊಂದಾಗಿ ಎಳೆದು ಸಹಿ  ಹಾಕುತ್ತಿರುವಂತೆಯೇ ನಮ್ಮ ಪ್ರಶ್ನೆ ಮುಂದೂಡಿದೆವು. ಪ್ರಾಣೇಶಾಚಾರ್ ಅದೇ ಸಮಯಕ್ಕೆ ಮತ್ತೊಂದು ರಾಶಿ ಪೇಪರ್ ತಂದು ಅವರ ಮೇಜಿನ ಒಂದು ತುದಿಗೆ ಒತ್ತಿದರು. ಸಹಿ ಹಾಕುತ್ತಲೇ ಗುಡುಗಿದರು ಸಾಹೇಬರು:</p>
			<p>"ನಾನೇ ಪ್ರಜಾಪ್ರಭುತ್ವ. ನಾನು ಸಹಿ ಹಾಕದೇ ಇದ್ದರೆ ಈ ಊರೇ ನಿಂತು ಹೋಗುತ್ತೆ." ಮಧ್ಯೆ ಪ್ರಾಣೇಶಾಚಾರ್ ಬಾಯಿ ಹಾಕಿ- "ಹೌದು, ಹೌದು, ನಮ್ಮ ಸಾಹೇಬರು ಹೋದ ವರ್ಷ, ಒಂದೇ ದಿವಸದಲ್ಲಿ ಏಳುನೂರು ಅರ್ಜಿಗಳಿಗೆ ಸಹಿ ಹಾಕಿದ್ದಾರೆ. ಅವರದ್ದೇ ಪ್ರಪಂಚಕ್ಕೆ ರೆಕಾರ್ಡ್" ಎಂದು ಹಲ್ಲುಬಿಟ್ಟರು.</p>
			<p>ಸಾಹೇಬರು ಮೆಚ್ಚಿಗೆ ವ್ಯಕ್ತಪಡಿಸಿ ಸಹಿ ಹಾಕುವ ವೇಗ ಜಾಸ್ತಿ ಮಾಡಿದರು.</p>
			<p>-ಇನ್ನೊಂದು ಸಾರಿ ನಮ್ಮ ಪ್ರಶ್ನೆ ಬಿಡಿಸಿ ಕೇಳಿದೆವು.</p>
			<p>ಸಾಹೇಬರು ಗುಡುಗಿದರು ಮತ್ತೊಮ್ಮೆ!</p>
			<p>"ಖಡ್ಗಕ್ಕಿಂತ ಲೇಖಣಿಯೇ ಉತ್ತಮ ಎನ್ನುವುದನ್ನು ನಾನು ಸಾಧಿಸಿ ತೋರಿಸುತ್ತಿದ್ದೇನೆ... ನಾನು ಸಹಿ ಹಾಕದೇ ಇದ್ದರೆ ಪ್ರಜಾ ಪ್ರಭುತ್ವ ಉಳಿಯುವುದಾದರೂ ಹೇಗೆ"... ಎನ್ನುತ್ತಲೇ ಇದ್ದರು. ಸರಿ ಅರ್ಥವಾಯ್ತು. ನಾವು ಹೊರಗೆ ಬಂದೆವು.</p>
		</section>
		<section class="level2 numbered" id="id-077.03">
			<h2 class="level2-title" epub:type="title">ಸಿನೇರಿಯೋ-ಮೂರು : ಪೊಲೀಸ್ ಸ್ಟೇಷನ್</h2>
			<p>"ಬದಮಾಷ್, ಸೂ.... ಮಕ್ಕಳನ್ನೆಲ್ಲಾ ಅರೆಸ್ಟ್ ಮಾಡಿಸಿ ಈ ಊರನ್ನೆ ನಿರ್ಮೂಲ ಮಾಡಿಬಿಡ್ತೇನೆ" ಎಂದು ಟೆಲಿಫೋನ್ ಮೂಲಕ ಯಮಧರ್ಮರಾಯನಂತೆ ಕೂಗಾಡುತ್ತಿದ್ದ ಇನ್‍ಸ್ಪೆಕ್ಟರ್ ಮುಂದೆ ತೆಪ್ಪಗೆ ಎರಡು ನಿಮಿಷ ಕುಳಿತೆವು.</p>
			<p>-ಅವರ ಟೆಲಿಫೋನ್ ಮಾತು ಮುಗಿದ ನಂತರ, ನಾವು ಬಂದ ವಿಷಯ ತಿಳಿಸಿ, ಪ್ರಜಾಪ್ರಭುತ್ವದ ಬಗ್ಗೆ ಪ್ರಶ್ನೆ ಮುಂದೂಡಿದೆವು.</p>
			<p>"ಯಾವನಾದ್ರೂ ಪ್ರಜಾಪ್ರಭುತ್ವ ಅಲ್ಲಗೆಳೆದರೆ ಅವನನ್ನು ಲಾಕಪ್‍ನಲ್ಲಿ ಹಾಕಿಬಿಡ್ತೇನೆ" ಎನ್ನುತ್ತಾ ದಪ್ಪವಾದ ಮೀಸೆಯ ಮೇಲೆ ಕೈ ಹಾಕಿದರು.</p>
			<p>-ಮತ್ತೆ ಪ್ರಶ್ನೆ ಜ್ಞಾಪಿಸಿದೆವು.</p>
			<p>"ನಾನಿರೋ ತನಕ ಈ ಊರಿನಲ್ಲಿ ಪ್ರಜಾಪ್ರಭುತ್ವಕ್ಕೆ ಹೆದರಿಕೆ ಇಲ್ಲ! ಎಂತೆಂತಹ ದೊಡ್ಡ ಖೂನಿ ಕೇಸ್‍ಗಳನ್ನೆಲ್ಲಾ ಹಿಡಿದುಹಾಕಿದ್ದೇನೆ..." ಇನ್ಸ್‍ಪೆಕ್ಟರ್ ಮಾತು ನಡದೇ ಇತ್ತು.</p>
			<p>-ಮತ್ತೆ ಹತ್ತು ನಿಮಿಷ ಅವರ ಮಾತು ಕೇಳಿ ಹೊರಗೆ ಬಂದೆವು.</p>
		</section>
		<section class="level2 numbered" id="id-077.04">
			<h2 class="level2-title" epub:type="title">ಸಿನೇರಿಯೋ-ನಾಲ್ಕು : ಸ್ಥಳ ಪುರೋಹಿತರ ಮನೆ</h2>
			<p>ಮನೆಯ ವರಾಂಡದಲ್ಲಿಚಾಪೆ ಹಾಕಿಸಿ ನಮ್ಮನ್ನು ಕೂರಿಸಿದರು. ನಾವು ಬಂದ ಕಾರಣ ತಿಳಿಸಿ, ಪ್ರಶ್ನೆ ಕೇಳಿದೆವು.</p>
			<p>"ನಮಗೆ ಇದೇನೂ ಹೊಸದಲ್ಲ. ನಾವು ಪುರಾತನ ಕಾಲದಿಂದ ಪ್ರಜಾಪ್ರಭುತ್ವ ಆಚರಿಸುತ್ತಲೇ ಇದ್ದೇವೆ. ಉದಾಹರಣೆಗೆ, ನಮ್ಮ ಅಜ್ಜನವರು ನಮಗೆ ವಿವರಿಸಿ ಹೇಳುತ್ತಿದ್ದ ವಿಷ್ಣುಪುರಾಣದಲ್ಲಿ ಈ ರೀತಿ ಹೇಳಿದೆ..... "</p>
			<p>-ಅರ್ಧ ಘಂಟೆ ಶ್ಲೋಕಗಳ ಸುರಿಮಳೆ..... ಅವರ ವಿವರಣೆಗಳು ಸಾಗಿದವು. "ಒಳ್ಳೆಯ ಕಂಠ" ಎಂದರು ಪ್ರೊಫೆಸರ್. -ಪುರೋಹಿತರನ್ನು ಪ್ರಶ್ನೆಗೆ ಸೆಳೆದೆ,</p>
			<p>"ಪ್ರಜೆ, ಪ್ರಜಾಪತಿ ಈ ಪದಗಳು ನಮಗೆ ನಮ್ಮ ಪೂರ್ವಿಕರ ಕಾಲದಿಂದಲೂ...... ಅಂದಹಾಗೆ ಕಠೋಪನಿಷತ್ತಿನಲ್ಲಿ ಇದರ ಬಗ್ಗೆ ...."</p>
			<p>-ಮತ್ತೆ ಒಂದರ್ಧ ಘಂಟೆ ಶ್ಲೋಕಗಳ ಸುರಿಮಳೆ, ಯಾವು-ಯಾವುದೋ ವಿವರಣೆ ಸಾಗಿತು.</p>
			<p>-ಕೊನೆಯ ಸಾರಿ ನಮ್ಮ ಪ್ರಶ್ನೆ ಜ್ಞಾಪಿಸಿದೆ.</p>
			<p>"ನಮ್ಮ ಜನ ಪ್ರಜಾಪ್ರಭುತ್ವ ಉಳಿಸಿಕೊಳ್ಳಬೇಕಾದರೆ ಪುರಾಣ ಪ್ರವಚನ ಮುಖ್ಯ. ಮಳೆ-ಬೆಳೆಗೆ, ಜನರ ಹಿತಕ್ಕೆ ಮತ್ತು ಅಭಿವೃದ್ಧಿಗೆ, ಪೂಜೆ ಅತ್ಯಗತ್ಯ. ನಾನಂತೂ ನಮ್ಮ ಜನರ ಪಾಪಗಳನ್ನು ಮಂತ್ರಗಳಿಂದ ಆದಷ್ಟೂ ಪರಿಹಾರ ಮಾಡುತ್ತಿದ್ದೇನೆ. ನನಗೂ ವಯಸ್ಸಾಗುತ್ತಾ ಬಂತು. ದೇವರು ನನ್ನನ್ನು ಕರೆಸಿಕೊಂಡ ಮೇಲೆ ಈ ಊರಿನ ಜನರ ಗತಿ....." ಅವರ ಮಾತು ನಡದೇ ಇತ್ತು.</p>
			<p>-ಅರ್ಥವಾಗಿ ಹೊರಗೆ ಬಂದೆವು.</p>
		</section>
		<section class="level2 numbered" id="id-077.05">
			<h2 class="level2-title" epub:type="title">ಸಿನೇರಿಯೋ-ಐದು : ಸ್ಕೂಲ್ ಮಾಸ್ತರರ ಶಾಲೆ</h2>
			<p>ಅರ್ಧ ನಿದ್ದೆಯಲ್ಲಿದ್ದ ಮಾಸ್ತರನ್ನು ಅನಿವಾರ್ಯವಾಗಿ ಎಬ್ಬಿಸಬೇಕಾಯ್ತು. ತುಂಟಹುಡುಗರ ಗಲಾಟೆ ಹಿಂದಿನ ಬೆಂಚಿನಿಂದ ನಡೆಯುತ್ತಲೇ ಇತ್ತು. ರೂಲು ದೊಣ್ಣೆಯನ್ನು ಮೇಜಿನ ಮೇಲೆ ಒಮ್ಮೆ ಕುಟ್ಟಿ, ಕನ್ನಡಕ ಏರಿಸಿ, ನಮ್ಮನ್ನು ಮೇಲೆ ಕೆಳಗೆ ನೋಡಿ, "ಹೇಳಿ" ಎಂದರು.</p>
			<p>-ಮಾಮೂಲಾಗಿ ಪ್ರಶ್ನೆ ಕೇಳಿದೆವು.</p>
			<p>"ಪ್ರಜಾಪ್ರಭುತ್ವ.... ಅದು ನಮ್ಮ ಹುಡುಗರಿಗೆ ಅರ್ಥವಾಗಬೇಕಾದರೆ ನಾನು ಏಳು ಜನ್ಮ ಹುಟ್ಟಿಬರಬೇಕು. ಈ ಹುಡುಗರ ತಲೆ ಸಗಣೀಮಯ .... ನಾನು ಹೇಳಿಕೊಟ್ಟ ಪಾಠ ಒಂದೂ ಇವರ ತಲೆಯಲ್ಲಿ ಬರೀಲಿಲ್ಲ...." ಬ್ರೇಕಿಲ್ಲದೆ ಸಾಗಿತು ಮಾಸ್ತರ ಪಾಠ.</p>
			<p>-ನಮ್ಮ ಪ್ರಶ್ನೆಯನ್ನು ಮೊತ್ತೊಮ್ಮೆ ಜ್ಞಾಪಕ ಮಾಡಿಕೊಟ್ಟೆವು,</p>
			<p>"ನನಗೆ ಮರೆಯೋಲ್ಲ, ಇವರಿಗೆ ಬರೋಲ್ಲ- ಈ ಪರಿಸ್ಥಿತಿ ನೋಡಿ! ನಾನು ಚರಿತ್ರೆ ಪಾಠದಲ್ಲಿ.... ಅಂದ ಹಾಗೆ ಅಮೇರಿಕಾ ಚರಿತ್ರೆ ಎಲ್ಲಾ ಬಾಯಿಪಾಠ ಆಗಿದೆ..... ಅಬ್ರಹಾಂ ಲಿಂಕನ್...."</p>
			<p>-ಮತ್ತೆ ನಡೆಯಿತು ಮಾಸ್ತರರ ಮಾತು ಬೇರೊಂದು ದಿಕ್ಕಿನಲ್ಲಿ!</p>
			<p>-ಸ್ಟೀರಿಂಗ್ ವೀಲ್ ನಮ್ಮ ಪ್ರಶ್ನೆಯ ಕಡೆ ಮತ್ತೊಮ್ಮೆ ತಿರುಗಿಸಿದೆವು.</p>
			<p>"ಈಗ ನೋಡಿ, ನಮ್ಮ ಹುಡುಗರಿಗೆ ಓದುವುದರ ಕಡೆ ಗಮನವೇ ಇಲ್ಲ. ಬರೀ ಸಿನಿಮಾ ಮಾತು, ಬಟ್ಟೆಶೋಕಿ, ಇದರಲ್ಲೇ ಇವರ ಕಾಲವೆಲ್ಲಾ ವ್ಯರ್ಥ...."</p>
			<p>-ಏನೂ ಪ್ರಯೋಜನವಾಗದೆ ಎದ್ದುಬಂದೆವು.</p>
		</section>
		<section class="level2 numbered" id="id-077.06">
			<h2 class="level2-title" epub:type="title">ಸಿನೇರಿಯೋ-ಆರು : ರಾಮರಾಯರ ವಂದನಾರ್ಪಣೆ</h2>
			<p>ಭಾರೀ ಸಮಾರಂಭದಲ್ಲಿ ರಾಮರಾಯರ ವಂದನಾರ್ಪಣೆ ನಡೆದಿತ್ತು. ಮೈಕಿನ ಮುಂದೆ ತಾರಕ ಸ್ವರದಲ್ಲಿ, ಸಮಾರಂಭಕ್ಕೆ ಸಹಾಯ ಮಾಡಿದ ೨೦0ಕ್ಕೂ ಹೆಚ್ಚು ಜನರನ್ನು ಒಬ್ಬೊಬ್ಬರನ್ನಾಗಿ ತಾಳ್ಮೆಯಿಂದ ಪರಿಚಯ ಮಾಡಿಕೊಡುತ್ತಾ ಅವರಿಗೆ ಅವರ- ಇವರ- ಮತ್ತೆಲ್ಲರ- ಪರವಾಗಿ ವಂದನೆಗಳನ್ನು ಸಲ್ಲಿಸುತ್ತಿದ್ದರು. ನಾವು ತಲುಪಿದಾಗ ಹೂವಿನ ಹಾರ ಕಟ್ಟಿಕೊಟ್ಟಿದ್ದ ಮುನಿಯಮ್ಮನನ್ನು ಶ್ಲಾಘಿಸುತ್ತಿದ್ದರು. ಮುನಿಯಮ್ಮ ನಮ್ಮ ಊರಿಗೆ ಬರಲು ದೇವರೇ ಪ್ರೇರೇರಿಪಿಸಿದ್ದು, ಬಂದನಂತರ, ಅವಳ ಜೀವನದಲ್ಲಿ ನಡೆದ ಘಟನೆಗಳನ್ನು ವಿವರವಾಗಿ ತಿಳಿಸುತ್ತಿದ್ದರು. ಏಕಾಗ್ರಚಿತ್ತತೆಯಿಂದ ಕುಳಿತಿದ್ದ ಆ ಜನಜಂಗುಳಿಯನ್ನು ನೋಡಿ ಪ್ರೊಫೆಸರರು ದಂಗುಬಡಿದರು. ಈ ರೀತಿಯ 'ಎಫೆಕ್ಟ್' ನಮ್ಮಲ್ಲಿ ಟೆಡ್‍ಕೆನಡಿ ಭಾಷಣಕ್ಕೆ ಮಾತ್ರ ಸಾಧ್ಯ ಎಂದರು. ಹಾಗಲ್ಲ, ಈ ಜನ ಗಲಾಟೆ ಮಾಡದೆ ಕುಳಿತಿರುವುದು ಚರ್ಪಿಗಾಗಿ! ರಾಮರಾಯರು ಖಡಾಖಂಡಿತವಾಗಿ ಹೇಳಿಬಿಟ್ಟಿದ್ದಾರೆ... ವಂದನಾರ್ಪಣೆ ಮುಗಿಯುವ ತನಕ ಚರ್ಪು ಹಂಚುವಹಾಗಿಲ್ಲ ಎಂದು ವಿವರಿಸಿದೆ. -"ಬೇಷ್, ಒಳ್ಳೆಯ ಯೋಚನೆ. ಈ ವಿಷಯ ಜಿಮ್ಮಿ ಕಾರ್ಟರ್‍ಗೆ ತಿಳಿಸಬೇಕು" ಎಂದು ಪುಸ್ತಕದಲ್ಲಿ ಗುರುತು ಹಾಕಿಕೊಂಡರು.</p>
			<p>-ವಂದನಾರ್ಪಣೆ ಮುಗಿದು, ಚರ್ಪು ಮುಗಿದ ನಂತರವೇ ನಾವು ರಾಮರಯರನ್ನು ನೋಡಲು ಅವಕಾಶ ಒದಗಿ ಬಂದಿದ್ದು!</p>
			<p>-ನಮ್ಮ ಪ್ರಶ್ನೆ ಮುಂದೂಡಿದ್ದೆವು.</p>
			<p>"ನಾನು ಪ್ರಜಾಪ್ರಭುತ್ವ ಅಕ್ಷರಶಃ ಪಾಲಿಸುತ್ತೇನೆ. ನೋಡಿ, ಜಾತಿ, ವಯಸ್ಸು, ಅಂತಸ್ತು, ಯಾವುದೂ ಮುಖ್ಯ ಅಲ್ಲ ವಂದನಾರ್ಪಣೆಗೆ. ಅವರವರಿಗೆ ಸಿಗಬೇಕಾಗಿದ್ದ ಗೌರವ ಅವರಿಗೆ ಖಂಡಿತಾ ಸಲ್ಲಿಸುತ್ತೇನೆ. ನಾನಿರೋತನಕ ಈ ಊರಿನ ಪ್ರಜಾಪ್ರಭುತ್ವಕ್ಕೆ ಭಯ ಇಲ್ಲ....." -ಅರ್ಧ ಘಂಟೆಯಾದರೂ ಮಾತಾಡುತ್ತಲೇ ಇದ್ದರು. ನಾವು ಗಡಿಯಾರ ನೋಡಿ, ಸುಸ್ತಾದೆವು,</p>
			<p>-ಅವರನ್ನು ಮುಟ್ಟಿ, ನಮ್ಮ ಪ್ರಶ್ನೆಗೆ ತಿರುಗಿಸಿದೆವು.</p>
			<p>"ನಾನು ಹೇಳುವುದಿಷ್ಟೇ! ಪ್ರಜಾಪ್ರಭುತ್ವ ಉಳಿಸಿಕೊಳ್ಳಲು ವಂದನಾರ್ಪಣೆಗೆ ಹೆಚ್ಚಿನ ಸಮಯ ಕೊಡಬೇಕು. ಭಾಷಣಕ್ಕೆ ಸಮಯ ಕಡಿಮೆ ಮಾಡಬೇಕು. ಆಗ ಮಾತ್ರ ಸಾಮಾನ್ಯ ಪ್ರಜೆಯಿಂದ ಹಿಡಿದು ಎಲ್ಲರಿಗೂ ಅವರಿಗೆ ಬರಬೇಕಾದ......"</p>
			<p>-ರಾಯರ ಮಾತು ನಿಲ್ಲದೇ ಸಾಗಿತ್ತು. ನಾವು ಸುಖವಾಗಿ ಟಿ.ಬಿ. ತಲುಪಿದೆವು.</p>
			<p class="vertical-delimiter" />
			<p>ಪ್ರೊಫೆಸರರು ಅಮೇರಿಕಾಕ್ಕೆ ವಾಪಸ್ಸು ಹೋಗಿ ಎರಡು ವರ್ಷಗಳ ನಂತರ ಅವರು ಬರೆದ ಪುಸ್ತಕದ (ನಮ್ಮ ಊರಿನಲ್ಲಿ ನಡೆಸಿದ ಸಂಶೊಧನೆಯ ಮೇಲೆ) ಒಂದು ಪ್ರತಿ ನನಗೆ ಕಳಿಸಿದ್ದರು. ೫೦0 ಪೇಜಿನ ಪುಸ್ತಕದ ತುಂಬಾ ಯಾವುದಾವುದೋ ಅಂಕಿ-ಅಂಶಗಳು, ರೇಖೆಗಳು, ಕಂಪ್ಯೂಟರ್ ಪ್ರಿಂಟ್‍ಮಾಡಿದ್ದ ಹಾಳೆಗಳಿಂದ ತುಂಬಿದ್ದವು. ಎನೂ ಅರ್ಥವಾಗದೆ, ಕೊನೆಯ ಪುಟದಲ್ಲಿದ್ದ ಸಾರಾಂಶದ ಕಡೆಗೆ ತಿರುಗಿಸಿದೆ. ಅಲ್ಲಿ ಈ ರೀತಿ ಬರೆದಿತ್ತು!</p>
		</section>
		<section class="level2 numbered" id="id-077.07">
			<h2 class="level2-title" epub:type="title">ಪ್ರಜಾಪ್ರಭುತ್ವ ಶಾಶ್ವತವಾಗಿ ಇರಬೇಕಾದಲ್ಲಿ ಗಮನಿಸತಕ್ಕ ಮೂರು ಸೂಕ್ತಿಗಳು:</h2>
			<ol>
				<li>ಎಲ್ಲಾ ಭಾರವನ್ನೂ ಭಗವಂತನ ಮೇಲೆ ಹಾಕಬೇಕು.</li>
				<li>ಲಾಭ ದಕ್ಷಿಣೆಯ ಮೇಲೆ ಅವಲಂಬಿಸಿದೆ.</li>
				<li>ವಂದನಾರ್ಪಣೆ ಮುಗಿಯುವ ತನಕ ಚರ್ಪು ಹಂಚಬಾರದು.</li>
			</ol>
			<p class="quote-author">
				ಡಾ। ಶ್ರೀಕಂಠಯ್ಯ<br />(ಬೆತೆಸ್ಥಾ, ಮೇರಿಲ್ಯಾಂಡ್)
			</p>
		</section>
	</section>
	<section class="level1 numbered" epub:type="chapter" role="doc-chapter" id="id-078">
		<h1 class="level1-title" epub:type="title">ಎಲ್ಲೆಲ್ಲೂ ಕನ್ನಡ</h1>
		<p>ಹೋದ ಬೇಸಿಗೆ ರಜದಲ್ಲಿ ನಾನು ಮತ್ತು ನನ್ನ ಗೆಳೆಯ (ನಮ್ಮ ನಮ್ಮ ಸಂಸಾರಗಳೊಂದಿಗೆ) ಫ್ಲಾರಿಡಾದಲ್ಲಿರುವ ಡಿಸ್ನಿ ವಲ್ರ್ಡ್ ನೋಡಲು ಬಾಡಿಗೆಗೆ ಸ್ಟೇಷನ್ ವ್ಯಾಗನ್ ಮಾಡಿಕೊಂಡು ಹೋಗಿದ್ದೆವು. ನ್ಯೂಯಾರ್ಕಿನಿಂದ ಎರಡು ದಿನದ ಪ್ರಯಾಣ. ಹೋಗುವಾಗ ಮೊದಲನೆಯ ರಾತ್ರಿ ಕಳೆಯಲು ಪ್ಲೊರೆನ್ಸ್ ಎಂಬ ಊರಿನ ಮೋಟೆಲ್‍ನಲ್ಲಿ ತಂಗಿದ್ದೆವು. ಮೋಟೆಲ್‍ನಲ್ಲಿ ಈಜುವ ಕೊಳ ಕಂಡೊಡನೆ ನಮಗೆಲ್ಲಾ ಬಹಳ ಸಂತೋಷವಾಯಿತು. ಬೇಸಿಗೆಯ ತಾಪ, ಪ್ರಯಾಣದ <em>ಆಯಾಸ,</em> ನಮಗೆ ಈಜುಕೊಳದ ತಂಪಿನ ವಾತಾವರಣ ಬಯಸಿತು. ನನ್ನ ಗೆಳೆಯ ಈಜುವುದರಲ್ಲಿ ನಿಸ್ಸೀಮ. ಮಕ್ಕಳೆಲ್ಲಾ ಮೂರು ಅಡಿ ನೀರಿನಲ್ಲಿ ಇಳಿದು ಆಟವಾಡುತ್ತಿದ್ದರು. ನಾನು ಮತ್ತು ನನ್ನ ಗೆಳೆಯ ಸಾಕಷ್ಟು ಈಜಿ, ದಂಡೆಯ ಮೇಲೆ ಕುಳಿತು ತಣ್ಣನೆಯ ಬೀರು ಸ್ವಾದಿಸುತ್ತಿದ್ದೆವು.</p>
		<p>ಆಗ ಈಜುಕೊಳದ ಹತ್ತಿರ (ಸ್ವಿಮಿಂಗ್ ಸೂಟ್ ಧರಿಸಿದ) ಬಹಳ ಬಹಳ ದಪ್ಪವಾಗಿರುವ ಹೆಂಗಸು (ಹಿಂದಿ ಸಿನೆಮಾದ ಟುನ್‍ಟುನ್ ಗಿಂತ ಎರಡರಷ್ಟು ದಪ್ಪ) ಬಂದಳು. ಅವಳನ್ನು ನೋಡಿ, ನನ್ನ ಗೆಳೆಯ "ವೆಂಕಟೇಶ್, ಈ ಹೆಂಗಸು ನೀರಿಗೆ ಬಿದ್ದರೆ ಈಜುಕೊಳದ ಅರ್ಧ ನೀರು ಹೊರಗೆ ಚೆಲ್ಲುತ್ತದೆ" ಎಂದರು. ಆಗ ನನಗೆ ನಗು ತಡೆಯಲಾಗಲಿಲ್ಲ. ಅಷ್ಟರಲ್ಲೆ ಆ ದಪ್ಪ ಹೆಂಗಸು ನಮ್ಮ ಬಳಿ ಬಂದು 'ನೀವು ಕನ್ನಡದವರೆ?' ಎಂದರು. ಆಗ ನನಗೆ 'ಈ ಭೂಮಿ ಬಾಯಿ ಬಿಟ್ಟು ನಮ್ಮನ್ನು ನುಂಗಬಾರದೇ' ಎನಿಸಿತು. ನಮಗಂತೂ ಮಾತೇ ಹೊರಡಲಿಲ್ಲ.</p>
		<p>ಆಗ ಆಕೆಯೇ "ನೀವೇನೂ ಬೇಜಾರು ಪಟ್ಟುಕೊಳ್ಳಬೇಡಿ. ನನಗೇನೂ ನಿಮ್ಮ ಮಾತಿನಿಂದ ಬೇಜಾರಾಗಿಲ್ಲ. ನಾನು ಇರುವುದೇ ದಪ್ಪ" ಎಂದು ಹೇಳಿದಳು. ಆಕೆ ಮೈಸೂರಿನವರು. ಅವರು ಅಂದಿನಿಂದ ನಮಗೆ ಸ್ನೇಹಿತರಾದರು. ನ್ಯೂಯಾರ್ಕಿಗೆ ವಾಪಸು ಬರುವಾಗ ಅವರ ಊರಿಗೂ ಹೊಗಿ ಅವರ ಮನೆಯಲ್ಲಿ ತಂಗಿದ್ದೆವು. ಅವರೂ ಸಹ ನ್ಯೂಯಾರ್ಕಿಗೆ ಬಂದರೆ ನಮ್ಮ ಮನೆಯಲ್ಲೇ ತಂಗುತ್ತಾರೆ. ಅಂದಿನಿಂದ ಕನ್ನಡ ಮಾತನಾಡುವಾಗ ನಾನು ಮತ್ತು ನನ್ನ ಗೆಳೆಯ ಬಹಳ ಹುಷಾರಾಗಿರುತ್ತೇವೆ.</p>
		<p class="quote-author">
			ಎಸ್. ವಿ. ವೆಂಕಟೇಶ್<br />(ನ್ಯೂಯಾರ್ಕ್)
		</p>
	</section>
	<section class="level1 numbered" epub:type="chapter" role="doc-chapter" id="id-079">
		<h1 class="level1-title" epub:type="title">ನಿಂಗ್ಯಾಕೋ ಪೈಸಾ</h1>
		<p>ಮೊಮ್ಮಗ ಹೇಳಿದ್ದು ಅಜ್ಜನಿಗೆ ಗೊತ್ತಾಯಿತೇ?</p>
		<p>ಮಗ, ಸೊಸೆ, ಮೊಮ್ಮಕ್ಕಳು ಅಮೆರಿಕದಿಂದ ಎರಡು ತಿಂಗಳ ರಜೆಯಲ್ಲಿ ಮನೆಗೆ ಬರುತ್ತಾರೆಂದು ನನ್ನ ಮಾವನವರಿಗೆ ಎಲ್ಲಿಲ್ಲದ ಉತ್ಸಾಹ, ಸಂತೊಷ. ತಮ್ಮ ಈ ಮೊಮ್ಮಕ್ಕಳನ್ನು ಫೋಟೋದಲ್ಲಿ ಮಾತ್ರ ನೋಡಿದ್ದರು. ನನ್ನ ಅತ್ತೆಯವರು ಒಂದು ವರ್ಷದ ಹಿಂದೆ ಸ್ವರ್ಗಸ್ಥರಾದ ದಿನದಿಂದ ಮಾವನವರಿಗೆ ಜೀವನದಲ್ಲಿ ಉತ್ಸಾಹ, ಸಂತೊಷ ಕಡಿಮೆಯಾಗಿತ್ತು. ಯಾವ ವಿಚಾರದಲ್ಲಿಯೂ ತಲೆ ಹಾಕದೇ ತಮ್ಮ ಕೆಲಸ ಮಾಡಿಕೊಂಡು ತಮ್ಮಷ್ಟಕ್ಕೆ ಇದ್ದುಬಿಡುತ್ತಿದ್ದರು. ಈಗ ನಮ್ಮ ಬರುವಿಕೆ ಅವರಲ್ಲಿ ನವ ಚೈತನ್ಯ ತುಂಬಿತ್ತು.</p>
		<p>ಮೂರು ವರ್ಷದ ಸಮೀರ್, ಒಂದು ವರ್ಷದ ಸುಧೀರ್‍ನನ್ನು ಇಂಡಿಯಾಕ್ಕೆ ಕರೆದುಕೊಂಡು ಹೋಗಲು ನನಗೂ ಉತ್ಸಾಹ, ಸಂಭ್ರಮ. ನಾಲ್ಕು ತಿಂಗಳಿಂದ ಪ್ರಾರಂಭವಾದ ಈ ಏರ್ಪಾಡು ಹೊರಡುವ ದಿನದ ತನಕ ನಡೆದಿತ್ತು. ನಮ್ಮ ನೆಂಟರಿಷ್ಟರಿಗೆ ತೆಗೆದುಕೊಂಡ ಸಾಮಾನುಗಳ ಜೊತೆಗೆ ನಮ್ಮ ಮಕ್ಕಳಿಗೆ ಬೇಕಾದ್ದನ್ನು ಕೂಡ ಪ್ಯಾಕ್ ಮಾಡಿದೆನು. "ಏನೇ ನಿನ್ನ ಮಕ್ಕಳಿಗೆ ಕನ್ನಡಾನೇ ಕಲಿಸಿಲ್ಲ" ಎಂದು ನನ್ನ ಅಮ್ಮ ಹೇಳೀಯಾರೆಂದು ಸಾಕಷ್ಟು ಎಚ್ಚರಿಕೆ ವಹಿಸಿ ನನ್ನ ಕೈಲಾದ ಪ್ರಯತ್ನಪಟ್ಟಿದ್ದೆ. ಟಿ.ವಿ.ಯ ಪ್ರಭಾವದಿಂದ ಮತ್ತು ಅಕ್ಕ ಪಕ್ಕದ ಮನೆಯ ಮಕ್ಕಳೊಡನೆ ಆಟ, ಮಾತುಗಳ ಪರಿಣಾಮದಿಂದ ಕನ್ನಡ ಸಾಧಾರಾಣ ಅರ್ಥವಾದರೂ ನಮ್ಮ ಸಮೀರ್ ಇಂಗ್ಲೀಷಿನಲ್ಲೇ ಉತ್ತರ ಕೊಡುತ್ತಿದ್ದ. ಅವನು ನರ್ಸರಿ ಸ್ಕೂಲಿನಲ್ಲಿ ಕಲಿತಿದ್ದ ಇಂಗ್ಲೀಷ್ ಪದ್ಯಗಳ ಜೊತೆಗೆ ಕನ್ನಡ ಪದ್ಯಗಳನ್ನು ಹೇಳಲಿ ಎಂದು ನನಗೆ ಗೊತ್ತಿದ್ದ ಒಂದೆರಡು ಸಣ್ಣ ಸಣ್ಣ ಕನ್ನಡ ಪದ್ಯಗಳನ್ನು ಕೂಡ ಕಲಿಸಿದ್ದೆ. ಅಂತೂ ನನ್ನ ಪ್ರಯತ್ನದಿಂದ ಇಂಗ್ಲೀಷ್, ಕನ್ನಡ ಎರಡನ್ನೂ ಮಿಶ್ರ ಮಾಡಿ ಮಾತನಾಡಲು ಕಲಿತ. ಹೊರಡುವ ದಿನ ಬಂತು. Air India ದಲ್ಲಿ ಕುಳಿತು ಬೊಂಬಾಯಿ ತಲುಪಿದೆವು. ಇಲ್ಲಿಂದ ಹೊರಡುವಾಗ ಇದ್ದ ಉತ್ಸಾಹವೆಲ್ಲಾ ಮಾಯವಾಗಿ ಬೊಂಬಾಯಿ ತಲುಪುವಾಗ ಇಬ್ಬರು ಮಕ್ಕಳೂ ಸೋತು ಸುಣ್ಣವಾಗಿದ್ದರು.</p>
		<p>ನಮ್ಮನ್ನು ಎದರುಗೊಂಡು ಮನೆಗೆ ಕರೆದುಕೊಂಡು ಹೊಗಲು ನನ್ನ ಮಾವನವರು ಮಂಗಳೂರಿನ ಬಜಪೆ ವಿಮಾನ ನಿಲ್ದಾಣಕ್ಕೆ ಬಂದಿದ್ದರು. ನಮ್ಮೆಲ್ಲರನ್ನೂ ನೋಡಿ ಅವರಿಗೆ ಅತ್ಯಂತ ಸಂತೊಷವಾಗಿ ಕಣ್ಣಂಚಿನಿಂದ ಎರಡು ಹನಿಗಳು ಉದುರಿದವು. ನಾವೆಲ್ಲ ಮನೆಕಡೆ ಹೊರಡಲು ಕಾರಿನಲ್ಲಿ ಕುಳಿತೆವು. ನಮ್ಮ ಸಮೀರನಿಗೆ "ಇವರು ಡ್ಯಾಡೀಸ್ ಡ್ಯಾಡಿ; ಅಜ್ಜ" ಎಂದು ಪದೇ ಪದೇ ಹೇಳಿಕೊಟ್ಟೆವು. ಪ್ರಯಾಣದ ಆಯಾಸದಿಂದ, ನಿದ್ದೆ ಮಂಕಿನಲ್ಲಿದ್ದರೂ, ತನ್ನ ಅಜ್ಜನನ್ನು ಮತ್ತೆ ಮತ್ತೆ ದಿಟ್ಟಿಸಿ ನೋಡುತ್ತಿದ್ದ. ಮನೆ ತಲುಪಿದ ಸ್ವಲ್ಪ ಹೊತ್ತಿನಲ್ಲೇ ಮೊಮ್ಮಗನ ಸ್ನೇಹ ಬೆಳಸಲು ಅವನಿಗೆ ಒಂದು ಪ್ಯಾಕೆಟ್ ಗ್ಲೂಕೋ ಬಿಸ್ಕತ್ತು ಕೊಟ್ಟರು. ದಿನಕಳೆದಂತೆ ಅವನಿಗೆ ಅಜ್ಜ ಅಚ್ಚುಮೆಚ್ಚಾದರು. ಅವನ ಕೈ ಹಿಡಿದು ವಾಕಿಂಗ್ ಕರೆದುಕೊಂಡು ಹೋಗುತ್ತಿದ್ದರು. ಅವನ ಜೊತೆ ಕುಳಿತು ಉತ್ಸಾಹದಿಂದ ಆಟವಾಡುತ್ತಿದ್ದರು. ಅವನನ್ನು ಪೇಟೆಗೆ ಕರೆದುಕೊಂಡು ಹೋಗಿ ಕೇಳಿದ್ದನ್ನು ತೆಗೆಯಿಸಿಕೊಡುತ್ತಿದ್ದರು. ನಮಗೆಲ್ಲಾ ಬೇಕಾದ ಹಾಗೆ ವಿವಿಧ ತಿಂಡಿ, ಊಟಗಳನ್ನು ತಯಾರುಮಾಡುವಂತೆ ಅಡಿಗೆ ಹುಡುಗಿ ಜಯಳಿಗೆ ಹೇಳುತ್ತಿದ್ದರು. ತೊಂಡೆಕಾಯಿ, ಅಲಸಂದೆ ಮತ್ತು ಉಡುಪಿ ಗುಳ್ಳ ಬದನೆ ಇತ್ಯಾದಿ ತರಕಾರಿಗಳನ್ನು ಹಾಕಿದ ರುಚಿಯಾದ ಅಡುಗೆ ತಯಾರಾಗುತ್ತಿತ್ತು. ಅಜ್ಜ ಎಲೆ ಅಡಿಕೆ ಹಾಕುವುದನ್ನು ಕುತೂಹಲದಿಂದ ನೊಡುತ್ತಾ "Green Leaves ಹಾಕಿ Magic ಮಾಡಿ ಬಾಯೆಲ್ಲಾ ಕೆಂಪು <em>ಮಾಡಿಕೊಳ್ಳುತ್ತಾರೆ"</em> ಎಂದು ಹೇಳಿ ಸಮೀರ್ ನಕ್ಕು ನಲಿದಾಡುತ್ತಿದ್ದ. ಒಮ್ಮೆ ಅವನು ತಂಟೆ ಮಾಡಿದಾಗ ನನ್ನ ಯಜಮಾನರು ಎರಡು ಏಟು ಕೊಟ್ಟಿದ್ದಕ್ಕೆ "ಮೊಮ್ಮನಿಗೆ ಹೊಡೆಯಬೇಡ, ಅವನು ಇನ್ನೂ ಚಿಕ್ಕವನು" ಎಂದು ಅವನ ಕಡೆ ವಹಿಸಿದ್ದರು.</p>
		<p>ಅವತ್ತು ಭಾನುವಾರ. ಮಧ್ಯಾಹ್ನ ಎರಡು ಗಂಟೆ ಹೊತ್ತಿನಲ್ಲಿ ನಾನು compound ಹತ್ತಿರ ನಿಂತು ಪಕ್ಕದ ಮನೆಯವರ ಜೊತೆ ಹರಟೆ ಹೊಡೆಯುತ್ತಿದ್ದೆ. ಒಳಗಡೆಯಿಂದ ಸಮೀರ್ "ಅಮ್ಮಾ ಅಮ್ಮಾ" ಎಂದು ಕರೆಯುವುದು ಕೇಳಿಸಿತು. ಸ್ವಲ್ಪ ಹೊತ್ತಿನಲ್ಲಿಯೇ ಅಳುತ್ತಿದ್ದಾನೆ ಎಂದು ಅರಿವಾಯಿತು. ಆಟ, ಜಗಳ, ಅಳು ಯಾವಾಗಲೂ ಇರುವುದು ತಾನೇ ಎಂದು ಯಾವುದಕ್ಕೂ ಗಮನ ಕೊಡದ ಹಾಗೆ ಮಾತನಾಡುತ್ತಿದ್ದೆ. ಅವನು ಏನೋ ಹೇಳಿಕೊಂಡು ಅಳುತ್ತಾ ಹೊರಗಡೆ ಬರುವವನಾಗಿದ್ದ. ಅಷ್ಟರಲ್ಲಿಯೇ ವರಾಂಡದಲ್ಲಿ ಕುರ್ಚಿಯ ಮೇಲೆ ಕುಳಿತಿದ್ದ ನನ್ನ ಮಾವನವರು ಮೊಮ್ಮಗನ ಕೈ ಹಿಡಿದು ಏನೋ ಹೇಳುತ್ತಿದ್ದರು. ಯಾವತ್ತೂ ಮೊಮ್ಮಗನಿಗೆ ಏನೂ ಹೇಳದಿದ್ದವರು ಇಂದೇಕೆ ಇವನನ್ನು ಗಟ್ಟಿಯಾದ ಸ್ವರದಲ್ಲಿ ಪ್ರಶ್ನಿಸುತ್ತಿದ್ದಾರೆ ಎಂದು ನನಗೆ ಆಶ್ಚರ್ಯವಾಯಿತು. ಅವನು ಅದಕ್ಕೆ ಇನ್ನೂ ಜೋರಾಗಿ ಅಳುವುದಕ್ಕೆ ಶುರು ಮಾಡಿದ. ಅಜ್ಜ ಮೊಮ್ಮಗನ ಮಧ್ಯೆ ಬಾಯಿ ಹಾಕಬಾರದೆಂದೂ, ಇವನೇನೋ ತಂಟೆ ಮಾಡಿರಬಹುದು, ಅದಕ್ಕೆ ಅವರು ಬುದ್ಧಿ ಹೇಳುತ್ತಿರಬಹುದು ಎಂದು ಸುಮ್ಮನಾದರೂ ಕುತೂಹಲದಿಂದ ಸ್ವಲ್ಪ ಕಿವಿಗೊಟ್ಟು ಕೇಳಿದೆ. "ನಿಂಗ್ಯಾಕೋ ಪೈಸಾ? ಪೈಸಾ ಆಡುವುದಕ್ಕಿರುವುದಲ್ಲ. ನೀನಿನ್ನೂ ಮೂರು ವರ್ಷದ ಹುಡುಗ, ನಿಂಗ್ಯಾಕೋ ಪೈಸಾ?" ಎನ್ನುತ್ತಿದ್ದರು. ಇವನು ಯಾವುದಕ್ಕೂ ಉತ್ತರಿಸದೆ "ನಂಗೆ ಪೈಸಾ ಬೇಕು" ಎಂದು ಇನ್ನೂ ಗಟ್ಟಿಯಾಗಿ ಅಳತೊಡಗಿದ. ಹರಟುತ್ತಿದ್ದ ನಾನು ಮತ್ತೆ ಮಾತನಾಡುತ್ತೇನೆ ಎಂದು ಹೇಳಿ ಒಳಗೆ ಹೋದೆ. ಅಷ್ಟರಲ್ಲಿಯೇ ಪಕ್ಕದ ಕೋಣೆಯಲ್ಲಿ Home work ಮಾಡುತ್ತಿದ್ದ ನನ್ನ ನಾದಿನಿಯ ಮಗಳು, ಹತ್ತು ವರ್ಷದ ಸುಮ, ಅವನ ಓಲಗವನ್ನು ಕೇಳಲಾರದೆ ಓಡಿ ಬಂದು "ಅವನು ಕೇಳುತ್ತಿರುವುದು ಪೈಸಾ ಅಲ್ಲ 'ಪಾಯಸ', ಮಧ್ಯಾಹ್ನ ಊಟ ಮಾಡುವಾಗ 'ಹೊಟ್ಟೆ ತುಂಬಿತು, ಪಯಿಸ ಬೇಡ' ಎಂದವನು ಈಗ ಬೇಕೆಂದು ಕೇಳುತ್ತಿದ್ದಾನೆ ಅಷ್ಟೇ" ಎಂದಳು. ಪ್ರಶ್ನೆಗೆ ಉತ್ತರ ಸಿಕ್ಕಿದ ಅಜ್ಜ ಗೊಳ್ಳೆಂದು ಜೋರಾಗಿ ನಕ್ಕರು. ಗದರಿಸುತ್ತಿದ್ದ ಅಜ್ಜ ಏಕೆ ನಗುತ್ತಿದ್ದಾರೆ ಎಂದು ಅರ್ಥವಾಗದೆ ತಬ್ಬಿಬ್ಬಾಗಿ ಅಳುವುದನ್ನು ಮರೆತು ಅವರನ್ನೇ ದಿಟ್ಟಿಸಿ ನೋಡಿದ. "ನಿನ್ನ ಭಾಷೆ ನನಗೆ ಅರ್ಥವಾಗಲಿಲ್ಲ" ಎನ್ನುತ್ತಾ ಮೊಮ್ಮಗನನ್ನು ಅಪ್ಪಿಕೊಂಡು "ಜಯಾ, ನನ್ನ ಪುಟ್ಟನಿಗೆ ಒಂದು ಬಟ್ಟಲು ಪಾಯಸ ತೆಗೆದುಕೊಂಡು ಬಾ" ಎಂದರು. ಅಜ್ಜ ನಗುತ್ತಿದ್ದಾರೆ ಮತ್ತು ತನಗೆ 'ಪಯಿಸ' ಸಿಕ್ಕುತ್ತದೆ ಎಂದು ಧೈರ್ಯವಾಗಿ ಅಜ್ಜನ ತೊಡೆಯನ್ನೇರಿ ಕುಳಿತ.</p>
		<p class="quote-author">
			ನಳಿನಿ ಆರ್. ಬೆಳಗಾಜೆ<br />(ಇಂಡಿಯಾನಾಪೋಲಿಸ್, ಇಂಡಿಯಾನಾ)
		</p>
	</section>
	<section class="level1 numbered" epub:type="chapter" role="doc-chapter" id="id-080">
		<h1 class="level1-title" epub:type="title">ರಸಿಕ ಗಂಡ</h1>
		<p><em>ಮದುವೆಯಾದ ಹೊಸದರಲ್ಲಿ, ನನ್ನ ಕನಸಿನ ಗುಳ್ಳೆ ಇನ್ನೂ ಒಡೆದಿರಲಿಲ್ಲ, ಆಗ ಈನಾಯ್ತೂ ಅಂತಂದ್ರೆ.....</em></p>
		<p>ಮದುವೆಗೆ ಮೊದಲು ಎಲ್ಲ ಹುಡುಗಿಯರಂತೆ ನಾನೂ ನನ್ನ ಕೈ ಹಿಡಿಯಲಿರುವ ರಸಿಕ ನಲ್ಲನೊಬ್ಬನ ಕನಸು ಕಾಣುತ್ತಿದ್ದೆ.</p>
		<p>ನಮ್ಮ ಮದುವೆ ಗೊತ್ತಾದಾಗ ಇವರು ಜರ್ಮನಿಯಲ್ಲಿ ಇದ್ದರು. ನಾನು ನಮ್ಮ ತಂದೆತಾಯ್ಗಳ ಜತೆ ಉತ್ತರ ಭಾರತದಲ್ಲಿದ್ದೆ. ನನಗೂ ಆಗ ಜತೆಗಾರನಿಗಾಗಿ ಕಾತರಿಸುವ ವಯಸ್ಸಾಗಿತ್ತು. ಕಥೆ ಕಾದಂಬರಿಗಳನ್ನು ಓದಿ, ಸಿನಿಮಾಗಳನ್ನು ನೋಡಿ ನನ್ನದೇ ಆದ ಸುಂದರವಾದ ಪ್ರಪಂಚವೊಂದನ್ನು ನಿರ್ಮಿಸಿಕೊಂಡಿದ್ದೆ. ಮದುವೆ ಗೊತ್ತಾಗುತ್ತಲೂ ದೂರ ದೇಶದಲ್ಲಿರುವ ಇನಿಯನ ಮೊದಲ ಕಾಗದಕ್ಕಾಗಿ ಕಾಯತೊಡಗಿದೆ. ನಿತ್ಯವೂ ಅಂಚೆಯವನು ಬರುವ ವೇಳೆಗೆ ಏನಾದರೂ ನೆಪ ಮಾಡಿ ಹೊರಗೆ ನಿಲ್ಲುತ್ತಿದ್ದೆ. ಅಕ್ಕಪಕ್ಕದ ಮನೆಯವರೆಲ್ಲರೂ, "ಇದೇನು, ನಿನ್ನವರಿಗೆ ಅಲ್ಲಿ ಬೇರೇನೂ ಕೆಲಸವಿಲ್ಲವೆ? ನಿತ್ಯವೂ ನಿನಗೆ ಜರ್ಮನಿಯಿಂದ ಕಾಗದ ಬರುತ್ತಿದೆಯಲ್ಲ" ಎಂದು ಕೀಟಲೆ ಮಾಡತೊಡಗಿದರು.</p>
		<p>ನಿತ್ಯ ಕಾಗದ ಬರುವುದಂತೂ ದೂರವೇ ಉಳಿಯಿತು. ಅಷ್ಟೇ ಅಲ್ಲ. ನಮ್ಮ ಮದುವೆ ಅಗಸ್ಟ್‍ನಲ್ಲಿ ಗೊತ್ತಾದರೂ, ಇವರು ನನ್ನ ಕೈ ಹಿಡಿಯುವ ವೇಳೆಗೆ ಡಿಸೆಂಬರ್ ತಿಂಗಳು ಮುಗಿದಿತ್ತು. ನಂಬಿದರೆ ನಂಬಿ, ಬಿಟ್ಟರೆ ಬಿಡಿ. ಆ ನಾಲ್ಕು ತಿಂಗಳಲ್ಲಿ ಈ ಪುಣ್ಯಾತ್ಮ ಒಂದು ಶುಭಾಶಯದ ಓಲೆಯನ್ನು ಸಹಾ ಕಳಿಸಲಿಲ್ಲ.</p>
		<p>ಮದುವೆಗೆ ಹದಿನೈದು ದಿನ ಇರುವಾಗ ನಾನು ನಮ್ಮ ತಂದೆತಾಯಿಯವರ ಜತೆ ಉತ್ತರ ಭಾರತದಿಂದ ಬೆಂಗಳೂರಿಗೆ ಬಂದೆ. ಆ ವೇಳೆಗಾಗಲೇ ನಮ್ಮವರು ಜರ್ಮನಿಯಿಂದ ಬೆಂಗಳೂರಿಗೆ ಬಂದಿದ್ದರು. ಇವರು ರೈಲ್ವೇ ನಿಲ್ದಾಣಕ್ಕೆ ಬಂದು ನಮಗೆ ಸ್ವಾಗತ ಬಯಸಿದರು. ನನ್ನತ್ತ ತಿರುಗಿ, "ಪ್ರಯಾಣ ಬಹಳ ಆಯಾಸಕರವಾಗಿತ್ತೇ?" ಎಂದು ಒಂದು ಮುಗುಳುನಗೆ ಬೀರಿದರು. ಪರವಾಗಿಲ್ಲ. ನನ್ನ ಕೈ ಹಿಡಿಯುವಾತ ಅರಸಿಕನೇನಲ್ಲ ಎಂದು ನನಗೆ ಧೈರ್ಯವಾಯಿತು.</p>
		<p>ಎರಡನೆಯ ದಿನ ಇವರು ನಮ್ಮ ಮನೆಗೆ ಬಂದರು. "ವಾಕಿಂಗ್ ಬರುತ್ತೀಯಾ?" <em>ಎಂದು ನನ್ನನ್ನು ಕೇಳಿದಾಗ,</em> ನಾನು ನಮ್ಮ ತಂದೆಯವರ ಮುಖ ನೋಡಿದೆ. "ಹೋಗಿ ಬನ್ನಿ" ಎಂದರು ಅವರು. ಸರಿ, ನಾವಿಬ್ಬರೂ ಸುತ್ತಾಡಿ ಬರಲು ಹೊರಟೆವು.</p>
		<p>ಮದುವೆಗೆ ಮೊದಲು ನಲ್ಲನಲ್ಲೆಯರು ಸುತ್ತಾಟಕ್ಕೆ ಹೊರಟರೆ ಸಿನಿಮಾದಲ್ಲಿ ಹೇಗಿರುತ್ತದೆ? ನಾಯಕ ನಟ, "ನೀನು ನಕ್ಕರೆ ಮಿಂಚು ಹೊಳೆದ ಹಾಗಿರುತ್ತದೆ, ನಿನ್ನ ಕೂದಲು ಕಪ್ಪು ಜಲಪಾತದಂತಿದೆ. ನಿನ್ನ ಮೂಗು ಸಂಪಿಗೆ ಹೂವಿನಂತಿದೆ" ಎಂದು ನಾಯಕಿಯ ರೂಪವನ್ನು ವರ್ಣಿಸುತ್ತಾನೆ. ಆಮೇಲೆ, "ಬದುಕೆಲ್ಲಾ ಸುಂದರಾ. ಬಾಳೆಲ್ಲಾ ಮಧುರಾ" ಎಂತಲೊ ಅಥವಾ, "ನಿನ್ನಂಥ ಹೆಣ್ಣು ಬೇರಿಲ್ಲ" ಎಂದೋ ಹಾಡಲು ಆರಂಭಿಸುತ್ತಾನೆ.</p>
		<p>ನನ್ನವರೂ ಬಾಯಿತುಂಬ ಮಾತಾಡಿದರು. ಏನೆಂದು ಗೊತ್ತೇ?</p>
		<p>"ಐನ್‍ಸ್ಟೈನ್ ಸಿದ್ಧಾಂತವನ್ನು ಓದಿದ್ದೀಯಾ? ನಿನಗೆ ಅರ್ಥವಾಯಿತೇ? ಕೋಷಿಯಂತಹ ಗಣಿತಶಾಸ್ತ್ರಜ್ಞ ಬೇರಿಲ್ಲ. ಬೀಜಗಣಿತ, ಜ್ಯಾಮಿತ್ರಿ ಎಲ್ಲದರಲ್ಲೂ ಆತ ಕೈ ಆಡಿಸಿದ್ದಾನೆ. ರಾಮಾನುಜಂ ಇನ್ನೆಲ್ಲಾದರೂ ಹುಟ್ಟಿದ್ದರೆ ಎಷ್ಟು ಕೆಲಸ ಮಾಡುತ್ತಿದ್ದರೊ ಏನೋ. ಭಾರತದಲ್ಲಿ ಹುಟ್ಟಿ ಚಿಕ್ಕ ವಯಸ್ಸಿನಲ್ಲೇ ರೋಗಗ್ರಸ್ತರಾಗಿ ಸತ್ತರು" ಎಂದು ನಮ್ಮ ಸುತ್ತಾಟ ಮುಗಿಯುವವರೆಗೂ ಗಂಟೆಗಟ್ಟಲೆ ಗಣಿತ ಶಾಸ್ತ್ರಜ್ಞರನ್ನು ನನಗೆ ಪರಿಚಯ ಮಾಡಿಸಿದರು.</p>
		<p>"ಇವರನ್ನು ಖಂಡಿತ ಮದುವೆ ಆಗುವುದಿಲ್ಲ" ಎಂದು ಅಂದೇ ಏಕೆ ಹೇಳಲಿಲ್ಲ ಅಂದು ಈಗಲೂ ನನಗೆ ಒಮ್ಮೊಮ್ಮೆ ಯೋಚನೆ ಬರುತ್ತದೆ.</p>
		<p>ಮದುವೆಯೂ ಆಯಿತು. ನಾನು ಇವರ ಜತೆ ಜರ್ಮನಿಗೆ ಹೊದೆ.</p>
		<p>ಅಲ್ಲಿಗೆ ಹೊದ ಹದಿನೈದು ದಿನಕ್ಕೆ ನನ್ನ ಹುಟ್ಟಿದ ಹಬ್ಬ ಬಂದಿತು. ನಾನು ಮತ್ತೊಮ್ಮೆ ನನ್ನದೇ ಆದ ಕನಸಿನ ರಾಜ್ಯದಲ್ಲಿ ವಿಹರಿಸತೊಡಗಿದೆ.</p>
		<p>ನನ್ನ ಹುಟ್ಟಿದ ಹಬ್ಬಕ್ಕೆ ಇವರು ಏನು ಬಹುಮಾನ ಕೊಡಬಹುದು? ಉಂಗುರ ತಂದು ನನ್ನ ಬೆರಳಿಗೆ ತೊಡಿಸಿ, "ಇದರ ಬದಲಿಗೆ ನೀನೇನು ಕೊಡುತ್ತೀಯಾ?" ಎಂದು ಇವರು ಕೇಳಿದಾಗ, "ನಿಮಗೇನು ಬೇಕು?" ಎಂದು ಕೊಂಕಿನಿಂದ ಕೇಳುತ್ತೇನೆ. "ಇದು ಬೇಕು" ಎಂದು ಇವರು ನನ್ನನ್ನು ಹತ್ತಿರ ಸೆಳೆದುಕೊಂಡು.... ಕಲ್ಪನೆಯಿಂದಲೇ ನನ್ನ ಕೆನ್ನೆ ಕೆಂಪಾಯಿತು.</p>
		<p>ಅಥವಾ ನಾಲ್ಕು ಗುಲಾಬಿ ಹೂವು ತಂದು ನನ್ನ ಕೈಗಿತ್ತು "ಈ ಹೂವಿನಷ್ಟೇ ಸುಂದರವಾಗಿದ್ದಿ ನೀನು" ಎಂದು ನನ್ನ ಕೆನ್ನೆ ಜಿಗುಟಬಹುದು.</p>
		<p>ನಾನು ಚಾಕಲೆಟ್ ಪ್ರಿಯೆ ಇವರಿಗೆ ಆಗಲೇ ಗೊತ್ತು. ನನ್ನ ಹುಟ್ಟಿದ ಹಬ್ಬದಂದು ಒಂದು ಚಾಕಲೆಟ್ ಡಬ್ಬಿ ತಂದು, ಅದರಿಂದ ಒಂದು ಚಾಕಲೆಟ್ ತೆಗೆದು ನನ್ನ ಬಾಯಿಗಿಡುತ್ತಾರೆ.</p>
		<p>ನಾನು ಕನಸಿನ ಸಿಹಿ ಮೆಲ್ಲುತ್ತಿರುವಾಗಲೇ ಬಂದಿತು ನನ್ನ ಹುಟ್ಟುಹಬ್ಬ. ಬೆಳಿಗ್ಗೆ ಏಳುತ್ತಲೇ, "ಹ್ಯಾಪೀ ಬರ್ತ್‍ಡೇ ಡಾರ್ಲಿಂಗ್" ಎಂದು ಹೇಳಿ ಅವಸರವಾಗಿ ಕೆಲಸಕ್ಕೆ ಹೊರಟುಹೋದರು. ನನಗೇಕೋ ಪಿಚ್ ಎನ್ನಿಸಿತು. ಆದರೂ ಸಹಜವೇ ತಾನೇ, ಆಫೀಸಿಗೆ ತಡವಾಗಿರುವಾಗ ಅವರೇನು ಮಾಡಲು ಸಾಧ್ಯ? ಸಂಜೆ ಮನೆಗೆ ಬಂದಮೇಲೆ ಸಿನಿಮಾಗೋ ನಾಟಕಕ್ಕೋ ಕರೆದೊಯ್ಯುತ್ತಾರೆ ಎಂದು ನನಗೆ ನಾನೇ ಸಮಾಧಾನ ಮಾಡಿಕೊಂಡೆ.</p>
		<p>ಸಂಜೆಯಾಯಿತು, ನಮ್ಮವರು ಮನೆಗೆ ಬಂದರು. ಅವರ ಕೈಯಲ್ಲಿ ಉಡುಗೊರೆ ಏನಾದರೂ ಇದೆಯೇ ಎಂದು ನೋಡಿದೆ. ನಿತ್ಯ ಅವರು ಆಫೀಸಿಗೆ ತೆಗೆದುಕೊಂಡು ಹೋಗುತ್ತಿದ್ದ ಬ್ರೀಫ್‍ಕೇಸ್ ಮಾತ್ರವಿತ್ತು. ಮುಖ ತೊಳೆಯಲೆಂದು ಅವರು ಒಳಗೆ ಹೋದಾಗ ಬ್ರೀಫ್‍ಕೇಸ್‍ನೊಳಗೆ ಏನಾದರೂ ಇದೆಯೇ ಎಂದು ಹುಡುಕಿದೆ. ಅದರೊಳಗೆ ಅವರ ಆಫೀಸು ಕಾಗದಗಳು ಬಿಟ್ಟು ಇನ್ನೇನೂ ಇರಲಿಲ್ಲ. ಅಲ್ಲಿಯೇ ತಗಲಿಹಾಕಿದ್ದ ಅವರ ಕೋಟಿನ ಜೇಬುಗಳಲ್ಲೂ ಕೈಹಾಕಿ ತಡವಿದೆ. ಏನೂ ಸಿಕ್ಕಲಿಲ್ಲ. ಆದರೂ ನಾನು ನಿರಾಶಳಾಗಲಿಲ್ಲ.</p>
		<p>"ಈಗ ಅಡಿಗೆ ಮಾಡಬೇಡ, ಹೊರಗೆ ಹೋಗಿ ಊಟ ಮಾಡಿ ಬರೋಣ" ಎಂದು ಹೇಳುತ್ತಾರೆ ಎಂದು ಯೋಚಿಸುತ್ತ ನನ್ನ ಮುಖಕ್ಕೆ ಇನ್ನೂ ಸ್ವಲ್ಪ ಪೌಡರ್ ಸಿಂಪಡಿಸಿದೆ. ಅವರು ಮುಖ ಒರೆಸಿಕೊಳ್ಳುತ್ತಾ ಬಂದು "ಇವತ್ತು ನಿನ್ನ ಹುಟ್ಟಿದ ಹಬ್ಬ ಎಂದು ಏನಾದರೂ ಸಿಹಿ ಮಾಡಿದ್ದೀಯಾ?" ಎಂದರು. ನಾನು ವಾಸ್ತವ ಪ್ರಪಂಚಕ್ಕೆ ಬಂದೆ. ಇವರಿಗೆ ಉತ್ತರ ಕೊಡುವ ಗೋಜಿಗೇ ಹೋಗದೆ ಕೋಣೆಯ ಬಾಗಿಲನ್ನು ಢಮಾರನೆ ಹಾಕಿಕೊಂಡು ಅಡಿಗೆ ಮನೆಯತ್ತ ಹೆಜ್ಜೆ ಹಾಕಿದೆ.</p>
		<p>ಮದುವೆಯಾದ ಹೊಸತರಲ್ಲೇ ನಾವು ಇಂಗ್ಲೆಂಡಿಗೆ ಹೋಗಿ ನೆಲಸಿದೆವು. ನನ್ನ ಕನಸಿನ ಗುಳ್ಳೆ ಇನ್ನೂ ಪೂರ್ತಿಯಾಗಿ ಒಡೆದಿರಲಿಲ್ಲ. ನನ್ನ ಇನಿಯನೊಡನೆ ಉದ್ಯಾನವನದೊಳಗೆ ಸುತ್ತಾಡಬೇಕು, ಸಿನಿಮಾ ನಾಟಕಗಳಲ್ಲಿ ಪಕ್ಕಪಕ್ಕದಲ್ಲಿ ಕುಳಿತು ಸವಿಮಾತನಾಡುತ್ತ ನೋಡಬೇಕು ಎನ್ನುವ ಚಪಲವಿನ್ನೂ ಉಳಿದಿತ್ತು.</p>
		<p>ಇವರಿಗೋ ಆಗ ಸ್ನೇಹಿತರ ಹುಚ್ಚು. ಎಲ್ಲಿ ಹೊರಟರೂ ಜತೆಯಲ್ಲಿ ಸ್ನೇಹಿತರ ಬಳಗ ಇರಬೇಕು. ಸಿನಿಮಾಗೆ ಹೊರಟರೆ ಕಾಮತ್ ದಂಪತಿಗಳು ನಮ್ಮ ಹಿಂದೆಯೇ ಹೊರಡುತ್ತಿದ್ದರು. ಪಾರ್ಕಿನ ಕಡೆ ಹೆಜ್ಜೆ ಹಾಕಿದರೆ ನಮ್ಮ ಬೆಂಗಾವಲಿಗೆ ಮೈಸೂರಿನಿಂದ ಬಂದಿದ್ದ ನಾಲ್ವರು ಬ್ರಹ್ಮಚಾರಿಗಳು ಬರುತ್ತಿದ್ದರು. ನನಗೆ ಕೋಪ ಉಕ್ಕುತ್ತಿತ್ತು. ಆದರೆ ನಮ್ಮವರಿಗೆ ಹೇಳಿ ಏನೂ ಪ್ರಯೋಜನವಿಲ್ಲ ಎಂದು ನನಗೆ ತಿಳಿದಿತ್ತು.</p>
		<p>ಒಂದು ದಿನ ಪತ್ರಿಕೆ ಓದುತ್ತಿರುವಾಗ ಅದರಲ್ಲಿ, "ವಿಂಡರ್‍ಮಿಯರ್ ನೋಡಿ <em>ಬನ್ನಿ"</em> ಎನ್ನುವ ಆಕರ್ಷಕವಾದ ಜಾಹೀರಾತು ನನ್ನ ಕಣ್ಣಿಗೆ ಬಿದ್ದಿತು. ಮಹಾಕವಿ ವಡ್ರ್ಸ್‍ವರ್ತ್‍ನ ಅಚ್ಚುಮೆಚ್ಚಿನ ತಾಣವದು. ಅಲ್ಲೊಂದು ಸುಂದರವಾದ ಸರೋವರವಿದೆ. ನನಗೆ ಹೋಗಬೇಕು ಎನ್ನಿಸಿತು. ಇವರೂ ಸುಲಭವಾಗಿ ಒಪ್ಪಿಕೊಂಡರು. ನಾನು, "ಇದೊಂದು ಸಲ ನಾವಿಬ್ಬರೇ ಹೋಗೋಣ ಜತೆಗೆ ಬೇರೆ ಯಾರನ್ನೂ ಕರೆಯಬೇಡಿ" ಎಂದು ಇವರನ್ನು ಕೇಳಿಕೊಂಡೆ. ಹಾಗೆಯೇ ಆಗಲಿ ಎಂದರು ನಮ್ಮವರು. ಉಕ್ಕುತ್ತಿದ್ದ ಉತ್ಸಾಹದಿಂದ ಹೊರಡುವ ಸಿದ್ಧತೆಗಳನ್ನು ಮಾಡತೊಡಗಿದೆ.</p>
		<p>ತಿಂಡಿಯ ಬುಟ್ಟಿ, ಥರ್ಮಾಸ್ ಪ್ಲಾಸ್ಕ್ ತುಂಬ ಕಾಫಿ ಹಿಡಿದು ಬಸ್ ನಿಲ್ದಾಣಕ್ಕೆ ಹೊರಟೆವು. ಬಸ್ಸಿನ ನಿಲ್ದಾಣ ಅಷ್ಟು ದೂರ ಇರುವಾಗಲೇ ಪರಿಚಿತರ ಮುಖಗಳು ಕಾಣಿಸಿದಂತಾಯಿತು. ಹತ್ತಿರ ಹೋದಾಗ ಅಲ್ಲಿ ಕಂಡಿದ್ದೇನು?</p>
		<p>ಕಾಮತ್ ದಂಪತಿಗಳು, ಮೈಸೂರಿನಿಂದ ಬಂದಿದ್ದ ನಮ್ಮ ನಾಲ್ಕು ಬ್ರಹ್ಮಚಾರಿಗಳಲ್ಲದೆ ಇನ್ನೂ ಎರಡು ಗಂಡ ಹೆಂಡಿರ ಜೋಡಿಗಳು ಅಲ್ಲಿ ನಿಂತಿದ್ದವು. ಕಾಮತ್‍ರು ನಗುನಗುತ್ತಾ, "ಅಲ್ರೀ ಮಾರಾಯರೇ, ಬಾ ಎಂದು ಹೇಳಿ ನೀವೇ ನಿಧಾನ ಮಾಡಿದರೆ ಹೇಗ್ರೀ?" ಎಂದರು. ಬ್ರಹ್ಮಚಾರಿಯೊಬ್ಬ, "ನಮಗೂ ತಿಂಡಿ ತಂದಿದ್ದೀರಿ ತಾನೇ? ಇಷ್ಟು ಜನ ಸಂಸಾರಿಗಳು ಬರುತ್ತಿರುವಾಗ ನಮಗೇನೂ ಕಡಿಮೆ ಆಗುವುದಿಲ್ಲ ಎಂದು ಕೈ ಬೀಸಿಕೊಂಡು ಬಂದುಬಿಟ್ಟೆವು" ಎಂದ.</p>
		<p>ನಾನು ಇವರ ಮುಖ ನೋಡಿದೆ. ಇವರು ನನ್ನ ಕಣ್ತಪ್ಪಿಸಿ ಸ್ನೇಹಿತರ ಮಧ್ಯೆ ನುಸುಳಿದರು. "ಆಗಲಿ, ಮನೆಗೆ ಬನ್ನಿ, ಪೂಜೆ ಆಗುತ್ತದೆ" ಎಂದು ಹಲ್ಲು ಕಡಿದೆ.</p>
		<p>ಮನೆಗೆ ಹಿಂತಿರುಗಿದ ತಕ್ಷಣ ಸಿಡಿಲು ಗುಡುಗುಗಳಾಗಿ ಮಳೆ ಸುರಿದಮೇಲೆಯೇ ಶಾಂತಿ ಮೂಡಿತೆಂದು ನಾನೇನು ಹೇಳಬೇಕಾಗಿಲ್ಲ ಅಲ್ಲವೆ?</p>
		<p class="quote-author">
			ಡಾ। ನಳಿನಿ ಮೂರ್ತಿ<br />(ಎಡ್ಮಂಟನ್, ಆಲ್ಬರ್ಟಾ, ಕೆನಡಾ)
		</p>
	</section>
	<section class="level1 numbered" epub:type="chapter" role="doc-chapter" id="id-081">
		<h1 class="level1-title" epub:type="title">ರಾಜ್ಯೋತ್ಸವ ಗೌರವ</h1>
		<p><em>ನನ್ಗ್ಯಾಕಪ್ಪ ಈ ಗೌರವ-ಗಿವರವ, ಅಂತ ಹೇಳಿದ್ರೂ ಅವರು ಕೇಳ್ಲಿಲ್ಲ; ಆದರೆ, ಕೊನೆಗೆ ಆದದ್ದೇನು?</em></p>
		<p>ಹೊರಬಾಗಿಲು ತಟ್ಟಿದ ಹಾಗಾಯಿತು. ಬೆಳಗ್ಗೆದ್ದು ಬಂದವರಾರು ಎಂದು ಯೋಚಿಸುತ್ತ ಬಾಗಿಲು ತೆಗೆದಾಗ, ಎಂಟು ಹತ್ತು ಯುವಕರು ಬಿರುಗಾಳಿಯ ಹಾಗೆ ಒಳಗೆ ನುಗ್ಗಿದರು. 'ನಮಸ್ಕಾರ... ಸಾ... ನಮಸ್ಕಾರಾ.... ಸಾ...' ಕೂಗು.</p>
		<p>'ಕನ್ನಡ ರಾಜ್ಯೊತ್ಸವ. ಸಾ...' ದಪ್ಪಗಿದ್ದವನೊಬ್ಬ ಮಾತು ಪ್ರಾರಂಭಿಸಿದ.</p>
		<p>ಓಹೋ, ವರ್ಷಕ್ಕೊಮ್ಮೆ ಬರುವ 'ಕಲೆಕ್ಷನ್'ಗೆ ಇರಬೇಕು, ಹತ್ತು ರೂಪಾಯಿ ಆದರೂ ಕೊಡಬೇಕಾಗಬಹುದು. ತಿಂಗಳ ಕೊನೆ ಬೇರೆ, ಇದೆಯೊ ಇಲ್ಲವೋ ಎಂದು ಚಿಂತೆ ಮೊದಲಾಯಿತು. ಇದ್ದಕ್ಕಿದ್ದ ಹಾಗೆಯೇ ಕನ್ನಡವನ್ನು ಜ್ಞಾಪಿಸಿಕೊಂಡು ಬಂದಿರುವ ಈ ಗುಂಪಿಗೆ ಏನು ಹೇಳಬೇಕು? ಇಲ್ಲಿರುವ ಟೆಂಟ್ ಸಿನಿಮಾದಲ್ಲಿ ಯಾವಾಗಲೂ ತಮಿಳು ಚಿತ್ರ ಹಾಕುತ್ತಾನೆ. ತೆಗೆಸಿ ಕನ್ನಡ ಚಿತ್ರ ಹಾಕುವಂತೆ ಮಾಡಿ ಎಂದು ಕೋರಬೇಕೆ, ಕನ್ನಡ ಪುಸ್ತಕಗಳನ್ನು ಕೊಂಡು ಓದಿ, ಸಾಹಿತಿಗಳನ್ನು ಪ್ರೋತ್ಸಾಹಿಸಿ ಎನ್ನಬೇಕೆ, ವರ್ಷವೆಲ್ಲ ಕನ್ನಡದ ನೆನಪು ಹರಡುವಂತೆ ಮಾಡಿ ಎಂದು ಪ್ರಾರ್ಥಿಸಬೇಕೆ?</p>
		<p>'ನೋಡಪ್ಪ, ನಾನು... ಈಗಾಗ್ಲೆ ಆ ಕಡೆಯ ಗುಂಪೊಂದು ಬಂದಿತ್ತು. ಅವ್ರೂ ಕನ್ನಡ ರಾಜ್ಯೋತ್ಸವ ಮಡ್ತೀವೀಂತ...' ಎಂದು ಪ್ರಾರಂಭಿಸಿದೆ.</p>
		<p>'ಸಾರ್ ಸಾರ್, ನೀವು ಬೇರೆ ಯಾರಿಗೂ ಮಾತು ಕೊಡ್ಬೇಡಿ. ನೀವು ನಮ್ಮ ಏರಿಯಾ ಸಾಹಿತಿಗ್ಳು. ಈ ಸರ್ತಿ ಸ್ಪೆಷಲ್ ಫಂಕ್ಷನ್ ಮಾಡ್ಬೇಕೂಂತ ಇದೀವಿ. ನಿಮ್ಮನ್ನ ಗೊರವಿಸ್ಬೇಕೂಂತ ಪ್ಲಾನ್ ಆಕ್ಕಂಡಿದೀವಿ, ಸಾ...'</p>
		<p>ಖಂಡಿತ ಒಂದಿಷ್ಟು ಸಂತೋಷವೇ ಆಯಿತು. ಕರ್ನಾಟಕದಲ್ಲೆಲ್ಲ ನನ್ನನ್ನು ಸಾಹಿತಿಯಿಂದು ಕಂಡುಕೊಳ್ಳದಿದ್ದರೂ ನನ್ನ ಬಡಾವಣೆಯವರಾದರೂ ನನ್ನನ್ನು ಸಾಹಿತಿಯಾಗಿ ಕಂಡು ಗೌರವಿಸಲು ಯೋಚಿಸಿದ್ದಾರಲ್ಲ, ಅಷ್ಟೇ ಸಂತೋಷ - ಸಮಾಧಾನವಾಯಿತು. 'ಏನಪ್ಪಾ ಅದು, ಗೌರವಗಿವರವ ಯಾತಕ್ಕಪ್ಪ, ನಿಮ್ಮಾಗಳ ಪ್ರೀತಿ ಇದ್ರೆ ಸಾಕು' ಎಂದೆ.</p>
		<p>'ಅಯ್ಯಯ್ಯೋ ಅದೇನ್ಸಾ... ಹಾಗನ್ಬಿಟ್ರಿ, ನೀವು ಕನ್ನಡದ ದೇವ್ರು ಸಾ... ನಾವೆಲ್ಲ ನಿಮ್ಮ ಭಕ್ತರು ಸಾ... ಅದಕ್ಕೆ ನೀವು ವಾಸಿಸ್ತಿರೋ ಈ ರೋಡ್ಗೆ ನಿಮ್ಮ ಹೆಸ್ರು ಇಡಾಣ ಅಂತ ಡಿಸೈಡ್ ಮಾಡಿದ್ದೀವಿ, ಸಾ...'</p>
		<p>ನನಗೆ ಆಘಾತವಾಗಿತ್ತು. ಸಂಕೋಚವೂ ಆಗಿತ್ತು. 'ಅದೆಲ್ಲ ಬೇಡಪ್ಪ, ಹಾರ-ಶಾಲು-ಭಾಷಣ ಸಾಕಪ್ಪಾ' ಎಂದೆ.</p>
		<p>'ಇಲ್ಲಾ ಸಾ... ಅದೆಲ್ಲ ಬೇಡ, ನಾವೆಲ್ಲ ಒಪ್ಪಿದ್ದಾಗೋಯ್ತು ಸಾ... ಕಾರ್ಪೋರೇಟರ್‍ಗಳ್ಗೂ ಹೇಳಿದ್ದಾಗೋಯ್ತು ಸಾ... ನೀವು ಬೇಡ ಅನ್ಬಾರ್ದು'</p>
		<p>'ಕನ್ನಡದ ಕೆಲ್ಸ ಮಾಡ್ದೋರು ತುಂಬ ಹಿರಿಯರು ಇದಾರಪ್ಪಾ, ಮಾಸ್ತಿ, ಕಾರಂತ, ಕುವೆಂಪು, ಬೇಂದ್ರೆ, ವೆಂಕಣ್ಣಯ್ಯ, ಕೃಷ್ಣಶಾಸ್ತ್ರಿ, ಬಿಎಂಶ್ರೀ, ಆನಕೃ, ತರಾಸು...' ಕೆಲವು ಸಲಹೆಗಳನ್ನು ಮುಂದಿಟ್ಟೆ.</p>
		<p>'ಅವ್ರ ಎಸ್ರನ್ನೆಲ್ಲ ಈಗಾಗ್ಲೆ ಬೇಕಾದಷ್ಟು ಕಡೆ ಮಡಗವ್ರೆ ಸಾ... ಈ ಏರಿಯಾದವ್ರು ಸಾ... ನೀವು. ನಿಮ್ಮೆಸ್ರೆ ಆಗ್ಬೇಕೂಂತ ರಿಸಲ್ಯೂಸನ್ ಪಾಸ್  ಮಾಡ್ಬುಟ್ಟಿದೀವಿ. ಈಗ ನೀವು ಇಲ್ಲ ಅನ್ನಂಗೇ ಇಲ್ಲ'</p>
		<p>ಸಾಮ - ದಾನ - ಭೇದ - ದಂಡ ಎಲ್ಲವನ್ನೂ ಪ್ರಯೊಗಿಸಿದರೂ ಈ ಹುಡುಗರು ತಮ್ಮ ಕೆಲಸ ಸಾಧಿಸುತ್ತಾರೆಂದು ನನಗೆ ಗೊತ್ತಿತ್ತು.</p>
		<p>'ಈ ರಸ್ತೆಗೆ ಇನ್ನೂ ಎಸ್ರೆ ಇಟ್ಟಿಲ್ಲ ಸಾರ್, ಮೂರನೆ ಕ್ರಾಸ್ ಅಂತ ಇದೆ. ಶ್ರೀ ಹೊರಾಸ ರಸ್ತೆ ಅಂತ ಮಡಗ್ಬಿಡ್ತೀವಿ...'</p>
		<p>ಬೇಡ ಅನ್ನಲಾಗಲಿಲ್ಲ. ನಾನೂ ಸಾಕಷ್ಟು ಕೆಲಸ ಮಾಡಿದ್ದೇನೆ. ಕನ್ನಡಕ್ಕಾಗಿ ಬೇಕಾದಷ್ಟು ಹಣ ಕಳೆದುಕೊಂಡಿದ್ದೇನೆ, ಫ್ಯಾಕ್ಟರಿಯಲ್ಲಿ ಸಂಬಳ ಇಲ್ಲದ ರಜೆ ಹಾಕಿ ಕನ್ನಡಕ್ಕೆ ದುಡಿದಿದ್ದೇನೆ. ಒಪ್ಪಿಕೊಂಡುಬಿಟ್ಟೆ.</p>
		<p>ದೊಡ್ಡ ಸಮಾರಂಭ, ಅಧಿಕಾರಿಗಳೆಲ್ಲ ಬಂದಿದ್ದರು. ನನ್ನ ಮನೆಯ ಮುಂದೆ ಮೂಲೆಯಲ್ಲಿ 'ಶ್ರೀ ಹೊರಾಸ ರಸ್ತೆ' ಎನ್ನುವ ಹೊಸ ಕಲ್ಲು ಫಲಕ ಎದ್ದು ನಿಂತಿತು. ನನಗೆ ಸಿಕ್ಕಾಪಟ್ಟೆ ಸಂತೋಷವಾಯಿತು ಎಂದು ಹೇಳಬೇಕಾಗಿಲ್ಲ.</p>
		<p>ಮುಂದಿನ ದಿನಗಳಲ್ಲಿ ನನಗೆ ಸಾರ್ವಜನಿಕವಾಗಿ ಒಂದಿಷ್ಟು ಗೌರವ ಹೆಚ್ಚಾಯಿತು. ನನ್ನ ಹೆಂಡತಿ ದನಿ ಏರಿಸಿ ಮಾತನಾಡುವುದನ್ನು ಒಂದಿಷ್ಟು ಕಡಿಮೆ ಮಾಡಿದಳು. 'ಇದರ ಜೊತೆಗೆ ಐನೂರು ರೂಪಾಯಿ ಗೌರವ ಧನ ಬಂದಿದ್ರೆ ಚೆನ್ನಾಗಿತ್ತು' ಎನ್ನುವ ಕ್ರಿಯಾತ್ಮಕ ಸಲಹೆಯನ್ನೂ ಮುಂದಿಟ್ಟಳು.</p>
		<p>ಬೆಳಗ್ಗೆ - ಸಂಜೆ ನನ್ನ ಹೆಸರಿನ ಫಲಕ ನೋಡುತ್ತ ಕುಳಿತೆ. ಅಂದು ಹಾಕಿದ ಹೂವಿನ ಹಾರ ಇನ್ನೂ ಅದರ ಮೇಲೆಯೇ ಇದೆ. ನಾನೇ ಒಂದಿಷ್ಟು ಕಾರ್ಡ್ ಕವರ್‍ಗಳಲ್ಲಿ ನನ್ನ ಹೆಸರಿನ ರಸ್ತೆಯಲ್ಲಿರುವ ಮನೆಗಳಿಗೆ ಏನೇನೋ ಬರೆದು ಪೋಸ್ಟ್ ಮಾಡಿದೆ. ಹೆಸರು ಚಾಲ್ತಿಗೆ ಬರಲಿ ಎಂದು.</p>
		<p>ಯಾವುದೋ ಸಂಜೆ ಫಲಕದ ಮೇಲಿನ ನನ್ನ ಹೆಸರಿಗೆ ಮಸಿ ಬಳಿದಿದ್ದು ಕಾಣಿಸಿತು. ಪೊಸ್ಟರ್ ಚೂರುಗಳು ಅಂಟಿದ್ದವು. ಪಕ್ಕದ ಪಡಖಾನೆಯಲ್ಲಿ ಪಾನೀಯ-ಪಕೋಡ ಸ್ವಾಹ ಮಾಡಿದವರೆಲ್ಲ ಫಲಕವನ್ನು ಟವೆಲಾಗಿ ಉಪಯೊಗಿಸಿಕೊಂಡರು. ಫಲಕದ ನೆರಳಲ್ಲೇ ಒಂದು ಪಕೋಡ ಅಂಗಡಿ ಪ್ರಾರಂಭವಾಯಿತು. ಅದರ ಉರಿ ಗಮಟು ಎಣ್ಣೆ ಪದರು ಫಲಕಕ್ಕೆ ಶೋಭೆ ತಂದಿತು.</p>
		<p>'ಯಾವೊನೊ ಇವ್ನು ಬಡ್ಡಿಮಗ ಹೊರಾಸ, ಪಾರ್ಟಿಲಿ ಇದ್ದಾನೇನೋ? ಏನು ಕಡಿದು ಆಕ್ಬುಟ್ಟವ್ನೇಂತ ಇವ್ನ ಎಸರ್ನ ಇಲ್ಲಿ ಮಡಗವ್ರೆ?' ಪಡಖಾನೆಯ ಮತ್ತೇರಿದವನೊಬ್ಬ ಕೂಗಿದ್ದು ನನಗೆ ಕೇಳಿಸಿತು. 'ಕಥೆ ಗಿಥೆ ಬರ್ದೌನಂತಪ್ಪ ಇವ್ನು, ಅದ್ಕೆ ಎಸ್ರು ಮಡಗವ್ರೆ.' ಎಂದ ಇನ್ನೊಬ್ಬ. 'ನಾನೂ ಕಥೆ ಯ್ಯೋಳ್ತೀನಿ, ನನ್ನ ಯೆಸ್ರೂ ಯಿಟ್ಬುಡ್ತೀಯಾ?' ಎಂದ ಮೊದಲನೆಯವ.</p>
		<p>ಯಾಕೋ ಪ್ರಾರಂಭದ ಸಂತೋಷ ಒಂದಿಷ್ಟು ಕಡಿಮೆಯಾಯಿತು. ಏನಾಗುತ್ತಿದೆ, ಯಾರು ಏನು ಹೇಳುತ್ತಿದ್ದಾರೆ ಎಂದು ಅದರತ್ತಲೇ ನೋಡುತ್ತಿರುವಂತಾಯಿತು. ಯಾವುದೋ ರಾತ್ರಿ ಕತ್ತೆ, ನಾಯಿ ದನಗಳ ಮೀಟಿಂಗು ಫಲಕದ ಮುಂದೆ ನಡೆಯುವುದು ಕಾಣಿಸಿತು. ಫಲಕ ಆ ಪ್ರಾಣಿಗಳಿಗೆ ನೀರಿಳಿಸುವ ಸಹಾಯಕವಾಯಿತು. ಸೆಗಣಿ ಮೂತ್ರಗಳು ಅದರ ಮೇಲೆ ಸುತ್ತಲೂ ತುಂಬಿಕೊಂಡವು.</p>
		<p>ಕತ್ತಲು ತುಂಬ ಹೆಚ್ಚಾಗಿ ಜನ - ಪ್ರಾಣಿ ಓಡಾಟ ಕಡಿಮೆಯಾದ ಮೇಲೆ ಯಾರಿಗೂ ಕಾಣದಂತೆ ಹೋಗಿ, ಆ ಫಲಕವನ್ನು ಚೆನ್ನಾಗಿ ಅಲುಗಾಡಿಸಿ ಕಿತ್ತು ಬಗಲಲ್ಲಿಟ್ಟುಕೊಂಡು ಮನೆಯೊಳಗೆ ತಂದಿರಿಸಿಕೊಡುಬಿಟ್ಟೆ.</p>
		<p class="quote-author">
			ಹೊರಾ ಸತ್ಯನಾರಾಯಣ ರಾವ್<br />(ಬೆಂಗಳೂರು, ಭಾರತ)
		</p>
	</section>
	<section class="level1 numbered" epub:type="chapter" role="doc-chapter" id="id-082">
		<h1 class="level1-title" epub:type="title">ಒಂಟೆ ಕತೆ</h1>
		<p><em>ಒಂಟೆ ಮಾಡಿದ ತಪ್ಪನ್ನು ಮಾಡಬೇಡಿ!</em></p>
		<p>ಒಂಟೆ ಮರುಭೂಮಿ ಪ್ರಾಣಿ. ಮರಳು ಕಾಡಿನಲ್ಲಿ ಬೆಳೆಯುವ ಪಾಪಸ್ಸು ಕಳ್ಳಿ (cactus) ಗಿಡಗಳ ಹಣ್ಣು ತಿನ್ನಲು ಬಹು ಸಿಹಿಯಾಗಿರುತ್ತೆ, ಆದರೆ ಮುಳ್ಳಿನಿಂದ ಕೂಡಿರುತ್ತೆ. ಒಂಟೆ ಅದನ್ನು ತಿಂದಾಗ ಹಣ್ಣಿನಲ್ಲಿರುವ ಮುಳ್ಳುಗಳಿಂದ ಅದರ ನಾಲಿಗೆ ಸೀಳಿ ರಕ್ತ ಬರುತ್ತದೆ. ಹಣ್ಣಿನ ಸಿಹಿ, ತನ್ನ ರಕ್ತದ ಉಪ್ಪು, ಎರಡೂ ಸೇರಿ ಏನೋ ಒಂದು ಮಧುರ ರುಚಿ ಅದಕ್ಕೆ ಅನುಭವವಾಗುತ್ತದೆ. ಆ ಹಣ್ಣಿನಲ್ಲಿ ಮುಳ್ಳಿರುತ್ತದೆ ಎನ್ನುವುದನ್ನು ಮರೆತು, ಪುನಃ ಆ ಹಣ್ಣನ್ನೇ ತಿನ್ನುತ್ತದೆ. ಈ ಅನುಭವವನ್ನು ಭಾಗವತದಲ್ಲಿ ಬಹಳ ಸ್ವಾರಸ್ಯವಾಗಿ ವರ್ಣಿಸಿ, ಈ ಪ್ರಪಂಚದಲ್ಲಿ ಕರ್ಮಿಗಳು ಹೇಗೆ ಪುನಃ ಪುನಃ ಹಣ್ಣಿನ ಆಸೆಗೆ ಹೋಗಿ ಕರ್ಮಬಂಧನಕ್ಕೊಳಗಾಗಿ ಜನ್ಮ, ಮೃತ್ಯು, ಜರಾ, ವ್ಯಾಧಿಗಳ ಚಕ್ರದಲ್ಲಿ ಸಿಲುಕಿ ನರಳುತ್ತಾರೆ ಎಂಬುದನ್ನು ವರ್ಣಿಸಿದೆ.</p>
		<p>ಇದನ್ನು ಓದಿದಾಗ ನನಗೆ ಈಗ ಪ್ರಚಲಿತ ಸಮಾಜದ ಪಿಡುಗಾದ AIDS ಜ್ಞಾಪಕಕ್ಕೆ ಬರುತ್ತಿತ್ತು. AIDS ನ ವಿಷಯ ಪೇಪರಿನಲ್ಲಿ ಓದದ ದಿವಸವಿಲ್ಲ, ಟಿ.ವಿ.ಯಲ್ಲಿ ನೋಡದ ದಿವಸವಿಲ್ಲ. ಪ್ರೆಸಿಡೆಂಟ್‍ರಿಂದ ಹಿಡಿದು ಪ್ರೆಸಿಡೆಂಟ್ ಆಕಾಂಕ್ಷಿಗಳವರೆಗೂ ಎಲ್ಲರೂ ಭಾಷಣ ಮಾಡದ ದಿವಸವಿಲ್ಲ. ಇದರಿಂದ AIDS ನ ಬಗ್ಗೆ ಸ್ವಲ್ಪ ಮಟ್ಟಿಗೆ ಎಲ್ಲರಿಗೂ ತಿಳಿದಿರುವುದರಿಂದ ಅದರ ವಿಷಯ ಈಗ ದೀರ್ಘವಾಗಿ ಪ್ರಸ್ತಾಪಿಸುವುದಿಲ್ಲ.</p>
		<p>AIDS ಬರಲು ಮುಖ್ಯವಾಗಿ ಮೂರು ಕಾರಣಗಳು. ೧) ಸಲಿಂಗ ಕಾಮ (Homosexuality) ೨) ಸ್ವೇಚ್ಛ ಕಾಮ (Free Sex) ೩) ಚುಚ್ಚು ಮದ್ದಿನಿಂದ <em>ಮಾದಕ ಪದಾರ್ಥಗಳ</em> ಉಪಯೋಗ (ರಕ್ತದಾನದಿಂದ ಸೋಂಕಿರುವ ರಕ್ತದಿಂದ AIDS ಬರುತ್ತಿತ್ತು. ಆದರೆ ೧೯೮೫ರಿಂದ ಈಚೆಗೆ ದಾನ ಕೊಡುವ ರಕ್ತವನ್ನು ಸೋಕಿಲ್ಲದಂತೆ ಪರೀಕ್ಷಿಸಿ ಉಪಯೊಗಿಸುವುದರಿಂದ ರೋಗ ಹರಡುವಿಕೆ ಕಡಿಮೆಯಾಗಿದೆ). ಈ ಮೇಲೆ ಹೇಳಿದ ಮೂರು ಕಾರಣಗಳೂ ಪಾಪಸುಕಳ್ಳಿ ಹಣ್ಣುಗಳು. ಈ ಹಣ್ಣುಗಳನ್ನು ತಿನ್ನುವುದರಿಂದ AIDS ಖಾಯಿಲೆ ಬಂದು ಬಹಳ ನರಳಬೇಕಾಗುತ್ತದೆ. AIDS ಖಾಯಿಲೆ ಬಹಳ ತೀವ್ರ ತರಹದ್ದಾಗಿದ್ದು, ಅದು ಬಂದ ೪-೫ ವರ್ಷಗಳಲ್ಲಿ ಸಾಯುವುದು ಖಂಡಿತ. (ಈ ಖಾಯಿಲೆಗೆ ಇನ್ನೂ ಗುಣಪಡಿಸುವ ಔಷಧಿ ಕಂಡುಹಿಡಿದಿಲ್ಲ. ಬದುಕಿರುವವರಿಗೂ ಅವರಲ್ಲಿ ರೋಗ ತಡಿಯುವ ಶಕ್ತಿ ಕಡಿಮೆಯಾಗಿ ಸಣ್ಣಪುಟ್ಟ ಖಾಯಿಲೆಗಳೆಲ್ಲಾ ಉಲ್ಬಣಿಸಿ ನರಳಬೇಕಾಗುತ್ತದೆ)</p>
		<p>ಈ ಮೇಲೆ ಹೇಳಿದ ಒಂಟೆ ಕಥೆಯಿಂದ ಕಲಿಯಬೇಕಾದ ನೀತಿ:</p>
		<p>೧) ಒಂಟೆ ಮಾಡಿದ ತಪ್ಪನ್ನು ಮಾಡಬೇಡಿ- ಅಂದರೆ ನೊಡುವುದಕ್ಕೆ ಚೆನ್ನಾಗಿ, ರುಚಿಯಾಗಿರುವ ಆದರೆ ಮುಳ್ಳಿನಿಂದ ಕೂಡಿರುವ ಹಣ್ಣನ್ನು ತಿನ್ನಬೇಡಿ.</p>
		<p>೨) ತಿನ್ನಲೇಬೇಕೆಂದು ಇಷ್ಟವಾದರೆ ಹಣ್ಣಿನ ಮುಳ್ಳನ್ನು ತೆಗೆದು ತಿನ್ನಿ. ಇದನ್ನೇ ಈಗ ಇಲ್ಲಿನ ಸರ್ಕಾರ, ಆರೋಗ್ಯ ಅಧಿಕಾರಿಗಳು ಮತ್ತು ಸಮಾಜಸೇವಕರು ಪ್ರಚಾರ ಮಾಡುತ್ತಿರುವುದು. ಮುಳ್ಳನ್ನು ತೆಗೆಯುವುದಕ್ಕೆ Sex education, Safe sex, Condom ಉಪಯೋಗ ಎಂಬ ಆಯುಧಗಳನ್ನು ಉಪಯೊಗಿಸಲು ಪ್ರಚಾರ ಮಾಡುತ್ತಿದ್ದಾರೆ.</p>
		<p class="quote-author">
			ರಾಮರಾವ್ ಲಕ್ಕೂರ್<br />(ಮ್ಯಾಂಚೆಸ್ಟರ್, ನ್ಯೂ ಹ್ಯಾಂಪ್‍ಶೈರ್)
		</p>
	</section>
	<section class="level1 numbered" epub:type="chapter" role="doc-chapter" id="id-083">
		<h1 class="level1-title" epub:type="title">ಉತ್ತಮ ಶಿಕ್ಷಣ</h1>
		<p><em>ಪ್ರೊ। ರಾಮನಾಥ್ ಅಮೆರಿಕಾದಲ್ಲಿ ಕಲಿತ ಅತ್ಯುತ್ತಮ ಶಿಕ್ಷಣ</em></p>
		<p>ಉತ್ತಮ ಶಿಕ್ಷಣಕ್ಕೆ ಪರದೇಶ ಪ್ರವಾಸ ಮಾಡಬೇಕೆಂದು ಸುಮಾರು ಹತ್ತು ವರ್ಷಗಳು ಮಾಡಿದ ಪ್ರಯತ್ನಗಳು ಕೊನೆಗೂ ಸಫಲವಾಗಿ, ಫುಲ್‍ಬ್ರೈಟ್ ಸ್ಕಾಲರ್ಷಿಪ್‍ನ ನೇತೃತ್ವದಲ್ಲಿ ಒಂದು ವರ್ಷದ ಕಾಲ Clevelandನ ವಿಶ್ವವಿಖ್ಯಾತ ಹೃದಯ ಶಾಸ್ತ್ರಜ್ಞ ಆಡಿ. Dr. Mathew Williams ರವರಲ್ಲಿ ಅಭ್ಯಾಸ ಮಾಡುವ ಅವಕಾಶ ದೊರೆಯಿತು.</p>
		<p>ಪಣಜಿ, ಗೋವಾವನ್ನೂ ಬಿಟ್ಟು ಸತತವಾಗಿ ಎರಡು ದಿನಗಳು ಪ್ರಯಾಣಮಾಡಿ Cleveland ತಲುಪಿದ್ದಾಯಿತು. ವಿಮಾನ ನಿಲ್ದಾಣದಲ್ಲಿ ನನ್ನನ್ನು ಸ್ವಾಗತಿಸಲು ಯಾರೂ ಬಂದಂತೆ ಕಾಣಲಿಲ್ಲ. ''ಪಣಜಿಯ ಪ್ರಮುಖ ಹೃದಯ ವೈದ್ಯನನ್ನು ಬರಮಾಡುವ ರೀತಿ ಹೀಗೆಯೆ?'' ಎಂದು ಕೋಪ ಬಂತು. ನಾನು ಭೇಟಿ ಮಾಡಬೇಕಿದ್ದ ಆಸ್ಪತ್ರೆಗೆ Phone ಮಾಡಿದೆ. ಉತ್ತರಿಸಿದ ಮಹಿಳೆಗೆ ನನ್ನ ಪರಿಚಯ ಮಾಡಿಕೊಂಡ ನಂತರ ಹೇಳಿದೆ.</p>
		<p>" I have come all the way from India. I am not familiar with Cleveland. Where is the party that is supposed to meet me at the airport and take me to my hostel?........” ......... ಆಕೆ “Sir, please go to the lower level of airport. Take a Golden Cab and ask the driver to take you to...."</p>
		<p>ಅವಳಿಗೆ ಮುಂದುವರೆಯಲು ಬಿಡದೆ "Look here, madam, I came all the way from India. Can’t you send somebody to meet me at the airport?" ಕೊನೆಗೆ ಆಕೆ "O.K., allright. Stay where you are. I will find someone to take you to your room" ಎಂದಳು.</p>
		<p>"Thank you, thank you so much. I will wait right here for the driver". ಎಂದು ಡ್ರೈವರ್‍ನನ್ನು ಕಾಯುತ್ತಾ ಕುಳಿತೆ. ಪ್ರಯಾಣದ ದಣಿವು, ಹಸಿವು, ನನ್ನ ಸ್ಥಾನಕ್ಕೆ ಇಳಿಮಟ್ಟದ ಸ್ವಾಗತ ಇವೆಲ್ಲದರ ಪರಿಣಾಮದಿಂದ ಕೋಪದಿಂದ ತಳಮಳಿಸುತ್ತಿರುವಾಗ ಕೊನೆಗೂ ಆಡಿiveಡಿ ಬಂದ. ಖಾಕಿ ಪ್ಯಾಂಟು, ಬಿಳಿ T-Shirt, ಹಸಿರು Skull Cap ಧರಿಸಿರುವ ವ್ಯಕ್ತಿ ಹತ್ತಿರ ಬಂದು ಕೈನೀಡುತ್ತಾ, "Hello, you must be Dr. Ramnath (ರ್ಯಾಮ್ ನ್ಯಾಟ್). I am Dr.......................... . So nice to see you......................... Welcome to Cleveland ........................................" ಆ ಕೂಲಿ-ಡ್ರೈವರ್‍ನ ಅರ್ಥವಾಗದ ಬಡಬಡಿಕೆಯನ್ನು ಕೇಳಲು ತಾಳ್ಮೆ ಇರಲಿಲ್ಲ. "Yes, yes, Over there, there my luggage. Let’s get going. I am tired" ಎಂದು ನಾನು ತಂದಿದ್ದ ಸುಮಾರು ದೊಡ್ಡದಾಗಿರುವ ಎರಡು Suit Case ಗಳನ್ನು ಆತನಿಗೆ ತೋರಿಸಿದೆ. ಆತ ೬೦ ಪೌಂಡ್ ಮೇಲೆ ತೂಕವಿರುವ Suit-Caseಗಳನ್ನು ಅತಿ ಪ್ರಯಾಸದಿಂದ ಹೊತ್ತುಕೊಂಡು ಹೊರಟ. "What a way to welcome a Professor from India?" ಎಂದು ಗೊಣಗಾಡುತ್ತಾ ಅವನನ್ನು ಹಿಂಬಾಲಿಸಿದೆ.</p>
		<p>ಮಾರನೇ ದಿನ ಭಾನುವಾರ. ಜುಲೈ ಬೆಳಿಗ್ಗೆಯ ಬಿಸಿಲು ಹಬೆ ಆಗಲೇ ಪ್ರಾರಂಭವಾಗಿತ್ತು. ಪಕ್ಕದ ಕೋಣೆಯ ವ್ಯಕ್ತಿ ಬಾಗಿಲು ತಟ್ಟಿ "Hi, Dr. Nath (ನ್ಯಾಟ್) we are invited to Dr. Williams’s Picnic. Why don’t I pick you up at 11.30" ಎಂದ. ಸುಪ್ರಸಿದ್ಧ Dr. Mathew Williamsರವರನ್ನು  ಭೇಟಿಮಾಡುವ ಅವಕಾಶ ಇನ್ನು ಕೆಲವೇ ಕ್ಷಣಗಳಲ್ಲಿ ನೆರವೇರಲಿದೆ ಎಂದು ತಡೆಯಲಾರದ ಕಾತುರ. Dr. Williamsರವರಲ್ಲಿ ಉತ್ತಮ ಪ್ರಥಮ ಪ್ರಭಾವವನ್ನು ಬೀರಬೇಕೆಂಬ ಆಕಾಂಕ್ಷೆಯಿಂದ ಹೊರಗೆ ಅತಿ ಸೆಖೆ ಇದ್ದರೂ ಹೊಸದಾಗಿ ಹೊಲಿಸಿದ ಸೂಟು, ಕಂಠ ಕೌಪೀನಗಳನ್ನು ಧರಿಸಿ ಸಿದ್ಧನಾದೆ.</p>
		<p>ಮನೆಯ ಹೊರಭಾಗ ಗಾರೆ, ಸುಣ್ಣವಿಲ್ಲದೆ ಬರೆ ಇಟ್ಟಿಗೆಯ ಗೋಡೆಗಳಿದ್ದ ಮನೆ ಬಹು ಹಳೆಯದಾಗಿ ಕಂಡರೂ ಒಳಭಾಗ ಸುಂದರವಾಗಿತ್ತು. ಬಹಳ ಜನ ಓಡಾಡುತ್ತಿರುವುದು ಕಣ್ಣಿಗೆ ಬಿತ್ತು. ಮನೆಯೊಳಗೆ ಕಾಲಿಡುತ್ತಲೇ, ಆರು ಅಡಿ ಮೇಲಿನಷ್ಟು ಎತ್ತರವಿರುವ ಒಳ್ಳೆಯ ಮೈಕಟ್ಟಿನ ಕಪ್ಪುಸೂಟು, ಗಂಜಿಹಾಕಿ ಸೆಟೆದು ನಿಂತಿದ್ದ ಶುಭ್ರವಾದ ಶರ್ಟು, Bowtie ಧರಿಸಿರುವ ವ್ಯಕ್ತಿ ನನ್ನೆಡೆಗೆ ನನ್ನನ್ನು ಆಹ್ವಾನಿಸಲು ಬರುತ್ತಿರುವುದನ್ನು ಕಂಡು ಎದೆ ಉಬ್ಬಿತು. ಕೈ ನೀಡುತ್ತಾ "Oh, Dr. Williams, I have been waiting for this opportunity to meet you for years it is a privilege" ಎಂದೆ. ಆ ವ್ಯಕ್ತಿ ಕೊಂಚವು ಮುಖ ಚಿಹ್ನೆಯನ್ನು ಬದಲಾಯಿಸದೇ Sorry, sah. I am the butler. Can I get you a drink,sah?, ಎಂದ. ನನ್ನನ್ನು ಕರೆತಂದ ವ್ಯಕ್ತಿ ನನ್ನ ತೋಳನ್ನು ಭದ್ರವಾಗಿ ಹಿಡಿದು ಎಳೆಯುತ್ತ No, no. He is not Dr. Williams. Let me introduce you to him, He is over there........ ah, here he is ..... Dr. Williams, meet Dr.Ram Nath. Dr Nath, this is Dr. Williams". ಎಂದು ತೋರಿಸಿದ ವ್ಯಕ್ತಿ ಮತ್ಯಾರೂ ಅಲ್ಲದೆ, ವಿಮಾನ ನಿಲ್ದಾಣದಲ್ಲಿ ನನ್ನನ್ನು ಬರಮಾಡಿದ, Suit Caseಗಳನ್ನು ಹೊತ್ತುಕೊಂಡ ''ಕೂಲಿ Taxi-Driver''! “Of course. I have already met Dr. Nath. I am happy you could make it, Dr. Nath. Imust say, you are not like other Indians that I know. I always sortof liked the assertiveness in a man". ಭೂಮಿ ಸೀಳುಬಿಟ್ಟು ತಕ್ಷಣವೇ ನನ್ನನ್ನು ಮರೆಮಾಚಲಿ ಎಂದು ಹಾರೈಸುತ್ತಾ "Sorry, I thought you were the taxi-driver. So sorry" ಎಂದು ತೊದಲುತ್ತಾ ಕಣ್ಣು ಮಿಟಕಿಸದೆ ಅವರ ಕೈ ಹಿಡಿದು ಬೆಪ್ಪಾಗಿ ನಿಂತೆ.</p>
		<p class="quote-author">
			ಡಾ। ಅಶ್ವತ್ಥ್ ನಾರಾಯಣ್<br />(ಸೇಂಟ್ ಲೂಯಿಸ್, ಮಿಸ್ಸೌರಿ)
		</p>
	</section>
	<section class="level1 numbered" epub:type="chapter" role="doc-chapter" id="id-084">
		<h1 class="level1-title" epub:type="title">ಅಭ್ಯಾಸ ಬಲ</h1>
		<p><em>ಲಗಾಮು ಎಳೆಯದೇ ಬಸ್ ಸ್ಟೇಷನ್‍ಗೆ ಹೋಗುವ ಜಟಕಾ ಕುದುರೆಯದೂ ಒಂದು ರಿಫ್ಲೆಕ್ಸ್ ಆ್ಯಕ್ಷನ್ನೇ!</em></p>
		<p>ನಮ್ಮ ಸಾಹುಕಾರ್ರು ಅಂದರೆ ಅವರು ಬೆಳ್ಳಿ ಚಮ್ಚ ಬಾಯಿನಲ್ಲಿ ಇಟ್ಟುಕೊಂಡು ಹುಟ್ಟಿದರು ಎಂದು ತಿಳಿದುಕೊಳ್ಳಬೇಡಿ. ಅವರು ವಯಸ್ಸಿನಲ್ಲಿ ಹೆಗಲ ಮೇಲೆ ಗೋಣಿಚೀಲ ಹಾಕಿಕೊಂಡು, ಕೈನಲ್ಲಿ ಕೊಳಗ ಹಿಡಿದುಕೊಂಡು, ಹಳ್ಳಿಯಿಂದ ಹಳ್ಳಿಗೆ ಅಲೆದು, ದಲ್ಲಾಳಿ ವ್ಯಾಪಾರ ಮಾಡಿ, ಈಗ ಅಕ್ಕಿ ಅಳೆಯುವುದರ ಬದಲು ಅಕ್ಕಿಗಿರಣಿ ಮಾಲೀಕರಾಗಿದ್ದಾರೆ. ಈಗಲೂ ಮುಂಡ ಪಂಚೆ, ಇಸ್ತ್ರಿ ಮಾಡಿದ ಷರಟು. ಈಗ ಗೋಣೀ ಚೀಲದ ಬದಲು ಹೆಗಲ ಮೇಲೆ ಶಾಲು ಬಂದಿದೆ. ಕೊಳಗದ ಬದಲು ಕೈನಲ್ಲಿ ಕೋಲು ಬಂದಿದೆ. ನಮ್ಮ ಸಾಹುಕಾರ್ರಿಗೆ ಹಳೇ ಸಂಪ್ರದಾಯಗಳಲ್ಲಿ ನಂಬಿಕೆ. ಅವರ ಸಿರಿ-ಸಂಪತ್ತೆಲ್ಲಾ ಅವರು ಇರುವ ಮನೆ ಮತ್ತು ಅವರು ಕೈಹಿಡಿದಿರುವ ಧರ್ಮಪತ್ನಿಯಿಂದ ಬಂದಿದ್ದೆಂದು ತಿಳಿದಿದ್ದಾರೆ. ಅದರಿಂದ ಅವರು ತಮ್ಮ ಗೃಹ ಮತ್ತು ಗೃಹಲಕ್ಷ್ಮಿಯನ್ನು ಯಾವ ಕಾರಣದಿಂದಲೂ ಬಿಡಲು ಇಷ್ಟವಿಲ್ಲ. ಮಕ್ಕಳ ಬಲವಂತದಿಂದ ಮನೆಯನ್ನು ಬಿಡದಿದ್ದರೂ, ಮನೆಯನ್ನು ಆಧುನೀಕರಿಸಲು ಒಪ್ಪಿಕೊಂಡರು. ಮನೆಗೆ ಮಹಡಿ ಹಾಕಿಸಿ, ಕಾರ್ ನಿಲ್ಲಿಸುವುದಕ್ಕೆ ಪೋರ್ಟಿಕೋ, ಕಿಟಕಿ ಮತ್ತು ಬಾಗಿಲುಗಳಿಗೆ ಬಣ್ಣ ಬಣ್ಣದ ಪರದೆಗಳು, ಸುಣ್ಣ-ಬಣ್ಣ ಎಲ್ಲಾ ಮಾಡಿಸಿದರು. ನಾನು ಅವರಿಗೆ ಗೃಹವೈದ್ಯನಾಗಿದ್ದೆ. ನನಗೆ ಸಿಕ್ಕಿದವರೆಲ್ಲಾ, "ಸಾಹುಕಾರ್ರ ಮನೆ ಅರಮನೆ ಹಾಗೆ ಮಾಡಿಸಿದ್ದಾರೆ, ನೀವು ನೋಡಿದ್ದೀರಾ?" ಎಂದು ಕೇಳುತ್ತಿದರು. ಸಾಹುಕಾರ್ರೆ ಹೇಳಿಕಳಿಸಿದಾಗ ನೋಡೋಣವೆಂದು ಸುಮ್ಮನಿದ್ದೆ.</p>
		<p>ನಮ್ಮ ಸಾಹುಕಾರ್ರು ಚಿಲ್ಲರೆ ಖಾಯಿಲೆಗಳಿಗೆಲ್ಲಾ ಮನೆಗೆ ಹೇಳಿಕಳಿಸುತ್ತಿರಲಿಲ್ಲ. ಅವರೇ ನನ್ನ ಷಾಪಿನ ಹತ್ತಿರ ಬಂದು ಔಷಧ ತೆಗೆದುಕೊಂಡು ಹೊಗುತ್ತಿದ್ದರು. ನಮ್ಮ ಕಡೆ ಈಗಲೂ ಡಾಕ್ಟರ್ ಕ್ಲಿನಿಕ್‍ಗೆ ಹೋಗೋಣ ಎನ್ನುವುದಿಲ್ಲ, ಡಾಕ್ಟರ್ ಷಾಪ್ ಅಂತಲೇ ಅನ್ನುವುದು. ಒಂದು ದಿನ ಬೆಳಿಗ್ಗೆ ಸಾಹುಕಾರ್ರ ಹೆಂಡತಿ ಹಳೇಕಾಲದ ಮುತ್ತೈದೆ, ಕೆನ್ನೆ ತುಂಬ ಅರಿಶಿನ, ಹಣೆಯ ಮೇಲೆ ಬೊಟ್ಟಗಲ ಕುಂಕುಮ, ಮೈತುಂಬ ಸೆರಗು. ನಮ್ಮ ಮನೆಗೆ ಬಂದು- "ಡಾಕ್ಟರೇ, ಸಾಹುಕಾರ್ರಿಗೆ (ಅವರು ಅವರ ಯಜಮಾನ್ರಿಗೆ ಹಾಗೇ ಹೇಳುತ್ತಿದ್ದದ್ದು) ತುಂಬಾ ಹುಷಾರಿಲ್ಲ. ರಾತ್ರಿಯಿಂದ ಜ್ವರ, ಪಕ್ಕೆನೋವು. ನೀವು ಷಾಪಿಗೆ ಹೊಗುವುದಕ್ಕೆ ಮುಂಚೆ ಬಂದು ನೋಡಿಕೊಂಡು ಹೋಗಿ" ಎಂದರು.</p>
		<p>ಆಗಲಿ ಎಂದು ಹೇಳಿಕಳಿಸಿದೆ. ಸಾಹುಕಾರ್ರ ಮನೆ ನೋಡುವ ಅವಕಾಶವೂ ಸಿಕ್ಕಿದ ಹಾಗೆ ಆಯಿತಲ್ಲ ಎಂದುಕೊಂಡು ಹೊರಟೆ. ನಾನು ಹೋಗುವ ಹೊತ್ತಿಗೆ ಹೆಬ್ಬಾಗಿಲಲ್ಲಿ ಕಾತುರದಿಂದ ಕಾದಿದ್ದ ಸಾಹುಕಾರ್ರ ಹೆಂಡತಿ ಒಳಗೆ ಕರೆದುಕೊಂಡು ಹೋಗಿ, ಮಲಗುವ ಕೋಣೆ ಹತ್ತಿರ ಬಂದಾಗ, 'ಒಳಗೆ ಮಲಗಿದ್ದಾರೆ ಹೋಗಿ ನೋಡಿ' ಎಂದು ಹೇಳಿ ಅವರು ಪಕ್ಕದ ಕೋಣೆಗೆ ಹೋದರು. ಡಾಕ್ಟರು ಪರೀಕ್ಷೆ ಮಾಡುವಾಗ ತಮಗೆ ಅಲ್ಲಿ ಏನೂ ಕೆಲಸವಿಲ್ಲ ಎಂದುಕೊಂಡು (ಇನ್ನೂ ಕೆಲವರ  ಮನೆಯಲ್ಲಿ ಕೆಲವು ಹೆಂಗಸರು "ಡಾಕ್ಟರೇ, ನಮ್ಮ ಯಜಮಾನರಿಗೆ ಟೈಫಾಯಿಡ್ ಆಗಿದೆ, Crocin ಕೊಟ್ಟರೂ ಎರಡು ದಿನದಿಂದ ಜ್ವರ ಬಿಟ್ಟಿಲ್ಲ. Chloruyheei Start ಮಾಡಬಹುದೇ, ನೋಡಿ" ಎಂದು ಹೇಳುವವರನ್ನೂ ನೋಡಿದ್ದೇನೆ. ಅದೇನು Typhoid ಅಥವಾ Urinary infechan ಓ ಅವರಿಗೇನು ಗೊತ್ತು!) ಅದಿರಲಿ;</p>
		<p>ರೂಮಿನಲ್ಲಿ ಹೋದ ಕೂಡಲೇ ಕಣ್ಣು ಹೊರಳಿಸಿದರೆ ಬಲಗಡೆ ಒಂದು ಫಳ ಫಳ ಹೊಳೆಯುವ ಕರಿ ಮರದ ಮಂಚ, ಗೋಡೆಗಳಿಗೆಲ್ಲಾ ಆಯಿಲ್ ಪೈಂಟಿಂಗ್, ಕಿಟಕಿಗಳಿಗೆಲ್ಲಾ ಚಿತ್ರ ಬಣ್ಣದ ಗಾಜುಗಳು ಇತ್ತು. ಮಂಚಕ್ಕೆ ಬಿಟ್ಟಿದ್ದ ಸೊಳ್ಳೆ ಪರದೆ ಸರಿಸಿ ನೋಡಿದರೆ ಅದರ ಮೇಲೆ Dunlopillo ಹಾಸಿಗೆ, ಡಿಜೈನ್ ಬೆಡ್‍ಷೀಟ್, ಮಡಿಸಿಟ್ಟ ಕಂಬಳಿ ಕಾಣಿಸಿತು. ಮಂಚದ ಮೇಲೆ ಹಾಕಿದ್ದ ಬಟ್ಟೆಗಳು ಸ್ವಲ್ಪವೂ ಮಾಸದೆ, ಅದನ್ನು ಯಾರೂ ಉಪಯೋಗಿಸಿದಂತೆ ಕಾಣಿಸಲಿಲ್ಲ. ನಾನು ಆಶ್ಚರ್ಯದಿಂದ ನೋಡುತ್ತಿದ್ದಾಗ, ಕೋಣೆಯ ಬೇರೆ ಮೂಲೆಯಿಂದ-"ನಾನು ಇಲ್ಲಿದ್ದೇನೆ, ಬನ್ನಿ ಡಾಕ್ಟರೇ" ಎಂದು ಕೂಗಿದ ಸಾಹುಕಾರರ ಧ್ವನಿ ಕೇಳಿಸಿತು. ಅಲ್ಲಿ ನೆಲದ ಮೇಲೆ ಹಾಸಿದ್ದ ಸಾಧಾರಣ ಹಾಸಿಗೆ ಮೇಲೆ ಸಾಹುಕಾರ್ರು ಮಲಗಿದ್ದರು. ಅವರ ಹೆಗಲ ಮೇಲೆ ಇರುತ್ತಿದ್ದ ಶಾಲು ಮೈಮೇಲಿತ್ತು. ಅಲ್ಲಿ ಹೋಗಿ ಅವರನ್ನು ಪರೀಕ್ಷಿಸಿ, ಸೂಕ್ತ ತಿಳುವಳಿಕೆ ಕೊಟ್ಟು, ಹೊರಡುವ ಮುಂಚೆ ಮನಸ್ಸು ತಡಿಯಲಿಲ್ಲ. "ಸಾಹುಕಾರ್ರೆ, ಮಂಚದ ಮೇಲೆ ಮಲಗುವುದು ಬಿಟ್ಟು ಕೆಳಗೆ ಏಕೆ ಮಲಗಿದ್ದೀರಿ?" ಎಂದು ಕೇಳಿದೆ. ಅವರು ಹೇಳಿದರು- "ನಮ್ಮ ಹುಡುಗರ ಬಲವಂತಕ್ಕೆ ಅದೆಲ್ಲಾ ಮಾಡಿಸಿದ್ದೇನೆ. ನನಗೆ ಮುಂಚಿನಿಂದಲೂ, ಅಭ್ಯಾಸವಾಗಿರುವಂತೆ ಕೆಳಗೆ ಮಲಗಿದರೇ ನಿದ್ದೆ ಬರುವುದು" ಎಂದರು. ಸರಿ ಎಂದು ಹೇಳಿ ಷಾಪಿನ ಕಡೆ ಹೊರಟೆ. ನಾನು ಷಾಪಿಗೆ ನಡೆದು ಹೋಗುತ್ತಾ, ಅಭ್ಯಾಸ ಬಲ ಎಷ್ಟು ನಮ್ಮ ಮೇಲೆ ಪರಿಣಾಮ ಬೀರುತ್ತದೆಂದು ಮೆಲುಕು ಹಾಕುತ್ತಿದ್ದೆ. ಒಂದೆರಡು ನಿದರ್ಶನಗಳು ನೆನಪಿಗೆ ಬಂದವು;</p>
		<p>ನಾನು ಯಾವಾಗಲೋ ಒಂದು ಮಾಸಪತ್ರಿಕೆಯಲ್ಲಿ ಓದಿದ್ದ ನೆನಪು. ಒಳ್ಳೆ ಪ್ರಾಕ್ಟಿಸ್ ಇದ್ದ ಡಾಕ್ಟರು ಒಬ್ಬರು ದಿನವೂ ಬಂದ ಆದಾಯವನ್ನು ತಂದು ಮನೆಯಲ್ಲಿ ಪೆಟ್ಟಿಗೆಯಲ್ಲಿ ಹಾಕಿ ಅದರ ವಿಷಯವನ್ನೇ ಮರೆತುಬಿಡುತ್ತಿದ್ದರಂತೆ. ಅವರ ಹೆಂಡತಿ ಯಜಮಾನರಿಗೆ ಸರ್‍ಪ್ರೈಜ್ ಮಾಡೋಣವೆಂದು, ಒಂದು ದಪ್ಪ ಒಂಟಿ ಚಿನ್ನದ ಬಳೆ (ಅದಕ್ಕೆ ಕಂಗನ್ ಬಳೆ ಎಂದು ಹೇಳುತ್ತಾರೇನೋ) ಮಾಡಿಸಿಕೊಂಡು, ಬಲಗೈಗೆ ಹಾಕಿಕೊಂಡು, ಆ ಬಿಜಿ ಡಾಕ್ಟರ್‍ರೂ ಸ್ವಲ್ಪ ಪುರುಸೊತ್ತಿದ್ದು, ಸರಸ ಸಲ್ಲಾಪದಲ್ಲಿದ್ದಾಗ ನೋಡಿ ಎಂದು ತನ್ನ ಕೈನ ಗಂಡನ ಕೈಗೆ ಕೊಟ್ಟಳಂತೆ. ಡಾಕ್ಟರ್ ಅಭ್ಯಾಸಬಲದಿಂದ ಹೆಂಡತಿಯ Pulse ನೋಡಿ, ನಿನಗೆ ಜ್ವರ ಇಲ್ಲ ಎಂದರಂತೆ! ಕಂಗನ್ ಬಳೆ ಕೈನಲ್ಲಿಯೇ ನಗುತ್ತ ಕೂತಿತ್ತು!</p>
		<p>ಇನ್ನೊಂದು ನೆನಪು- ನಾನು ಹುಡುಗನಾಗಿದ್ದಾಗ (ಆಗಿನ್ನೂ ನಾನು ಡಾಕ್ಟರಾಗುತ್ತೇನೆಂದು ಕನಸೂ ಕಂಡಿರಲಿಲ್ಲ), ನಮ್ಮ ಮನೆಯಲ್ಲಿ ಯಾರಿಗಾದರೂ ಹುಷಾರು ತಪ್ಪಿದರೆ ಡಾಕ್ಟರ್ ಷಾಪಿಗೆ ಔಷಧ ತರಲು ಕಳಿಸುತ್ತಿದ್ದರು. ......೫೦ ವರ್ಷಗಳ ಹಿಂದಿನ ಮಾತು. ಆಗ ನಮ್ಮ ಮನೆಯ ಹತ್ತಿರ ಒಂದೇ ಡಾಕ್ಟರ್ ಷಾಪ್ ಇದ್ದದ್ದು. ಆ ಡಾಕ್ಟರ್ ಒಳ್ಳೆಯ ಹೆಸರು ಮಾಡಿದ್ದರಿಂದ ಯಾವಾಗಲೂ ಅವರ ಷಾಪ್ ರೋಗಿಗಳಿಂದ ತುಂಬಿರುತ್ತಿತ್ತು. ಆ ಡಾಕ್ಟರ್ ಅಭ್ಯಾಸವೇನೆಂದರೆ ಯಾವ ರೋಗಿ ಹೋದರೂ ಮೊದಲು ಒಂದು ಥರ್ಮಾಮೀಟರ್ ಅವನ ಬಾಯಿನಲ್ಲಿಟ್ಟು ಕೂಡಿಸಿಬಿಡುತ್ತಿದ್ದರು. ಬೇರೆ ಕೆಲವರನ್ನು ನೋಡಿ ೧೦-೧೫ ನಿಮಿಷಗಳ ನಂತರ ಈ ರೋಗಿಯ ಬಾಯಿನಿಂದ Thermometer ತೆಗೆದುನೋಡಿ ಅವನನ್ನು ಪರೀಕ್ಷಿಸುತ್ತಿದ್ದರು. ಅವರು ಬಂದು ತೆಗೆಯುವವರೆಗೂ ಆ ರೋಗಿ ಯಾವ ಕಾರಣದಿಂದಲೂ ಬಾಯಿಂದ Thermometer ತೆಗೆಯಕೂಡದು ಎಂದು ಅವರ ಕಟ್ಟಪ್ಪಣೆ. ಬಹುಶಃ ಮೊಟ್ಟಮೊದಲು ಜ್ವರ ಇದೆಯೇ ಇಲ್ಲವೆ ಎಂದು ಖಾತರಿಪಡಿಸಿಕೊಂಡರೆ, ಆ ಡಾಕ್ಟರಿಗೆ ಅರ್ಧ ಕೆಲಸ ಆದಂತೆ. ಹೀಗಾಗಿ ಅವರ ಷಾಪಿಗೆ ಹೊದರೆ ಯಾವಾಗಲೂ ೪-೫ ಜನರು ಥರ್ಮಾಮೀಟರ್ ಬಾಯಿನಲ್ಲಿ ಇಟ್ಟುಕೊಂಡು ಕೂತಿರುತ್ತಿದ್ದರು. ನಾನು ಹೋದಕೂಡಲೇ ಎಲ್ಲಿ ಅಭ್ಯಾಸಬಲದಿಂದ ನನ್ನ ಬಾಯಿನಲ್ಲೂ ಥರ್ಮಾಮೀಟರ್ ಇಟ್ಟು ಕೂಡಿಸಿಬಿಡುತ್ತಾರೋ ಎಂದು, ಮೊದಲೇ ನಾನು ಹುಷಾರಾಗಿದ್ದೇನೆ, ಮನೆಯಲ್ಲಿ ಬೇರೆಯವರಿಗೆ ಔಷಧಿ ತೆಗೆದುಕೊಂಡು ಹೋಗಲು ಬಂದಿದ್ದೇನೆಂದು ಹೇಳಿಬಿಡುತ್ತಿದ್ದೆ!</p>
		<p>ಹೀಗೆ ಮೆಲುಕು ಹಾಕುತ್ತಿದ್ದಾಗ ನನ್ನ ಷಾಪು ಸಿಕ್ಕಿತು. ನಾನು ಷಾಪಿನೊಳಗೆ ಹೋಗಿ, ಹೊರ ಕೋಟನ್ನು ಹಾಕಿಕೊಂಡು, ರೋಗಿಗಳು ಕೂಡುವ ಸ್ಥಳಕ್ಕೆ ಬಂದು, ಮೊದಲು ಕಂಡ ರೋಗಿಯನ್ನು ಅವನಿಗೆ ತೊಂದರೆ ಏನೆಂದು ಕೇಳುವ ಬದಲು, ಅಭ್ಯಾಸಬಲದಿಂದ "ನಾಲಿಗೆ ತೋರಿಸು" ಎಂದು ಕೇಳಿದೆ.-</p>
		<p class="quote-author">
			ಡಾ। ರಾಮರಾವ್ ಲಕ್ಕೂರ್<br />(ಮ್ಯಾಂಚೆಸ್ಟರ್, ನ್ಯೂ ಹ್ಯಾಮ್‍ಷೈರ್)
		</p>
	</section>
</body>
</html>
