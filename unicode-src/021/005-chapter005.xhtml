<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಅಮೆರಿಕನ್ನಡದ ಕತೆಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-115">
		<h1 class="level1-title" epub:type="title">ನಾನು ಕಂಡ ಅಮೇರಿಕೆ</h1>
		<p><strong>ಅಮೇರಿ-ಇಂಗ್ಲಿಶ್</strong></p>
		<p>ಪತಂಜಲಿ ಮಹರ್ಷಿಗಳು ವ್ಯಾಕರಣದ ಪ್ರಯೊಜನಗಳ ಬಗ್ಗೆ ಹೇಳುವಾಗ "ಇಮಾನಿ ಚ ಭೂಯಃ ವ್ಯಾಕರಣಸ್ಯ ಪ್ರಯೋಜನಾನಿ" ಎನ್ನುವಲ್ಲಿ 'ಉತತ್ವಃ' ಎಂದು ಹೇಳುತ್ತಾರೆ. ಉತತ್ವಃ ಅಂದರೆ,</p>
		ಉತ ತ್ವಃ ಪಶ್ಯನ್ ನ ದದರ್ಶ ವಾಚಮ್<br />
		ಉತ ತ್ವಃ ಶೃಣ್ವನ್ ನ ಶ್ರುಣೋತಿ ಏನಾಂ<br />
		ಉತೋ ತು ಅಸ್ಮೈ ತನ್ವಂ ವಿಸಸ್ರೇ<br />
		<p>ಜಾಯೇವ ಪತ್ಯಃ ಉಶತೀ ಸುವಾಸಾಃ ॥</p>
		<p>ಹಾಗೆಂದರೆ, ಭಾಷೆಯ ವಿಷಯದಲ್ಲಿ ಕೆಲವರು ಕಣ್ಣಿದ್ದು ಕಾಣದವರಾಗಿದ್ದಾರೆ. ಕಿವಿಯಿದ್ದು ಕೇಳದವರಾಗಿದ್ದಾರೆ. ಆದರೆ ಭಾಷೆ ಗೊತ್ತಿದ್ದವನಿಗೆ ಭಾಷಾ ವನಿತೆ ಸ್ವಸ್ತ್ರೀಯ ಹಾಗೆ ತನ್ನ ಸೌಂದರ್ಯವನ್ನು ತೋರಿಸುತ್ತಾಳೆ. ಭಾಷೆಯ ಸೂಕ್ಷ್ಮತೆ ಮತ್ತು ವೈವಿಧ್ಯಗಳನ್ನು ಭಾಷಾವಿದ ಬೇಗ ಗ್ರಹಿಸುತ್ತಾನೆ.</p>
		<p>ಬ್ರಿಟಿಶ್ ಪದ್ಧತಿಯಲ್ಲಿ ಇಂಗ್ಲಿಶ್ ಕಲಿತು, ನೇಸ್‍ಫೀಲ್ಡ ವ್ಯಾಕರಣವನ್ನು ಓದಿದ ನನ್ನ ಪೀಳಿಗೆಯವರಿಗೆ ಅಮೇರಿಕನ್ ಇಂಗ್ಲೀಶ್ ಅನೇಕ ವಿಧದಲ್ಲಿ ವಿಭಿನ್ನವಾಗಿ ಕಾಣುತ್ತದೆ. ನಾನು ಮಾತಾಡಿದಾಗ ಏಷ್ಟೋಜನ "See, he speaks British English." ಎಂದು ಹೇಳಿದ್ದೂ ಉಂಟು.</p>
		<p>ಈ ಬ್ರಿಟಿಶ್ ಮತ್ತು ಅಮೇರಿಕನ್ ಇಂಗ್ಲಿಶುಗಳಲ್ಲಿ ವ್ಯತ್ಯಾಸವೇನು?... ಪ್ರಾರಂಭದಲ್ಲಿಯೇ ಕಾಣುತ್ತೇವೆ. ನಾವು ಜೂಲೈ ೩೧ನ್ನು ಬರೆಯಬೇಕಾದರೆ, ೩೧-೭-೧೯೮೭ ಎಂದು ಬರೆಯುತ್ತೇವೆ. ಇಲ್ಲಿ ಅಮೇರಿಕೆಯಲ್ಲಿ ೭-೩೧ ಎಂದು ಬರೆಯುತ್ತಾರೆ. ಈ ೩೧ನೆಯ ತಿಂಗಳು ಯಾವುದು ಎಂದು ನಮಗೆ ಸಂಶಯ ಬರುತ್ತದೆ. ಅದರಂತೆಯೇ, ಇಲ್ಲಿ ಸಂಕ್ಷಿಪ್ತಿಗಳನ್ನು ಬಳಸುವುದರ ಕಡೆಗೆ ಒಲವು ಹೆಚ್ಚೆಂದು ತೋರುತ್ತದೆ. ಉದಾಃ Shop N Save ಎನ್ ಎಂದರೆ ಆ್ಯಂಡ್; C world,, ಸಿ ಅಂದರೆ Ever ಸಮುದ್ರ; ೪ ಇveಡಿ ಎಂದರೆ, ಫಾರೆವರ್ ಇತ್ಯಾದಿ. ಕೆಲವು ಸಂಸ್ಥೆಗಳ ಸಂಕ್ಷಿಪ್ತಿಗಳೂ ಮೋಜಿನದಾಗಿವೆ.</p>
		<p>FOCUS-ಅಂದರೆ, For Our Children and Us ಇದು ವಿವಾಹ ವಿಚ್ಛೇದನ ಪಡೆದ ಮಹಿಳೆಯರಿಗೆ ಸಾಹಾಯ ಮಾಡುವ ಸಂಸ್ಥೆ.</p>
		<p>NOW-ಅಂದರೆ, National Organization for Women.</p>
		<p>OWL-ಅಂದರೆ, ಗೂಬೆಯಲ್ಲ; National Organization for Women.</p>
		<p>TOPS-ಅಂದರೆ, ಬೊಗರೆಯಲ್ಲ; ಟೇಕ್ ಆಫ್ ಪೌಂಡ್ಸ್ ಸೀರಿಯಸ್‍ಲಿ, ಸೊರಗಲು ಸಹಾಯ ಮಾಡುವ ಸಂಸ್ಥೆ.</p>
		<p>RAM-ಅಂದರೆ, ರ್ಯಾಂಡಮ್ ಆ್ಯಕ್ಸೆಸ್ ಮೆಮರಿ.</p>
		<p>AID-ಅಂದರೆ, ಅಸೋಶಿಯೇಶನ್ ಫಾರ್ ಇಂಟರ್‍ನ್ಯಾಶನಲ್ ಡೆವಲಪ್‍ಮೆಂಟ್.</p>
		<p>STD-ಅಂದರೆ, ನಮ್ಮಲ್ಲಿಯ ಹಾಗೆ ಫೋನಿಗೆ ಸಂಬಂಧಪಟ್ಟದ್ದಲ್ಲ. ಸೆಕ್ಶುಯಲಿ ಟ್ರಾನ್ಸಮಿಟೆಡ್ ಡಿಸೀಸ್.</p>
		<p>Madd-ಅಂದರೆ, ಮದರ್ಸ್ ಅಗೆನ್ಸ್ಟ ಡ್ರಂಕನ್ ಡ್ರೈವಿಂಗ್. ನಮ್ಮ ಭಾರತದಲ್ಲಿಯೂ ಹೀಗೆ ಹಲವು ವಿಚಿತ್ರ ಕಾಣುವ ಸಂಕ್ಷಿಪ್ತಿಗಳಿವೆ. ಮಹಾರಾಷ್ಟ್ರದಲ್ಲಿ MARD ಇದೆ. ಹಾಗೆಂದರೆ, ಮಹಾರಾಷ್ಟ್ರ ಅಸೊಸಿಯೇಶನ್ ಆಫ್ ರೆಸಿಡೆಂಟ್ ಡಾಕ್ಟರ್ಸ್. TAMBRA ಅಂದರೆ, ತಮಿಳುನಾಡು ಬ್ರಾಹ್ಮಣ ಅಸೋಸಿಯೇಶನ್. ನಮ್ಮಲ್ಲಿ ವ್ಯಭಿಚಾರ ವ್ಯವಹಾರದಲ್ಲಿ ತೊಡಗಿದವರನ್ನು 'ಸೀತಾ' ಕಾನೂನಿನ ಮೇರೆಗೆ ಬಂಧಿಸುತ್ತಾರೆ. ಇಲ್ಲಿಯ ಸೀತಾ SITA, Suppression of Immoral Traffic In women and girls Act. 'ಸೀತಾ'ಗೆ ಎಂಥ ಅಪಕರ್ಷ!</p>
		<p><strong>ಉಚ್ಛಾರದ</strong> ದೃಷ್ಟಿಯಿಂದ ಇಲ್ಲಿ ಪಾಸ್, ಪ್ಯಾಸ್ ಆಗುತ್ತದೆ; ಫಾಸ್ಟ ಫ್ಯಾಸ್ಟ, Route, ರೂಟ್, ರೌಟ್ ಆಗುತ್ತದೆ. ಟ್ವೆಂಟಿ, ಟೊಂಟಿ; Z ಝೆಡ್, ಝೀ ಆಗುತ್ತದೆ. ಹಲಕೆಲವರು Ask ಉಚ್ಛಾರವನ್ನು Axe ಎಂದು ಮಾಡುತ್ತಾರೆ. "ಡಿಡ್ ಯು ಆ್ಯಕ್ಸ್ ಹಿಮ್?" ಇದು ಭಯಂಕರ ಉಚ್ಛಾರ. ದಕ್ಷಿಣ ಭಾಗಗಳಲ್ಲಿ "ಹೌ ಡು ಯು ಡು?" ಎಂಬುದನ್ನು "ಹೌ ಡೀ?" ಅನ್ನುತ್ತಾರೆ.</p>
		<p><strong>ಸ್ಪೆಲಿಂಗ್</strong> ದೃಷ್ಟಿಯಿಂದ ಅಮೇರಿಕನ್‍ರು ಬಹಳ ಒಳ್ಳೆಯ ಕೆಲಸ ಮಾಡಿದ್ದಾರೆ. ನಾವು ಉಚ್ಛರಿಸದಿದ್ದ ಅನಾವಶ್ಯಕ ಅಕ್ಷರಗಳನ್ನು ತೆಗೆದುಹಾಕಿದ್ದಾರೆ. ಉದಾ: Color, Thru ಥ್ರೂ. Through ಅಲ್ಲ. ಆದರೆ, ಎನ್‍ರೋಲ್‍ಮೆಂಟ್, ಇನ್‍ಸ್ಟಾಲ್‍ಮೆಂಟುಗಳಲ್ಲಿ ಎರಡು Lಗಳು ಏಕೆ ಬರುತ್ತವೋ!</p>
		<p><strong>ಪ್ರಯೊಗ</strong> ದ ದೃಷ್ಟಿಯಿಂದ ಇಲ್ಲಿ OK ಬರುವುದು ಬಹಳ. ನಾನು ಓದಿದ ಮೇರೆಗೆ OK, Zero Killed ಇದರ ಸಂಕ್ಷಿಪ್ತಿ. ಆದರೂ, 'ಸರಿ' ಎಂಬ  ಅರ್ಥ ಅದಕ್ಕೆ ಬಂದುಬಿಟ್ಟಿದೆ. ಗೆಟ್ ಧಾತುವಿನ ಭೂತಕಾಲ, ಭೂತನ್ಯೂನ್ಯ ರೂಪಗಳು got, gotten. ಇಲ್ಲಿ 'ಗಾಃಟನ್' ಉಪಯೊಗ ಬಹಳ. ನಾವು "ಹೀ ಹ್ಯಾಸ್ ಗಾಃಟ್ ಟೆನ್ ಡಾಲರ್ಸ" ಎಂದು ಹೇಳಿದರೆ, ಅಮೇರಿಕೆಯಲ್ಲಿ "ಹೀ ಹ್ಯಾಸ್ ಗಾಃಟನ್ ಟೆನ್ ಡಾಲರ್ಸ" ಎಂದು ಹೇಳುತ್ತಾರೆ. ನಮ್ಮಲ್ಲಿ ಸೋಲಿಸು ಎಂಬರ್ಥದಲ್ಲಿ 'ಡಿಫೀಟ್' ಎಂಬ ಶಬ್ದ ಉಪಯೊಗಿಸಿದರೆ, ಇಲ್ಲಿ ಭಯಂಕರವಾದ Kill ಶಬ್ದ ಉಪಯೊಗಿಸುತ್ತಾರೆ. T he bill should be killed.'ಡಿಫೀಟ್' ಸಾಕಲ್ಲ? ಈ ಕೊಡಲಿಯ ಹೊಡೆತ ಏಕೆ? ಇದರಂತೆ 'ಸೆಟ್ ಅಸೈಡ್' ಎಂಬರ್ಥದಲ್ಲಿ 'ಓವರ್‍ಟರ್ನ್' ಉಪಯೋಗಿಸುತ್ತಾರೆ. "ದಿ ಜಜ್‍ಮೆಂಟ್ ವಾಸ್ ಸೆಟ್ ಅಸೈಡ್" - "ದಿ ಜಜ್‍ಮೆಂಟ್ ವಾಸ್ ಓವರ್‍ಟನ್ರ್ಡ್". ಇಲ್ಲಿ ಪೂರ್ಣವಿರಾಮಕ್ಕೆ ಫುಲ್‍ಸ್ಟಾಪ್ ಅನ್ನದೆ, 'ಪೀರಿಯಡ್' ಅನ್ನುತ್ತಾರೆ. ಟಿ.ವಿ. ಮತ್ತು ಪುಸ್ತಕ ಮೊದಲಾದವುಗಳನ್ನು ಇಡುವ ಶೋಕೇಸಿಗೆ 'ಎಂಟರ್‍ಟೇನ್‍ಮೆಂಟ್ ಸೆಂಟರ್' ಅನ್ನುತ್ತಾರೆ. ಯಾವನಾದರೂ ಉಮೇದುವಾರ ನೌಕರಿಗಾಗಿ ಒಂದು ಕಂಪನಿಗೆ ಅರ್ಜಿ ಹಾಕುತ್ತಾನೆ. ಅವನ ಇಂಟವ್ರ್ಹೂ ಮಾಡುವವರು ಆ ಕಂಪನಿಯವರು. The Company interviews him.. ಆದರೆ, ಇಲ್ಲಿ I interviewed Nocial, I interviewed Carbide, I interviewed Carbide ಎಂದು ಹೇಳುತ್ತಾರೆ. ಹಾಗೆಯೇ shy of ಅಂದರೆ short of, I am shy of two dollars. ಎರಡು ನಿಷೇಧಗಳು ಸಾಮಾನ್ಯವಾಗಿ ಸಂಭವಾರ್ಥಗಳನ್ನು ಹೇಳುತ್ತವೆ. ಆದರೆ ಇಲ್ಲಿ ಹಾಗಲ್ಲ. I don't know nothing ಎನ್ನುತ್ತಾರೆ. ಹಲವರು ಇಂಥ ಪ್ರಯೊಗ ಇಲ್ಲಿಯ ಕರಿಯರಲ್ಲಿ ಮಾತ್ರ ಇದೆಯೆಂದು ಹೇಳಿದರೆ, ನಾನು ಈ ಪ್ರಯೋಗವನ್ನು ಹಲವು ಬಿಳಿಯರಲ್ಲಿಯೂ, ನಮ್ಮ ಅನೇಕ ಜನ ಭಾರತೀಯರಲ್ಲಿಯೂ ಗಮನಿಸಿದೆ. ನಾವು "ಹೌ ಡು ಯು ಡು?" - "ಹೌ ಆರ್ ಯು ಡುಯಿಂಗ್?" ಎಂದು ಕೇಳಿದರೆ, ಇಲ್ಲಿ "ಹೌ ಯು ಡುಯಿಂಗ್" ಎಂಬುದು ಪ್ರಚಲಿತ. ಬಹಳ ದಿವಸಗಳಿಂದ ನಿನ್ನನ್ನು ಕಂಡಿಲ್ಲ ಎಂದು ಹೇಳಲು"Long time no see" ಅನ್ನುತ್ತಾರೆ. ಇವು ಕೊಲೊಕ್ವಿಯಲ್ ಪ್ರಯೊಗಗಳೆಂದು ಹೇಳಬಹುದು. ಆದರೆ ಹಲವಾರು ಶಿಷ್ಟರೂ ಇಂಥ ಪ್ರಯೋಗಗಳನ್ನು ಮಾಡುವುದನ್ನು ನೋಡಿದೆ. Have ಮತ್ತು Have got ಇವುಗಳ ಮಧ್ಯದ ಅಂತರವೇನು? ಯಾವುದನ್ನು ನಾವು ಜೇಬಿನಲ್ಲಿಟ್ಟುಕೊಳ್ಳಬಹುದೋ, ಅಥವಾ ಧರಿಸಬಹುದೋ, ಅದು "ಐ ಹ್ಯಾವ್ ಗಾಟ್" "ಐ ಹ್ಯಾವ್ ಗಾಟ್ ಎ ಪೆನ್, ಎ ಕರ್‍ಚೀಫ್" ಇತ್ಯಾದಿ. ಆದರೆ, ಮನೆಯನ್ನು ಜೇಬಿನಲ್ಲಿಟ್ಟುಕೊಳ್ಳಲಾಗದು. ಆಗ "ಐ ಹ್ಯಾವ್ ಎ ಹೌಸ್". ಆದರೆ, ಇಲ್ಲಿ ಪೆನ್‍ಸಿಲ್ವೇನಿಯಾ ಕಾರುಗಳ ಫಲಕಗಳ ಮೇಲೆ "ಯೂ ಹ್ಯಾವ್ ಗಾಟ್ ಎ ಫ್ರೆಂಡ್ ಇನ್ ಪೆನ್ಸಿಲ್ವೇನಿಯಾ" ಎಂದು ಇರುತ್ತದೆ. ಇದರಂತೆಯೇ, House ಮತ್ತು Home, "ಐ ಕನ್‍ಸ್ಟ್ರಕ್ಟ್ ಎ ಹೌಸ್". ಆಮೇಲೆ, "ಐ ಮೇಕ್ ಇಟ್ ಎ ಹೋಮ್" ಹೌಸ್, ಭೌತಿಕ ಕಟ್ಟಡ; ಹೋಮ್ ಜನ 'ಹೌಸ್'ದಲ್ಲಿ ವಾಸಿಸಿ, ಅಲ್ಲಿ ಅಂತಃಕರಣ ತುಂಬಿ, ಅದನ್ನು 'ಹೋಮ್' ಮಾಡುತ್ತಾರೆ. ಮೊನ್ನೆ ಒಂದು ಪತ್ರಿಕೆಯಲ್ಲಿ Home building is increasing ಎಂದು ಬರೆದಾಗ, ಒಬ್ಬ ಓದುಗರು ಇದು ಸರಿಯೆ ಎಂದು ಆ್ಯನ್ ಲ್ಯಾಂಡರ್ಸ್ ಅವರನ್ನು ಕೇಳಿದರು. ಅದಕ್ಕೆ ಉತ್ತರವಾಗಿ ಅವರು ಹೀಗೆ ಬರೆದರು:</p>
		<p>``By definition, 'House' is a structure designed for residential purposes. A builder erects a 'house', but the occupants make a 'house' a 'home' by living in it. A dutiful wife and mother run a home. A madam, on the other hand, runs a house.'' ಹೀಗೆಯೇ, ಇಲ್ಲಿ  Older, Elder ಬಗ್ಗೆಯೂ ಭಿನ್ನತೆಯಿಲ್ಲ. "ಹೌ ಈಸ್ ಯುವರ್ ಓಲ್ಡರ್ ಬ್ರದರ್?" ಅನ್ನುತ್ತಾರೆ. ಎಲ್ಡರ್, ವಯಸ್ಸು, ಸಂಬಂಧ ಎರಡನ್ನೂ ಹೇಳಿದರೆ, ಓಲ್ಡರ್ ಬರೀ ವಯಸ್ಸಿನ ಜೇಷ್ಠತೆಯನ್ನು ಮಾತ್ರ ಹೇಳುತ್ತದೆ.</p>
		<p>ಹಾಗೆಯೇ Meet ಕ್ರಿಯಾಪದ. ನಾವು ಯಾರನ್ನಾದರೂ 'ಮೀಟ್' ಮಾಡುತ್ತೇವೆ. ಆದರೆ, 'ಮೀಟ್ ವಿಥ್' ಅನಿಷ್ಟ. "ಹೀ ಮೆಟ್ ವಿಥ್ ಆ್ಯನ್ ಆ್ಯಕ್ಸಿಡೆಂಟ್" "ಹೀ ಮೆಟ್ ವಿಥ್ ಆಪೊಸಿಶನ್." ಹಾಗೆಯೇ, Shoot, Shoot at.ಶೂಟ್ ಅಂದರೆ, ಶೂಟ್ ಟು ಕಿಲ್. ಶೂಟ್ ಆ್ಯಟ್ ಎಂದರೆ ಕೊಲ್ಲಲು ಪ್ರಯತ್ನ ಮಾಡುವುದು, ಆದರೆ ಆ ವ್ಯಕ್ತಿ ಪಾರಾಗುತ್ತಾನೆ.... Visit ಮತ್ತು Visitation. 'ವಿಶಿಟ್' ಒಳ್ಳೆಯದು, ಶುಭಕಾರಿ. 'ವಿಸಿಟೇಶನ್' ಕೆಟ್ಟದ್ದು, ಅಶುಭಕಾರಿ. ಪ್ಲೇಗು, ಕಾಲರಾ ವಿಸಿಟೇಶನ್, ಇಲ್ಲಿ ಗಂಡ-ಹೆಂಡತಿ ವಿವಾಹ ವಿಚ್ಛೇದನವಾದಾಗ ಅವರಿಗೆ ಮಕ್ಕಳನ್ನು ಕಾಣುವ ವಿಸಿಟೇಶನ್ ರೈಟ್ಸ್ ಇರುತ್ತದೆ. `Chili' ಎಂದರೇನು? ಚಿಲಿ ಎಂದರೆ, ಮೆಣಸಿನಕಾಯಿ. ಚಿಲಿಗೆ ಮೆಣಸಿನಕಾಯಿ ಎಂಬ ಅರ್ಥವಿದೆಯೇನೋ ನಿಜ. ಆದರೆ, ಇಲ್ಲಿ ಸಾಮಾನ್ಯವಾಗಿ ಕೊಡುವ ಅರ್ಥ `Highly seasoned dish of beef, chilipowder, beans and often tomatoe.' ನಮ್ಮ ಮೆಣಸಿನಕಾಯಿಗೆ ಇಲ್ಲಿ Hot Pepper ಅನ್ನುತ್ತಾರೆ. ಇಲ್ಲಿ 'ಜಾಕೆಟ್' ಅಂದರೆ, 'ಕೋಟು'. Moon lighting ಎಂದರೆ, ಹೆಚ್ಚಿನ ಕೆಲಸ ಮಾಡುವುದು.</p>
		<p>ಅಮೆರಿಕನ್ ಇಂಗ್ಲಿಶ್‍ದಲ್ಲಿಯೂ ಅನೇಕ ಭಾರತೀಯ ಶಬ್ದಗಳು ಸೇರಿವೆ. Administrative Juggernaut, political pundit, fashion moghul, Buddha, guru, avatar, mantra, polka-dotted chutney-coloredಇತ್ಯಾದಿ.</p>
		<p>ಆದರೆ ಹಲಕೆಲವುಸಲ ತಪ್ಪು ಕಲ್ಪನೆಯ ಮೂಲಕ ಅಪಪ್ರಯೊಗಗಳೂ ಬರುವುದುಂಟು. ಯಾರೇ ಇಬ್ಬರ ಮಧ್ಯ ತೀವ್ರ ಮತಭೇದವಾದರೆ, `Go and fall into the Blackhole of Calcutta'ಅನ್ನುತ್ತಾರೆ. ಬ್ಲಾಕ್ ಹೋಲ್ ಹೋಗಿ  ಬೀಳಲು ಅದೇನು ಕತ್ತಲೆಯ ಕೋಣೆಯಲ್ಲಿಯ ಒಂದು ಕುಣಿಯೆ? ಈ ತಪ್ಪನ್ನು ತಿದ್ದಿ ಒಬ್ಬ ಮಿಲಿಟರಿ ಅಧಿಕಾರಿTimes and Democrat ಪ್ರತಿಕ್ರಿಯೆ ಜನೆವರಿ ೬ರ ಸಂಚಿಕೆಯಲ್ಲಿ ಹೀಗೆ ಬರೆದ:</p>
		<p>"It is not possible to fall into the black hole of Calcutta, be-cause it is not a hole. it is a very small room in a fort where 146 British soldiers were trapped by East indian troops of Straj-ud-Doula in 1756. All but 23 suffocated. The deathroom became known as the Blackhole of Calcutta."</p>
		<p>ಅಮೇರಿಕನ್ ಇಂಗ್ಲಿಶ್‍ದಲ್ಲಿಯೂ ಕನ್ನಡದಲ್ಲಿರುವಂತೆ ಸಮಸ್ತ ಪದಗಳು ಹೆಚ್ಚಿನ ಸಂಖ್ಯೆಯಲ್ಲಿ ಸಿಗುತ್ತವೆ. Motor + Hotel = Motel; Buy Low = Bilo; Breakfast + Lunch = Brunch; Gas + Alcohol = Gasohol; Stagnant + inflation = Stagflation ಇತ್ಯಾದಿ. ಹಾಗೆಯೇ, Cafetaria; Pizzerla; Televangelist, Laundromat; Guestimateಇತ್ಯಾದಿ.</p>
		<p>ಉತ್ತರ ಕರ್ನಾಟಕದಲ್ಲಿ ಭಯಂಕರ ಶಬ್ದವನ್ನು ಅತಿಶಯ ಎಂಬರ್ಥದಲ್ಲಿ ಉಪಯೊಗಿಸುತ್ತಾರಷ್ಟೆ. ಹುಡುಗಿ ಭಯಂಕರ ಸುಂದರಳಾಗಿದ್ದಾಳೆ. ಹಾಗೆಯೇ, ಇಲ್ಲಿಯೂ She is aterrific beauty ಅನ್ನುತ್ತಾರೆ.</p>
		<p>ಪ್ರಪಂಚದ ಎಲ್ಲ ಭಾಷೆಗಳ ಭಾಷಾಸೂಕ್ಷ್ಮತೆಗಳನ್ನು ತಿಳಿದುಕೊಳ್ಳುವುದು ಕಠಿಣ. ಆದರೆ ಗೊತ್ತಾದಾಗ, ಗಮನಿಸುವುದು ಜಾಣತನ.</p>
		<p>Rita Guernsey ಎನ್ನುವವರು ೧೫-೦೭-೧೯೮೪ರ ಸಂಡೇ ಎಕ್ಸ್‍ಪ್ರೆಸ್‍ದಲ್ಲಿ ಒಂದು ಘಟನೆಯನ್ನು ವಿವರಿಸಿದ್ದಾರೆ... ಒಬ್ಬ ಮಹಿಳೆ ಫ್ರಾನ್ಸ್‍ದ ಒಂದು ಹಾಟೆಲ್ಲಿಗೆ ಊಟಕ್ಕೆ ಹೋಗಿದ್ದಳಂತೆ. ಅವಳು ಊಟಕ್ಕೆ ಕುಳಿತಾಗ ಅಲ್ಲಿಯ ವೇಟರ್ ಅವಳಿಗೆ ತುಂಬಾ ಉಪಚಾರ ಮಾಡಿದನಂತೆ. ಅವಳು ಇನ್ನೂ ಹೆಚ್ಚು ಉಣ್ಣಬೇಕೆಂದು ಅವನು ಒತ್ತಾಯ ಮಾಡಿದಾಗ, ಆ ಮಹಿಳೆ ತನ್ನದೇ ಆದ ಫ್ರೆಂಚ್ ಭಾಷೆಯಲ್ಲಿ "Non Merci je suls pleine" ಎಂದು ಹೇಳಿದಳಂತೆ. ಅವಳಿಗೆ "No, thank you, I am full" ಎಂದು ಹೇಳಬೇಕಿತ್ತು. ಆದರೆ, ಫ್ರೆಂಚ್ ಆಡುಭಾಷೆಯಲ್ಲಿ ಅವಳು ಹೇಳಿದ ವಾಕ್ಯದ ಅರ್ಥ-"No, thank you, I am pregnant" ಎಂದು ಆಗುತ್ತದಂತೆ. ಸ ವಾಗ್ವಜ್ರೋ ಯಜಮಾನಮ್ ಹಿನಸ್ತಿ; -ತಪ್ಪಾಗಿ ಹೇಳಿದ ಮಾತು ಆ ಯಜಮಾನನನ್ನೇ ಕೊಂದು ಹಾಕುತ್ತದೆ.</p>
		<p>ಇದೇನು ಫ್ರಾನ್ಸದ ಮಾತು, ಅಮೇರಿಕೆಗೇನು ಸಂಬಂಧ ಎನ್ನುವಂತಿಲ್ಲ. ಬ್ರಿಟಿಶ್ ಇಂಗ್ಲಿಶ್ ಮತ್ತು ಅಮೇರಿಕನ್ ಇಂಗ್ಲಿಶ್‍ಗಳ ಮಧ್ಯದ ವ್ಯತ್ಯಾಸ ಗೊತ್ತಿರಬೇಕು. ೧೯೮೪ರಲ್ಲಿ ಎಂದು ಕಾಣುತ್ತದೆ, ಪತ್ರಿಕೆಗಳಲ್ಲಿ ಒಂದು ವರದಿ ಬಂದಿತ್ತು;</p>
		<p>ಒಬ್ಬ ಬ್ರಿಟಿಷ್ ಮಹಿಳೆ ಅಮೇರಿಕೆಯ ಒಂದು ಹಾಟೆಲಿನಲ್ಲಿ ಇಳಿದುಕೊಂಡಿದ್ದಳು. ಅವಳಿಗೆ ಮರುದಿವಸ ಬೇಗ ಎದ್ದು ತನ್ನ ಪ್ರಯಾಣದ ವಿಮಾನವನ್ನು ಹಿಡಿಯಬೇಕಾಗಿತ್ತು. ಅದಕ್ಕಾಗಿ ಅವಳು ಆ ಹಾಟೆಲ್ ಮ್ಯಾನೇಜರನಿಗೆ "Please knock me up at five in the morning" ಎಂದು ಹೇಳಿದಳಂತೆ. ಮ್ಯಾನೇಜರ್ ಗಾಬರಿಯಾದ. ಯಾಕಂದರೆ, ಅಮೇರಿಕೆಯ ಆಡುಭಾಷೆಯಲ್ಲಿ knockup ಅಂದರೆ `make pregnant' ಎಂದು ಆಗುತ್ತದಂತೆ! ಎಂಥ ಅನಿಷ್ಟ!ಅದಕ್ಕಾಗಿಯೇ, ಮಹಾಮೇಧಾವಿ ಬರ್ನಾರ್ಡ್ ಶಾ ಸರಿಯಾಗಿಯೇ ಹೇಳಿದರು: "United States and Britain are two countries divided by the same language" (ಅಮೇರಿಕೆ ಮತ್ತು ಬ್ರಿಟನ್ ಒಂದೇ ಭಾಷೆಯಿಂದ ವಿಭಜಿತವಾದ ಎರಡು ದೇಶಗಳಾಗಿವೆ). ಆದ್ದರಿಂದ ಅಮೇರಿ-ಇಂಗ್ಲಿಶ್‍ದ ಭಾಷಾ ಸೂಕ್ಷ್ಮತೆಗಳನ್ನು ಅರಿತಿರುವುದು ಉಪಯುಕ್ತ.</p>
		<p class="quote-author">
			ರಾ. ಯ. ಧಾರವಾಡಕರ<br />(ಧಾರವಾಡ, ಭಾರತ)
		</p>
	</section>
	<section class="level1 numbered" epub:type="chapter" role="doc-chapter" id="id-116">
		<h1 class="level1-title" epub:type="title">ಕೋಸು ಗೊಂಬೆ</h1>
		<p><em>ಕೋಸುಗೊಂಬೆಗಳು ಕೇವಲ ನಿರ್ಜೀವ ಗೊಂಬೆಗಳಲ್ಲ. ಅವು ಜೀವಂತ ಕೋಸುಗಳು- ಅಲ್ಲ, ಜೀವಂತ ಕೂಸುಗಳು!</em></p>
		<p>ನಾವೆಲ್ಲಾ ಚಿಕ್ಕವರಾಗಿದ್ದಾಗ ಕೆಲವು ಸಾಧಾರಾಣ ಗೊಂಬೆಗಳಿದ್ದವು- ಮರದ, ಮಣ್ಣಿನ, ಗಾಜಿನ.... ಕೊನೆಗೆ ಪ್ಲಾಸ್ಟಿಕ್ ಗೊಂಬೆಗಳು ರಾಜ, ರಾಣಿ, ಕೋತಿ, ನಾಯಿ, ಬೆಕ್ಕು, ಹಸು, ಜಿಂಕೆ, ಹುಲಿ, ಚಿರತೆ, ಆನೆ.... ಇತ್ಯಾದಿ, ಇತ್ಯಾದಿ... ಸ್ವಲ್ಪ ಅಪರೂಪವಾಗಿ ಹಲವು ಶ್ರೀಮಂತರ ಮನೆಗಳಲ್ಲಿ, ಮಲಗಿಸಿದರೆ ಕಣ್ಮುಚ್ಚುವ ಕೂರಿಸಿದರೆ/ನಿಲ್ಲಿಸಿದರೆ ಕಣ್ತೆರೆಯುವ ನೀಲಿಗಣ್ಣಿನ ಯುರೊಪಿಯನ್ ಗೊಂಬೆಗಳು ಬಂದವು. ಇನ್ನು ಕೆಲಕಾಲ ಮೇಲೆ, ಕಿಲಿಕಿಲಿ ನಗುವ, ಕಿಟಾರನೆ ಕಿರುಚುವ, ಅಳುವ, ಮಾತಾಡುವ ಆಕರ್ಷಕ ಗೊಂಬೆಗಳ ಅವತಾರವಾಯಿತು. ಅದಕ್ಕೂ ಮುಂದೆ, ಕೀಲು ಕೊಟ್ಟರೆ ತಾಳ ಹಾಕುವ, ಕುಪ್ಪಳಿಸಿ ಲಾಗ ಹಾಕುವ ಥರಾವರೀ ಗೊಂಬೆಗಳು ಪ್ರತ್ಯಕ್ಷವಾದವು. ಒಟ್ಟಿನಲ್ಲಿ ಈ ಎಲ್ಲಾ ಗೊಂಬೆಗಳಲ್ಲೂ ಒಂದು ಸಹಜ ಮುಗ್ಧತೆ ಮತ್ತು ಅವರ್ಣನೀಯ ಆಕರ್ಷಣೆ ಇರುತ್ತಿದ್ದವು. ಎಂಥೆಂಥಾ ಮೊಂಡುಮಕ್ಕಳು ಸಹ ಮೊಂಡುತನ ಬಿಟ್ಟು ಕೇಕೆ ಹಾಕುತ್ತಾ ಕುಣಿದಾಡುವಂತಹ ಮೋಡಿ ಇರುತ್ತಿತ್ತು ಆ ಗೊಂಬೆಗಳಲ್ಲಿ. ಇತ್ತೀಚೆಗೆ (ನನ್ನ ಮಕ್ಕಳ ಕಾಲಕ್ಕೆ) ಒಂದು ಹೊಸಬಗೆಯ ಚಿತ್ರ ಮುಖಾಕೃತಿಯ ಗೊಂಬೆಯ ದಿಢೀರ್ ಸೃಷ್ಟಿಯಾಯಿತು. 'ಇದೇ ಕ್ಯಾಬೇಜ್ ಪ್ಯಾಚ್'  ಯಾ 'ಕೋಸುಗೊಂಬೆ'! ಈ ಗೊಂಬೆಯ ವಿಚಿತ್ರ ಮೂತಿ ಪ್ರಾಣಿಗೂ ಮನುಷ್ಯನಿಗೂ ಮದುವೆಯಾದರೆ ಉತ್ಪತ್ತಿಯಾಗಬಹುದಾದಂಥಾ 'ಪ್ರಾಣಿಷ್ರ' (ರೂಪ ಕುರೂಪ)! ಈ ಕೋಸು ಗೊಂಬೆಗಳು ಹೊಸದಾಗಿ ಮಾರುಕಟ್ಟೆ ಹತ್ತಿದಾಗ, ಅವುಗಳ ಬೆಲೆ ಐದೋ ಹತ್ತೊ ಡಾಲರುಗಳಾಗಿದ್ದು ಅವುಗಳನ್ನು ಯಾರೂ ಮುಟ್ಟುವುದೂ ಮೂಸುವುದೂ ಇರಲಿ, ಕಣ್ಣೆತ್ತಿ ಸಹ ನೋಡುತ್ತಿರಲಿಲ್ಲ. ಇಂಥಾ ಸ್ವರೂಪದ ಭವಿಷ್ಯ ಹೀಗಾಗುತ್ತದೆಂದು ಯಾರು ತಾನೆ ನಂಬಿದ್ದರು? ಅದೇನು ಚಮತ್ಕಾರ ನಡೆಯಿತೋ ಕಾಣೆ, ಈಗ ನೂರಾರು ಡಾಲರ್ ಕೊಟ್ಟರೂ ತಿಂಗಳುಗಟ್ಟಲೆ ಕಾದು ಯಾವುದು ಸಿಕ್ಕಿತೋ ಅದನ್ನೇ 'ಮಹಾಪ್ರಸಾದ'ವೆಂದು ಬಗೆದು ತೆಗೆದುಕೊಳ್ಳುವ ಪ್ರಸಂಗ ಬಂದಿದೆ. (ಈ ವಿಚಿತ್ರ ಗೊಂಬೆಗಳ ಬೆಲೆ ಅಮೂಲ್ಯ 'ಆ್ಯಂಟೀಕ್'ಗಳಂತೆ ಏರಿ ಮುಂದೆ ಸಹಸ್ರಾರು ಡಾಲರ್‍ಗಳಾಗುವ ನಿರೀಕ್ಷೆಯಿಂದ ಕೆಲವು ಧುರೀಣರು ನೂರಾರು ಕೋಸುಗೊಂಬೆಗಳನ್ನು ಕೊಂಡು ಮುಚ್ಚಿಟ್ಟಿದ್ದಾರಂತೆ!)</p>
		<p>ಈ ಗೊಂಬೆಗಳಿಗೆ ಹೆಸರುಂಟು; ಅಷ್ಟೆ ಅಲ್ಲ ನಾಮಕರಣ ಉತ್ಸವಗಳೂ, ವರ್ಷೆ ವರ್ಷೇ ಜನ್ಮದಿನದ ಪಾರ್ಟಿಗಳೂ, ಜನ್ಮಪತ್ರಗಳೂ ಸಹ ಉಂಟು. ಗೊಂಬೆಯ ಯಜಮಾನರು ಪರಸ್ಪರ ಆಮಂತ್ರಣ ಪತ್ರಗಳನ್ನು ಕಳುಹಿಸುವುದರ ಜೊತೆಗೆ ಉಡುಗೊರೆಗಳನ್ನೂ ಕೊಡುತ್ತಾರಂತೆ. ಈ ಕೋಸು ಗೊಂಬೆಗಳಿಗೆಂದೇ ಹೇಳಿ ಮಾಡಿಸಿದ ಬಟ್ಟೆ ಬರೆ, ಆಭರಣ, ಕುರ್ಚಿ ಮೇಜು, ಹಾಸಿಗೆ, ನೂತನ ಗಾಡಿ ಮುಂತಾದ ವಿಶಿಷ್ಟ ಸಾಧನಗಳೂ ಉಂಟಂತೆ. ಈ 'ಕಲ್ಟ್'ನ್ನು ಸೃಷ್ಟಿಸಿದವನ ಊಹಾ ಪ್ರಪಂಚಕ್ಕೆ ಎಣೆಯಿಲ್ಲ. ಅಂತೂ, ಈ 'ಕೋಸೋದ್ಯಮ' ಒಂದು ಭಾರೀ ಕೈಗಾರಿಕಾ ವಿಶ್ವವನ್ನೇ ಸೃಷ್ಟಿಸಿದೆಯಂತೆ. ಭಲೆ ಭಲೆ!</p>
		<p>ಇಷ್ಟೆಲ್ಲ ಆದ ಮೇಲೆ ಈ ಕೋಸುಗೊಂಬೆಗಳ ಕೇಶಾಲಂಕಾರಕ್ಕೆ (ಕೋಸಾಲಂಕಾರಕ್ಕೆ) ಒಂದು ಆಯುಷ್ಕರ್ಮ ಶಾಲೆ (ಕೇಶ ಭೂಷಣ ಅಲ್ಲ, ಕೋಸು ಭೂಷಣ ಶಾಲೆ?) ಬೇಡವೇ? ಒಟ್ಟಿನಲ್ಲಿ ಕೋಸುಗೊಂಬೆಗಳು ಕೇವಲ ನಿರ್ಜೀವ ಗೊಂಬೆಗಳಲ್ಲ, ಜೀವಂತ ಕೋಸುಗಳು- ಉಹ್ಞೂ- ಕೂಸುಗಳು ಎಂದೇ ಇವರ ನಂಬಿಕೆ ಇರಬೇಕು. ಒಮ್ಮೆ, ನನ್ನ ಅಮೆರಿಕನ್ ಮಿತ್ರನೊಬ್ಬ ನನ್ನನ್ನು ಕೇಳಿದ: "ನಿಮ್ಮ ದೇಶದ ಜನ ತಿನ್ನಲು ಅನ್ನವಿಲ್ಲದಿದ್ದರೂ ಕಲ್ಲಿನ ದೇವರುಗಳ ಮೇಲೆ ಹಾಲು, ಮೊಸರು, ತುಪ್ಪ, ಜೇನು ಮತ್ತು ಸಕ್ಕರೆಗಳನ್ನು ಹೇರಳವಾಗಿ ಚೆಲ್ಲುತ್ತಾರಂತಲ್ಲ- ಇದು ಸರಿಯೇ?" ನನಗಂತೂ ಉತ್ತರವೇ ಹೊಳೆದಿರಲಿಲ್ಲ. "ಜೀವಂತವಿರುವ ಮಕ್ಕಳು ಪ್ರಪಂಚದ ನಾನಾ ಭಾಗಗಳಲ್ಲಿ ಹೊಟ್ಟೆಗಿಲ್ಲದೇ ಸಾಯುತ್ತಿರುವಾಗ ನೀವೇಕೆ ಈ ಕುರೂಪಿಗಳಾದ ಕೋಸುಗೊಂಬೆಗಳ ಮೇಲೆ ಇಷ್ಟೊ೦೦ದು ಹಣ ವೆಚ್ಚ ಮಾಡುತ್ತೀರಿ?"- ಎಂದು ಕೇಳಿಬಿಡಬಹುದಾಗಿತ್ತು. ನನಗಾಗ ಈ ವಿಷಯ ಗೊತ್ತಿರಲಿಲ್ಲ! ಪ್ರಪಂಚದಲ್ಲಿ ನಾನಾ ರೀತಿಯ ವಿಚಿತ್ರಗಳುಂಟು ಅನ್ನಿ. ಜನಗಳ ಮೌಢ್ಯದ ಬಗ್ಗೆ ನಕ್ಕು ಸುಮ್ಮನಾಗುವುದೊಂದು ರೀತಿ. ಜನಗಳ ಮೌಢ್ಯದ ಲಾಭ ಪಡೆದು ಶ್ರೀಮಂತರಾಗುವ ಮಾರ್ಗ ಅಮೆರಿಕನ್ನರದು. ನಾನೂ ಸಹ 'ಅಮೆರಿಕನ್' ಆದ ಮೇಲೆ ಒಂದು ಭಾರೀ ಯೋಜನೆ ಹಾಕಿಟ್ಟಿದ್ದೇನೆ. ಕೋಸುಗೊಂಬೆಗಳಿಗಾಗಿ ಒಂದು ಶಿಶುವಿಹಾರವನ್ನೂ (ಕೋಸು ವಿಹಾರ?) ಆಸ್ಪತ್ರೆಯನ್ನೂ (ಕೋಸ್ಪತ್ರೆ!) ಏಕೆ ತೆರೆಯಬಾರದು? ಶಾಲೆಗೆ ಹೋಗುವ ಮುನ್ನ ಮಕ್ಕಳು ತಂತಮ್ಮ ಕೋಸುಗಳನ್ನು ತಂದು ನಮ್ಮ ಕೋಸು ವಿಹಾರದಲ್ಲಿ ಬಿಡಲಿ, ಸಂಜೆಯತನಕ ಅದನ್ನು ನೋಡಿಕೊಳ್ಳುವ ಜವಾಬ್ದಾರಿ ನಮ್ಮದು. ಬೇಕಾದರೆ ನವು ಪಾಠ ಹೇಳುವ ಏರ್ಪಾಟು ಸಹ ಮಾಡುತ್ತೇವೆ. ತಲಾ ಒಂದು ಗೊಂಬೆಗೆ, ಒಂದು ಘಂಟೆಗೆ ಒಂದೊಂದು ಪಾವಲಿ (ಕ್ವಾರ್ಟರ್) ಕೊಟ್ಟರೂ ಸಾಕು. (ಹ್ಞಾ. ಅಂದಹಾಗಿ, ಈ ಕೋಸುಗಳು ನಮ್ಮ ವಶದಲ್ಲಿರುವಾಗ ಅವುಗಳ ಸಂರಕ್ಷಣೆಗೆ ವಿಶೇಷವಾದ ವಿಮೆಯ ಏರ್ಪಾಟು ಮಾಡುತ್ತೇನೆ- ಎಲ್ಲಾದರೂ ಬೆಂಕಿ ಬಿದ್ದು ಭಸ್ಮವಾಗಿಬಿಟ್ಟರೆ?) ನಮ್ಮ ಕೋಸ್ಪತ್ರೆಯಲ್ಲಿ ಕೋಸುಗೊಂಬೆಗಳಿಗೆ ತಿಂಗಳಿಗೊಮ್ಮೆ 'ಫಿಸಿಕಲ್ ಚೆಕಪ್' ಮಾಡಿ, ಒಂದೈದೋ ಹತ್ತೋ ಗಿಟ್ಟಿಸುತ್ತೇನೆ. ಇಷ್ಟೆಲ್ಲಾ ನಡೆಯುವ ಹೊತ್ತಿಗೆ ನನ್ನ ಹೆಸರು ಊರಿನಲ್ಲೆಲ್ಲಾ ಹರಡುತ್ತದೆ. ಮೊದಲು ಪತ್ರಿಕಾ ವರದಿಗಾರರು ನನ್ನನ್ನು ಸಂದರ್ಶಿಸಿ, ನನ್ನ ಬಗ್ಗೆ ಬರೆಯುತ್ತಾರೆ. ನಂತರ ನಾನು ಟೀವಿಯ ಮೇಲೆ ಪ್ರತ್ಯಕ್ಷನಾಗುತ್ತೇನೆ. ನನ್ನೀ ಪ್ರಚಾರದ ಪ್ರಭಾವಕ್ಕೊಳಗಾದ ಇನ್ನೂ ಅನೇಕರು ನನ್ನನ್ನೇ ಮಾದರಿಯಾಗಿಟ್ಟುಕೊಂಡು ಕೋಸುವಿಹಾರಗಳನ್ನೂ, ಕೋಸ್ಪತ್ರೆಗಳನ್ನೂ ತೆರೆಯುತ್ತಾರೆ. ನಾನು ಈ ಪ್ರಚಂಡ 'ಕೋಸರಪಳಿ'ಗೆ ಗೂಟವಾಗುತ್ತೇನೆ. ನನ್ನ 'ಬ್ರಾಂಡ್ ನೇಮ್'ಗಾಗಿ ಬರುವ ಪ್ರತಿಶತ ಸಂಭಾವನೆಯಿಂದ ನಾನು ಭಾರೀ ಕೋಸಾಧೀಶ್ವರ - ಕೋಸಾಧಿಪತಿಯಾಗಿ ಮೆರೆಯುತ್ತೇನೆ.</p>
		<p>ನನ್ನ ಮುಂದಿನ ಪಾಜೆಕ್ಟ್- ಕೋಸೋದ್ಯಮದ ಮುಖ್ಯ ಕಛೇರಿಯ ಮಹಾಸೌಧ. ಅರ್ಧ ಸೀಳಿದ ಕೋಸಿನಾಕೃತಿಯ ಅರಮನೆ! ಅಲ್ಲ, ಕೊರಮನೆ? ಕೋಸುಗೊಂಬೆಗಳಿಗಾಗಿ ಹೊಸದೊಂದು ಸಂಗೀತ ಪದ್ಧತಿ (ಕೋಸುಗೀತ?) ಹೊಸದೊಂದು ನೃತ್ಯ (ಕೋನೃತ್ಯ?) ಕೋಸಿನಿಂದ ತಯಾರಿಸಿದ ತಿಂಡಿ ತಿನಿಸುಗಳು (ಕೋಸಂಬರಿ!) ಹೊಸದೊಂದು ಸಾಹಿತ್ಯ (ಕೋಸಾಹಿತ್ಯ-ಕೋದ್ಯ-ಕೋವ್ಯ-ಕೋವಿತೆ-ಕೋಟಕ-ಕೋತ್ಯಾದಿ ಕೋತ್ಯಾದಿ.)</p>
		<p>ಗಂಡು-ಹೆಣ್ಣು ಕೋಸುಗೊಂಬೆಗಳಿಗೆ ಡೇಟಿಂಗ್ (ಅಥವಾ ಕೋಟಿಂಗಾ?) ಮದುವೆ, ಮುಂಜಿ, ಜುಟ್ಟು, ಚೌಲ.... ಹೀಗೆ ಒಂದು ಹೊಸ ಪ್ರಪಂಚವೇ ಸೃಷ್ಟಿಯಾಗುತ್ತದೆ. ಈ ಕೋಜಗತ್ತನ್ನು ಕೋಟಿ ಪ್ರಕಾರದಲ್ಲಿ ಬೆಳೆದು  ಭಾರತೀಯರಿಗೂ 'ಕೊರಿಜಿನಾಲಿಟಿ' ಇದೆ ಎಂದು ಸಾಧಿಸಿ ತೋರಿಸುತ್ತೇನೆ. ಜೈ (ಕೋಯ್) ಕೋಸಾಧಿಷ್ಟ! ಕೋಸಾಮೃತ ಕೋವಿದ, ಕೋದಂಡ ಕೋಲಾವಿದ.. ಇತ್ಯಾದಿ ಬಿರುದುಗಳಿಂದ ಕೊಂಗೊಳಿಸುತ್ತೇನೆ.</p>
		<p>ಬನ್ನಿ ಭಾರತೀಯ ಬಂಧುಗಳೇ, ನನ್ನೀ ಕೊನಸಿನಲ್ಲಿ ನೀವೂ ಪಾಲುದಾರರಾಗಿ. ತಕ್ಷಣ ನನ್ನ ವಿಳಾಸಕ್ಕೆ ಒಂದು ಕೋಸುಗೊಂಬೆ, ಒಂದು ಹಸೀಕೂಸು ಮತ್ತು ನೂರು ಡಾಲರ್‍ಗಳಿಗೊಂದು ಚೆಕ್ (ಅಥವಾ ಕೊಕ್?) ಕಳುಹಿಸಿ ಕೊಡಿ. ವಾಷಿಂಗ್‍ಟನ್ ಡಿ.ಸಿ.ಯಲ್ಲಿ ಇದೀಗ ನಿರ್ಮಾಣವಾಗಿರುವ ನಮ್ಮ ವಿನೂತನ ಕೋಸಾಗಾರಕ್ಕೆ ಭೇಟಿ ಕೊಡಿ!</p>
		<p class="quote-author">
			ಡಾ। ಮೈ. ಶ್ರೀ. ನಟರಾಜ್<br />(ಕಾವೇರಿ, ಗೈಥಸ್‍ಬರ್ಗ್, ಮೇರಿಲ್ಯಾಂಡ್)
		</p>
	</section>
	<section class="level1 numbered" epub:type="chapter" role="doc-chapter" id="id-117">
		<h1 class="level1-title" epub:type="title">ವೈರಸ್ ವೈರಿ</h1>
		<p><em>ಬರಲಿದೆ, ಬರಲಿದೆ! ಎಚ್ಚರಿಕೆ, ಎಚ್ಚರಿಕೆ!!</em></p>
		<p>ಇಂಡಿಯಾಕ್ಕೆ ಹೋಗಿದ್ದಾಗ ಒಂದು ದಿನ ಬೆಳಿಗ್ಗೆ ಎದ್ದು ಕೋಣೆಯಿಂದ ಹೊರಬಂದಾಗ ನನ್ನ ಭಾವ "ಏನು ಸ್ವಾಮಿ, ಬೆಳಗಾಗೆದ್ದು ಯಾರನ್ನೋ ನೋಡಿ ಕಣ್ಣು ಕೆಂಪಗೆ ಮಾಡಿಕೊಂಡಿದ್ದೀರ" ಎಂದರು. ಕನ್ನಡಿಯಲ್ಲಿ ನೋಡಿಕೊಂಡಾಗ ಎರಡು ಕಣ್ಣುಗಳೂ ರಕ್ತದ ಉಂಡೆಯಾಗಿತ್ತು. ಗಾಬರಿಯಾಗಿ ನಮ್ಮ ಕಣ್ಣು ಡಾಕ್ಟಾರ್ ಹತ್ತಿರ ಓಡಿದೆ. ಅವರ ಷಾಪ್ ಒಳಗೆ ಹೋಗುತ್ತಿದ್ದ ಹಾಗೇ 'ಹೋಗಿ ಹೋಗಿ, ಇದು ವೈರಸ್ ಇನ್‍ಫೆಕ್ಷನ್. ಮೂರು ದಿನಕ್ಕೆ ಹೋಗುತ್ತೆ. ಏನು ಟ್ರೀಟ್‍ಮೆಂಟ್ ಬೇಡ' ಎಂದರು. ಜಾಸ್ತಿ ಹೊತ್ತು ಅಲ್ಲಿದ್ದರೆ ವೈದ್ಯರಿಗೇ ವ್ಯಾಧಿ ಬರಬಹುದೆಂದು ಹೆದರಿರಬೇಕು. ಮೂರು ದಿನ ಕಣ್ಣು ಮುಚ್ಚಿಕೊಂಡು ಮನೆಯಲ್ಲೇ ಕೂತಿದ್ದೆ. ಮಾರನೇ ದಿನ ಡಾಕ್ಟರ್ ಸ್ನೇಹಿತರೊಬ್ಬರು ಬಂದಿದ್ದವರು, "ಏನು ಮೂರು ದಿನವಾದರೂ ವಾಸಿ ಇಲ್ಲ ಎನ್ನುತ್ತಿದ್ದ, ಕಣ್ಣಿನ ವಿಷಯ ಉದಾಸೀನ ಮಾಡಬೇಡಿ. ಬನ್ನಿ ನಮ್ಮ ಆಸ್ಪತ್ರೆ ಸ್ಪೆಷಲಿಸ್ಟ್ ಹತ್ತಿರ ತೋರಿಸೊಣ" ಎಂದು ಕರೆದುಕೊಂಡು ಹೊದರು. ಆಸ್ಪತ್ರೆಯಲ್ಲಿ ಆ ಸ್ಪೆಷಲಿಸ್ಟ್‍ರು ತಮ್ಮ ರೂಮಿನಲ್ಲಿ ಕಿಟಕಿಗಳನ್ನೆಲ್ಲಾ ಹಾಕಿಕೊಂಡು ಕತ್ತಲಿನಲ್ಲಿ ಕಪ್ಪು ಕನ್ನಡಕ ಹಾಕಿಕೊಂಡು ಕೂತಿದ್ದರು. ನಾವು ಒಳಗೆ ಹೋದ ಶಬ್ದದಿಂದ, "ಯಾರದೂ" ಎಂದರು. ನನ್ನ ಸ್ನೇಹಿತರು "ನಾನು ಡಾ..."ಎಂದು ಹೇಳಿ, "ನನ್ನ ಸ್ನೇಹಿತರು ಡಾ... ಗೆ ಮೂರು ದಿನಗಳಿಂದ ಕಣ್ಣು ಕೆಂಪಗಾಗಿತ್ತು. ತೋರಿಸೋಣ ಎಂದು ಬಂದೆ," ಅಂದರು. ಸ್ಪೆಷಲಿಸ್ಟ್‍ರು, "ನನಗೂ ಮೂರು ದಿನದಿಂದ ಕಣ್ಣು ಕೆಂಪಗಾಗಿದೆ. ಮನೆಯಲ್ಲಿ ಕಣ್ಣು ಮುಚ್ಚಿಕೊಂಡು ಕೂತಿರುವುದರ ಬದಲು ಆಸ್ಪತ್ರೆಯಲ್ಲೇ ಕೂತಿರೋಣವೆಂದು ಬಂದೆ!" ಎಂದರು. "ಈಗ ಬಹಳ ಜನಕ್ಕೆ ಈ ವೈರಸ್ ಇನ್‍ಫೆಕ್ಷನ್ ಇದೆ. ಇನ್ನು ಎರಡು ದಿನದಲ್ಲಿ ಸರಿಹೋಗುತ್ತೆ ಹೋಗಿ" ಎಂದರು. ಎರಡು ದಿನದಲ್ಲಿ ನನಗೇನೋ ಸರಿಹೋಯ್ತು, ಆದರೆ ಮನೆಯಲ್ಲಿ ಬಾಕಿಯವರಿಗೆ ಶುರುವಾಯ್ತು. ಇಬ್ಬರು ಸ್ಪೆಷಲಿಷ್ಟ್‍ರು ತೀರ್ಮಾನ ಕೊಟ್ಟಮೇಲೆ ಬೇರೆಯವರು ಮೂರು ದಿನಗಳು ಕದ್ದು ಹಾಲು ಕುಡಿದ ಬೆಕ್ಕಿನಂತೆ, ಕಣ್ಣು ಮುಚ್ಚಿಕೊಂಡು ಕೂತಿದ್ದರು!</p>
		<p>ಇದಾದ ಮೇಲೆ ಹತ್ತು-ಹನ್ನೆರಡು ದಿನಗಳಲ್ಲಿ ಅಮೇರಿಕಾಕ್ಕೆ ಬಂದೆ. ಇಲ್ಲಿ ನನ್ನ ೬ ವರ್ಷದ ಮೊಮ್ಮಗಳಿಗೆ ಜ್ವರ, ಕೆಮ್ಮು, ನೆಗಡಿ ಎಲ್ಲಾ ಇತ್ತು. ಇಲ್ಲಿಯ ಮಕ್ಕಳ ತಜ್ಞರಿಗೆ ತೋರಿಸಿದಾಗ, ಅವರು- "ಇದು ವೈರಸ್ ಇನ್‍ಫೆಕ್ಷನ್, ೩-೪ ದಿನದಲ್ಲಿ ಕಮ್ಮಿಯಾಗುತ್ತೆ. ಏನೂ ಟ್ರೀಟ್‍ಮೆಂಟ್ ಬೇಡ" ಎಂದರು. ಒಂದು ವಾರದಲ್ಲಿ ಇಲ್ಲಿಗೆ ೧೦ ಮೈಲಿ ದೂರದಲ್ಲಿರುವ ನನ್ನ ಒಂದೂವರೆ ವರ್ಷದ ಮೊಮ್ಮಗನಿಗೆ ಜ್ವರ, ನೆಗಡಿ ಎಲ್ಲಾ ಬಂತು. ಅಲ್ಲಿ ಡಾಕ್ಟರಿಗೆ ತೋರಿಸಿದಾಗ ಅವರೂ, "ಇದು ಒಂದು ತರಹ ವೈರಸ್ ಇನ್‍ಫೆಕ್ಷನ್. ಟ್ರೀಟ್‍ಮೆಂಟ್ ಏನೂ ಬೇಡ, ೨-೩ ದಿನದಲ್ಲಿ ಗಾಬರಿ ಪರಿಸ್ಥಿತಿಯಾದರೆ ಫೋನ್ ಮಾಡಿ, ಇಲ್ಲದಿದ್ದರೆ ಎಮೆರ್ಜೆನ್ಸಿ ರೂಮ್‍ಗೆ ಕರೆದುಕೊಂಡು ಹೋಗಿ" ಎಂದರು.</p>
		<p>ಕೆಲವು ದಿನಗಳ ಕೆಳಗೆ ನನ್ನ ಮಗಳಿಗೆ ವಾಂತಿ, ಜ್ವರ, ಭೇದಿ ಬಂತು. ಡಾಕ್ಟರಿಗೆ ಫೋನ್ ಮಾಡಿದಾಗ, ಅವರು "ಇದು ಒಂದು ತರಹ ಕರುಳಿನ ವೈರಸ್ ಇಂದ. ಚೆನ್ನಾಗಿ ನೀರು, ಹಣ್ಣಿನ ರಸ ಕೊಡಿ. ೨-೩ ದಿನದಲ್ಲಿ ಸರಿಹೋಗುತ್ತೆ" ಎಂದರು. ಇನ್ನೂ ಕೆಲವರಿಗೆ ಹೀಗೆ ಆಗಿತ್ತು ಎಂದು ತಿಳಿಯಿತು.</p>
		<p>ಈಚೆಗೆ ಅಮೇರಿಕಾದಲ್ಲಿ ನಾನಾ ಕಡೆ ಕಂಪ್ಯುಟರ್‍ಗಳು ಅಸ್ತವ್ಯಸ್ತವಾದಾಗ ಅದು "ಕಂಪ್ಯೂಟರ್ ವೈರಸ್"ನಿಂದ ಎಂದು ಬೊಬ್ಬಿಟ್ಟರು.</p>
		<p>ಇಂಡಿಯಾದಲ್ಲಿ ನಮ್ಮ ಪಕ್ಕದ ಮನೆ ಪಾತಮ್ಮನವರಿಗೆ ೧೦ ಮಕ್ಕಳು. ನಾಲ್ಕು ಜನ ಸೊಸೆಯರು ಅಮೇರಿಕಾದಲ್ಲಿದ್ದಾರೆ. ಈಚೆಗೆ ಅಮೇರಿಕಾಕ್ಕೆ ಬಂದು ಹಿಂತಿರುಗಿದ ಮೇಲೆ ಅವರ ಮಗ ರಂಗ ಬರೆದನಂತೆ. "ಅಮ್ಮಾ, ಈಚೆಗೆ ನಿನ್ನ ಸೊಸೆ ಏನೋ ಒಂದು ತರಹ ಇದ್ದಾಳೆ" ಎಂದು. ಇಲ್ಲಿ ವಿಷಯಗಳೆಲ್ಲಾ ಕೇಳಿದ್ದ ಪಾತಮ್ಮನವರು, "ಅದು ಒಂದು ತರಹ ವೈರಸ್ ಇನ್‍ಫೆಕ್ಷನ್ ಇರಬೇಕು. ಅದಕ್ಕೆ ಏನೂ ಟ್ರೀಟ್‍ಮೆಂಟ್ ಕೊಡಿಸಬೇಡ" ಎಂದು ಬರೆದರಂತೆ!</p>
		<p>ಸಾಮಾನ್ಯ ನೆಗಡಿಯಿಂದ ಹಿಡಿದು ಘೋರ ಏಡ್ಸ್ ಖಾಯಿಲೆವರೆಗೂ ಈ ವೈರಸ್‍ಗಳಿಂದಲೇ ಎಂದು ತೀರ್ಮಾನವಾಗಿದೆ. ಈ ವೈರಸ್‍ದು ನಾನಾ ಅವತಾರಗಳು. ಫ್ಲೂನಲ್ಲಿ ಒಂದು ವರ್ಷ ಸಿಂಗಪೂರ್ ಫ್ಲೂ ಬಂದರೆ, ಇನ್ನೊಂದು <em>ವರ್ಷ ಫಿಲಿಫೈನ್ಸ್ ಬರುತ್ತೆ.</em> ಸಾಮಾನ್ಯ ಫ್ಲೂನಲ್ಲೆ ಟೈಪ್ ೧ ಮತ್ತು ಟೈಪ್ ೨ ನಾನಾ ತರಹ ಇದ್ದು, ನಾವು ಟೈಪ್ ೧ ಮತ್ತು ಟೈಪ್ ೨ಗೆ ಚುಚ್ಚುಮದ್ದು ತೆಗೆದುಕೊಂಡ ವರ್ಷ ಟೈಪ್ ೬ ಮತ್ತು ಟೈಪ್ ೭ ಪ್ರಬಲವಾಗಿರುತ್ತೆ. ಲಾಟರಿ ಟಿಕೆಟ್ಟು ತೆಗೆದುಕೊಂಡ ಹಾಗೆ, ನಾವು ತೆಗೆದುಕೊಂಡ ನಂಬರು ಬಿಟ್ಟು ಬಾಕಿ ನಂಬರು ಬಂದಿರುತ್ತೆ! ಈಗ ಹಲವು ವರ್ಷಗಳ ಕೆಳಗೆ ಇಂಡಿಯಾದಲ್ಲಿ ಜಪಾನೀಸ್ ಎನ್‍ಸೆಪ್ಟಾಲಿಟಿಸ್ ಎನ್ನುವ ಮೆದುಳಿನ ರೋಗ ಬಂದು, ಅದು ಒಂದು ತರಹ ವೈರಸ್‍ನಿಂದ ಹಂದಿಗಳಿಂದ ಬರುತ್ತೆ ಎಂದು, ಆಗ ವರಾಹಾಗಳಿಗೆಲ್ಲ ಗ್ರಹಚಾರ ಬಂತು! ಕೆಲವನ್ನು ಸಾಯಿಸಿದರು, ಕೆಲವನ್ನು ಊರಾಚೆಗೆ ಡಿಫಾರ್ ಮಾಡಿದರು. ಈ ವೈರಸ್‍ಗಳ ಕಾಟ ಈಗ ಎಲ್ಲೆಲ್ಲೂ ಆಗಿದೆ. ಸಾಮಾನ್ಯವಾಗಿ ಖಾಯಿಲೆಗಳಿಗೆ ಬರುವ ಕ್ರಿಮಿಗಳಿಗಿಂತ ಇದು ಅತಿ ಸೂಕ್ಷ್ಮ ಅಣೋರಣೀಯನ್ ಸರ್ವಂತಯಾತಮಿ ಮನುಷ್ಯನ ಪ್ರಬಲ ವೈರಿ, ಈ ವೈರಿಯನ್ನು ಸಂಪೂರ್ಣವಾಗಿ ನಿರ್ಮೂಲ ಮಾಡಲು ಆಗದಿದ್ದರೂ, ಈ ಶತ್ರುವನ್ನು ಎದುರಿಸಿ ಹತೋಟಿಯಲ್ಲಿಡಲು ತೀವ್ರ ಪ್ರಯತ್ನಗಳು ನಡೆಯುತ್ತಿದೆ.</p>
		<p class="quote-author">
			ಡಾ। ರಾಮರಾವ್ ಲಕ್ಕೂರ್<br />(ಮ್ಯಾಂಚೆಸ್ಟರ್, ನ್ಯೂ ಹ್ಯಾಮ್‍ಷೈರ್)
		</p>
	</section>
	<section class="level1 numbered" epub:type="chapter" role="doc-chapter" id="id-118">
		<h1 class="level1-title" epub:type="title">ಗೃಹಿಣಿಯ ಜಾಣ್ಮೆ</h1>
		<p><em>ನಿನ್ನ ಮನೆ ಊಟವೂ ಬೇಡ, ಒನಕೆಯೂ ಬೇಡ!</em></p>
		<p>ಕರ್ನಾಟಕದ ಘಟಪ್ರಭಾ ನದೀ ತೀರದಲ್ಲಿ ಒಬ್ಬ ಜಂಗಮ ಸಂಸಾರ ಮಾಡಿಕೊಂಡಿದ್ದ. ಅವನ ದಿನಚರಿ ಹೇಗಿತ್ತೆಂದರೆ, ಪ್ರತಿದಿನ ಒಬ್ಬರನ್ನು ಊಟದ ಹೊತ್ತಿಗೆ ಕರೆತರುತ್ತಿದ್ದ. ಅವನ ಹೆಂಡತಿಗಂತೂ ಅಡುಗೆ ಮಾಡಿ ಮಾಡಿ ಸಾಕಾಗಿಹೋಗಿತ್ತು. ದಿನವೂ ಹೀಗಾದರೆ ಹೇಗೆ ಎಂದು ಅವಳು ಆಲೋಚಿಸುತ್ತಿರುವಾಗಲೇ, ಅವಳ ಗಂಡ ಮೂರು ಜನ ಜಂಗಮರನ್ನು ಕರೆತಂದು ಕುಳ್ಳಿರಿಸಿ, ಸ್ನಾನ ಮಾಡಿ ಬರುವುದಾಗಿ ಹೇಳಿ ನದಿಗೆ ಹೋದನು. ಅರ್ಧಂಬರ್ಧ ಅಡಿಗೆ ಮಾಡುತ್ತಿದ್ದ ಅವನ ಹೆಂಡತಿ ಸುಮತಿಗೆ ಉಂಗುಷ್ಟದಿಂದ ನೆತ್ತಿವರೆಗೆ ಉರಿ ಏರಿ ಹೋಯಿತು. ಕೂಡಲೇ ಅವಳು ಒಂದು ಸಂಚನ್ನು ಮನದಲ್ಲಿ ಯೋಚಿಸಿಕೊಂಡು- ಒಂದು ಒನಕೆಗೆ ಸುಣ್ಣ, ಅರಿಸಿನ, ಕುಂಕುಮ ಬಳಿದು, ಮೂಲೆಯಲ್ಲಿಟ್ಟು, ಜಂಗಮರಿಗೆ ನಮಸ್ಕರಿಸಿ, ಅಳುತ್ತಾ ನಿಂತಳು. ಜಂಗಮರು ಆಕೆ ಅಳುವುದಕ್ಕೆ ಕಾರಣವೇನೆಂದು ವಿಚಾರಿಸಿದರು. ಅದಕ್ಕೆ ಆಕೆಯು "ಏನೆಂದು ಹೇಳಲಿ? ನಿಮ್ಮನ್ನು ನೋಡಿದರೆ ದೇವರ ಹಾಗಿದ್ದೀರಿ. ನನ್ನ ಪತಿ ಮಹಾ ದುಷ್ಟ. ದಾರಿಹೋಕರನ್ನು ಊಟಕ್ಕೆಂದು ಮನೆಗೆ ಕರೆತಂದು, ಉಣಬಡಿಸಿ, ಈ ಒನಕೆಯಿಂದ ಅವರ ತಲೆ ಒಡೆದು, ಅವರ ಹತ್ತಿರ ಇದ್ದುದನ್ನೆಲ್ಲಾ ದೋಚಿಬಿಡುತ್ತಾನೆ. ನನಗಂತೂ ಈ ಪಾಪಾತ್ಮನ ಜೊತೆ ಹೆಣಗಿ ಸಾಕಾಗಿ ಹೋಗಿದೆ" ಎಂದಳು. ಅವಳ ಮಾತನ್ನು ಪೂರ್ತಿ ಸಹ ಕೇಳಿಸಿಕೊಳ್ಳದೆ, ಜೀವ ಉಳಿದರೆ ಸಾಕೆಂದು ಮೂವರೂ ತಕ್ಷಣವೇ ಕಾಲಿಗೆ ಬುದ್ಧಿ ಹೇಳಿದರು. ಅವರಿಗೆದುರಾಗಿ ಬರುತ್ತಿದ್ದ ಮನೆಯಾತ ವಿಚಾರವೇನೆಂದು ತಿಳಿಯದೆ ಕಕ್ಕಾವಿಕ್ಕಿಯಾಗಿ, ಮನೆಗೆ ಬಂದು ಹೆಂಡತಿಯನ್ನು ವಿಚಾರಿಸಲು, ಆಕೆ ಗದ್ಗದ ಸ್ವರದಿಂದ- "'ಈ ಒನಕೆ ಬೇಕು ಕೊಡಮ್ಮ' ಎಂದು ಕೇಳೀದರು. ಇರುವುದೊಂದೇ ಒನಕೆ, ಕೊಟ್ಟುಬಿಟ್ಟರೆ ಹೇಗೆ? ಎಂದು ನೀವು ಮನೆಗೆ ಬಂದ ನಂತರ ಕೇಳಿ ತೆಗೆದುಕೊಳ್ಳಿ ಎಂದು ಹೇಳಿದೆ. ಅಷ್ಟು ಹೇಳಿದ್ದೇ ತಡ, 'ನಿನ್ನ ಮನೆ ಊಟವೂ ಬೇಡ, ನಿನ್ನ ಒನಕೆಯೂ ಬೇಡ' ಎಂದು ರೇಗಿಕೊಂಡು ಅವರು ಹೊರಟು ಹೋದರು" ಆಗ ಅವಳ ಗಂಡ "ಎಂತಹ ಕೆಲಸ ಮಾಡಿಬಿಟ್ಟೆ, ಜಂಗಮರು ದೇವತಾ ಸ್ವರೂಪರು. ಎಲ್ಲಿ ತಾ, ಆ ಒನಕೆ. ಅವರಿಗೆ ಕೊಟ್ಟು, ಅವರನ್ನು ಕರೆತರುತ್ತೇನೆ" ಎಂದು ಹೇಳಿ, ಒನಕೆಯನ್ನು ಹೆಗಲಮೇಲಿಟ್ಟುಕೊಂಡು, ಅವರುಗಳು ಹೋದ ದಾರಿಯಲ್ಲಿ ತಾನೂ ಓಡಿದ. "ನಿಂತುಕೊಳ್ಳಿ, ಓಡಬೇಡಿ" ಎಂದು ಕೂಗಿಕೊಳ್ಳುತ್ತಿದ್ದ ಇವನನ್ನು ಕಂಡು- "ದೇವರೇ, ಕಾಪಾಡಪ್ಪ!" ಎಂದು ಚೀರಿಡುತ್ತಾ, ಒಂದೇ ಉಸಿರಿಗೆ ಓಡಿ ನದಿಗೆ ಬಿದ್ದರು. ಮೂವರಿಗೆ ಚೆನ್ನಾಗಿ ಈಜು ಬರುತ್ತಿದ್ದುದರಿಂದ, ಆಚೆ ದಡ ಸೇರಿದರು. ಪಾಪ ಅಂದಿನಿಂದ ಯಾರೂ ಆ ಜಂಗಮನ ಮನೆಗೆ ಊಟಕ್ಕೆ ಬರುತ್ತಿರಲಿಲ್ಲ.</p>
		<p class="quote-author">
			ಎಂ. ಬಿ. ಗೌರಮ್ಮ<br />(ಹುಲಿಕಲ್, ಕರ್ನಾಟಕ)
		</p>
	</section>
	<section class="level1 numbered" epub:type="chapter" role="doc-chapter" id="id-119">
		<h1 class="level1-title" epub:type="title">ನೆನಪಿನ ಸುರುಳಿಗಳು</h1>
		<p><em>ಮುಂದಿನ ಸಲ ನಾನು ಊರಿಗೆ ಹೋದಾಗ ಮೊದಲು ಮಾಡುವುದು ಇದು.....</em></p>
		<p>ನಮ್ಮ randixcube ಮಹಿಷಾಸುರ ಮರ್ಧಿನಿ ಸ್ತೋತ್ರ ಹಾಡಿ ಎಚ್ಚರ ಮಾಡಿದಾಗ ಬೆಳಗಿನ ಜಾವದ ಸಿಹಿನಿದ್ದೆ ಸವೆಯುತ್ತಿದ್ದೆ. ನಂತರದ ಮೂರು ಘಂಟೆ ಹೇಗೆ ಓಡುತ್ತದೋ ತಿಳಿಯುವುದಿಲ್ಲ. ಸ್ನಾನ ದೇವರಪೂಜೆ, ನಮ್ಮ ಯಜಮಾನರ ಮಧ್ಯಾಹ್ನದ ಊಟ, ಬೆಳಗಿನ ತಿಂಡಿ, ಅವರು ಕೆಲಸಕ್ಕೆ ಹೋದಮೇಲೆ ಪಾತ್ರೆಗಳನ್ನು ತೊಳೆಯುವುದು ಮತ್ತು ಮನೆ ಚೊಕ್ಕಟ ಮಾಡುವುದು.... ಹೀಗೆ ಒಂದಲ್ಲ ಒಂದು. ಆನಂತರ ಅವರ ಶರ್ಟ್‍ಗಳು, ನಾನು ಹೊರಗೆ ಹಾಕಿಕೊಂಡು ಹೋಗುವ ಬಟ್ಟೆ ಅವನ್ನೆಲ್ಲಾ ನೆನೆಸಿ ಕೈಯಲ್ಲಿ ಒಗೆದು ಹೊರಗೆ ಹರಡಿದೆ. Dish Washer ಇಟ್ಟುಕೊಂಡರೆ ಸುಲಭವಲ್ಲವೇ ಅನ್ನಬಹುದು ಕೆಲವರು. ಶರ್ಟ್ ಆದರೇನು machineನಲ್ಲೇ ಒಗೆಯುವುದು ವಾಸಿ ಅನ್ನಲೂಬಹುದು. ಆದರೆ ನನ್ನ ಮನವೇನೋ ಅದನ್ನು ಒಪ್ಪದು. ಈ ದೇಶಕ್ಕೆ ಬಂದು ಸುಮಾರು ವರ್ಷಗಳೇನೋ ಕಳೆದಿರಬಹುದು. ಆದರಿನ್ನೂ ನನಗೆ softener ಹಾಕಿ dryerನಲ್ಲಿ ಘರಘರ ತಿರುಗಿಸಿದ ಬಟ್ಟೆ, ಬಿಸಿಲಿನಲ್ಲಿ ಘರಂ ಘರಂ ಆಗಿ ಒಣಗಿದ ಬಟ್ಟೆಯ ಮಜಾ ಕೊಟ್ಟಿಲ್ಲ. ಕೆಲಸವೆಲ್ಲಾ ಮುಗಿದಮೇಲೆ ಬಜಾರನ್ನು ಒಂದುಸಲ ಸುತ್ತಿಕೊಂಡು ಬಂದೆ. ಮನೆಗೆ ಬಂದಾಗ ಕೆಲವು ಪತ್ರಗಳು, ಹಲವಾರು ಸಮಾಚಾರ ಪತ್ರಿಕೆಗಳು ಕಾದಿದ್ದವು. ಕಾಗದಗಳನ್ನು ಓದಿದ ಮೇಲೆ ನನಗೆ ಇಷ್ಟವಾದ ಒಂದು ಮಾಸಪತ್ರಿಕೆಯನ್ನು ಹಿಡಿದುಕೊಂಡು ಕುಳಿತೆ. ಜೀವನಕ್ಕೆ ಬೇಕಾಗುವ ಉಪಕರಣಗಳು- ಆ ಹಾಳೆಗೆ ತಿರುಗಿಸಿದೆ.</p>
		<p>೧. ಕಾರನ್ನು ತೊಳೆಯುವ brush ಹೇಗೆ ಹೊರಗಡೆ ಹಾಕುವ ಕುರ್ಚಿ ಮತ್ತಿತರ ಸಾಮಾನುಗಳನ್ನು ಶುಭ್ರವಾಗಿಡಲು ಕಡಿಮೆ ಸಮಯ ಸಾಕು ಈ brushನಿಂದ. -ಬೆಲೆ ೩೨.೦೦</p>
		<p>೨. ಮನೆಯಲ್ಲಿ ನಿಮ್ಮ ಒಡವೆ ಮತ್ತಿತರ ಬೆಲೆಬಾಳುವ ವಸ್ತುಗಳನ್ನಿಡಲು ಕಬ್ಬಿಣದ ಪೆಟ್ಟಿಗೆ. -ಬೆಲೆ ೧೩೯.೦೦</p>
		<p>೩ ಸಂಸಾರದಲ್ಲಿ ಹಲ್ಲಿನ ಕೇಂದ್ರ</p>
		<p>ಇದಕ್ಕಿಂತ ಮತ್ತಾವ ದಾರಿ ಬೇಕು; ಚೆನ್ನಾಗಿ ಹಲ್ಲುಗಳನ್ನು ನೋಡಿಕೊಳ್ಳುವ ಹವ್ಯಾಸವನ್ನು ಬೇಜಾರಾಗುವ ಕಾರ್ಯವಲ್ಲದೆ ಸಂತೋಷದ ಕಾರ್ಯವನ್ನಾಗಿ ಮಾಡಲು! ಏನಿರಬಹುದು ಇದು ಎಂಬ ಕೌತುಕದಿಂದ ಮುಂದೆ ಕಣ್ಣೋಡಿಸಿದೆ. ಸರಿಯಾದ ಒತ್ತಡ ಹಾಕಿದರೆ ತಾನಾಗಿ ತಾನೆ brush ಮಾಡುತ್ತದೆ.</p>
		<p>ನನ್ನ ನೆನಪಿನ ಸುರುಳಿ ಬಿಚ್ಚಿತು. ಹಿಂದಕ್ಕೆ ಹೋಗಿ ಅದು ನಿಂತಿದ್ದು...... ಮೂರು ಜನ ತೀರ್ಪುಗಾರರಲ್ಲಿ ಒಬ್ಬರು ಸ್ಟೇಜಿನ ಮೇಲೆ ಬಂದು ಅಂತರಶಾಲಾ ಚರ್ಚಾಸ್ಪರ್ಧೆಯಲ್ಲಿ ಬಹುಮಾನ ಪಡೆದ ವಿದ್ಯಾರ್ಥಿಗಳಿಗಾಗಿ ಮೊದಲ ಸ್ಥಾನ.... ಎರಡನೆ ಸ್ಥಾನ....... ಮೂರನೆ ಸ್ಥಾನ .....</p>
		<p>ನಂತರ ಮಾಧ್ಯಮಿಕ ಶಾಲಾ ವಿದ್ಯಾರ್ಥಿಗಳ ಹೆಸರುಗಳು ಬರಬೇಕು. ಕೂದಲನ್ನು ಕಿವಿ ಮಾಡಿಕೊಂಡು ಕುಳಿತಿದ್ದೆ.</p>
		<p>ಮಧುಕರ..... ರಾಘವೇಂದ್ರ ಪಾಠಶಾಲೆ ಅಷ್ಟನ್ನು ಕೇಳಿ ನನ್ನ ಮನಸ್ಸಿಗೆ ಅಗಾಧ ಪೆಟ್ಟು, ಮೊದಲನೆ ಬಹುಮಾನ ನನಗಲ್ಲವೆಂದು. ಆದರೆ ಅದು ಮೂರನೇ ಬಹುಮಾನವೆಂದು ನಂತರ ತಿಳಿಯಿತು!</p>
		<p>ಉಮಾ... ಶಾರದಾ ಪಾಠಶಾಲೆ ಎರಡನೇ ಬಹುಮಾನ. -ಅದು ನನ್ನದಲ್ಲ. ಇದ್ದರೆ ಮೊದಲನೇ ಬಹುಮಾನ ಇಲ್ಲದಿದ್ದರೆ ಏನೂ ಇಲ್ಲ. ನಮ್ಮ ಶಾಲಾ ಉಪಾಧ್ಯಾಯಿನಿಯವರು ನನ್ನಲ್ಲಿ ತುಂಬಾ ಭರವಸೆ ಇಟ್ಟು ಕರೆದುಕೊಂಡು ಬಂದಿದ್ದರು. ಅವರಿಗೂ ನಿರಾಶೆ ಆಗುತ್ತದೆ.</p>
		<p>ಮೊದಲನೆ ಬಹುಮಾನ .... ಮಹಾರಾಷ್ಟ್ರ ಮಹಿಳಾ ವಿದ್ಯಾಲಯದ ಮೀನಾಕುಮಾರಿ ಕೆ.ಎಸ್.</p>
		<p>ಆಕಾಶದಲ್ಲಿ ಹಾರುತ್ತಿದ್ದೆ ನಾನು. ಎಲ್ಲಾ ಉಪಾಧ್ಯಾಯಿನಿಯರೂ ಬಂದು ಹೊಗಳಿಕೆಯ ಧಾರೆ ಹರೆಸುತ್ತಿದ್ದರು; ಒಂದು ಬೆಳ್ಳಿಯ ಲೋಟ ಪಾರಿತೋಷಕ ಇವೆಲ್ಲ ನನಗೆ ತಂದುಕೊಟ್ಟ ಚರ್ಚಾಸ್ಪರ್ಧೆಯ ವಿಷಯ "ಇಂದಿನ ಜೀವನದಲ್ಲಿ ಮಾನವನಿಗೆ ಆಧುನಿಕ ಯಂತ್ರಗಳು ತುಂಬಾ ಸಹಾಯಕರ". ನಾನು ಅದನ್ನು ಅಂದಿನ ದಿನ ಖಂಡಿಸಿ ಅಂದರೆ "ಇಂದಿನ ಜೀವನದಲ್ಲಿ ಮಾನವನಿಗೆ ಆಧುನಿಕ ಯಂತ್ರಗಳು ಸಹಾಯಕರವಲ್ಲ" ಎಂದು ವಾದಿಸಿದ್ದೆ. ನನ್ನ ಚರ್ಚೆಯನ್ನು ಸ್ವಾರಸ್ಯಕರವಾಗಿ ಮಾಡಲು ನಮ್ಮ ಹಿರಿಯ ಉಪಾಧ್ಯಾಯಿನಿಯೊಬ್ಬರು ಒಂದು ಕಥೆಯನ್ನು ಸೇರಿಸಿದ್ದರು. ಕಥೆ ಹೀಗಿತ್ತು- "ಒಂದು ತುಂಬಾ ಆಧುನಿಕ ಕುಟುಂಬ. ಎಲ್ಲ ಕೆಲಸಗಳಿಗೂ ಯಂತ್ರವನ್ನು ಉಪಯೋಗಿಸುತ್ತಿದ್ದರು. ಅವರಿಗೆ ಒಬ್ಬ ಮಗ. ಅವನಿಗೆ ಬೆಳಗಿನ ಹೊತ್ತು ಹಲ್ಲುಜ್ಜಿಕೊಳ್ಳಲೂ ಒಂದು ಯಂತ್ರ. ಒಂದು ದಿವಸ ಆ ಹುಡುಗbrush ಮಾಡಿಕೊಳ್ಳುತ್ತಿರುವಾಗ ಯಾವುದೋ butten ಒತ್ತಿದ. ಪರಿಣಾಮ- ಎರಡು-ಮೂರು ಹಲ್ಲು ಮುರಿದು ಬಾಯೆಲ್ಲಾ ಗಾಯವಾಗಿ ಆಸ್ಪತ್ರೆಗೆ ಹೋಗಬೇಕಾಯಿತು.</p>
		<p>ಆ ದಿನ ಹುಮ್ಮಸ್ಸಿನಿಂದ stage ಮೇಲೆ ನಿಂತು ಈ ಕಥೆಯನ್ನು ಹೇಳುತ್ತಿರುವಾಗ ನಾನು ಕನಸು-ಮನಸಿನಲ್ಲೂ ಎಣಿಸಿರಲಿಲ್ಲ ಆ ತರಹದ ಯಂತ್ರ ಒಂದು ದಿನ ಬರುವುದೆಂದು. ಈ ದಿನ ಅದನ್ನು ಓದಿದ ತಕ್ಷಣ ನನ್ನ ಆ ಉಪಾಧ್ಯಾಯಿನಿಯ ಹತ್ತಿರ ಅದೇ ಸಣ್ಣ ಹುಡುಗಿಯಾಗಿ ಓಡಿ ಅದನ್ನು ಈ ಕ್ಷಣವೇ ತೋರಿಸಬೇಕು ಎಂಬ ಹುಚ್ಚು ಆಸೆ. ಹಾಗೆಯೇ ಆ ದಿನ ಮೊದಲಿಗೆ ಮೂರನೆಯ ಬಹುಮಾನ ಪಡೆದ ವಿದ್ಯಾರ್ಥಿಯ ಹೆಸರು ಹೇಳಿದಾಗ, ಅವನಿಗೇ ಮೊದಲ ಬಹುಮಾನ ಹೋಯಿತೆಂದು ನಾನೇ ನಿರ್ಧರಿಸಿದಾಗ ಆದ ನೋವಿಗಿಂತ- ಹತ್ತು ಸಾವಿರ ಮೈಲುಗಳ ಅಂತರ ನನ್ನ ಮತ್ತು ಆ ನನ್ನ ನೆಚ್ಚಿನ ಉಪಾಧ್ಯಾಯಿನಿಯ ನಡುವೆ ಎಂದು ಅರಿತಾಗ ಆದ ನೋವೇ ಹೆಚ್ಚೆನಿಸಿತು. ಆವರ ಮನೆಯಲ್ಲಿ telephone ಇಲ್ಲ. ಇದ್ದರೂ ನನಗೆ ತಿಳಿದಿಲ್ಲ. ನನಗೆ ನಾಚಿಕೆಯಾಗುತ್ತಿದೆ. ಅವರೆಲ್ಲಾ ನೀಡಿದ ಅಕ್ಕರೆ, ತೋರಿದ ಮಮತೆ, ಹಾಕಿದ ಬುಡ ನನ್ನನ್ನು ಈಗ ಒಬ್ಬ ಮಹಿಳೆಯನ್ನಾಗಿಸಿದೆ. ಆದರೆ ಅವರ ಮನೆ ವಿಳಾಸ ತಿಳಿದಿಲ್ಲ ನನಗೆ. ಈಗಲೇ ನಿರ್ಧರಿಸಿದೆ ನಾನು; ಮುಂದಿನ ಸಲ ತಾಯ್ನಾಡಿಗೆ ಹೋದಾಗ ಮೊದಲ ಕಾರ್ಯ ಅವರುಗಳನ್ನು ನೋಡಿ ಅವರ ವಿಳಾಸ ತೆಗೆದುಕೊಳ್ಳುವುದು.</p>
		<p>ಇಂದು ನಾನು ಮಾಸಪತ್ರಿಕೆಯಲ್ಲಿ ಓದಿದುದಕ್ಕೂ ಅಂದು ಆಗಿದ್ದಕೂ <em>ಸಂಬಂಧವಿದೆಯಲ್ಲವೇ?</em> ಇಂದಿಗೂ ನಾನು ಅಂದು ಖಂಡಿಸಿದ, ವಾದಿಸಿದ ವಿಷಯವನ್ನು ಮಂಡಿಸುತ್ತೇನೆ, ಆದರೆ ಅದೇ ತೀಕ್ಷ್ಣತೆಯಿಂದಲ್ಲ. ಸಹಾಯಕರವಾಗುವ ಯಂತ್ರಗಳು ಬೇಕು ನಿಜ, ಆದರೆ ಹಲ್ಲುಜ್ಜಿಕೊಳ್ಳಲು ಸೋಮಾರಿತನವೇ? ಮಕ್ಕಳಿಗೆ ಮಮತೆಯಿಂದ ತಾಯಿ ಕಲಿಸುವುದಕ್ಕಿಂತ ಹೆಚ್ಚಿನದು ಯಂತ್ರದಿಂದ ಸಿಗುತ್ತದೆಯೇ? ಸುಸ್ತಾಗಿ ಮನೆಗೆ ಹಿಂದಿರುಗಿದಾಗ ನಗುನಗುತ್ತಾ ಪತ್ನಿ ಬಡಿಸಿದ ಊಟಕ್ಕಿಂತ Mc.Donald ತಿಂಡಿ ರುಚಿಕರವೇ? ಈಗ ಒಮ್ಮೆ ಮಾನವನ ಅಂಗಾಂಗಗಳು ಅವನು ಮಾಡುತ್ತಿದ್ದ ಕೆಲಸಗಳಿಗನುಕೂಲವಾಗುವಂತೆ ರೂಪಗೊಂಡವು. ಇಂದಿನ ನಮ್ಮ ಯಂತ್ರಗಳ ಮೇಲಿನ ಅವಲಂಬನೆ ನೋಡಿದರೆ ನನಗೆ ಅದೇ theory ಹಿಂದಕ್ಕೆ ಕೆಲಸ ಮಾಡಿ ಮತ್ತೆ ನಾವು ಎಲ್ಲಿ ಕಾಡು ಮನುಷ್ಯರಾಗುತ್ತೇವೊ ಎಂದು ಭಯವಾಗುತ್ತದೆ.</p>
		<p class="quote-author">
			ಮೀನಾಕ್ಷಿ ಎಸ್. ರಾವ್<br />(ಕೊಮ್ಮಾಕ್, ನ್ಯೂಯಾರ್ಕ್)
		</p>
	</section>
	<section class="level1 numbered" epub:type="chapter" role="doc-chapter" id="id-120">
		<h1 class="level1-title" epub:type="title">ಕನ್ನಡಕ್ಕೆ ಒಂದು ವಾರದ ಕರ್ಫ್ಯೂ</h1>
		<p><em>ವೈಯಕ್ತಿಕತೆಯಲ್ಲೂ ಸಾರ್ವತ್ರಿಕತೆಯ ಸಂಕೇತವಿದೆ; ಮಾಧ್ಯಮದ ಅಜ್ಞಾತವಾಸಕ್ಕೂ ಚುಚ್ಚು ಮದ್ದಿಲ್ಲಿದೆ.</em></p>
		<p>"ನಿಮ್ಮ ಮನೆಯಲ್ಲಿ ಎಲ್ಲರಿಗೂ ಸಮ ಹಕ್ಕಿದೆಯೇ?" ಎಂದು ಹಿಂದೆ ಒಬ್ಬಾಕೆ ಭಾರತೀಯರ ಗೋಳ ಸಮ್ಮೇಳನದಲ್ಲಿ ಕೇಳಿದರು. ಇಲ್ಲ ಎಂಬ ಮಾಮೂಲು ಉತ್ತರವಿತ್ತೆ. ಏಕೆ, ನೀವು ವರದಕ್ಷಿಣೆ ಕೊಡಬೇಕಾಯಿತೇ? ಇಲ್ಲ ಮನೆ ಬಿಟ್ಟು ಹೊರಗೆ ಹೋಗಲು ಬಿಡಲಿಲ್ಲವೆ? ಏನು ಸಮಾಚಾರ ಎಂದು ಕುತೂಹಲಿಸಿದರು ಆಕೆ. ಮೆದುಳನ್ನೆಲ್ಲ ಹುಡುಕಿ ಕೊನೆಗೆ ಹೇಳಿದೆ- ನಾನು ಶಾಲಾ ಕಾಲೇಜುಗಳಲ್ಲಿ ಎರಡು ಇನಿಷಿಯಲ್‍ಗಳ ಮುಂದೆ ನನ್ನ ಸ್ವಂತದ ಹೆಸರಿನಲ್ಲಿ ಖ್ಯಾತಳಾಗಿದ್ದೆ. ಆದರೆ ದೇಶ ಬಿಟ್ಟು ಹೊರಬರಬೇಕಾದ ಮೊದಲ ಹೆಸರು, ಮಧ್ಯದ ಹೆಸರು ಮತ್ತು ಕಡೆಯ ಹೆಸರುಗಳ ಗಲಾಟೆಯಲ್ಲಿ ನನ್ನ ಇನಿಷಿಯಲ್ಸ್ ಬಿಟ್ಟುಹೋಗಿ ನನ್ನ ಸ್ವಂತದ ಹೆಸರು ಮೊದಲನೆಯದೂ, ನನ್ನ ಗಂಡನ ಸ್ವಂತದ ಹೆಸರು ಕೊನೆಯದೂ ಆಗಲು ಸಮ್ಮತಿಸಿದೆ. ಈಗ ಕೆಲವೇ ವರ್ಷಗಳ ಹಿಂದೆ ಸ್ವಲ್ಪ ಪ್ರತಿಭಟನಾ ಸ್ಪೂರ್ತಿ ಬಂದು ನನ್ನ ಇನಿಷಿಯಲ್‍ಗಳನ್ನು ಮಧ್ಯದ ಹೆಸರಿನ ಕಾಲಂನಲ್ಲಿ ಬರೆಯತೊಡಗಿದ್ದೇನೆ ಎಂದೆ. ದಲಿತ ಸಾಹಿತ್ಯದ ಜೊತೆಗೆ ಒಂದು ದಂತ ಗೋಪ ಸಾಹಿತ್ಯದ (Ivory tower literature) ಅನುಭವವಾದಂತೆ ಆಯಿತು.</p>
		<p>ಈ ದಿನ ಈ ಮನೆಯಲ್ಲಿ ಒಂದು ವಾರ ಕನ್ನಡ ಮಾತನಾಡುವಂತಿಲ್ಲ. ಏನಿದ್ದರೂ ನನ್ನ ತಮಿಳು, ಇಲ್ಲ ಅಚ್ಚ ತಮಿಳು. ಹಾಗಿಲ್ಲದಿದ್ದರೆ ಯಥಾಪ್ರಕಾರ ಇಂಗ್ಲಿಷ್ ಅಷ್ಟೇ ಎಂದು ರೂಲಿಂಗ್ ಬೆಳಗಾಗುತ್ತಲೂ ನನ್ನ ಬಾಯಿಂದ ಬಂತು- ತಮಿಳಲ್ಲೇ ಬಂತು. ಗಾಬರಿಯಿಂದ ನನ್ನ ಗಂಡನಿಗೆ ಮಾತೇ ನಿಂತುಹೋಯಿತು. ನನ್ನ ನಾದಿನಿಯ phone ಬಂದಾಗ ಅವಳಿಗೂ ಸ್ವಲ್ಪ ತಮಿಳಿನ ಪ್ರೋಕ್ಷಣೆಯಾಯಿತು. ಬೇಗ ಚೇತರಿಸಿಕೊಂಡ ಅವಳು ಇಂಗ್ಲೀಷ್‍ನಲ್ಲೇ ಮಾತು ಮುಂದುವರಿಸಿದಳು. ಮಾಮೂಲಾಗಿ ನಿಧಾನವಾಗಿ ಎದ್ದ ನಮ್ಮ ಚಿಕ್ಕ ಮಕ್ಕಳಿಗೂ ಭಾಷಾ ವಿಪ್ಲವವಾಗಿ ಅವಳು ಚೀರಿ ಅವರ ಅಪ್ಪನ ಹಿಂದೆ ರಕ್ಷಣೆ ಕೋರಿದಳು. ಆಗ ನಾನು ವಿವರಿಸಿದೆ; ನೋಡಿ, ಬೆಂಗಳೂರಿನಲ್ಲಿ ನಾವು ಕೆಲಸ ಮಾಡುತ್ತಿದ್ದಾಗ ಯಾರಾದರೂ ಬಂದು ತಮಿಳಿನಲ್ಲಿ ಮಾತನಾಡಿಸಿದರೆ, ನೀವು ಹೇಳಿದ್ದು ಏನೂ ಗೊತ್ತಾಗಲಿಲ್ಲ, ಕನ್ನಡದಲ್ಲಿ ಹೇಳಿ ಎಂದು ಅವರಿಗೆ ಹಿಂಸಿಸಿ ಅಂತೂ ಇಂತೂ ಬೆಂಗಳೂರಲ್ಲಿ ಕನ್ನಡದ ಪುನರುದ್ಧಾರಕ್ಕೆ ನಮ್ಮ ಪ್ರಯತ್ನವನ್ನೂ ಸೇರಿಸಿದ್ದೆವು. ಇಲ್ಲಿ ಕನ್ನಡ ಕೂಟ, ಮನೆಯಲ್ಲಿ ಯಥಾಶಕ್ತಿ ಮಕ್ಕಳಿಗೆ ಕನ್ನಡದ ಮಾತು, ಓದುಬರಹ ಇವುಗಳಿಗಾಗಿ ಶ್ರಮಿಸಿದ್ದೇವೆ. ಈಗ ನಾನು ತಮಿಳಿನ ಕಡೆ ವಾಲಲು ಅನೇಕ ಕಾರಣಗಳಿವೆ. ಒಂದು- ನಾನು ಹುಟ್ಟಾಗಿ ಅಯ್ಯಂಗಾರು, ನಮ್ಮದೇ ಒಂದು ಥರದ ತಮಿಳಿದೆ. ಈ ಮನೆಯಲ್ಲಿ ತಮಿಳು ಯಾರೂ ಮಾತನಾಡದಿರುವುದು ಒಂದೇ ಅಲ್ಲ, ಅದರ ವಿಚಾರ ಬಂದರೆ ಹಾಸ್ಯ. ಹಾಗೂ ಮಾತಾಡಿಬಿಟ್ಟರೆ ಯಾವ ಕಲಂಕ ಪಾಪ ಅಂಟಿಕೊಳ್ಳುವುದೋ ಎಂಬ ಭಾವ.</p>
		<p>ಅದಕ್ಕೂ ಮಿಗಿಲಾಗಿ ದಕ್ಷಿಣ ಭಾರತದ ಸಂಗೀತ ನಾಟ್ಯಕಲೆಗಳನ್ನೂ ಕಲಿಯಬೇಕಾದರೆ ಪುರಂದರರ ಹಾಡನ್ನು ಅನುಭವಿಸಲು ಹೇಗೆ ಕನ್ನಡ ಭಾಷೆಯ ತಿಳಿವು ಚೆಂದವೋ, ಹಾಗೆಯೇ ಈ ಕಲೆಗಳನ್ನು ಕಲಿಸುವ ಗುರುಗಳು ಆಡುವ ಭಾಷೆ ಕಲೆಗಳು ನಿಜವಾದ ಅನುಭವವಾಗಲು ತಮಿಳಿನ ಜ್ಞಾನವಿದ್ದರೆ ಅದೇ ಒಂದು ಮಜಾ. ಕನ್ನಡ ಮಾತಾಡಿದರೆ ತಮಿಳಿಗೆ ಸ್ಥಳವಿರುವುದಿಲ್ಲ ಆದ್ದರಿಂದ ಈ ವಾರ ಇಲ್ಲಿ ಕನ್ನಡಕ್ಕೆ ಕಫ್ರ್ಯು ಎಂದೆ. ಎಂದೂ ನಿಧಾನವಾಗಿ late passಗೆ ಬೇಡಿ ಶಾಲೆಗೆ ಹೋಗುತ್ತಿದ್ದ ಮಗಳು ಓಟ ಕಿತ್ತಳು. ನನ್ನ ಗಂಡ- 'ನಾನು ಈ ದಿನ ಮೀಟಿಂಗ್ ಇರುವುದರಿಂದ ಬರುವುದು ತಡವಾಗುತ್ತದೆ' ಎಂದು ದಡದಡನೆ ಓಡಿದರು. ನನ್ನ ಸ್ವಂತ ಕೆಲಸ ಮಾಡಿಕೊಳ್ಳಲು ಹೆಚ್ಚುಕಾಲ ಸಿಕ್ಕಿತೆಂದು ನಾನು ಇಲ್ಲಿನ cmana ನವರು ಸೊಗಸಾಗಿ ಮಾಡಿರುವ ಟಿ.ಎನ್. ಕೃಷ್ಣನ್‍ರವರ cassette ಒಂದನ್ನು ಹಾಕಿ, ಇದನ್ನು ಬರೆದು ಮುಗಿಸಿದೆ.</p>
		<p class="quote-author">
			ಡಾ। ಶ್ರೀದೇವಿ ಚಂದ್ರಶೇಖರ್<br />(ನ್ಯೂಯಾರ್ಕ್)
		</p>
	</section>
	<section class="level1 numbered" epub:type="chapter" role="doc-chapter" id="id-121">
		<h1 class="level1-title" epub:type="title">ಅಮೇರಿಕಾದಲ್ಲಿ ಹೊಂದಾಣಿಕೆ</h1>
		<p><em>ಕರಗಿಸುವ ಮಹಾ ಕಡಾಯಿ! ಕೋಸಂಬರಿ ಸಲಡ್!! ಕುಕಿ!!! - ಎಲ್ಲರೊಳಗೊಂದಾಗುವ ಕಲೆಯ ಬಲೆಯು.</em></p>
		<p>ಆರಂಭದಲ್ಲಿ ನಿರೀಕ್ಷಿಸಬೇಕಾದ್ದೇನು?</p>
		<p>ನೀವು ನಿಮ್ಮ ದೇಶದಿಂದ ಅಮೆರಿಕಾಕ್ಕೆ ಹೊರಡುವಾಗ ಮಹತ್ತರವಾದ ನಿರೀಕ್ಷೆಗಳು ಮತ್ತು ಅಗಾಧವಾದ ಲವಲವಿಕೆಯೊಡನೆ ವಿಮಾನವನ್ನು ಹತ್ತಿರುತ್ತೀರಿ. ಇಲ್ಲಿಗೆ ಬಂದ ಹೊಸದರಲ್ಲಿ ಇರುವಂತಹ ರೋಮಾಂಚನ ಕಾಲಕ್ರಮೇಣ ಕಡಿಮೆಯಾಗಿ, ಸಾಮಾನ್ಯವಾದ ಹಾಗೂ ಏಕತಾನದ ಜೀವನಕ್ಕೆ ಹೊಂದಿಕೊಳ್ಳುವಂತಹ ಮನೋಧರ್ಮವನ್ನು ಪಡೆಯುತ್ತೀರಿ. ಈ ರೀತಿಯ ಹೊಂದಿಕೆಯ ಆವಧಿ ಕೆಲವರಿಗೆ ನಿರಾಯಾಸವಾಗಿ ಪರಿಣಮಿಸಿದರೆ, ಇನ್ನು ಕೆಲವರಿಗೆ ದುರ್ಗಮವಾಗಿ ತೋರುತ್ತದೆ. ಅನೇಕಬಾರಿ ನಿಮಗೆ ಜಿಗುಪ್ಸೆ, ಮಾನಸಿಕ ತಳಮಳ, "ವ್ಯಕ್ತಿತ್ವ ಹಾನಿ"ಯಂತಹ ಅನುಭವ, ಒಂಟಿತನ, ತಮ್ಮವರನ್ನು ಜ್ಞಾಪಿಸಿಕೊಳ್ಳುವುದು... ಇಂತಹ ಅನೇಕ ಮಿಶ್ರ ಭಾವನೆಗಳು ಎದುರಾಗುತ್ತವೆ. ಈ ಸಮಯದಲ್ಲಿ ಸಾಂಸ್ಕೃತಿಕ ಆಘಾತವೂ ಆಗುವುದು ಸಹಜ. ಈ ಬದಲಾವಣೆಯ ಕಾಲದಲ್ಲಿ ನಿಮ್ಮ ಮೇಲೆ ಬೀರುತ್ತಿರುವ ಪ್ರಭಾವಗಳು ಹಗೂ ಅವುಗಳಿಂದ ಕಲಿಯಬೇಕಾದ ನೀತಿಯನ್ನು ನೀವು ಅರ್ಥಮಾಡಿಕೊಂಡರೆ, ಹೊಂದಿಕೊಳ್ಳುವಿಕೆ ಸುಸೂತ್ರವಾಗುತ್ತದೆ.</p>
		<p>ಇಲ್ಲಿ ನೀವು ಬಂದಾಗ, ಹೊಸ ಹೊಸ ವಸ್ತು ಹಗೂ ರೀತಿ-ರಿವಾಜುಗಳನ್ನು ಅರಿತುಕೊಳ್ಳುವುದು, ಹೊಸ ಜನರನ್ನು ಭೇಟಿಯಾಗುವುದು, ನವೀನ ಭಾಷೆಯಲ್ಲಿ ಸಂಪರ್ಕಿಸುವುದು ಇಂತಹ ಮಹಾಪೂರವೇ ನಿಮಗೆದುರಾಗುತ್ತದೆ. ನೂರಾರು ನೂತನ ಚೇತೋಹಾರಿ ಸಂದೇಶಗಳು ನಿಮ್ಮೆಡೆಗೆ ಎಲ್ಲೆಡೆಯಿಂದ ಭರಾಟೆಯಿಂದ ನುಗ್ಗಿ ಬರುತ್ತಿರುತ್ತವೆ. ಪ್ರತಿಯೊಂದು ಘಟನೆಗಳು ನಿಮ್ಮ ಮೇಲೆ ಎರಗುವಂತೆ ಮತ್ತು ಈ ವಿದ್ಯಮಾನಗಳನ್ನು ನಿಯಂತ್ರಿಸುವುದರಲ್ಲಿ ನಿಮ್ಮ ಪಾತ್ರವೇ ಇಲ್ಲವೆಂಬಂತೆ ಅನಿಸಿ, ನಿಮ್ಮನ್ನು ವಿವಶರನ್ನಾಗಿ ಮಾಡುತ್ತವೆ. ಕೆಲವಾರು ವಾರಗಳ ನಂತರ, ಎಲ್ಲವೂ ನಿಗದಿತ ಜಾಡಿನಲ್ಲಿ ಬಿದ್ದು ಸರಿಹೋಗುತ್ತವೆ.</p>
		<p><strong>ಹೊಸ ಜೀವನಕ್ಕೆ ಹೊಂದಿಕೊಳ್ಳುವಲ್ಲಿ ಉಪಯುಕ್ತವಾಗುವ ಸಲಹೆಗಳು:</strong></p>
		<p>ಈ ಮೂರು ಮಾರ್ಗೋಪಾಯಗಳು ಹೊಸ ಜೀವನ ಕ್ರಮವನ್ನು ಅರಿಯುವಲ್ಲಿ ಹಾಗೂ ಬೇಗ ಹೊಂದಿಕೊಳ್ಳುವಲ್ಲಿ ನೆರವಾಗುತ್ತವೆ;</p>
		<p><strong>೧. ಹೊಸ ವಿಧಾನವನ್ನು ಪ್ರಯತ್ನಿಸುವಲ್ಲಿ ಆತ್ಮ ವಿಶ್ವಾಸವನ್ನು ಬೆಳೆಸಿಕೊಳ್ಳಿ:</strong></p>
		<p>ಉಪನಿಷತ್ತಿನಲ್ಲಿ ತಿಳಿಸಿರುವಂತೆ, ಹೊಸ ಆಲೋಚನೆಗಳಿಗೆ ನಿಮ್ಮ ಮನಸ್ಸನ್ನು ತೆರೆದಿಡಿ. ನಿಮಗೆ ತಿಳಿಯದ ವಿಷಯಗಳನ್ನು ಅರಿಯಲು ಪ್ರಶ್ನೆಗಳನ್ನು ಕೇಳಲು ಸಂಕೋಚ ಸಲ್ಲ. ಬಂದ ಹೊಸದರಲ್ಲಿ ಯಾರಿಗೂ ಇಲ್ಲಿನ ವಿಷಯಗಳು ತಿಳಿದಿರುವುದಿಲ್ಲ! ಈ ರೀತಿಯ ತೊಂದರೆ (ರಿಸ್ಕ್) ತೆಗೆದುಕೊಳ್ಳುವುದು ಕಷ್ಟ ಹಾಗೂ ಮುಜುಗರವಾದರೂ ಈ ಪ್ರಯತ್ನ ನಿಜವಾಗಿಯೂ ಉಪಯುಕ್ತ.</p>
		<p><strong>೨. ಪ್ರತಿಯೊಂದನ್ನು ಸೂಕ್ಷ್ಮವಾಗಿ ಅವಲೋಕಿಸಿ ಅವುಗಳಿಂದ ಕಲಿಯಿರಿ:</strong></p>
		<p>ಅಮೆರಿಕಾದ ಅನೇಕ ವಸ್ತುಗಳು ಹಾಗೂ ವಿಧಾನಗಳು ಮೊದಲು ವಿಚಿತ್ರವಾಗಿ ಕಾಣುತ್ತವೆ. ಆದರೆ ಕೆಲಕಾಲದ ನಂತರ ಅವುಗಳೇ ಅರ್ಥಪೂರ್ಣವಾಗಿ ಕಾಣುತ್ತವೆ. ಕೆಲಕಾಲದ ನಂತರ ಕುತೂಹಲ ನೀವು ತೋರಿಸಿ, ಅರಿಯಲು ಪ್ರಯತ್ನಿಸಿದರೆ ಅಮೇರಿಕಾದ ಸಂಸ್ಕೃತಿಯನ್ನು ಅರ್ಥೈಸುವುದರಲ್ಲಿ ನಿಮ್ಮ ನಂಬಿಕೆಗಳು ಹಾಗೂ ಮೌಲ್ಯಗಳು ನೇರವಾಗಿ ಪ್ರಭಾವ ಬೀರುತ್ತದೆ ಎಂದು ನೆನಪಿಡಿ. ಅಮೇರಿಕನ್ನರಂತೆ ಅವರ ದಿನನಿತ್ಯದ ಜೀವನವನ್ನು ಅನುಭವಿಸಿ, ವಸ್ತುಗಳನ್ನು ಅವರ ದೃಷ್ಟಿಕೋನದಿಂದ ಅವಲೋಕಿಸಿ, ಹೀಗಿರಲು ಇರುವ ಏಕೈಕ ಮಾರ್ಗವೆಂದರೆ, ಸಾಧ್ಯವಾದಷ್ಟೂ ಅಮೇರಿಕನ್ನರೊಡನೆ ಮಿಳಿತವಾಗಿ.</p>
		<p><strong>೩. ಮನಸ್ಸನ್ನು ತೆರೆದಿಟ್ಟು, ಮುಕ್ತ ಮನಸ್ಸಿನಿಂದ ನೋಡಿ:</strong></p>
		<p>ಅಮೇರಿಕಾದ ಮುಖ್ಯ ವಾಹಿನಿಯಲ್ಲಿ ಬೆರೆಯಲು ಇರುವ ಅತ್ಯುತ್ತಮ ವಿಧಾನವೆಂದರೆ ಮುಕ್ತ ಹಾಗೂ ಸೃಜನಾತ್ಮಕ ಮನೊಧರ್ಮವನ್ನು ಬೆಳೆಸಿಕೊಳ್ಳುವುದು. ಜನರ ವರ್ತನೆಗಳು ಹಾಗೂ ಅವರ ಆಲೋಚನಾ ಸರಣಿ ಇಲ್ಲಿನ ಪರಿಸ್ಥಿತಿ ಹಾಗೂ ಸಂಸ್ಕೃತಿಯಲ್ಲಿ ತರ್ಕಬದ್ಧವಾಗಿಯೇ ಇವೆ ಎಂಬುದನ್ನು ಸದಾಕಾಲ ನೆನಪಿಡಿ; ಈ ರೀತಿಯ ಮಾನಸಿಕ ನಿಲುವು ನಿಮ್ಮ ಸಹಾಯಕ್ಕೆ ಬರುತ್ತದೆ. ಹೊಸ ಸಂಸ್ಕೃತಿಗೆ ಹೊಂದಿಕೊಳ್ಳುವಲ್ಲಿ ಈ ಕೆಳಕಂಡ ತಂತ್ರಗಳು ಪ್ರಯೊಜನಕಾರಿಯಾಗಿವೆ ಎಂದು ಅನುಭವಸ್ಥರ ಅಂಬೊಣ:</p>
		<p>ಹಾಸ್ಯ ಮನೋಭಾವ<br />
	        ಉತ್ತಮ ಸಂಭಾಷಣಾ ಚಾತುರ್ಯ, ಸ್ನೇಹಪರ ಮಾತು.<br />
		ಕುತೂಹಲಕಾರಿ, ಆಸಕ್ತ ಮನೋಭಾವ</p>
		<p>ಇಲ್ಲಿಯ ರೀತಿಗಳು ಸರಿತಪ್ಪು ಎಂದು ಹೇಳುವ ನ್ಯಾಯಾಧೀಶನ ಧೋರಣೆ ಬೇಡ.</p>
		<p><strong>ಅಮೇರಿಕನ್ನರನ್ನು ಭೇಟಿ ಮಾಡುವ ವಿಧಾನ:</strong></p>
		<p>ಈ ಮೊದಲೇ ತಿಳಿಸಿದ ಹಾಗೆ ಇಲ್ಲಿಯ ಜೀವನವನ್ನು ಪರಿಪೂರ್ಣವಾಗಿ ಅರಿಯುವುದಕ್ಕೆ ಇರುವ ಅತ್ಯುತ್ತಮ ವಿಧಾನವೆಂದರೆ, ಅಮೇರಿಕನ್ನರಂತೆ ಜೀವನದೃಷ್ಟಿಯನ್ನು ಬೆಳೆಸಿಕೊಳ್ಳುವುದು. ಇಲ್ಲಿಯ ಮುಖ್ಯ ಜೀವನವಾಹಿನಿಯಲ್ಲಿ ಸಂಪೂರ್ಣವಾಗಿ ಬೆರೆಯಿರಿ. ಈ ರೀತಿ ವರ್ತಿಸುವುದಕ್ಕೆ ಇರುವ ಪ್ರಮುಖ ಅಡ್ಡಿಯೆಂದರೆ ಸದಾಕಾಲ ನಮ್ಮ ಮಾತೃಭಾಷೆಯಲ್ಲಿಯೇ ಸಂಭಾಷಿಸುವುದು, ನಮ್ಮ ದೇಶದ/ರಾಜ್ಯದ ಜನರೊಡನೆ ಮಾತ್ರ ಬೆರೆಯುವುದು, ಹೀಗೆ ಗುಂಪುಗೂಡಿಕೆ ಮಾಡುವುದರಿಂದ ಅಮೇರಿಕನ್ನರ ಪರಿಚಯ ಆಗಲು ಸಾಧ್ಯವಿಲ್ಲ. "ಅಮೇರಿಕನ್ನರ ಗೆಳೆತನ ಕೇವಲ ಕೃತಕವಾದದ್ದು- ಅದು ವೈಯಕ್ತಿಕ ನೆಲೆಗಟ್ಟಿನಲ್ಲಿ ಆಳವಾಗಿ ಬೇರೂರಿರುವುದಿಲ್ಲ" ಎಂಬ ನೆಪ ಅರ್ಧಸತ್ಯ ಮಾತ್ರ! ಅಮೇರಿಕನ್ನರನ್ನು ಭೇಟಿಮಾಡಿ ಅವರ ಪರಿಚಯ ಮಾಡಿಕೊಳ್ಳಲು ನೀವು ಪ್ರಜ್ಞಾಪೂರ್ವಕ ಪ್ರಯತ್ನ ಮಾಡಬೇಕಾಗುತ್ತದೆ ಮತ್ತು ಗೆಳೆತನ ಬೆಳೆಸಿ ರೂಢಿಸುವ ತಂತ್ರ ನಿಮಗೆ ತಿಳಿದಿರಬೇಕಾಗುತ್ತದೆ. ಈ ದಿಶೆಯಲ್ಲಿ ನೆರವಾಗುವ ಸಲಹೆಗಳಿವು;</p>
		<p><strong>೧. ಅಮೇರಿಕನ್ನರ ಜೊತೆ ಜೀವಿಸಿ;</strong></p>
		<p>ಇಲ್ಲಿಗೆ ಬಂದಿಳಿದು, ಒಂದು ಹಂತದಲ್ಲಿ ವ್ಯವಸ್ಥೆಯನ್ನು ಅಳವಡಿಸಿಕೊಂಡಮೇಲೆ ಅಮೇರಿಕನ್ನರೊಡನೆ ಬಾಳುವೆ ಮಾಡುವಂತಹ ಪರಿಸ್ಥಿತಿಯನ್ನು ಹುಡುಕಿರಿ. ನೋಟೀಸ್‍ಬೋರ್ಡ್‍ಗಳೆಡೆ, ವಾರ್ತಾಪತ್ರಿಕೆಯು ವಿಂಗಡಿಸಿದ ಜಾಹೀರಾತಿನೆಡೆಗೆ ಕಣ್ಣುಹಾಯಿಸಿರಿ.</p>
		<p><strong>೨. ಯಾವುದಾದರೂ ಸಂಘದ ಸದಸ್ಯತ್ವವನ್ನು ಪಡೆಯಿರಿ:</strong></p>
		<p>ಅಮೇರಿಕನ್ನರ ಗೆಳೆತನ ಬೆಳೆಸಲು ಯಾವುದಾದರೂ ಆಟವಾಡಲು ಆರಂಭಿಸಿ, ಸ್ಥಳೀಯ ಹವ್ಯಾಸಿ ಗುಂಪನ್ನು ಸೇರಿಕೊಳ್ಳಿ ಅಥವಾ ಚರ್ಚಿನ ಸಾಮೂಹಿಕ ಗುಂಪಿನಲ್ಲಿ ಕೆಲಸ ಮಾಡಿ. ನೀವು ನಂಬುವ ಸಾಮಾಜಿಕ ಸಂಸ್ಥೆಯಲ್ಲಿ ಸ್ವಯಂಸೇವಕರಾಗಿ ಸೇವೆ ಸಲ್ಲಿಸಿ. ರೆಡ್‍ಕ್ರಾಸ್, ಆಸ್ಪತ್ರೆ, ಆಹಾರ ವಿತರಣಾ ಕೇಂದ್ರ, (ಬಡವರಿಗೆ ಆಹಾರ ಹಂಚುವ ವ್ಯವಸ್ಥೆ), ತರುಣರ ವಿನಿಮಯ ಕಾರ್ಯಕ್ರಮ, ಹಿರಿಯರಿಗೆ ನೆರವಾಗುವುದು ಇತ್ಯಾದಿ. ಅಮೇರಿಕನ್ನರ ಮಕ್ಕಳಿಗೆ ಈಜಾಡುವುದು, ಸ್ಕೀ ಆಟ, ಬೈಸಿಕಲ್ ಸವಾರಿ ಇತ್ಯಾದಿ ಹೇಳಿಕೊಡುವುದರಲ್ಲಿ ಕಾರ್ಯಪರರಾಗಿರಿ.</p>
		<p><strong>೩. ಗೆಳೆತನ ಸಂಪಾದಿಸುವುದರಲ್ಲಿ ಮೊದಲ ಹೆಜ್ಜೆ ಇಡಿ:</strong></p>
		<p>ಅನೇಕ ಸಲ ಸ್ನೇಹಿತರನ್ನು ಸಂಪಾದಿಸುವುದರಲ್ಲಿ ಇರುವ ಅತ್ಯುತ್ತಮ ವಿಧಾನವೆಂದರೆ, "ಗೆಳೆಯರಾಗಿರುವುದು". ಅಂದರೆ, ಸ್ನೇಹಪೂರ್ಣ ನಡವಳಿಕೆಯನ್ನು ತೋರಿಸುವುದು. ನಿಮ್ಮ ಜೊತೆಯವರ ಕಛೇರಿಯ ಹೊರಗಿನ ಜೀವನದ ಬಗ್ಗೆ ವಿಚಾರಿಸಿ ಮತ್ತು ನಿಮ್ಮ ಅನುಭವಗಳನ್ನು ಅವರೊಂದಿಗೆ ಸಾಧ್ಯವಾದಷ್ಟು ಹಂಚಿಕೊಳ್ಳಿ (ಒಂದು ಎಚ್ಚರಿಕೆಯ ಮಾತು: ತೀರಾ ವೈಯಕ್ತಿಕವಾದಂತಹ ವಿಷಯಗಳ ಬಗ್ಗೆ ಅತಿಕ್ರಮ ಪ್ರವೇಶ ಬೇಡ.) ಅನೇಕರಿಗೆ ಇದು ದುಃಸ್ಸಾಧ್ಯ. ಆದರೆ ಈ ದುರ್ಗಮ ಮಾರ್ಗದಲ್ಲಿ ಮುನ್ನಡೆದರೆ, ನಿಮ್ಮ ಜೀವನದ ಅತ್ಯಂತ ಪ್ರಯೋಜನಕಾರಿ ಆಯಾಮದ ಬೆಳವಣಿಗೆಯನ್ನು ಅನುಭವಿಸುವಿರಿ, ನೀವು ಕಛೇರಿಯಲ್ಲಿ ನಿಮ್ಮ ಗುಂಪಿನವರೊಡನೆ ಮಾತ್ರ ಬಂಧಿಯಾಗಬೇಕಿಲ್ಲ, ಬೇರೆಯವರೊಡನೆ ವ್ಯವಹರಿಸಿ.</p>
		<p>ಈ ಮೇಲ್ಕಾಣಿಸಿದ ಸಲಹೆಗಳು ಕೇವಲ ಆರಂಭಿಕ ಹೆಜ್ಜೆಗಳು ಮಾತ್ರ. ದಿನಕಳೆದಂತೆ ಇಲ್ಲಿಯವರೊಡನೆ ವ್ಯವಹರಿಸಿ ಗೆಳೆತನ ಸಂಪಾದಿಸುವುದು ಸುಸೂತ್ರವಾಗಿ, ಇಲ್ಲಿಯ ದೈನಂದಿನ ಕ್ರಮಕ್ಕೆ ಹೊಂದಿಕೊಂಡಿರುತ್ತೀರಿ.</p>
		<p class="quote-author">
			ವಿಶ್ವನಾಥ್ ಹುಲಿಕಲ್<br />(ಬೆಲ್‍ವ್ಯೂ, ವಾಷಿಂಗ್ಟನ್)
		</p>
	</section>
	<section class="level1 numbered" epub:type="chapter" role="doc-chapter" id="id-122">
		<h1 class="level1-title" epub:type="title">ಮೈಸೂರು ಕಾಫಿ</h1>
		<p><em>ಮೈಸೂರು ಕಾಫಿಯ ಅವಾಂತರ</em></p>
		<p>"ಏನೇ ಆದ್ರೂ, ಈ ಊರಿನ ಕಾಫಿ ಚೆನ್ನಾಗಿರೋಲ್ಲ ಕಣೆ. ನಮ್ಮೂರಲ್ಲಿ ಅಂತಾ ಚೆನ್ನಾಗಿ ಕಾಫಿ ಕುಡಿದು ಅಭ್ಯಾಸ ಆಗ್ಹೋಗಿದೆ. ಈ ಕಾಫಿ ಕುಡಿದರೆ ಬಾಯೇ ಕೆಟ್ಹೋಗುತ್ತೆ" ಅಂತ ಉದ್ಗರಿಸಿದರು ಅಮ್ಮ.</p>
		<p>ಪಾಪ! ನಮ್ಮಮ್ಮನಂತಹವರಿಗೆ ಇರೋ attraction ಏ ಕಾಫಿ! ಅವರ ವಯಸ್ನೋರು ತಿಂಡಿ, ಗಿಂಡಿ ತಿನ್ನುವವರಲ್ಲ. ಏನಿದ್ದರೂ ಎರಡ್ಸತಿ ಕಾಫಿ, ಮಧ್ಯಾಹ್ನದ ಊಟವಾದ ಮೇಲೆ, ಇನ್ನೊಂದರ್ಧ ಲೋಟ ಕಾಫಿ ಇದ್ರಾಯ್ತು ಅವರ್ಬಾಳು. ಬೆಳಿಗ್ಗೆ ಕಾಫಿ ಬಿದ್ರೇ ಅವರ ದಿನ ಮುಂದಿಕ್ಹೋಗೋದು. ಅವರ್ಗೇನು, ಯಾರ್ಗಾದ್ರೂ ಅಷ್ಟೆ. ಬೆಳಿಗ್ಯೆ ಕಾಫೀ ಬೀಳ್ದೇ ತಲೆ ಮುಂದಿಕ್ಕೋಡುತ್ಯೇ? ಏನೂಂದ್ರೆ, ಇಂಡಿಯಾ ಬಿಟ್ಟು, ಹಲವಾರು ವರ್ಷಗಳಾಗಿ, ಅಲ್ಲೀನ್ ಕಾಫಿ ಮರ್ತ್ಹೋಗಿ, ಇಲ್ಲೀನ Instant Coffee, Drip Coffee, Perk Coffee ಸುರ್ಕೊಂಡು ಅಭ್ಯಾಸವಾಗ್ಹೋಗಿದೆ ನಮಗೆಲ್ಲಾ. ಅಲ್ಲಿ, ಊರ್ನಲ್ಲಿ, ಇಂಡಿಯಾ ಕಾಫೀ ಬೋರ್ಡ್ ಬೀಜ ತಂದು, ಮನೇಲ್ ಹುರ್ದು, ಪುಡಿಮಾಡೀ, ಎದುರಿಗೆ ಎಮ್ಮೆ ಹಾಲು ಕರೆಸ್ಕೊಂಡು, ನೀರನ್ನ  ಸೆರಗ್ನಲ್ಲಿ ಎಲ್ಲಿ ಮುಚ್ಕೊಂಡು ಬೆರೆಸ್ತಾಳೋ ಅಂತ, ಆ ಎಮ್ಮೆ ಕರೆಯೋದನ್ನೇ ಕಣ್ಣಲ್ಲಿ ಕಣ್ಣಿಟ್ಕೊಂಡು ಕಾದು ನೋಡಿ, ಹಾಲು ಕಾಯ್ಸಿ, ಕಾಫಿ ಬೆರೆಸಿ ಕುಡಿದು ಕೆಟ್ಟಿರುವ ಜನಕ್ಕೆ ನಮ್ಮೂರು ಕಾಫೀನ ಹೊಗಳಿ ಅಂದ್ರೆ, ಬರೋತ್ಯೇ ಬಾಯಿ? ನಮ್ಮಮ್ಮನ ಜಾಣತನಕ್ಕೇನೂ ಕಡಿಮೆ ಇಲ್ಲ ಅನ್ನಿ. ಅಮ್ಮನ ಜೊತೇಗೇ ಇಂಡಿಯಾದಿಂದ ಒಂದು ಕಾಫೀ filter ಅಮೆರಿಕಕ್ಕೆ ಧಾವಿಸಿತು. ನ್ಯೂಜೆರ್ಸಿಯಲ್ಲಿ ನಮ್ಮಣ್ಣನ ಮನೆಗೆ ಬಂದಾಗ, ನಮ್ಮತ್ತಿಗೆ ಮೈಸೂರಿನಿಂದ ತಂದ ಕಾಫೀ ಪುಡೀಲಿ ಕಾಫೀ ಮಾಡಿ ಬಚಾವಾಗಿ ಬಿಟ್ಟಳು. ಮೈಸೂರು ಕಾಫಿಯ ಮಹತ್ವವೆಷ್ಟೂಂದ್ರೆ, ಯಾವತ್ತೂ ಕಾಫಿಗೆ ಕಾಯದೆ, ಕೆಲ್ಸಕ್ಕೆ ಓಡುತ್ತಿದ್ದ ನಮ್ಮಣ್ಣ ಅದರ ರುಚಿಯನ್ನು ಸ್ವಾದಿಸಿಯೇ ಕೆಲಸಕ್ಕೆ ಹೊರಡುತ್ತಿದ್ದಾನಂತೆ!</p>
		<p>ಕ್ಯಾಲಿಫೋರ್ನಿಯಾದಲ್ಲೂ, ಇಂತಹ ಸೊಗಸಾದ ಕಾಫಿಯನ್ನು ನಿರೀಕ್ಷಿಸಿಕೊಂಡೆಯೇ ಬಂದರು ಅಮ್ಮ. ಏನೇ ಆದ್ರೂ, ಜೊತೇಲಿ filter ಅಂತೂ ಇರಲಿ ಅಂತ, ಅದನ್ನೂ plane ಲಿ ಕೂಡಿಸಿಕೊಂಡೇ ಬಂದರು. ನನಗೆ ಯಾವತ್ತೂ ಕಾಫಿಯ ಗೀಳಿರಲಿಲ್ಲ. ಯಜಮಾನರಿಗೆ ಅಮೇರಿಕದ drip coffee ಯ ರೂಢಿ. ಯಜಮಾನರ ಜೊತೆಗೆ, ಅಮ್ಮನಿಗೂ drip coffeeಯ ಸೇವೆ ಶುರುವಾಯಿತು. ಬಾಯಿಗೆ ಕಾಫಿ ತಗಲಿದ ಕೂಡಲೇ ಅಮ್ಮನ ಮುಖ ಕೆಟ್ಟಿತು. ಕಾಫಿಯ ಪ್ರತಿಕ್ರಿಯೆ ಮುಖದ ಮೇಲೆ ಕಂಡು, instant ಕಾಫಿಯ ಸೇವನೆ ಶುರುವಾಯಿತು. ಮುಖ ಮತ್ತಷ್ಟು ಕೆಡ್ತೇ ಹೊರತು, ಕುಡಿದ ತೃಪ್ತಿ ಕಾಣಲಿಲ್ಲ. ಸರಿ, ಒಳಗಿದ್ದ percolator ಹೊರಗೆ ಬಂತು. Maxwell House ಹೋಗಿ Yuban ಬಂತು. Yuban ಹೋಯ್ತು, Folgers ಬಂತು. ಮುಖ ಮಾತ್ರ ಹಾಗೇ ಇತ್ತು! ಅಂದಿನಿಂದ ನನ್ನ ಕಾಫಿಯ research ಶುರುವಾಯ್ತು.</p>
		<p>ಮರುದಿನ ಬೆಳಿಗ್ಗ್ಯೆ, ಯಾರ್ಯಾರ ಮನೆಗೆ ಇಂಡಿಯಾದಿಂದ ನೆಂಟರು ಬಂದಿರ್ತಾರೋ ಅವರ ಮನೆಗೆಲ್ಲಾ ಫೋನ್ ತಿರುಗಿಸಿದೆ. ಎಲ್ಲರಿಗೂ ನನಗಾಗುತ್ತಿರುವ ಅನುಭವಗಳೇ! ಕೆಲವರಿಗಂತೂ ಈ ಅನುಭವಗಳಿಂದ ಆರೋಗ್ಯಕ್ಕೇ ಹಾನಿಯಾದರೆ ಮತ್ತೆ ಕೆಲವು ಮನೆಗಳಲ್ಲಿ ಅಶಾಂತಿಯ ಹೊಗೆ! ಮೀನಾಕ್ಷಿಗೆ ನೆಂಟರಿಗೆ ಕಾಫಿ ತೃಪ್ತಿಪಡಿಸಲು ಹೋಗಿ ಸೊಂಟಾನೇ ಬಿದ್ಹೊಯ್ತಂತೆ! ಪ್ರಮಿಳಾಗೆ ಕಾಫಿಯ trials and errors ಬಹಳ stress  ಆಗಿ, stress analysisಗೆ ಹೋಗ್ಬೇಕಾಗಿ ಬಂತಂತೆ! ರಮಳಿಗೂ ಮೈಸೂರಿನಿಂದ ಬಂದು ಅವಳ ಮನೆಯಲ್ಲಿ ನೆಲೆಸಿರುವ ಅವಳ ಅತ್ತೆ ಪಾತಮ್ಮನವರಿಗೂ ರುಚಿಯ ವಿಷಯಕ್ಕೆ ಬಹಳ ದೊಡ್ಡ ಜಗಳವಾಗಿ, ಅತ್ತೆ ಸೊಸೆ ಮಾತುಕಥೇನೇ ನಿಲ್ಲಿಸಿಬಿಟ್ಟಿದ್ದಾರಂತೆ! ಸುಶೀಲಳಂತೂ "ನೀವೇನೇ ಹೇಳಿ, ಈ ವಯಸ್ಸಾದವ್ರಿಗೆ ಕಾಫಿ ಚಪಲ ಅಸಾಧ್ಯ. ಇವರುಗಳಿಗೆ ಸರಿಹೊಗುವ ಕಾಫಿ ಮಾಡೋ ಅಷ್ಟ್ರಲ್ಲಿ, ನಮ್ಮತಲೆ ನೆರೆತು ಹೋಗುತ್ತೆ" ಅಂತ ನನಗೆ ಹೇಳೇ ಬಿಟ್ಟಳು. ಪಾಪ! ಅವಳೆಷ್ಟು ಅನುಭವಿಸಿದಳೋ ಈ ಕಾಫಿಯ ಬಗ್ಗ್ಯೆ! ಅವಳಿಗೆ ಈ ವಯಸ್ಸಾದವರು ನಮ್ಮಮ್ಮ ಅನ್ನೊದು ಮರೆತ್ಹೋಯ್ತು. ಎಂತಹ ಕಾರ್ಮೋಡಗಳ ಮಧ್ಯೆ ಕೂಡ ಒಮ್ಮೊಮ್ಮೆ ಆಶಾಕಿರಣಗಳು ಇಣಿಕಿ ನೋಡುತ್ತವೆ. ಕೆಲವು ಸ್ನೇಹಿತರು ತಮ್ಮ ಸಂಶೊಧನೆಯ ಫಲಿತಾಂಶಗಳನ್ನು ಸೂಚಿಸಿದರು. ಒಬ್ಬರು, "ಅಯ್ಯೋ ಒಂದು cheese cloth ಲಿ ಕಾಫಿ ಸೋಸಿ ಮಾಡಿದ್ರೆ ಸುಮಾಗಿರುತ್ತೆ" ಅಂದರು. ಮತ್ತೊಬ್ಬರು "ಅರ್ಧ french coffee, ಅರ್ಧ columbian coffee ಬೆರೆಸಿ ಪುಡಿ ಮಾಡ್ಸಿದರೆ ಊರಿನ ಕಾಫಿ ಇದ್ಹಾಗೇ ಇರೊತ್ತೆ" ಅಂದ್ರು. ಎಲ್ಲಾ ಮಾಡಾಯಿತು, ಅಮ್ಮನ ಮುಖವಂತೂ ಸರಿಹೋಗಲಿಲ್ಲ. "ನಿಮ್ಮೂರ್ ಕಾಫಿ ಬಾಯ್ಗೆ ಹಾಕ್ಬಾರ್ದು" ಅನ್ನುವ slogan ಶುರುವಾಯ್ತು.</p>
		<p>ಹೇಗಾದ್ರೂ ಮಾಡಿ, ಅಮ್ಮಂಗೆ, ಈ ಊರ್ನಲ್ಲಿ, ಮೈಸೂರು ಕಾಫಿ ಕುಡಿಸೇ ತೀರ್ಬೇಕೂಂತ ನಂಗೂ ಹಟ ಹಿಡಿದ್ಬಿಡ್ತು. Research continue ಆಯ್ತು. ಈ ಮಧ್ಯೆ, ಮತ್ತೊಬ್ಬ ಗೆಳೆಯರು, " Cost Plus ಲಿ ಚಿಕೋರಿ ಸಿಗುತ್ತೆ. ಅರ್ಧ French Coffee, ಅರ್ಧ Columbian Coffee, ಒಂದು ಔuಟಿಛಿe ಚಿಕೋರಿ ಸೇರಿಸಿ ಪುಡಿ ಮಾಡಿದರೆ ಮೈಸೂರು ಕಾಫಿ ಹುಟ್ಟುತ್ತೆ" ಎಂದು ಸಲಹೆ ಕೊಟ್ಟರು.</p>
		<p>ಸರಿ, ಕೆಲ್ಸಕ್ಕೆ ಹೋದಾಗ, lunch hour ಲಿ `Cost Plus'ಗೆ ಹತ್ತಾಯ್ತು. ಚಿಕೋರಿ ಇದೆಯೇ ಅಂತ counter ನಲ್ಲಿದ್ದ ಹೆಂಗಸನ್ನು ಕೇಳಿದ್ದಕ್ಕೆ "Oh! You mean ಚಿಕರಿ?" ಎಂದಳು. ಅವಳ ಕೈಲಿ ಎಲ್ಲಾ ಬೆರೆಸಿ ಪುಡಿ ಮಾಡಿಸಿ ಮನೆಗೆ ತಂದಾಗ, ಚಿನ್ನ ತಂದದ್ದಕ್ಕಿಂತಲೂ ಹೆಚ್ಚಿನ ಖುಷಿ! ಮಾಡಿ ಅಮ್ಮನಿಗೆ ಕುಡಿಸಿದಾಗ "ಪರಾವಾಗಿಲ್ಲ, ಆದ್ರೂ ನಮ್ಮೂರ್ ಕಾಫಿ ಇದ್ದ್ಹಾಗಿಲ್ಲ, ತುಂಬಾ ಕಹಿ!" ಎಂದು ಹರಳೆಣ್ಣೆ ಕುಡಿದ ಮುಖ ಮಾಡಿದರು.</p>
		<p>ಸದ್ಯಕ್ಕೆ, slogan ಶುರುವಾಗದಿದ್ದರಿಂದ ಇದು ಸ್ವಲ್ಪ encouraging commentsಅಂತಾನೇ ಅನ್ನಿಸ್ತು ನನಗೆ! ಅಮ್ಮನ ಬಾಯಲ್ಲಿ 'ಪರವಾಗಿಲ್ಲ' ಅನ್ನುವ ಪದ ಹಾಗೂ ಹೀಗೂ ಹೆಣಗಾಡಿಕೊಂಡು ಈಚೆಗೆ ಬಂತಲ್ಲಾ, ಈ ಊರಲ್ಲಿ ಮೈಸೂರು ಕಾಫಿಗೆ ಇನ್ನೂ hope ಇದೇಂತ ನನಗೂ ಧೈರ್ಯ ಬಂತು. Research ಭರದಿಂದ ಸಾಗಿತು.</p>
		<p>ಒಂದು ದಿನ ಇದನ್ನೇ ಯೊಚಿಸುತ್ತಿದ್ದಾಗ, ಅವರಿವರ ಸಲಹೆಯ ಬದಲು ನಾನೇ ಏಕೆ ಯೋಚಿಸಬಾರದು ಅನ್ನಿಸಿತು. Cost plus ಗೆ ಮುಖ ಹಾಕಿ, ಒಂದು ಪೌಂಡು Columbian ಕಾಫೀಗೆ ಕಾಲು ಪೌಂಡು ಚಿಕೋರಿ ಯಾ ಚಿಕರಿ ಬೆರಸಿ Turkish Blend ಗೆ ಪುಡಿ ಮಾಡಿಸಿ ತಂದೆ. ಈ ಸತಿ ನನ್ನ ಮುಖ Platinum  ತಂದ ಮುಖವಾಗಿತ್ತು. ಅಮ್ಮನ filter ಲಿ ಡಿಕಾಕ್ಷನ್ ಇಳಿಯಿತು. ಕಾಫಿ Mug ಗೆ ಬಿತ್ತು. Mug ಅಮ್ಮನ ತುಟಿ ತಾಕಿತು. ಕಾಫೀ ಗಂಟಲಿಗೆ ಇಳಿಯಿತು. ನನ್ನ ಹೃದಯ ಡವ ಡವ ಎಂದು ಹೊಡೆದುಕೋತಿತ್ತು. ಹಣೆಯಲ್ಲಿ ಬೆವರು ಸೂಸುತ್ತಿತ್ತು. ಅಮ್ಮನ ಬಾಯಿ ಉದ್ಗರಿಸಿತು, "ಪರವಾಗಿಲ್ಲ ಕಣೆ, ಬಂದಿಷ್ಟು ದಿನಕ್ಕೆ ಇವತ್ತು ಚೆನ್ನಾಗಿದೆ" ಅಂತ. ನಾನು ಕುಳಿತ ಸೊಫಾದಲ್ಲೇ ಹಾಗೆಯೇ ಕುಸಿದು ಬಿಡುಗಡೆಯ ಉಸಿರಾಡಾಯಿತು.</p>
		<p>ಮೈಸೂರು ಕಾಫಿಯ ಸಂಶೋಧನೆಯೇನೋ ಮುಗಿಯಿತು. ಆದರೆ ಅದನ್ನು ಆಚಾರಕ್ಕೆ ತರುವ ವಿಧಾನ ಶುರುವಾಯಿತು. ಕೆಲ್ಸಕ್ಕೆ ಹೊಗುವುದಕ್ಕೆ ಮುಂಚೆ ಏಳುವುದಲ್ಲದೇ, ಕಾಫೀ ಡಿಕಾಕ್ಷನ್‍ಗೇಂತ ಇನ್ನರ್ಧ ಗಂಟೆ ಮುಂಚೆ ಏಳಲು ಅಲಾರಂ. ಕಾಫಿ ಇಳಿಯೋ ಅಷ್ಟರಲ್ಲಿ, ಹೊತ್ತಾಯ್ತೇನೋಂತ ಇಪ್ಪತ್ತು ಬಾರಿ ಕಟ್ಟಿದ್ದ ವಾಚ್ ಕಡೆ ಗಮನ. ಹಾಲು ಕಾಯಿಸಿ, ಉಕ್ಕು ಸುರಿಸಿ, Stove ಎಲ್ಲಾ ರಂಪ. ಹಾಲು ಕಾಯಿಸೋಕೊಂದು ಪಾತ್ರೆ, ಬೆರಸಿ ಮೇಲಾಡಲು ಮತ್ತೊಂದು ಪಾತ್ರೆ. ಸಕ್ಕರೆಯ ಅಂಟು, ಲೋಟದ ಒಳಗಷ್ಟು ಕಾಫಿ, ಹೊರಗಷ್ಟು ಕಾಫಿ, ಹೋಗುವ ಅವಾಂತರಕ್ಕೆ ಉಟ್ಟ ಬಟ್ಟೆಯ ಮೇಲಿನ್ನಷ್ಟು ಕಾಫಿ! ಈ ನಮ್ಮ ಗಡಿಬಿಡಿಯ ಧಾವಂತದಲ್ಲಿ ಪ್ರಶಾಂತವಾಗಿ ಕುಳಿತು, ಕಾಫಿಯನ್ನು ಕುಡಿದು ಸುಖ ಅನುಭವಿಸುತ್ತಿದ್ದರು ನಮ್ಮಮ್ಮ! ಈಗೊಂದು ವಾರದ ಕೆಳಗೆ ಅಮ್ಮ ನ್ಯೂಜೆರ್ಸಿಗೆ ಅಣ್ಣನ ಮನೆಗೆ ಹೊರಟರು. ಯಥಾಪ್ರಕಾರ ಕಾಫಿಯ Filter ಊ ಹೊರಟಿತು. ಈ ಹೊತ್ತಿಗೆ, ನಮಗೂ ಇಳಿದಿತ್ತು, ಮೈಸೂರು ಕಾಫಿಯ ರುಚಿ. Filter ಹೋದಾಗ ಸ್ವಲ್ಪ ಸಂಕಟವೇ ಆಯಿತೂನ್ನಿ. ವಾಪಸ್ಸು ಅಮೇರಿಕಾ ಕಾಫಿಯನ್ನು ದುಗುಣಿಸಿಕೊಂಡೇ ಸ್ವಾಗತಿಸಿದೆವು. ಅಮ್ಮ ಮೊತ್ತೊಮ್ಮೆ ಬಂದಾಗ, ಈ ರೀತಿ, ಕಾಫಿಯ ಅವಾಂತರ ಆಗದಿರಲಿ ಅಂತ ಈ ಸಂಶೋಧನೆಯನ್ನು record ಮಾಡಿದ್ದೇನೆ. ನಿಮ್ಮಗಳ ಮನೆಗೆ, ಇಂಡಿಯಾದಿಂದ ನೆಂಟರು ಬಂದರೆ, ನನ್ನ ಸಂಶೊಧನೆಯನ್ನು ನೀವುಗಳು ಉಪಯೊಗಿಸಿದಾಗ, ಆ ನಿಮ್ಮ ನೆಂಟರು "ಯಾಕೋ ನಿಮ್ಮೂರಲ್ಲಿ ಕಾಫೀನೇ ಚೆನ್ನಾಗಿರೊಲ್ಲ" ಅಂತ ಗೋಳಾಡದಿದ್ದರೆ ಈ ನನ್ನ ಲೇಖನ ಸಾರ್ಥಕವಾದೀತು.</p>
		<p class="quote-author">
			ಸುಧಾ ಶ್ರೀಧರ್<br />(ಸ್ಯಾನ್ ಹೋಸೆ, ಕ್ಯಾಲಿಫೋರ್ನಿಯಾ)
		</p>
	</section>
	<section class="level1 numbered" epub:type="chapter" role="doc-chapter" id="id-123">
		<h1 class="level1-title" epub:type="title">ಬದಲಾದ ವರ</h1>
		<p>ನಮ್ಮ ತಾಯಿ ಮನೆಯಿಂದ ನಾಲ್ಕು ಮನೆ ದಾಟಿದರೆ ರತ್ನಮ್ಮನವರ ಮನೆ. ನಮ್ಮ ತಾಯಿಯೂ, ರತ್ನಮ್ಮನೂ ಒಂದೇ ಮನೆಯವರಂತೆ ಇದ್ದಾರೆ. ನಾನು ಯಾವಾಗ ಊರಿಗೆ ಹೊದರೂ ಅವರ ಮನೆಯಲ್ಲಿ ಔತಣದೂಟ ಮಾಡದೆ ಬರಲ್ಲ. ಎಷ್ಟೋ ಬಾರಿ ಮಧ್ಯಾಹ್ನ ಅವರ ಮನೆಗೆ ಹೊಗಿ ತಿಂಡಿ ತಿನ್ನುತ್ತಾ ಹರಟೆ ಹೊಡೆಯುತ್ತೇನೆ. ಒಂದು ಬಾರಿ ಹೀಗೇ ಮದುವೆಯ ವಿಷಯಗಳನ್ನು ಮಾತನಾಡುತ್ತಿದ್ದಾಗ, ರತ್ನಮ್ಮ ತಮ್ಮ ಮದುವೆ ಹೇಗಾಯಿತು ಎಂಬ ವಿಷಯ ತಿಳಿಸಿದರು. ಅದೇನು ಎಲ್ಲರ ಮದುವೆ ಆಗುವುದು ಒಂದೇ ರೀತಿ ಅಲ್ಲವೇ? ಅಂತ ನೀವು ಕೇಳಬಹುದು. ಆದರೆ ರತ್ನಮ್ಮ ಅವರ ಪತಿಯನ್ನು ವರಿಸಿದ್ದು ಸ್ವಲ್ಪ ಬೇರೆ ರೀತೀಯೇ.</p>
		<p>ರತ್ನಮ್ಮ ಅವರ ಮನೆಯಲ್ಲಿ ಕೊನೆ ಮಗಳಂತೆ. ಅವರ ತಂದೆ-ತಾಯಿಗೆ ಮುದ್ದಿನ ಮಗಳು. ರತ್ನಮ್ಮನ ಇಬ್ಬರು ಅಕ್ಕಂದಿರಿಗೆ ಹಳೇ ಕಾಲದ ಪದ್ಧತಿಯಂತೆ ಮದುವೆ ಮಾಡಿದ್ದರಂತೆ. ಹಳೆಯ ಪದ್ಧತಿಯೆಂದರೆ ಹುಡುಗ, ಹುಡುಗಿ ಮದುವೆ ಮಂಟಪದಲ್ಲಿ ಒಬ್ಬರನೊಬ್ಬರು ನೋಡಿದ್ದು. ರತ್ನಮ್ಮ ಮದುವೆಯ ವಯಸ್ಸಿಗೆ ಬಂದಾಗ ಸ್ವಲ್ಪ ಸ್ವಾತಂತ್ರ್ಯ ಕೊಟ್ಟರಂತೆ. ಅಂದರೆ ತಂದೆ, ತಾಯಿ ವರನನ್ನು ನೋಡಲು ಹೋದಾಗ ಜೊತೆಗೆ ರತ್ನಮ್ಮನನ್ನು ಕರೆದುಕೊಂಡು ಹೋದರಂತೆ. ಸರಿ ವರನ ಮನೆಯಲ್ಲಿ ಹಿರಿಯರು ಅದು ಇದು ಮಾತಾಡಿದ ಮೇಲೆ ಹುಡುಗಿಯನ್ನು ನೋಡುವ ಸರದಿ ಬಂತಂತೆ. ರತ್ನಮ್ಮನವರು ನಾಚುತ್ತಾ ತಲೆ ತಗ್ಗಿಸಿಕೊಂಡು ಚಾಪೆಯ ಮೂಲೆಯಲ್ಲಿ ಕೂತಿದ್ದರಂತೆ. ಹುಡುಗನೇನೋ ಒಂದೇ ಸಮ ಹುಡುಗಿಯನ್ನು ನೋಡುತ್ತಿದ್ದನಂತೆ. (ರತ್ನಮ್ಮ ನೋಡಲು ತುಂಬಾ ಲಕ್ಷಣವಾಗಿದ್ದಾರೆ) ಆದರೆ ರತ್ನಮ್ಮ ತಲೆ ಎತ್ತಿ ನೋಡಬೇಕೆನಿಸಿದರೂ ನಾಚಿಕೆ, ಸಂಕೋಚ ಅಡ್ಡ ಬಂದು ಇನ್ನೂ ತಲೆ ತಗ್ಗಿಸಿ ಕೂತರಂತೆ. ಅದೂ ಹಿರಿಯರೆಲ್ಲ ಎದುರಿಗೆ ಕೂತಿರುವಾಗ ನೋಡುವುದಾದರೂ ಹೇಗೆ? ಆದರೆ ಹುಡುಗನನ್ನು ನೋಡದೆ ಹೇಗೆ ಮದುವೆ ಆಗುವುದು? ಈ ತರಹ ಅಕ್ಕಂದಿರಿಗೆ ಇರಲಿಲ್ಲ. ತನಗೆ ಇದ್ದು ಅದನ್ನು ಹಾಳು ಮಾಡಿಕೊಳ್ಳುವುದೆ! ಇದೆಲ್ಲ ಯೊಚಿಸಿದ ರತ್ನಮ್ಮ ಧೈರ್ಯ ಮಾಡಿ, ನಾಚಿಕೆಯನ್ನು ಪಕ್ಕಕ್ಕೆ ಸರಿಸಿ ತಲೆಯೆತ್ತಿ ಹುಡುಗನನ್ನು ನೋಡೇಬಿಟ್ಟರಂತೆ. ಹುಡುಗ ಒಳ್ಳೆ ಮನ್ಮಥನ ಹಾಗೆ ಇದ್ದನಂತೆ. ಒಳ್ಳೆ ಮೈಕಟ್ಟು, ಬಣ್ಣ, ಗುಂಗುರು ಕೂದಲು. ರತ್ನಮ್ಮನಿಗೆ ತುಂಬಾ ಸಂತೋಷವಾಗಿ ಖುಷಿಯಿಂದ ಮನೆಗೆ ಬಂದರಂತೆ.</p>
		<p>ಸರಿ ಒಂದು ತಿಂಗಳಲ್ಲಿ ಮದುವೆ ಲಗ್ನ ಇಟ್ಟರಂತೆ. ಯಥಾಪ್ರಕಾರ ರತ್ನಮ್ಮ ಭಾರೀ ಸೀರೆ ಉಟ್ಟು, ಮೈತುಂಬ ಒಡವೆ ಧರಿಸಿ ಕೈಯಲ್ಲಿ ಜೀರಿಗೆ ಬೆಲ್ಲ ಹಿಡಿದು ನಾಚುತ್ತಾ ಧಾರೆ ಮಂಟಪಕ್ಕೆ ಬಂದು ನಿಂತರಂತೆ. ವಧು ವರರ ಮಧ್ಯೆ ಅಂತರಪಟ ರಾರಾಜಿಸುತ್ತಿತ್ತು. ಮಂತ್ರಗಳನ್ನೆಲ್ಲ ಹೇಳಿದಮೇಲೆ ಪುರೋಹಿತರು ಅಂತರಪಟ ತೆಗೆದು ವಧು ವರರಿಗೆ ಜೀರಿಗೆ ಬೆಲ್ಲ ಹಾಕಲು ಹೇಳಿದರಂತೆ. ಹುಡುಗನೇನೊ  ಪ್ರಯಾಸಪಟ್ಟು  ರತ್ನಮ್ಮನ ಮೇಲೆ ಹಾಕಿದನಂತೆ. ಆದರೆ ರತ್ನಮ್ಮ ಹುಡುಗನನ್ನು ಓರೆಗಣ್ಣಿನಿಂದ ನೋಡಿದವರೇ ಜೀರಿಗೆ ಬೆಲ್ಲವನ್ನು ಕೈಯಲ್ಲಿ ಹಿಡಿದು ತಟಸ್ಥರಾಗಿ ನಿಂತರಂತೆ. "ಬೇಗ ಹಾಕೆ, ಬೇಗ ಹಾಕೆ" ಎಂದು ಹೆಂಗಸರೆಲ್ಲ ಕೂಗುತ್ತಿದ್ದರಂತೆ. ರತ್ನಮ್ಮ ಅಲ್ಲಾಡದೆ ನಿಂತಿದ್ದರಂತೆ. ಕೊನೆಗೆ ಅವರ ಅಜ್ಜೀನೋ, ಬೇರೆ ಯಾರೋ ಹೆಂಗಸರು ರತ್ನಮ್ಮನ ಕೈ ಹಿಡಿದುಕೊಂಡು ಹುಡುಗನ ತಲೆಯ ಮೇಲೆ ಹಾಕಿಸಿದರಂತೆ. ರತ್ನಮ್ಮ ಹಾಗೆ ಏಕೆ ನಿಂತರಂತೆ ಅಂದರೆ ಅವರು ನೋಡಿ ಬಂದ ಹುಡುಗ ಹಸೆ ಮಣೆಯ ಮೇಲೆ ಇರಲಿಲ್ಲವಂತೆ. ಬದಲಾಗಿ ರತ್ನಮ್ಮನಿಗಿಂತ ನಾಲ್ಕು ಇಂಚು ಕುಳ್ಳಗೂ ಹಾಗೂ ದಪ್ಪಕ್ಕೂ ಇದ್ದ ಹುಡುಗ. ಇದು ಏಕೆ ಹೀಗಾಯಿತೆಂದರೆ ಪಾಪ ರತ್ನಮ್ಮ ವರನ ಮನೆಗೆ ಹೋದಾಗ ಹುಡುಗನ ಪಕ್ಕದಲ್ಲೇ ಇನ್ನೊಬ್ಬ ಚೆಲುವನಾದ ಹುಡುಗ ಕೂತಿದ್ದನಂತೆ. ಅವನನ್ನೇ ವರ ಅಂದುಕೊಂಡು ರತ್ನಮ್ಮ ಮನದಲ್ಲೆ ಕುಷಿಪಟ್ಟರಂತೆ. ಇದರಿಂದ ನಿಮಗೆ ಬೇಸರವಾಗಿಲ್ಲವೇ, ಎಂದು ಯಾರಾದರೂ ಕೇಳಿದರೆ ಮುಗುಳುನಗುತ್ತಾ ರತ್ನಮ್ಮ ಕೊಡುವ ಉತ್ತರ ನನಗೇಕೆ ಬೇಸರ ಅವರ ಜುಟ್ಟು ನನ್ನ ಕೈಯಲ್ಲಿರುವಾಗ!</p>
		<p class="quote-author">
			ರಾಧಾ ನಾಗು ಶ್ರೀನಿವಾಸ್<br />(ಫಾರ್ಮಿಂಗ್‍ಟನ್ ಹಿಲ್ಸ್, ಮಿಷಿಗನ್)
		</p>
	</section>
	<section class="level1 numbered" epub:type="chapter" role="doc-chapter" id="id-124">
		<h1 class="level1-title" epub:type="title">ನೆನಪಿನಾಳದ ನನ್ನ ಮೈಸೂರು</h1>
		<p><em>ಚಿಕ್ಕಂದಿನ ನೆನಪಿನಾಳದಲ್ಲಿ, ಹುಟ್ಟಿಬೆಳೆದ ಆ ಮೈಸೂರು- ಎಂದೆಂದಿಗೂ ಹಚ್ಚ ಹಸಿರು.</em></p>
		<p>ಮನೆಯ ಮುಂದಿನ ಮೇಲ್ಬಾಕ್ಸ್‍ನಲ್ಲಿ ಮೇಲ್ ಚೆಕ್ ಮಾಡಲು ಹೋಗಿದ್ದಾಗ, ಅಂದಿನ ಕಾಗದ ಪತ್ರಗಳ ನಡುವೆ ಚಿರಪರಿಚಿತ ನೀಲಿ ಏರೋಗ್ರಾಮ್ ಕಣ್ಣಿಗೆ ಬೀಳುತ್ತಲೇ ಹರ್ಷ, ಸಂಭ್ರಮದಿಂದ ಎದೆಯ ಬಡಿತ ವೇಗವಾಯಿತು.</p>
		<p>ಕಾಗದದ ಮೇಲೆ ನಮ್ಮ ತಂದೆಯ ಕೈಬರಹ ನೋಡುತ್ತಲೇ ಕಾಗದ ಮೈಸೂರಿನದು- ಅಣ್ಣ, ಅಮ್ಮ ಬರೆದಿದ್ದಾರೆ, ಅಂತ ಖಚಿತವಾಗಿ ತಕ್ಷಣ ತೋರುಬೆರಳು ತೂರಿಸಿ ಒಡೆಯತೊಡಗಿದೆ. ಅರ್ಧದಲ್ಲೇ ತಡೆದು, "ಊರಿನಲ್ಲಿ ಎಲ್ಲರೂ ಹುಷಾರಾಗಿರಲಿ ದೇವರೇ" ಅಂತ ಮನಸ್ಸಿನಲ್ಲಿ ಅಂದುಕೊಳ್ಳುತ್ತಾ ಕಾಗದವನ್ನು ಬಿಸಿಲಿಗೆ ಹಿಡಿದು ಪ್ರಾರಂಭದ ಜಾಗ ನೋಡಿದೆ. ಸಧ್ಯ! ಅಲ್ಲಿ ಎಂದಿನಂತೆ ಕ್ಷೇಮ, ಶ್ರೀ.... ಬರಹಗಳ ಅಚ್ಚೊತ್ತಿತ್ತು. "ನಮಗೆ ಪ್ರೀತಿ, ವ್ಯಾಮೋಹ, ಇರುವ ಕಡೆ ಬೇಡವೆಂದರೂ ಮನಸ್ಸಿಗೆ ಕೆಟ್ಟದ್ದೇ ತೋರುತ್ತದೆ."- ಎಂದು ನಮ್ಮ ತಂದೆ ಹೇಳುತ್ತಿದ್ದ ಮಾತು ಜ್ಞಾಪಕಕ್ಕೆ ಬಂತು. "ಅದ್ಸರಿ, ಅಮ್ಮನ ಕಾಗದ ಇಷ್ಟು ಬೇಗ ಹೇಗೆ ಬಂತು? ಹಿಂದಿನದು ಬಂದು ಇನ್ನೂ ಹದಿನೈದು ದಿನ ಕೂಡ ಕಳೆದಿಲ್ಲ. ಇರಲಿ, ಅದೇನು ಬರೆದಿದ್ದಾಳೋ ನೋಡೋಣ", ಅಂತ ಕಾಗದ ಓದಿಕೊಂಡೇ ಮನೆಯ ಒಳಗಡೆ ನಡೆದೆ. ಮಕ್ಕಳ ಗಲಾಟೆ ಕಿವಿಗೆ ಬೀಳುತ್ತಲೇ, ಅವಕ್ಕೆ Flavourice ಲಂಚ ಕೊಟ್ಟು Backyard ಗೆ ಅಟ್ಟಿ, "ಅಬ್ಬಾ, ಈಗ ಸಾವಕಾಶವಾಗಿ ಓದಬಹುದು"- ಅಂತ ಆರಾಮಾಸನದ ಮೇಲೆ ಕುಸಿದೆ.</p>
		<p>ಕಾಗದದ ಅರ್ಧ ಭಾಗದವರೆಗೂ ನೆಂಟರ ಮದುವೆ-ಮುಂಜಿ ವಿಷಯ, ನನ್ನ ಕೊನೆಯ ತಮ್ಮನಿಗೆ ಬರುತ್ತಿರುವ ಹುಡುಗಿಯರ ವಿಚಾರ ಇತ್ತು. "ಸುಂದ್ರು ಮಾವನಿಗೆ ಹುಷಾರಿಲ್ಲದೇ ಆಸ್ಪತ್ರೆಗೆ ಸೇರಿಸಿದ್ದಾರೆಂದು ಬರೆದಿದ್ದೆ ಅಲ್ವಾ? ಅವರಿಗೆ ಆಪರೇಷನ್ ಆಗುವ ಮೊದಲೇ ಹಾರ್ಟ್ ಅಟ್ಯಾಕ್ ಆಗಿ ಈ ಲೋಕಕ್ಕೆ ವಿದಾಯ ಹೇಳಿದರು. ಅನಿರೀಕ್ಷಿತವಾದ ಅವರ ಸಾವಿನಿಂದ ಅವರ ಮನೆಯವರು ಸ್ವಲ್ಪ ಧೃತಿಗೆಟ್ಟಿದ್ದರೂ, ಮುಂದಿನ ಕರ್ತವ್ಯದ ಕಡೆ ಗಮನಹರಿಸಿ ಇದ್ದಿದ್ದರಲ್ಲಿ ಶಾಂತಿ ಸಮಾಧಾನದಿಂದಿದ್ದಾರೆ. ಯಾವುದೂ ನಿಲ್ಲುವುದಿಲ್ಲ. ಎಲ್ಲಾ ನಡೆಯಲೇಬೇಕಲ್ಲ. ಇಲ್ಲಿಗೆ ಸುಂದ್ರು ಮಾವನ ಕಥೆ ಮುಗಿದು ಮುಂದೆ ಇಂಥ ಒಬ್ಬ ವ್ಯಕ್ತಿ ಇದ್ದರೆಂದು ಹೇಳಿ ತಿರುಗಾಡಿಕೊಂಡಿರಬೇಕು ಅಷ್ಟೆ," ಅಂತ ಅಮ್ಮ ಬರೆದಿದ್ದಳು. ಕಣ್ಣು ಸ್ವಲ್ಪ ಮಂಜಾಗಿ ಮುಂದೆ ಓದಿದ್ದು ಯಾವುದೂ ಮನಸ್ಸಿಗೆ ಇಳಿಯಲಿಲ್ಲ.</p>
		<p>ಅವತ್ತೆಲ್ಲಾ ನನಗೆ ಸುಂದ್ರು ಮಾವನದೇ ನೆನಪು. ಅವರು ನಮ್ಮ ತಾಯಿಯ ದೊಡ್ಡಣ್ಣ. ಬಾಲ್ಯದಿಂದ ಪರಿಚಿತವಿದ್ದ, ಒಡನಾಡಿದ್ದ ವ್ಯಕ್ತಿಗಳು ಒಬ್ಬೊಬ್ಬರೆ ಕಣ್ಮರೆಯಾಗುತ್ತಿರುವ ಸಮಾಚಾರ ಬಂದಾಗಲೆಲ್ಲ, ಘಟನೆಯ ನೇರ ಪರಿಣಾಮ ಅನುಭವಕ್ಕೆ ಬಾರದೆ, ಯಾವರೀತಿ ಪ್ರತಿಕ್ರಿಯೆ ವ್ಯಕ್ತಪಡಿಸಬೇಕೆಂದು ತಿಳಿಯದೆ ಮನಸ್ಸಿಗೆ ಕಸಿವಿಸಿಯಾಗುತ್ತದೆ. ಇಷ್ಟು ದೂರ ಇರುವುದು ಒಂದು ರೀತಿ Insulated ಆದ ಹಾಗೆ. ಊರಿನಲ್ಲೇ ಇದ್ದು ಕಂಡು, ಕೇಳಿ, ಮಾತಾಡುತ್ತಿದ್ದರೆ ಇಂಥಾ ಸಾವು-ನೋವಿನಿಂದಾಗುವ ಬದಲಾವಣೆಗಳು ಅನುಭವಕ್ಕೆ ಬಂದು ಕಾಲಕ್ರಮೇಣ ಒಗ್ಗಿ ಹೋಗುತ್ತವೆ. ಅಲ್ಲೆ ಇದ್ದಿದ್ದರೆ ಮನೆಯವರೊಡನೆ ಸೇರಿ, -ಪಾಪ ಸುಂದ್ರು ಮಾವ ಹೀಗಿದ್ದರು, ಹಾಗಿದ್ದರು ಅಂತ ಸಮಾಧಾನವಾಗುವವರೆಗೂ ಅವರ ಜಪ ಮಾಡಿ ತಣ್ಣಗಾಗಬಹುದಿತ್ತು. ಇಲ್ಲಿ ನನ್ನ ಅನಿಸಿಕೆಗಳನ್ನು ಯಾರ ಜೊತೆ ಹಂಚಿಕೊಳ್ಳಬೇಕು? ಸುಂದ್ರು ಮಾವ ಇಲ್ಲಿ ನನ್ನ ಹೊರತು ಬೇರೆ ಯಾರಿಗೂ ಪರಿಚಿತರಲ್ಲ. ನಮ್ಮವರಿಗೂ ಅಷ್ಟೆ. -ಏಳು ವರ್ಷದ ಹಿಂದೆ ನಮ್ಮ ಮದುವೆಯ ಸಮಯದಲ್ಲಿ ನನ್ನನ್ನು ಮದುವೆಯ ಮಂಟಪಕ್ಕೆ ಕರೆತಂದ ವ್ಯಕ್ತಿಯ ಜೊತೆ ಒಂದೆರಡು ಬಾರಿ ಮಾತ್ರ ಮಾತನಾಡಿರುವ ಪರಿಚಯ.</p>
		<p>ಸಿನಿಮಾದಲ್ಲಿನ ಫ್ಲಾಷ್‍ಬ್ಯಾಕ್ ಥರ ನಾವೆಲ್ಲ (ನಾನು, ನನ್ನ ಕಸಿನ್ಸ್) ಚಿಕ್ಕವರಾಗಿದ್ದಾಗ  ಹಬ್ಬ-ಹಾಡು, ತಿಥಿ-ಗಿತಿಗಳಿಗೆ ಅವರ ಮನೆಗೆ ಹೋಗುತ್ತಿದ್ದಿದ್ದು, ಅವರ ಜೊತೆ ಮಾತಾಡಿದ್ದು, ಸುತ್ತಾಡಿದ್ದು, ನಕ್ಕು ನಲಿದಾಡಿದ್ದು ಜ್ಞಾಪಕಕ್ಕೆ ಬರುತ್ತಿತ್ತು. ಬಾಲ್ಯದ ನೆನಪಿನ ಸುರುಳಿ ಬಿಚ್ಚುತ್ತಾ ಹೋದಹಾಗೆಲ್ಲಾ ನಮ್ಮೆಲ್ಲರ ಬಾಲ್ಯದ ಬಣ್ಣಬಣ್ಣದ, ಸುಂದರ tapestory ನಲ್ಲಿ ಸುಂದ್ರು ಮಾವ ಎಷ್ಟೊಂದು ಹಾಸುಹೊಕ್ಕಾಗಿದ್ದರು, ಅಂತ ಅನಿಸಿತು.</p>
		<p>ಹೇಗೆ ಹಾಸುಹೊಕ್ಕಾಗಿದ್ದರು ಅಂತ ಹೇಳುವ ಮೊದಲು ಸ್ವಲ್ಪ ಅವರ ಪರಿಚಯ ಮಾಡಿಕೊಡುತ್ತೇನೆ: ಅವರ ಪೂರ್ತಿ ಹೆಸರು ಕಲ್ಯಾಣ ಸುಂದರರಾಜ್ ಅಂತ. ಅವರಿಗೆ ಅಷ್ಟು ದೊಡ್ಡ ಹೆಸರು ಹೇಗೆ ಬಂತೆಂದರೆ- ನಮ್ಮ ಅಜ್ಜಿ-ತಾತ ತಮ್ಮ ಚೊಚ್ಚಲ ಗಂಡು ಮಗನಿಗೆ ಮನೆದೇವರಾದ 'ಅಳಗಿರಿ ಸುಂದರರಾಜ'ನ ಹೆಸರಿಡಬೇಕೆಂದು ಇಟ್ಟಿದ್ದರು. ನಮ್ಮ ಅಜ್ಜಿಯ ತಂದೆ-ತಾಯಿಗಳಿಗೆ ಗಂಡುಮಕ್ಕಳಿಲ್ಲದೇ, ವಾರಸುದಾರರು ಬೇಕೆಂದು ಮೊಮ್ಮಗನನ್ನು ದತ್ತು ತೆಗೆದುಕೊಂಡಿದ್ದರು. ನಮ್ಮ ಮುತ್ತಾತ ನಂಜನಗೂಡಿನಲ್ಲಿ ಸಂಭಾವಿತ ಆಯುರ್ವೇದ ಪಂಡಿತರು, ತಕ್ಕಮಟ್ಟಿಗೆ ಅನುಕೂಲಸ್ಥರೂ ಆಗಿದ್ದರು. ಅವರ ಮನೆತನದವರು ಪ್ರತಿ ವೈಶಾಖದಲ್ಲೂ 'ಶ್ರೀನಿವಾಸ ಕಲ್ಯಾಣ' ಮಾಡಿ ಊರವರಿಗೆಲ್ಲ ಭೂರಿ ಭೋಜನ ಮಾಡಿಸುವ ಪದ್ಧತಿ ಇಟ್ಟುಕೊಂಡಿದ್ದರಂತೆ. ಆದ್ದರಿಂದ ಊರಿನಲ್ಲಿ ಅವರಿಗೆ 'ಕಲ್ಯಾಣ'ದ ಮನೆಯವರು ಅಂತ ಅಡ್ಡ ಹೆಸರಿತ್ತು. ತಾತನ ಉತ್ತರಾಧಿಕಾರಿಯಾಗಿ ವಂಶಗತವಾಗಿ ಬಂದಿದ್ದ ಹೆಸರನ್ನು ತಮ್ಮ ಹೆಸರಿಗೆ ಸೇರಿಸಿಕೊಂಡು 'ಕಲ್ಯಾಣ ಸುಂದರರಾಜಾಚಾರ್ಯ'ರಾದರು.</p>
		<p>ಬೇಗ ಮದುವೆ ಮಾಡಿದರೆ ಗಂಡು ಮಕ್ಕಳು ಹೆಚ್ಚು ಜಬಾಬ್ದಾರಿಯುತರಾಗಿರುತ್ತಾರೆ ಅಂತ, ನಮ್ಮ ಸುಂದ್ರು ಮಾವ ಮೈಸೂರಿನ ಮಹಾರಾಜ ಕಾಲೇಜಿನಲ್ಲಿ ಸೀನಿಯರ್ ಇಂಟರ್ ಓದುತ್ತಿದ್ದಾಗಲೇ ಮದುವೆ ಮಾಡಿದರಂತೆ. ಅವರ ದತ್ತು ಅಪ್ಪ-ಅಮ್ಮ, ಹುಡುಗನಿಗೆ ಜವಾಬ್ದಾರಿಯ ನೆಪವೋ ಅಥವಾ ಇಳಿಗಾಲದಲ್ಲಿ ಮೊಮ್ಮಕ್ಕಳನ್ನು ಕಾಣುವ ಹಂಬಲವೋ, ಅಂತೂ ಹದಿನಾರರ ಹರೆಯದ ಹುಡುಗ ಸಂಸಾರಿಗನಾದ. ಅಲ್ಲಿಂದ ಓದು ಕುಂಟುತ್ತಾ ಹೋಗಿ, ಜೂನಿಯರ್ ಬಿ.ಎ. ಗೆ ಪರ್ಯವಸಾನವಾಯಿತು. ಆಸ್ತಿ ನೋಡಿಕೊಂಡಿರಲಿ, ಓದೇಕೆ ಅಂದರು, ದತ್ತು ಅಪ್ಪ-ಅಮ್ಮ.</p>
		<p>ಮುಂದೆ ಅವರುಗಳು ಕಾಲವಾದ ಮೇಲೆ ಸಂಸಾರ ಸಮೇತ ಮೈಸೂರಿಗೆ ವಲಸೆ ಬಂದು ಅಲ್ಲಿನ ಕತ್ವಾಡಿಪುರ ಅಗ್ರಹಾರದಲ್ಲಿ, ಮಂಗಳೂರು ಹಂಚಿನ ಮನೆಯೊಂದನ್ನು ಕಟ್ಟಿಸಿಕೊಂಡು ವಾಸಿಸತೊಡಗಿದರು. ಮುಂದೆ ಆ ಮನೆಯಲ್ಲಿ ಅವರ ಮಕ್ಕಳ ಜೊತೆ ತಂಗಿ-ತಮ್ಮಂದಿರ ಮಕ್ಕಳಾದ ನಾವೆಲ್ಲ ಅನೇಕ family gathering ಗಳಲ್ಲಿ ಪಾಲ್ಗೊಂಡು ಅವುಗಳ ರುಚಿ ಸವಿದಿದ್ದೇವೆ.</p>
		<p>ಕತ್ವಾಡಿಪುರ ಅಗ್ರಹಾರ ಇರುವುದು ಮೈಸೂರಿನ ಚಿಕ್ಕಮಾರ್ಕೆಟ್ (ವಾಣಿ ವಿಲಾಸ ಮಾರ್ಕೆಟ್) ಹಾಗೂ ನೂರಡಿ ರಸ್ತೆಯ ಮಧ್ಯದಲ್ಲಿ. ವರ್ಷಕ್ಕೆ ಏಳೆಂಟು ಬಾರಿ ಮಾವನ ಮನೆಯವರು ಶ್ರೀನಿವಾಸ ಕಲ್ಯಾಣ, ಗೌರಿ-ಗಣೇಶ ಹಬ್ಬ, ವಿಜಯದಶಮಿ, ಹೆಚ್ಚುಗಟ್ಟಲೆ ಬಳೆ ತೊಡಿಸುವ ಮುಹೂರ್ತ, ಆರತಿ- ಅಂತ ಏನೋ ಒಂದು ನೆಪವಾಗಿ ಕರೆ ಕಳುಹಿಸುತ್ತಿದ್ದರು. ಅವರ ಮನೆಗೆ ಹೋಗಲು ನಾನಂತೂ ಒಂದು ಕಾಲಿನಲ್ಲಿ ನಿಂತಿರುತ್ತಿದ್ದೆ. ಚಿಕ್ಕ ಮಾರ್ಕೆಟ್‍ನಲ್ಲಿ ಬಸ್ಸಿಳಿದು ಸುಂದ್ರು ಮಾವನ ಮನೆ ಅಂಗಡಿಬೀದಿ ಹಿಡಿದರೆ ಸಾಕು ನಮ್ಮೆಲ್ಲರಿಗೂ ಹಿಡಿಸಲಾರದಷ್ಟು ಹಿಗ್ಗು, ಸಂಭ್ರಮ.</p>
		<p>ಮೂಗಿಗೆ ಘಮ್ಮೆಂದು ಬಡಿಯುವ ಮೈಸೂರು ಮಲ್ಲಿಗೆಯ ವಾಸನೆ ಎಲ್ಲಿಂದ ಬರುತ್ತಿದೆ ಅನ್ನುತ್ತೀರಾ? ಫುಟ್‍ಪಾತಿನ ಹತ್ತಿರದ ಯೆಡೂರಪ್ಪನವರ ಹೂವಿನ ಅಂಗಡಿಯಿಂದ. ಅಂಗಡಿಯಲ್ಲಿ ಮೈಸೂರು ಮಹಾರಾಜರ ಫೋಟೋ, ಚಾಮುಂಡೇಶ್ವರಿ ಫೋಟೋ, ಅರಮನೆ ಫೋಟೋಗಳು ಅಲಂಕರಿಸಿದ್ದವು. ಕಟ್ಟು ವಿಭೂತಿ, ನಡುವೆ ಕುಂಕುಮದ ಹಣೆಯ ಯಡೂರಪ್ಪನವರು ನಮ್ಮಜ್ಜಿ ಮನೆ, ಮಾವನ ಮನೆಯವರ ವರ್ತನೆ ಹೂವಾಡಿಗರು. ಅವರಿಲ್ಲದೆ ಮನೆಯಲ್ಲಿ ಯಾವ ಶುಭಕಾರ್ಯವೂ ನಡೆಯುವಂತಿಲ್ಲ. ನಮ್ಮ ತಾಯಿ, ನಾವುಗಳು ಹೋಗುತ್ತಿರುವ ದಿಕ್ಕು ನೋಡಿಯೇ- "ನಮಸ್ಕಾರ ತಾಯಿ, ಅಯ್ನೋರ ಮನೆಗೆ ಹೊರಟರೇನೋ? ಹಬ್ಬಕ್ಕೆ ಬಂದಿರುವ ಹಾಗಿದೆ. ಮಲ್ಲಿಗೆ ಹೂ ಈಗತಾನೆ ಬಂದಿದೆ. ಪೂಜೆಗೆ ಕೊಡಲೇ?" ಅಂತ ಚಿರಪರಿಚಿತ ವ್ಯಾಪಾರಿ ನಗೆ ಬೀರುವನು.</p>
		<p>ಅಲ್ಲಿಂದ ಮುಂದಕ್ಕೆ ನಮ್ಮ ರಾವ್ ಸ್ಟುಡಿಯೋ. ನಮ್ಮ ತಾಯಿ ಹಾಗು ಅವರ ಅಕ್ಕಂದಿರ ಮದುವೆಗೆ ಮುಂಚಿನ ಹುಡುಗಿ ಫೋಟೋ, ಬಸುರಿ ಫೋಟೋ, ಮಗುವನ್ನು ದೇವಸ್ಥಾನಕ್ಕೆ ಕರೆದುಕೊಂಡು ಹೋದ ದಿನದ ಫೋಟೋದಿಂದ ಹಿಡಿದು ನಮ್ಮೆಲ್ಲರ ಬೋರಲು ಬಿದ್ದಿರುವ, ನಿಂತು ಕೂತಿರುವ ಚಿಕ್ಕಂದಿನ ಫೋಟೋಗಳನ್ನು ತೆಗೆಸುತ್ತಿದ್ದಿದ್ದು ಇಲ್ಲೆ.</p>
		<p>ಅದಕ್ಕೆ ಎದುರಾಗಿ ಜಟಕಾ ಸ್ಟ್ಯಾಂಡ್. ಕುದುರೆ ಗಂಜಲದ ಕೋಡಿ, ಲದ್ದಿಯ ಉಂಡೆಗಳು, ಹುಲ್ಲಿನ ಕಂತೆಗಳು, ಮಧ್ಯದಲ್ಲಿ ಹೊಟ್ಟೆಗೆ ಸಾಕಷ್ಟು ಹುಲ್ಲಿಲ್ಲದಿದ್ದರೂ ಜುಟ್ಟಿಗೆ ಮಾತ್ರ ಕಪ್ಪು, ಕಿತ್ತಳೆ, ರೋಜ್ ಕಲರಿನ ಪುಕ್ಕ ಧರಿಸಿದ ಕುದುರೆಗಳು, ಅಂದವಾದ ಮೈಸೂರು ಜಟಕಾ ಗಾಡಿಗಳು, ಭಿಕ್ಷುಕರು, ಬಸ್ಸಿಗೆ ಕಾಯುವವರು. ಆ ಗಲಾಟೆ ಮಧ್ಯದಲ್ಲೂ ಚೌಕ ಹಾಸಿಕೊಂಡು, ತಲೆಗೆ ಕರ್ಚೀಫ್ ಕಟ್ಟಿಕೊಂಡು ನಮಾಜು ಮಾಡುವ ಮುಸಲ್ಮಾನ ಜಟಕಾವಾಲಾಗಳು. ಬಸ್ಸಿಗೆಂದು ಎಷ್ಟೋಬಾರಿ ಓಡಿಬಂದು, ಅದು ಸಿಗದೆ ನಿರಾಶಳಾಗಿ ಏದುಸಿರು ಬಿಡುತ್ತಾ ನಿಂತಿದ್ದಾಗ,- "ಅಮ್ಮಾ, ಸ್ಟಾಂಡಿಗೆ ಬರ್ತೀರಿ? ಒಂದು ಸೀಟ್ ಐತೆ. ಬಸ್ ಛಾರ್ಜ್ ಕೊಡಿ" ಅಂತ ಹತ್ತಿಸಿಕೊಂಡರೆ ಆ ಸವಾರಿ ಮಜಾ ಬಲ್ಲವರು ಬಲ್ಲರು. ಅದರ ಎದುರಿಗೆ Indy 500, Kentuky Derby,ಎಲ್ಲವನ್ನೂ ನಿವಾಳಿಸಿ ಹಾಕಬೇಕು.</p>
		<p>ಅದಕ್ಕೆ ಹತ್ತಿರದಲ್ಲೇ ನಮ್ಮೆಲ್ಲರ ಬಾಲಾರಿಷ್ಟಗಳನ್ನು ನಿವಾರಿಸಿದ ಡಾಕ್ಟರ್ ವೇದಾವತಿಯ 'ಶ್ರೀ ಕ್ಲಿನಿಕ್'. ಅವರು ಕೊಡುತ್ತಿದ್ದ ಕೆಂಪೌಷಧಿಗೆ ಹೆದರಿ ಓಡದ ಖಾಯಿಲೆಗಳೇ ಇಲ್ಲ. ಪರೀಕ್ಷೆ ಮಧ್ಯೆ ನಮ್ಮ ತಾಯಿ ಜೊತೆ- "ನಿಮ್ಮ ಗುಂತಕಲ್ ಅಕ್ಕ ಬೇಸಗೆ ರಜಕ್ಕೆ ಬರುತ್ತಿದ್ದಾರಾ? ನಿಮ್ಮ ಅಣ್ಣನ ಮಗಳಿಗೆ ಎಷ್ಟು ಮಕ್ಕಳು ಹೇಳಿ-" ಅಂತ ಮನೆಯವರೆಲ್ಲರ ಉಭಯ ಕುಶಲೋಪರಿ. ಆಕೆಗೆ ನಮ್ಮ ಮನೆಯಲ್ಲಿರುವ ೩೦-೪೦ ಮಂದಿಯ ಹೆಸರಷ್ಟೂ ಬಾಯಿಪಾಠ. ಇದಕ್ಕಿಂತ personalized medical service ಬೇರೆಲ್ಲಾದರೂ ಸಿಗಲು ಸಾಧ್ಯವೇ?</p>
		<p>ಅಲ್ಲಿಂದ ಮುಂದೆ ಅಯ್ಯಂಗಾರರ ಬೇಕರಿ. ಮಧ್ಯಾಹ್ನ ಮೂರು ಘಂಟೆ ಹೊತ್ತಿಗಂತೂ ಹೊಸ ಬ್ರೆಡ್ಡಿನ ಘಮ ಘಮ ಇಡೀ ಬೀದಿಯನ್ನೇ ಆವರಿಸುತ್ತಿತ್ತು. ಅವರ ಅಂಗಡಿಯ ಗಾಜಿನ ಷೋಕೇಸನ್ನು ಹಾಯ್ದಾಗಲೆಲ್ಲಾ ಅಲ್ಲಿ ಬಿಳಿ, ಹಳದಿ, ನೀಲಿ, ಪಿಂಕ್, ಐಸಿಂಗ್ ಇರುವ ಚಿಕ್ಕ ಕೇಕುಗಳು, ದಿಲ್‍ಖುಷ್, ಬಣ್ಣಬಣ್ಣದ ಪೊಟ್ಟಣಗಳಲ್ಲಿರುತ್ತಿದ್ದ ಕ್ರೀಮ್ ಬಿಸ್ಕತ್ತುಗಳು, ಮೇಲಿನ ಗಾಜಿನ ಜಾಡಿಗಳಲ್ಲಿರುತ್ತಿದ್ದ ಬೆಣ್ಣೆ ಬಿಸ್ಕತ್ ಎಲ್ಲವನ್ನೂ ನೋಡಿ ಬಾಯಲ್ಲಿ ನೀರೂರುತ್ತಿತ್ತು.</p>
		<p>ಜೊಲ್ಲು ಸುರಿಸಿಕೊಂಡೇ ಮುಂದೆ ಸಾಗಿದರೆ, ಅಜಂತಾ ಮೆಟಲ್ ಮಾರ್ಟ್ ಸ್ಟೀಲ್ ಪಾತ್ರೆ ಮಾಲಿಕ ನಮ್ಮ ತಾಯಿಯವರನ್ನು ಕುರಿತು "ಅಮ್ಮಾ, ಅಂಗಡಿ ಕಡೆ ಬರಲೇ ಇಲ್ಲ. ಹೊಸ ನಮೂನೆ ಪಾತ್ರೆ ಬಂದಿದೆ. ಒಳಗೆ ಒಂದ್ನಿಮಿಷ ಬಂದುಹೋಗಿ. ನೋಡಕ್ಕೆ ಕಾಸಿಲ್ಲವಲ್ಲ"- ಅಂತ ಮೊದಲೇ ಥಾಮಾಣದಷ್ಟು ಅಗಲವಾದ ಮುಖವನ್ನು ಇನ್ನಷ್ಟು ಅಗಲಿಸಿ ಸ್ವಾಗತಿಸುವನು. "ನಿಮ್ಮತ್ತಿಗೆ ಬಂದಿದ್ದರು. ಮಗಳಿಗೆ ಕೊಡಕ್ಕೆ ಅಂತ ಸ್ಟೀಲ್ ಚಕ್ಕುಲಿ ಒರಳು ಕೊಂಡು ಹೋದರು", ಅಂತ latest family purchase update ಬೇರೆ. ದೊಡ್ಡವ್ರಲ್ಲದೇ, ನಾವು ಬರೀ ಮಕ್ಕಳೇ ಹೋಗುತ್ತಿದ್ದರೆ- "ಲೋ, ಮರಿ, ಅಮ್ಮನ್ನ ಕಳಿಸಕ್ಕೆ ಮರೀಬೇಡ", ಅಂತ messageರಿಲೇ ಮಾಡುತ್ತಿದ್ದ.</p>
		<p>ಫುಟ್‍ಪಾತಿನಲ್ಲಿ ಮೈಸೂರು ಚಿಗುರು ವಿಳ್ಳೇದೆಲೆ, ತಾಳೆ ಹೂವು, ಹಬ್ಬದ ಟೈಮಿನಲ್ಲಿ ಮಾವಿನ ಸೊಪ್ಪು, ಕಮಲದ ಮೊಗ್ಗು, ಹೊಂಬಣ್ಣದ ನವಿರಾದ ವಾಸನೆಯ ನಂಜನಗೂಡು ರಸಬಾಳೆ ಮಾರುವ, ಮಸಾಲೆವಡೆ, ಚಕ್ಕುಲಿಗಳನ್ನು ಕರಿದು ಮಾರುವ ಗಾಡಿಗಳು.</p>
		<p>ಬೀದಿ ಕಿತ್ತು ಹೋಗುತ್ತಿರುವ ಈ ಮಸಾಲೆದೋಸೆ ವಾಸನೆ ಎಲ್ಲಿಂದ ಬರುತ್ತಿದೆ ಅನ್ನುತ್ತೀರಾ? ಅಗೋ ಸಂದಿಯಲ್ಲಿ ಕಾಣುತ್ತಿದೆಯಲ್ಲಾ- ರಾಜು ಹೋಟ್ಲು. ಅದು ಬೆಣ್ಣೆ ಮಸಾಲೆ, ಸೆಟ್ ಮಸಾಲೆಗಳಿಗೆ ಜಗತ್‍ಪ್ರಸಿದ್ಧಿ.</p>
		<p>ಅಲ್ಲಿಂದ ಮುಂದೆ ಹೊದರೆ, ಎದುರು-ಬದುರಿಗೆ ಮೀರಾ ಬ್ಯಾಂಗಲ್ ಸ್ಟೋರ್ಸ್, ಸೌಭಾಗ್ಯ ಬ್ಯಾಂಗಲ್ ಸ್ಟೋರ್ಸ್. ಗೌರಿ ಹಬ್ಬಕ್ಕೆ ಅಮ್ಮನ ಜೊತೆ ಬಂದು ಬಳೆ ತೊಟ್ಟುಕೊಳ್ಳುತ್ತಿದ್ದಿದ್ದು ಇಲ್ಲೆ. ಬಿಳಿ ಬಣ್ಣದ ದೊಗಲೆ ಪಾಯಿಜಾಮ-ಜುಬ್ಬ ಧರಿಸಿ, ಸಿಡುಬಿನ ಕಲೆ ಮುಖದಮೇಲೆ ದೊಡ್ಡದಾಗಿ ಹುರಿಮಾಡಿದ ಗಿರಿಜಾ ಮೀಸೆ, ಹಣೆಯ ಮೇಲೆ ದೊಡ್ಡ ಕುಂಕುಮ ನೋಡಲು ಸ್ವಲ್ಪ ಮಾರಿಗುಡಿ ಪೂಜಾರಿಯಂತಿದ್ದರೂ ಅಲ್ಲಿಗೆ ಬರುವ ಹೆಂಗಸರಿಗೆಲ್ಲ ತಮ್ಮ ಕೈ ಸೈಜ್ ಹೇಳಿ, "ನೀವೇ ತೊಡಿಸಿಬಿಡಿ" ಅಂತ ಅವನತ್ತ ಕೈ ನೀಡುವಷ್ಟು ಸಲಿಗೆ. ಗೌರಿ ಹಬ್ಬದ ಹಿಂದಿನ ದಿನವಂತೂ ಅಂಗಡಿ ರಾತ್ರೋರಾತ್ರಿ ತೆಗೆದಿರುತ್ತಿತ್ತು- ೨೪ ಘಂಟೆ service ಗೇಂತ.</p>
		<p>ಬಳೆ ಅಂಗಡಿ ಪಕ್ಕದಲ್ಲಿ ಚಪ್ಪರ, ತಳಿರುತೋರಣ, ಬಾಳೆಕಂಬ, ತೆಂಗಿನ ಗರಿ, ಬಣ್ಣಬಣ್ಣವಾಗಿ ಮಿನುಗುತ್ತಿರುವ ಲೈಟ್ಸ್ ಇದೆಯಲ್ಲಾ ಅದು 'ಕಲ್ಯಾಣ ಭವನ' ಅಂತ ಒಂದು ಮದುವೆ ಛತ್ರ. ಮನೆಯಲ್ಲಿ ಯಾವುದೋ ಸಣ್ಣಪುಟ್ಟ ಸಾಮಾನು ತರಲು ಕಳುಹಿಸಿದರೆ ಎಷ್ಟೋಬಾರಿ ಮರೆತು ಅಲ್ಲಿನ ಮದುವೆ ನೋಡುತ್ತಲೋ, ಅಲ್ಲಿ non-stop ಆಗಿ ಹಾಕಿರುತ್ತಿದ್ದ latest ಸಿನಿಮಾ ಹಾಡುಗಳನ್ನು ಕೇಳುತ್ತ, ಬಾಯಿಪಾಠ ಮಾಡುತ್ತಲೋ ನಿಂತಿರುತ್ತಿದ್ದೆವು. ಮದುವೆ ಮಾತ್ರ ಅಲ್ಲ, ಅಲ್ಲಿ ವಾಟಾಳ ನಾಗರಾಜರ ಕನ್ನಡ ಚಳವಳಿ ಭಾಷಣ, ಗಂಗಾಧರ್, ಗುರುಪಾದಸ್ವಾಮಿಯವರ ಚುನಾವಣೆ ಭಾಷಣ, ಅಂತೂ ಯವುದಾದರೊಂದು ಸಮಾರಂಭ. ಹಾಗಾಗಿ ಅಲ್ಲಿ ಸದಾ ಚಪ್ಪರ, ಮೈಕಾಸುರನ ಹಾವಳಿ; ಗಲಾಟೆ-ಗದ್ದಲ. ಅದಿಲ್ಲದೇ ಹೋದರೆ ಬಾಜಾ-ಭಜಂತ್ರಿಗಳ ಜೊತೆ ಹೆಣಗಳ ಮೆರವಣಿಗೆ. ನಮ್ಮಲ್ಲಿ ನೋಡಲು ಧೈರ್ಯ ಇಲ್ಲದವರು ಅಂಗಡಿ ಜಗಲಿಯ ಬಾಗಿಲ ಮರೆಯಲ್ಲೋ, ಅಕ್ಕಂದಿರ ಲಂಗದ ಹಿಂದೆಯೋ ಅವಿತಿಟ್ಟುಕೊಳ್ಳುತ್ತಿದ್ದೆವು. ಮನೆಯಲ್ಲಿ ಯಾಕಿಷ್ಟು ಹೊತ್ತು ಅಂತ ಗದರಿಸಿದರೆ, "ಹೆಣ ಬರುತ್ತಿತ್ತು, ರಸ್ತೆಯಲ್ಲಿ ಜಾಗ ಇರಲಿಲ್ಲ"- ಅಂತ ನೆಪ ಹೇಳುತ್ತಿದ್ದೆವು. "ನಿಮ್ಮನ್ಯಾರು ನೋಡ್ತಾ ನಿಂತ್ಕೊಳ್ಳಿ ಅಂದಿದ್ದು? ನೋಡೋದು, ರಾತ್ರಿ ಹಾಸಿಗೆ ಒದ್ದೆ ಮಾಡುವುದು"- ಅಂತ ಬೈಗಳು. ಒದ್ದೆ ಮಾಡುವುದು ನಾನಲ್ಲ, ಅವಳು ಅಂತ ಕೀಟಲೆ ಶುರುವಾಗುತ್ತಿತ್ತು. "ಜಗಳ ಸಾಕು, ಕಂಡಿದ್ದೀನಿ ಎಲ್ಲರ ಧೈರ್ಯಗಳನ್ನು"- ಅಂತ ಗದರಿಸಿದ ಮೇಲೆ ಸುಮ್ಮನಾಗುತ್ತಿದ್ದೆವು.</p>
		<p>ಛತ್ರದ ಪಕ್ಕದಲ್ಲೇ ಒಂದು ಹಾಸಿಗೆ ಅಂಗಡಿ. ಒಂದು ಕಡೆ ಚಡ್ಡಿ ಬಟ್ಟೆ, ಇನ್ನೊಂದು ಕಡೆ ಹಳದಿ ಬಣ್ಣದ ಬಟ್ಟೆಯ ಮೇಲೆ ಕೆಂಪು, ನೀಲಿ ಹೂಗಳ ಎರಡು ಹಾಸಿಗೆಗಳನ್ನು ಗೆರೆಗೆರೆ ಚಡ್ಡಿಯ ಮೇಲಕ್ಕೆ ಎತ್ತಿ ಕಟ್ಟಿದ ಪಂಚೆ ಧರಿಸಿದ ಗೌಡನೊಬ್ಬ ಹಾಕಿಸಿ ತೆಗೆದುಕೊಂಡು ಹೋಗುತ್ತಿದ್ದರೆ, ನಮ್ಮಲ್ಲೊಬ್ಬನಿಗೆ ಅವನನ್ನು ಮಾತಾಡಿಸುವ ಕುತೂಹಲ: "ಗೌಡ್ರೇ, ನಿಮ್ಮನೇಲಿ ಮದ್ವೆನಾ?"- ಅಂತ ಕೇಳಿದರೆ "ಹೌದು ಸಿವಾ" ಅನ್ನುತ್ತಿದ್ದ ಆವಯ್ಯಾ ನಗೆಯಾಡುತ್ತ. ಮದುವೆಗೂ, ಹಾಸಿಗೆಗೂ, ಇರುವ ಸಂಬಂಧ ಕೂಡಾ ತಿಳಿಯದ ವಯಸ್ಸಿನ, ಇಲ್ಲದ ಉಸಾಬರಿ, ತಲೆಹರಟೆತನ. "ಮಗನಿಗೋ? ಮಗಳಿಗೋ?"- ಅಂತ ಗಾಡಿ ಹಿಂದೆ ನಡೆಯುತ್ತ ಇನ್ನೊಂದು ಪ್ರಶ್ನೆ. "ನಂ ಯಣಮಗೀಗೆ ಯೇಳಿ, ಇನ್ನು ನಾಕ್ಚಿನಾಕ್ಕೆ ನಗ್ಣ"- ಅಂತ ಅವನು ಹೇಳಿದರೆ, 'ಯಣಮಗಿ' ಅಂತ ಪುನರುಚ್ಚರಿಸಿ ನಗುವುದು. "ಗೌಡ್ರೇ, ನಾವೂ ಬರಬಹುದಾ ನಿಮ್ಮನೆ ಮದ್ವೇಗೆ?"- ಅಂತ ದೂರದಲ್ಲಿ ಓಡುತ್ತಿರುವ ಗಾಡಿಯತ್ತ ನೋಡಿ ಕಿರುಚಿದರೆ, ಬೇರೆಯವರೆಲ್ಲ ಕಿಸಕ್ಕೆಂದು ನಗುವರು.</p>
		<p>ಮುಂದೆ ನಡೆದರೆ ಮೈಸೂರು ಹುರಿಗಾಳು, ಕಡಲೆಪುರಿ ಅಂಗಡಿ. ಮಾವನ ಮನೆಯಲ್ಲಿ ೫-೧೦ ಪೈಸೆಯ ದಕ್ಷಿಣೆ ಕೊಟ್ಟಾಗಲೆಲ್ಲ ನಾವು ಅದನ್ನು ಹೊತ್ತು ಬರುತ್ತಿದ್ದಿದ್ದು ಇಲ್ಲಿಗೇ. 'ಐದು ಪೈಸಕ್ಕೆ ಪುರಿ, ಐದು ಪೈಸಕ್ಕೆ ಕಳ್ಳಿ' ಅಂದರೆ ಎರಡು ಚಡ್ಡಿ ಜೇಬು, ಚೀಟಿ ಲಂಗದ ಮಡಿಲು ತುಂಬಿಹೋಗುತ್ತಿತ್ತು. "ಶೆಟ್ಟರೇ, ಇನ್ನೊಂದು ಚೂರು ಕೊಸರು", ಅಂತ ಕೊಸರಾಟ ಬೇರೆ. "ಹೋಳಿಗೆ ಊಟ ಕಂಠಪೂರ್ತಿ ಹೊಡೆದು ಯಾವ ಕಡೆ ಕಡಿಮೆ ಆಗಿತ್ತು ಅಂತ ಕಳ್ಳೇಪುರಿ ತಿನ್ನಕ್ಕೆ ಹೋಗಬೇಕು ಹೇಳಿ", ಅಂತ ಯಾರಾದರೂ ದೊಡ್ಡವರು ಬೈದರೆ- ತಕ್ಷಣವೇ ನಮ್ಮಜ್ಜಿನೋ, ಮಾವನೋ, "ಹಬ್ಬದ ದಿನ ಮಕ್ಕಳನ್ನು ಬೈಯಬೇಡ್ವೆ. ಕಳ್ಳೆಪುರಿ ಅವಲ್ಲದೆ ನಾವು ತಿಂತೀವಾ? ಹಾಗೆಲ್ಲ ತಿನ್ನುವ ಉಣ್ಣುವ ವಿಷಯದಲ್ಲಿ ಕಣ್ಣು ಹಾಕಬೇಡ"- ಅಂತ ನಮ್ಮ ಪರವಹಿಸಿ ಮಾತಾಡಿದರೆ, 'ಇಲ್ಲಿ ಏನಿದ್ರೂ ಅಜ್ಜಿ ಮಾತು, ಸುಂದ್ರು ಮಾವನ ಮಾತು ನಡೆಯುವುದು. ನಾವು ಏನು ಮಾಡಿದರೂ ನಡೆಯುತ್ತದೆ'- ಅಂತ ಒಂದು ರೀತಿಯ ಕಳ್ಳ ಹಿತ ಸಿಗುತ್ತಿತ್ತು.</p>
		<p>ಮರುಳು ಸಿದ್ದೇಶ್ವರ ಲಾಂಡ್ರಿ ಪಕ್ಕದ್ದು 'ವಿಘ್ನೇಶ್ವರ ಬ್ಯೂಟಿ ಸಲೂನ್'. (ವಿಘ್ನೇಶ್ವರನಿಗೂ, ಬ್ಯೂಟಿಗೂ, ಹೇರ್‍ಕಟ್ಟಿಗೂ ಏನು ಸಂಬಂಧವೋ!) ಸಲೂನ್ ಪಕ್ಕದಲ್ಲಿ ತಿರುಗುವ ಓಣಿಯೇ ಅಗ್ರಹಾರದ ನಾಲ್ಕನೆಯ ಬೀದಿ. ಉದ್ದಕ್ಕೆ ನಡೆದರೆ ಅಲ್ಲೆ ಮಾವನ ಮನೆ ಬರುತ್ತದೆ. (ಆ ಬೀದಿಯಲ್ಲಿರುವ ಜಯಲಕ್ಷ್ಮಿ ಶಿಶುವಿಹಾರ, ಗಿರಿಜಾ ಪ್ರಾವಿಷನ್ ಸ್ಟೋರ್ಸ್, ಗೋಪಾಲಕೃಷ್ಣ ದೇವರಗುಡಿ, ಕೋಟೆ ಆಂಜನೇಯ ಗುಡಿ, ಚನ್ನಮಲ್ಲಿಕಾರ್ಜುನ ಸರ್ವೀಸ್ ಸ್ಟೇಷನ್ ಇವನ್ನು ಹೆಸರಿಸಿಲ್ಲ, ಕ್ಷಮಿಸಿ.) ಕತ್ವಾಡಿಪುರ ಅಗ್ರಹಾರದ ಅಂಗಡಿಬೀದಿಯಲ್ಲಿ ನಡೆದಾಡುವಾಗಲೆಲ್ಲಾ ಈ ದಾರಿಗೆಲ್ಲಾ ನಾವೇ ರಾಜಾ-ರಾಣಿ ಅಂತ ಹಮ್ಮು, ಇಲ್ಲಿಯವರೆಲ್ಲ ನಮ್ಮ ಗುರುತಿನವರು ಅನ್ನುವ ಸಲಿಗೆ. ಓಡಾಡುವಾಗ ಸ್ಕೂಲಿನಲ್ಲಿ ಕಲಿತ ಅಷ್ಟೇನೂ ಮರ್ಯಾದೆಯುತವಲ್ಲದ (ನಿಜ ಹೇಳಬೇಕೆಂದರೆ ಥರ್ಡ್ ರೇಟ್) ನಕಲಿ ಒಗಟುಗಳನ್ನು ಹೇಳಿಕೊಂಡು ಹೋಗುತ್ತಿದ್ದುದ್ದು ಜ್ಞಾಪಕ ಬರುತ್ತದೆ. ಸ್ಯಾಂಪಲಿಗೆ ಅಂತ ಒಂದು ಇಂಗ್ಲಿಷ್-ಕನ್ನಡ ಒಗಟು-leaf-lotus-pearl-umbrellaಅಂದರೇನು?- ಅಂತ ಕೇಳಿದರೆ ಅದಕ್ಕೆ ಉತ್ತರ- 'ಎಲೆ, ಕಮಲಾ ಮುತ್ತು ಕೊಡೆ'- ಅಂತ!</p>
		<p>ಪುಟ್ಟಿ ಫ್ರೆಂಡ್ ಅಗ್ರಹಾರದ ನಾಲ್ಕನೆಯ ಬೀದಿಯಲ್ಲಿ- ಇದು ಧನ್ವಂತರಿಯ ಮನೆ, ಇವು ಅನತಿ (ಅವಳ ಹೆಸರು ಅರುಂಧತಿ) ಫ್ರೆಂಡ್ ಸಂಪೂರ್ಣ, ರಾಜಿಯರ ಮನೆಗಳು. ಅದು ಅಕೌಂಟೆಂಟರ ಮನೆ. ಇದು ಭಾಗೀರಥಿ ಬಾಯಿಯದು. ಮನೆಯಲ್ಲಿ ದೊಡ್ಡ ಸಮಾರಂಭವಾದರೆ, ಅವರಲ್ಲಿ ಕೆಲವರ ಮನೆಯಲ್ಲಿ ಕೂಡಾ ಎಲೆ ಹಾಕುತ್ತಿದ್ದರು.</p>
		<p>ಸುಂದ್ರು ಮಾವನ ಮನೆಯ ನಿತ್ಯೋತ್ಸವದ ಬೀದಿಯಲ್ಲಿ ನಡೆದರೇ ಅಷ್ಟು ಖುಷಿ ಆಗುತ್ತಿತ್ತಲ್ಲಾ..., ಇನ್ನು ಅವರ ಮನೆಗೆ ಹೊದರೆ? ಬೀದಿಯಲ್ಲಿ ಎಲ್ಲರ ಮನೆ ಕೆಮ್ಮಣ್ಣು-ರಂಗೋಲಿಗಳನ್ನು ದಾಟಿ ಮಾವನ ಮನೆ ಬಾಗಿಲಿಗೆ ಎದುರಾಗಿ ಗೋಡೆಯ ಬಳಿ ಹಬ್ಬವೆಂದು ಯಾವುದೋ ಧರ್ಮಗ್ರಂಥದ ಪಾರಾಯಣ ಮಾಡುತ್ತಿರುವ ಮಾವ ಕುಳಿತಲ್ಲಿಂದಲೇ 'ಬಾ ಕೂಸು', ಅಂತ ಬಾಯ್ತುಂಬ ಕರೆಯುತ್ತಿದ್ದರು. ಆರಡಿಗೆ ಸ್ವಲ್ಪ ಕಡಿಮೆ ಎತ್ತರ, ಜೋರಾದ ಗಾತ್ರ, ಅವರೇ ಹೇಳಿಕೊಳ್ಳುತ್ತಿದ್ದಂತೆ ನಂಜನಗೂಡಿನ ಶಿವಲಿಂಗದ ಆಕಾರದ ಭಾರೀ ತಲೆ. ಲಕ್ಷಣವಾದ ಮುಖ, ಗೋಪಿಚಂದನದ ನಾಮಗಳು, ಕಚ್ಚೆಪಂಚೆ; ನಮ್ಮ ಕಣ್ಣಿಗಂತೂ ತುಂಬಾ ಚೆನ್ನಾಗಿ ಕಾಣುತ್ತಿದ್ದರು.</p>
		<p>ಅಲ್ಲಿಗೆ ಹೋಗಿದ್ದೇ, ಬಚ್ಚಲು ಮನೆಗೆ ಹೋಗಿ ಕೈ-ಕಾಲು ತೊಳೆದು, ಅಡಿಗೆಯ ಮನೆಯಲ್ಲಿ ಹಣಿಕಿ ಆಮೇಲೆ ದೇವರ ಮನೆಗೆ ಬಂದು ಹಣ್ಣು-ಕಾಯಿ, ನಾರಿನಲ್ಲಿ ಮಾತ್ರ ಕಟ್ಟಿದ ಹೂವನ್ನು ಮುಂದಿಡುತ್ತಿದ್ದೆವು. ಸುಂದ್ರು ಮಾವನ ಮನೆಯ ಅಲಂಕರಿಸಿದ ದೇವರ ಮನೆ ನೋಡುವುದೇ ಒಂದು ಆನಂದ. ಅಪೂರ್ವವಾದ ಪೂಜಾ ಸಾಮಗ್ರಿಗಳನ್ನು ಹುಡುಕಿ ಕಲೆಹಾಕುವ ಖಯಾಲಿ ಬಹಳ ಅವರಿಗೆ. ಅವರು ಅನುಕೂಲಸ್ಥರೇ ಆದರೂ ನಮಗಂತೂ ಅವರಷ್ಟು ಸಾಹುಕಾರರು ಯಾರೂ ಇಲ್ಲ ಅನ್ನುವ ಭಾವನೆ. ಅತ್ತೆಮನೆ ಕಡೆಗೆ ಹೆಚ್ಚಾಗಿ ಬರದ ನಮ್ಮ ತಂದೆಗೆ ನನ್ನ ತಮ್ಮ ವರದಿ ಒಪ್ಪಿಸುತ್ತಿದ್ದು ಹೀಗೆ: "ಅಣ್ಣಾ......, ನಂ ಸುಂದ್ರು ಮಾವ ಎಷ್ಟು ಸಾಹುಕಾರ್ರು ಗೊತ್ತಾ? ಅವರ ಮನೆಯಲ್ಲಿ ೩ ಜಾಗಟೆ ಇದೆ." ಯಾವತ್ತಾದರೂ ಮನೆಯಲ್ಲಿ  ಬರಿ ಅನ್ನ-ಸಾರು ಮಾಡಿದ ದಿನ ಹೇಳುತ್ತಿದ್ದೆವು- "ಸುಂದ್ರು ಮಾವನ ಮನೆ ಥರಾ ಎಲೆ ತುಂಬಾ ಅಡಿಗೆ ಮಾಡಬಾರದಾ?" ಅಂತ. ನಾವು ಹೋದಾಗಲೆಲ್ಲ ಅವರ ಮನೆಯಲ್ಲಿ ವಿಶೇಷ ಅಡಿಗೆ ಇರುತ್ತಿದ್ದರಿಂದ, ನಿತ್ಯವೂ ಹಾಗೆ ಮಾಡುತ್ತಾರೆ ಅಂತ ತಿಳಿದಿದ್ದೆವು. ಪೂಜೆಯ ಮಹಾ ಮಂಗಳಾರತಿಗೆ ಕರೆ ಬರುವವರೆಗೂ ಅವರ ಮನೆ ಹಿತ್ತಲಿನಲ್ಲಿ ಆಡುತ್ತಿದ್ದೆವು. ಅಲ್ಲಿ ಮಧ್ಯದಲ್ಲಿ ಒಂದು ಬಾವಿಕಟ್ಟೆ ಇತ್ತು. ಮೂಲೆಯಲ್ಲಿ ನಲ್ಲಿಕಟ್ಟೆ. ಪಾತಿಗಳಲ್ಲಿ ಕಣಗಲೆ ಹೂ, ಪಾರಿಜಾತ, ಗುಲಾಬಿ, ಏಳು ಸುತ್ತಿನ ಮಲ್ಲಿಗೆ, ರಾತ್ರಿರಾಣಿ ಗಿಡಗಳು, ಕೊತ್ತಂಬರಿ, ಮೆಣಸಿನಕಾಯಿ, ಕರಿಬೇವು, ಬಾಳೆಗಿಡಗಳೂ ಇದ್ದವು. ಬಾಳೆಗಿಡದ ಕೆಳಗೆ ಕೂತು ಮಡಿಕೆ-ಕುಡಿಕೆ ಮಾಡಿ ಒಣಗಿಸುತ್ತ, ಬಾವಿಯ ನೀರು ಸೇದಲು ಪ್ರಯತ್ನಿಸುತ್ತಾ, ಬಾವಿಯಲ್ಲಿ ಕಸ ತಿನ್ನಲು ಬಿಟ್ಟ ಆಮೆಗಳನ್ನು ಗೋಳುಹೊಯ್ದುಕೊಳ್ಳುತ್ತಿದ್ದರೆ ಹೊತ್ತು ಹೋಗುತ್ತಿದ್ದಿದ್ದೆ ಗೊತ್ತಾಗುತ್ತಿರಲಿಲ್ಲ. ಹಿತ್ತಲಿನಲ್ಲಿ ಒಂದು 'ಜಾಲರಿ ರೂಮ್' ಇತ್ತು. ಅಲ್ಲಿ ಬೇಡದ ರಾಯರ ಕಾಲದ ಸಾಮಾನು, ಒಡಕ-ತಡಕ ಪಾತ್ರೆಗಳನ್ನು ಹಾಕಿರುತ್ತಿದ್ದರು. ಅದು ನಮ್ಮ ಆಟದಮನೆ. ಹೇಳುವವರ-ಕೇಳುವವರ ಭಯವಿಲ್ಲದೇ ಮನಸೋಇಚ್ಛೆಯಾಗಿ ಆಡುತ್ತಿದ್ದೆವು.</p>
		<p>ಪೂಜೆ ಮುಗಿದು, ಘಡದ್ದಾಗಿ ಊಟವಾದ ಮೇಲೆ ಕುಡಿಯುವವರಿಗೆಲ್ಲ ಬಟ್ಟೆ ಕಾಫಿ. ಆಮೇಲೆ ವಿವಿಧ ಮನರಂಜನಾ ಕಾರ್ಯಕ್ರಮ. ಮೊದಲು ಮಕ್ಕಳ 'talent show' (ಪ್ರತಿಭಾ ಪ್ರದರ್ಶನ). ಅದಕ್ಕೆ ದೊಡ್ಡವರ emceeingಉ. ಹಾಡು, ಡ್ಯಾನ್ಸುಗಳ ಸುರಿಮಳೆ. ಕೆಲವೊಮ್ಮೆ ಈ ಪ್ರದರ್ಶನದ ಮಟ್ಟ ಸಾಧಾರಣ ವಾದದ್ದಾದರೂ ಅದರಲ್ಲಿನ ಒಳ್ಳೆಯ ಅಂಶಗಳನ್ನು ಹುಡುಕಿ, ದೊಡ್ಡವರ positive reinforcementಉ. "ಎಲ್ಲಿ ಹೋಗುವಿರಿ, ನಿಲ್ಲಿ ಮೋಡಗಳೆ" ಅಂತ ನಮ್ಮ ದೊಡ್ಡಮ್ಮನ ಮಗಳು ಪಮ್ಮಿ ಹಾಡಿಕೊಂಡು ಡ್ಯಾನ್ಸ್ ಮಾಡಿದರೆ- "ನೋಡಿದಿಯಾ ಬಾಯಾರಿ ಬೆಂದಿರುವ ತಾಪವನ್ನು ಮುಖದಲ್ಲಿ ಹೇಗೆ ತೋರಿಸುತ್ತಾಳೆ?" ಅಂತ ಚಪ್ಪಾಳೆ ತಟ್ಟುವರು. "ಹೇ ಪಾಂಡುರಂಗ, ಎನ್ನಾತ್ಮ ಗಂಗಾ", ಎಂದು ವಿಜು ಹಾಡಿದರೆ, "ಇವನೆಲ್ಲಿ ಕಲಿತನೆ ಭಕ್ತಿ ಭಾವದ ಈ ವಿರಹ ವೇದನೆ? ವರನಟ ರಾಜಕುಮಾರ್‍ನನ್ನೂ ಮೀರಿಸುತ್ತಾನಲ್ಲ!" ಅಂತ ಬೆನ್ನು ತಟ್ಟುವರು. "ಕಾಲೇಜು ಹುಡುಗನು ಬಂದನು, ಟಿಪ್ ಟಾಪಾಗಿ ನಿಂತನು" ಅಂತ ಸುಕ್ಕ (ಅವನ ಹೆಸರು ಸುಖೇಶ್) ಶುರುಮಾಡಿ "ತಿಂಗಳಿಗೆರಡು ಹಮಾಮು ಸೋಪು, ವಾರಕ್ಕೆರಡು ಭಾರತ್ ಬ್ಲೇಡು", ಅಂತ ಹಾಡುತ್ತಿದ್ದರೆ, ಲೈನು ಲೈನಿಗೂ ವಾಹ್, ವಾಹ್ ಅಂತ ನಗು. ಕೊನೆಯ ಲೈನು "ಇವೆಲ್ಲಾ ಆತನ ಭೂಷಣ, ಹುಡುಗಿಯ ಸೆಳೆಯುವ ಕಾರಣ" ಅಂತ ಹಾಡಿದಾಗಲಂತೂ ಶಿಳ್ಳೆ, ಕರತಾಡನ. "ದೂರದಿಂದ ಬಂದಂಥ ಸುಂದರಾಂಗ ಜಾಣ" ಅಂತ ಚಂದುವಿನ ಕ್ಲಬ್ ಡಾನ್ಸಿನ L.R. ಈಶ್ವರಿ ಹಾಡಿಗೆ, ಪುಟ್ಟ ಮಾಚಿಯ ಡ್ಯಾನ್ಸ್. "ನೋಡಿದ್ಯಾ ಅವಳ ಕಂಠದ ಪಲುಕು?" ಅಂತ ಒಬ್ಬರೆಂದರೆ "ಆಹಾ, ಇವಳ ಸೊಂಟದ ಬಳುಕೆ", ಅಂತ ಇನ್ನೊಬ್ಬರ ಮೆಚ್ಚುಗೆಯ ಕಾಮೆಂಟ್. ಮದ್ರಾಸಿನಿಂದ ಬಂದ ನಮ್ಮ ಮಾವನ ಮೊಮ್ಮಕ್ಕಳು ತಮಿಳು ಕವಿ ಭಾರತಿಯಾರರ ಹಾಡು ಹಾಡಿದರೆ ಅದಕ್ಕೂ ಸ್ವಾಗತ. ಅಜ್ಜಿ-ತಾತ, ಮಾವಂದಿರು, ಅತ್ತೆಯರು, ದೊಡ್ಡಪ್ಪ-ದೊಡ್ಡಮ್ಮಂದಿರು ಅಂತ ನಾಲ್ಕು ತಲೆಮಾರಿನ ಜನ ಒಂದೆಡೆ ಕಲೆತು ಸರಸ-ಸಲ್ಲಾಪದಲ್ಲಿ ತೊಡಗಿದರೆ, ಅನುಭವಿಸಿದವರಿಗೇ ಅದರ ಮಜಾ ಗೊತ್ತು.</p>
		<p>ಮಧ್ಯ ಮಧ್ಯದಲ್ಲಿ ದೊಡ್ಡವರ ಯಾತ್ರಾನುಭವಗಳು, ನೋಡಿದ ಸಿನೆಮಾ, ಕೇಳಿದ ಸಂಗೀತದ ವಿಮರ್ಶೆ, ಓದಿದ ಆ.ನ.ಕೃ., ತ.ರಾ.ಸು., ಗೊರೂರು, ಕೆ.ವಿ.ಅಯ್ಯರ್, ಭೈರಪ್ಪ, ಟಿ.ಕೆ.ರಾಮರಾವ್, ಭಾರತ ಹಾಗೂ ವಿಶ್ವ ರಾಜಕೀಯದ ಬಗ್ಗೆ ಚರ್ಚೆ. ನಮ್ಮ ದೊಡ್ಡಮ್ಮಂದಿರ ಮಂತ್ರಾಲಯದ್ದೋ, ಹಂಪೆಯದೋ ಹಾಸ್ಯಭರಿತ graphic description(ನೈಜ ವರ್ಣನೆ) ಆದಮೇಲೆ, ವಿ.ಶಾಂತಾರಾಮ್‍ನ latest release ಬಗ್ಗೆ ಮಾತು. ಮನೆಯವರಿಗೆಲ್ಲ ಶಾಂತಾರಾಮ್ ಹುಚ್ಚು ಹಿಡಿಸಿದ್ದೇ ಸುಂದ್ರು ಮಾವ. ತಮ್ಮ ಸಮ ಶಾಂತಾರಾಮ್ ಸಿನಿಮಾಗಳನ್ನು interpret ಮಾಡುವವರಿಲ್ಲ (ಅರ್ಥೈಸುವವರಿಲ್ಲ) ಅಂತ ತಿಳಿದುಕೊಂಡಿದ್ದ ಸುಂದ್ರು ಮಾವನಿಗೆ ಎಲ್ಲರೂ ಅವರು ನಮ್ಮ ಮನೆಯ ಶಾಂತಾರಾಮ್ ಅಂತ ಟೈಟಲ್ ಕೊಟ್ಟು ಮರ ಹತ್ತಿಸುತ್ತಿದ್ದರು. ಅದಿಲ್ಲದಿದ್ದರೇ ಲಕ್ಷ್ಮಿಶಂಕರ್ ಕಛೇರಿಯೋ, ಮಹಾಲಿಂಗಮ್‍ನ ವೇಣುವಾದನದ ಬಗ್ಗೆ ಚರ್ಚೆ. ಹಿಂದೂಸ್ಥಾನಿ ಸಂಗೀತವಾದರೆ, ತೀರ್ಪುಗಾರರು ನಮ್ಮ ತಾತ (ಅವರು ಮೈಸೂರಿನ ವಾಸುದೇವಾಚಾರ್ಯರ ಬಳಿ ಸ್ವಲ್ಪಕಾಲ ಅಭ್ಯಾಸ ಮಾಡಿದ್ದರು). ದೊಡ್ಡವರೆಲ್ಲರಿಗೂ ತಮ್ಮ ಸಂಗೀತ ಜ್ಞಾನ ತೋರಿಸುವ ಹುಮ್ಮಸ್ಸು, ಆರೋಹಣ ಅವರೋಹಣಗಳ ಕಸರತ್ತು, ಗಮಕದ ಗತ್ತು.</p>
		<p>'೬೫ರ ಯುದ್ಧ, ಶಾಸ್ತ್ರೀಜೀಯ ಹಿಮ್ಮತ್ತು, ಇಂದಿರಾ ಗಾಂಧಿಯ ಗಮ್ಮತ್ತು', ಅಂತ ಅವರು ಹರಟುತ್ತಿದ್ದರೆ, ನಾವೆಲ್ಲ ನೆಟ್ಟ ಕಣ್ಣು, ಬಿಟ್ಟ ಬಾಯಿ ಮಾಡಿಕೊಂಡು ನೋಡುತ್ತಾ ಕುಳಿತಿರುತ್ತಿದ್ದೆವು. ಮಾತು ಅಷ್ಟು ಸ್ವಾರಸ್ಯವಾಗಿರುತ್ತಿತ್ತು. ಕೆನಡಿ ಬಗ್ಗೆಯಂತೂ ವಿಪರೀತ ಅಭಿಮಾನ.(ನನ್ನ ಪುಟ್ಟ ತಮ್ಮ ಚಿಕ್ಕ ಹುಡುಗನಾಗಿದ್ದಾಗ ಬೆಳ್ಳಗೆ, ಕಟ್ಟು ಕಟ್ಟಾಗಿ ತುಂಬಾ ಮುದ್ದಾಗಿದ್ದ. ಮನೆಯವರೆಲ್ಲ ಅವನನ್ನು 'ಕೆನಡಿ' ಅಂತ ಕರೆಯುತ್ತಿದ್ದರು.) 'ಅಯ್ಯೋ ಈ ಕೆನಡಿಯನ್ನೂ ಹೊಡೆದು ಹಾಕಿಬಿಟ್ಟರು, ಕಿಂಗ್ ಕೂಡ ಬಲಿಯಾದನೇ? ಛೇ... ಛೇ... ಅನ್ಯಾಯ! ಚಿಕ್ಕ ವಯಸ್ಸಿನ ಸುಂದರಿ ಹೆಂಡತಿ, ಚಿಕ್ಕ ಮಕ್ಕಳು ಬೇರೆ. ಆ ಹಡೆದ ತಾಯಿಗೆ ಹೇಗಾಗಿರಬೇಡ?'- ಅಂತ ಪರಿಚಿತರಿಗೆ ಅನುತಾಪಪಡುವಷ್ಟು ಮರುಕ.  "ನಿನ್ನ ವಯಸ್ಸಿನ ಗೋಲ್ಡಾ ಮಿಯರ್ ನೋಡು, ಅರಬ್ಬಿ ಸಿಂಹಗಳ ಮಧ್ಯೆ ಕುಳಿತು ಹೇಗೆ ಅಳುತ್ತಿದ್ದಾಳೆ", ಅಂತ ನಮ್ಮಜ್ಜಿಯ ಕಾಲು ಕೆರೆಯುವ ಚಪಲ. ಮಕ್ಕಳ-ಮೊಮ್ಮಕ್ಕಳ ಮಾತೆಲ್ಲವನ್ನೂ ಕೇಳಿಸಿಕೊಂಡು ಒಳಗೇ ಹಿಗ್ಗುತ್ತಿದ್ದರೂ, ನಮ್ಮಜ್ಜಿ- "ನಮ್ಮನೆ ಹುಡುಗರಿಗೆ ಹರಟುತ್ತಾ ಕುಳಿತರೆ ಹೊತ್ತೇ ಗೊತ್ತಾಗುವುದಿಲ್ಲ. ಏಳಿ... ಏಳಿ, ರಾತ್ರಿ ಊಟಕ್ಕೆ ಹೊತ್ತಾಯಿತು. ನಿಮ್ಮಗಳ ಮನೆಯಲ್ಲಿ ಅದೇನು ಸಂಸಾರ ಮಾಡುತ್ತೀರೋ?", ಅಂತ ಹುಸಿ ಮುನಿಸಿನಿಂದ ಗದರಿಸಿದರೆ..... "ನೀನೇ ನೋಡು ಬಾ ಹೇಗೆ ಇರ್ತೀವಿ ಅಂತ... ಅದೇನೋ ನಿನ್ನ ಮುಖ ನೋಡಿದರೆ ಎಲ್ಲಿಲ್ಲದ ಪಾಲುಮಾರಿಕೆ ಬಂದುಬಿಡುತ್ತದೆ", ಅಂತ ಅವರಿಗೆ ತಿರುಗುಬಾಣ.</p>
		<p>ಪಾಪ, ಕೊನೆಗೆ ಅಜ್ಜಿ ನಾವೆಲ್ಲ ಕುಳಿತ ಕಡೆಗೇ ಅನ್ನ ಕಲಸಿ ತರುತ್ತಿದ್ದರು- ಕೈತುತ್ತು ಹಾಕಲು. ಈ ವಾತಾವರಣದಲ್ಲಿ ಬಿಗುಮಾನ ಎಲ್ಲಿಂದ ಬರಬೇಕು? ಸಾಮಾನ್ಯವಾಗಿ ಮನೆಯಲ್ಲಿ ಸ್ವಲ್ಪ ಬಿಗಿಯಾಗಿರುತ್ತಿದ್ದ ಅಮ್ಮ ಕೂಡ (ಮನೆಯಲ್ಲಿ ನಮ್ಮ ಮೂವರಿಗೂ ಅವಳೇ disciplinarian) 'ಮಿಮಿಕ್ರಿ' ಮಾಡಿಕೊಂಡು ಹುಡುಗಿಯ ಥರಾ ನಕ್ಕು, ನಲಿದು ಮಾಡುತ್ತಿದ್ದರು. ಅತ್ತೆಯ ಮನೆಯಲ್ಲಿ ಅತ್ತೆ-ಮಾವನಿಗೆ ವಿನೀತನಾಗಿ ಇರುತ್ತಿದ್ದ ದೊಡ್ಡಮ್ಮ ಇಲ್ಲಿ ತಮ್ಮ ಮನೆಯವರಿಗೆಲ್ಲ 'ಮಿಮಿಕ್ರಿ' ಮಾಡಿ ನಮ್ಮೆಲ್ಲರನ್ನೂ ನಗುವಿನ ಸಾಗರದಲ್ಲಿ ಮುಳುಗಿಸುತ್ತಿದ್ದರು. ಹಬ್ಬ ಮುಗಿದು ಎಲ್ಲರೂ ನಮ್ಮ ನಮ್ಮ ಮನೆಗಳಿಗೆ ಹೋದಾಗ ಎಲ್ಲರ ಬ್ಯಾಟರಿಯೂ ಛಾರ್ಜ್ ಆಗಿರುತ್ತಿತ್ತು.</p>
		<p>ಈ ಸಂದರ್ಭದಲ್ಲಿ ಕೆಲವೊಮ್ಮೆ ದೊಡ್ಡವರು ಮನೆಯಲ್ಲಿದ್ದ ೨೦-೨೪ ಮಕ್ಕಳನ್ನು ಕರೆದುಕೊಂಡು ಹತ್ತಿರದ ಲಕ್ಷ್ಮಿ ಟಾಕೀಸಿನ ಸಿನೆಮಾ ಪ್ರೋಗ್ರಾಮ್ ಹಾಕುತ್ತಿದ್ದರು. ಊರಿಗೆ ಮುಂಚೆ ಹೋಗಿ ಕ್ಯೂನಲ್ಲಿ ನಿಲ್ಲಲು ಓಡುತ್ತಿದ್ದೆವು. ಆಮೇಲೆ ದೊಡ್ಡವರು ಬಂದು ಟಿಕೇಟ್ ತೆಗೆದುಕೊಳ್ಳುತ್ತಿದ್ದರು. ಹಾಗೆ ನೋಡಿದ ಸಿನೆಮಾಗಳು ಇನ್ನೂ ಮನಸ್ಸಿನಲ್ಲಿ ಅಚ್ಚಳಿಯದೇ ಉಳಿದಿದೆ. 'ಭಕ್ತ ಪ್ರಹ್ಲಾದ', 'ಮಾಯಾ ಬಜಾರ್', 'ಲವ-ಕುಶ', 'ನಮ್ಮ-ಮಕ್ಕಳು'... ಒಂದೇ, ಎರಡೇ? ಕತ್ತಲಿನಲ್ಲಿ ಕುರುಕುವುದಕ್ಕೆ ಸರೋಜಾ ಅತ್ತೆಯ ಮುಚ್ಚೋರೇನೋ, ಓಂಪುಡಿ expert ಜಯಂತಿ ಅತ್ತೆಯ ಓಂಪುಡಿನೋ, ಇಂದ್ರಾಣಿ ದೊಡ್ಡಮ್ಮನ ರಿಬ್ಬನ್ನೋ ಇರುತ್ತಿತ್ತು. ಸಿನಿಮಾದಿಂದ ಹೊರಬರುವ ಹೊತ್ತಿಗೆ ಸಿನಿಮಾ ಪುಸ್ತಕ ಹಿಡಿದು ಹಾಡುಗಳನ್ನು ಹಾಡುವಷ್ಟು ಪರಿಣಿತರಾಗಿರುತ್ತಿದ್ದೆವು. ನಮ್ಮಲ್ಲಿ ಕೆಲವರು ಕೆಲವೊಮ್ಮೆ ನಮ್ಮನ್ನು ಹಿತ್ತಲಿನ ತೆಂಗಿನ ತೋಟಕ್ಕೆ ಓಡಿಸಿ ದೊಡ್ಡವರು ನಮ್ಮ ಕಣ್ಣು ತಪ್ಪಿಸಿ ಸಿನೆಮಾಗೆ ಹೊರಡುತ್ತಿದ್ದರು. ಆಗ ನಮಗೆಲ್ಲಾ ಬೇಬಿ ಸಿಟ್ಟರ್, ನಮ್ಮಜ್ಜಿ. ಪಾಪ, ಎಲ್ಲರಿಗೂ ದಿನಾ ಮಕ್ಕಳು-ಮರಿ, ಸಂಸಾರ ಅಂತ ಇದ್ದಿದ್ದೆ. ಒಟ್ಟಿಗೆ ಒಂದೆರಡು ದಿನ ಸೇರಿದಾಗ ಕುಣಿದುಕೊಂಡು ಇರಲಿ ಅಂತ ನಮ್ಮಜ್ಜಿಯ ಉದಾರ ಮನೋಭಾವ. ನಮ್ಮನ್ನು enjoy ಮಾಡಿಸಬೇಕೆಂದು ಸಣ್ಣ-ಪುಟ್ಟ ಜ field-trip ಪ್ಲಾನ್ ಮಾಡಿ ಕರೆದುಕೊಂಡು ಹೋಗುತ್ತಿದ್ದರು. ಪದ್ಮಾ ಟಾಕೀಸ್ ಸ್ಕ್ವೇರ್ ಹತ್ತಿರ ಗಣಪತಿ ಮಹೋತ್ಸವ ಮೈಸೂರಿನಲ್ಲೇ ಜೋರು. ಚಿಕ್ಕ ಮಾರ್ಕೆಟ್ ವರ್ತಕರೆಲ್ಲ ಸೇರಿ ಮಾಡಿಕೊಂಡಿದ್ದ ಈ ಭಕ್ತ ಮಂಡಳಿಯಲ್ಲಿ ಬೃಹದಾಕಾರದ, ವಿವಿಧ pose ಗಳಲ್ಲಿದ್ದ ಗಣೇಶನ ಜೊತೆ ಒಂದೇ ಕಡೆ ಸುತ್ತುತ್ತಿರುವ ೧೦೧ ಗಣೇಶನ ವಿಗ್ರಹಗಳನ್ನು ಕೂಡಿಸುತ್ತಿದ್ದರು. ಅಲ್ಲಿನ ಕಿವಿಗಡಚಿಕ್ಕುವ ಕಾಣಿಕೆ ಹುಂಡಿಗಳ ಕುಲುಕಾಟ, ಆರ್ಕೆಸ್ಟ್ರಾದವರ ಅರಚಾಟ ನಮ್ಮನ್ನು ಒಂದು ವಿಚಿತ್ರ ಸಂತೋಷದ ಲೋಕಕ್ಕೊಯ್ಯುತ್ತಿತ್ತು.</p>
		<p>ಕೆಲವೊಮ್ಮೆ ಅಣ್ಣ, ಸುಂದ್ರು ಮಾವನ ನೇತೃತ್ವದಲ್ಲಿ ಮೃಗಾಲಯಕ್ಕೆ ಹೊರಡುತ್ತಿದ್ದೆವು. ಅಲ್ಲಿ ಒಂದಿಷ್ಟು ಕಳ್ಳೆಕಾಯಿ, ಎಳನೀರು, ಕಲ್ಲಂಗಡಿ ಹಣ್ಣು, ಕೊಡಿಸಿಬಿಟ್ಟರಂತೂ ಸ್ವರ್ಗಕ್ಕೆ ಮೂರೇ ಗೇಣು. ಅಲ್ಲಿರುವ ದೊಡ್ಡ ಜಾರೋ ಬಂಡೆಯ ಮೇಲೆ ನಾವೆಲ್ಲ ಜಾರುತ್ತಿದ್ದರೆ, ದೊಡ್ಡವರೆಲ್ಲ ನಮ್ಮನ್ನು ನೋಡಿ ನಗುತ್ತಿದ್ದರು. ಜಾರಿಕೆಯ ವಿವಿಧ ಹಂತದಲ್ಲಿ ಒಬ್ಬೊಬ್ಬರ ಬದಲಾಗುವ ಮುಖಭಾವ ನೋಡಿ ತಮಾಷೆಯಿನಿಸಿ ನಗುತ್ತಿದ್ದರಂತೆ.</p>
		<p>ಗೋಕುಲಾಷ್ಟಮಿ ನೋಟ, ದಸರಾದ ದೀಪಾಲಂಕಾರ ನೋಡಲು ಹೋಗುತ್ತಿದ್ದೆವು. ನಮ್ಮ ಚುರುಕಿ ಕಾಯಿ ಹಿಚುಕಾಟ, ಮಹಾರಾಜರು ಬಂದು ಸಲ್ಯೂಟ್ ಮಾಡಿದರೆ ಭಗ್ಗೆಂದು ಹತ್ತಿಕೊಳ್ಳುವ ದೀಪಗಳ ಮಿನುಗಾಟ ನಮಗೆ ಸದಾ ಹೊಸತಾಗೇ ಕಾಣುತ್ತಿತ್ತು.</p>
		<p>ಮಹಾರಾಜರು ಬದುಕಿದ್ದ ಕಾಲದಲ್ಲಂತೂ ಜಂಬೂ ಸವಾರಿಯ ದಿನ ಊರಿಗೆ ಊರೇ ಸಡಗರ ಪಡುತ್ತಿತ್ತು. ನಮ್ಮನೆಯಲ್ಲಾ ಸಡಗರವೇ. "ಬೇಗ ಬೇಗ ಊಟ ಮಾಡಿ, ಎಲೆ-ಗೋಮೆ ಮಾಡಿ ಏಳಿ, ಜಂಬೂ ಸವಾರಿ ಶುರುವಾಗುವ ಹೊತ್ತಾಗಿ ಹೋಯಿತು. ಅಗೋ, ಗುಂಡು ಹಾರಿಸಿದ ಶಬ್ದ ಕೇಳ್ತಾ ಇದೆ", ಅಂತ ನಮ್ಮ ಅಜ್ಜಿ ಆತುರ ಪಡಿಸುತ್ತಿದ್ದರು. ಕೃಷ್ಣರಾಜೇಂದ್ರ ಆಸ್ಪತ್ರೆ ಮೇಲಿನಿಂದಲೋ, ಬಂಬೂ ಬಜಾರಿನ ಮೆಟ್ಟಲುಗಳ ಮೇಲೆ ಕುಳಿತೊ ಮೆರವಣಿಗೆ ನೋಡುತ್ತಿದ್ದೆವು. ಡಿಸ್ನಿವಲ್ರ್ಡ್‍ನ ಪೆರೇಡನ್ನೂ ನಮ್ಮ ಮಕ್ಕಳು ಅಷ್ಟು enjoy ಮಾಡಲಾರರು. ಬಿಸಿಲಿನ ಝಳದಲ್ಲಿ ಕಾದು ಕೂತು ಹಣ್ಣಾಗಿದ್ದರೂ ಅದು ಹೇಗೋ ಮಹಾರಾಜರ ಮುಖ ನೋಡುತ್ತಲೇ ಆಯಾಸವೆಲ್ಲಾ ಪರಿಹಾರವಾಗುತ್ತಿತ್ತು. ದಾರಿಯುದ್ದಕ್ಕೂ ಮೆರವಣಿಗೆಯ ಮಾತೇ ಆಡುತ್ತ ಮನೆ ಸೇರಿಕೊಳ್ಳುತ್ತಿದ್ದೆವು.</p>
		<p>ನಮ್ಮ ಸುಂದ್ರು ಮಾವನಿಗೆ ನಾಟಕದ ಗೀಳು ಬಹಳ. ಅವರು ಕಾಲಹರಣಕ್ಕೆ ಕೆಲಸ ಮಾಡುತ್ತಿದ್ದ ಮೈಸೂರಿನ N.I.E. ಕಾಲೇಜಿನ non-teaching staff ವಿಭಾಗದಲ್ಲಿ ಒಂದು ನಾಟಕದ ತಂಡ ಕಟ್ಟಿ, ವರ್ಷ ವರ್ಷವೂ Drama Competition ಗೆ ನಾಟಕ ಆಡುವುದಲ್ಲದೆ ತಾವೂ ಅಭಿನಯಿಸುತ್ತಿದ್ದರು. ಮನೆಯಲ್ಲಿ ನಾಟಕದ ಬಗ್ಗೆ ಎಷ್ಟು ಹೇಳುತ್ತಿದ್ದರೆಂದರೆ, ಮನೆಯಲ್ಲಿನ ಚಿಕ್ಕ ಮಗುವಿಗೂ ನಾಟಕದ ಸಾಲುಗಳು ಬಾಯಿಪಾಠವಾಗಿಬಿಡುತ್ತಿತ್ತು. ಮುಂದಿನ ಸಾಲಿನಲ್ಲಿ ಕುಳಿತು ಅವರು ನಿರ್ದೇಶಿಸಿದ, ಅಭಿನಯಿಸಿದ, ಕೆ.ಗುಂಡಣ್ಣನವರ, ಪರ್ವತವಾಣಿಯವರ ನಾಟಕಗಳನ್ನು ನೋಡಿದ್ದು ಚೆನ್ನಾಗಿ ಜ್ಞಾಪಕವಿದೆ. Technical sophistication ಸಾಲದ stage ಮೇಲೆ ಅವರ sophisticated, subtle directions  ಗಳೆಷ್ಟೋ ಮೂಡಿ ಬರದೇ miss ಆಗಿದ್ದರೂ, ಹೆಣ್ಣು ಪಾತ್ರ ವಹಿಸಿದ ಗಂಡಸು ಪಾತ್ರಧಾರಿಗಳನ್ನು ತರಬೇತಿಗೊಳಿಸುವ ಅಸಾಧ್ಯದ ಕೆಲಸ ಇರುತ್ತಿದ್ದರೂ ಅವರು ಪರಿಶ್ರಮಿಸುವುದನ್ನು ಮಾತ್ರ ಬಿಡುತ್ತಿರಲಿಲ್ಲ. ತಾವು ಮಾಡಿಸಿದ ಅಷ್ಟೂ ನಾಟಕಗಳ ಫೋಟೋಗಳನ್ನು ಕಟ್ಟು ಹಾಕಿಸಿ, ತಮ್ಮ study ತುಂಬಾ ಹಾಕಿಸಿಕೊಂಡು ಬಂದವರಿಗೆಲ್ಲಾ ಹೆಮ್ಮೆಯಿಂದ ತೋರಿಸುತ್ತಿದ್ದರು.</p>
		<p>ಅವರ ಕಾಲದಲ್ಲಿ ಬರುತ್ತಿದ್ದ  classic ಇಂಗ್ಲಿಷ್ ಸಿನಿಮಾಗಳಂತೂ ಅವರಿಗೆ ಪಂಚಪ್ರಾಣ. Gone with the wind ನ Rhett Butler, Scarlet O' Hara;Greta Garbo ಳ ಸೌಂದರ್ಯ, ಇಂಗ್ರಿಡ್ ಬರ್ಗ್‍ಮನ್‍ಳ ಪ್ರಬುದ್ಧ ನಟನೆ, Jimmy Stewartನ next-door man look; Cecil De Mill grandiose production ಗಳು, Lawrence Oliveerನ Hamlet, Charlie Chaplinನ ನೋವು ತುಂಬಿದ ನಕಲಿ ನಟನೆ ಎಲ್ಲವನ್ನೂ ನಾನು ಸುಂದ್ರು ಮಾವ ರಸವತ್ತಾಗಿ ಬಣ್ಣಿಸುತ್ತಿದ್ದಾಗ ಹತ್ತಿರ ಕೂತು ಕೇಳಿಸಿಕೊಂಡಿದ್ದು.</p>
		<p>ಮುಂದೆ ನಾನು ಇಂಗ್ಲಿಷ್ ಸಾಹಿತ್ಯದ ವಿದ್ಯಾರ್ಥಿನಿಯಾಗಿದ್ದಾಗ ಈ ನಾವೆಲ್ ಇಟ್ಟಿದ್ದಾರೆ, ಆ ಡ್ರಾಮಾ ಇಟ್ಟಿದ್ದಾರೆ ಅಂದರೆ ಅವರ ಕಾಲದ ಪ್ರೊಫೆಸರ್‍ಗಳು ಪ್ರೊ। ರಾಲೋನೋ, ಪ್ರೊ। ಮ್ಯಾಕೆಂಟಾಷ್‍ಓ ಕಲಿಸಿದ ಯಾವುದೋ ಭಾಗವನ್ನು ಜ್ಞಾಪಿಸಿಕೊಂಡು, ಈ ಸನ್ನಿವೇಶ ಗಮನಿಸಿದೆಯಾ? ನಮ್ಮ ಮೇಷ್ಟ್ರು ಅದನ್ನು ಹೀಗೆ ಮಾಡುತ್ತಿದ್ದರು- ಅಂತ ವಿವರಿಸಿ ಹೇಳುತ್ತಿದ್ದರು. Macbeth ನ,Julius Caesar ನ Oliver Twist ಇನ್ನೂ ಎಷ್ಟೋ ಪುಸ್ತಕಗಳನ್ನು ಕುರಿತು ಚರ್ಚಿಸಿದ್ದೇವೆ.</p>
		<p>ಸ್ಕೂಲು ಕಾಲೇಜಿನಲ್ಲಿ ವರ್ಷ ವರ್ಷವೂ ನಡೆಯುತ್ತಿದ್ದ Elocution, Essay,debate ಗೆ ಯಾವಾಗಲೂ ಸುಂದ್ರು ಮಾವನ ಸಹಾಯ ತೆಗೆದುಕೊಳ್ಳುತ್ತಿದ್ದೆ. ಟ್ಯಾಗೋರರ ಗೀತಾಂಜಲಿಯ ಕೆಲವು ಪದಗಳನ್ನು, Mark Antony ಯ ''Friends, Romans, Countrymen' speech ಅನ್ನು ನಿನ್ನೆ ಮೊನ್ನೆ ತಾವೇ ಶಾಂತಾರಾಮ್ ಸ್ಟೈಲಿನಲ್ಲಿ ಹೇಳಿಕೊಟ್ಟ ಹಾಗಿದೆ.</p>
		<p>ವರದಕ್ಷಿಣೆಯ ಪದ್ಧತಿಯ ವಿಷಯವಿದ್ದ ಇಂಗ್ಲೀಷ್ ಡಿಬೇಟಿಗೆ ನಮ್ಮ ಮಾವ, ತಾತ ಜಿoಡಿ ಆಗಿ ಮಾತಾಡು, attention ಸಿಗುತ್ತದೆ ಅಂತ ಹೇಳಿ, ಚಮತ್ಕಾರಿಕ logical points ಕೊಟ್ಟು ಗೆಲ್ಲಿಸಿದ್ದರು. ನನಗೆ ಪ್ರೈಜು ಬಂದಾಗಲೆಲ್ಲಾ ಎಷ್ಟು ಹೊತ್ತಿಗೆ ಅವರ ಹತ್ತಿರ ಹೊಗಿ ಹೇಳಿ 'ಭೇಷ್' ಅನಿಸಿಕೊಳ್ಳುತ್ತೇನೋ ಅಂತ ಕಾತುರವಾಗುತ್ತಿತ್ತು.</p>
		<p>ಎಷ್ಟೋ ವರ್ಷದ ಮೇಲೆ, ಹೋದ ವರ್ಷ ಇಂಡಿಯಾಗೆ ಹೋಗಿದ್ದಾಗ, ಅವರ ಮನೆಗೆ ಹೊಗಿದ್ದೆ. ಅನಾರೋಗ್ಯದಿಂದ ಸ್ವಲ್ಪ ಸೊರಗಿದ್ದರೂ ಮೊದಲಿನಂತೆಯೇ ತುಂಬಾ ವಿಶ್ವಾಸವಾಗಿ ಮಾತನಾಡಿಸಿ, ಇಲ್ಲಿನ ವಿಚಾರಗಳನ್ನೆಲ್ಲಾ ವಿಚಾರಿಸಿಕೊಂಡು, ನನ್ನ ಕೆಲವು ಕಾಗದಗಳನ್ನು ಓದಿ ಮೆಚ್ಚಿದ್ದ ವಿಷಯ ತಿಳಿಸಿದರು. ಅಮೇರಿಕಾಗೆ ಹೋದರೂ ನೀನು ಮಾತ್ರ ಹಿಂದಿನ ಕೋಮಲಳೇ ಅಂದಾಗ ಚಿಕ್ಕ ಹುಡುಗಿಯಂತೆ ಬೀಗಿದೆ.</p>
		<p>ನನ್ನಲ್ಲಿದ ಸಾಹಿತ್ಯ ಪ್ರೇಮ, ಭಾಷಾ ಪ್ರೇಮವನ್ನು ಪೋಷಿಸಿ ಬೆಳಸಿದ ಸುಂದ್ರು ಮಾವನಿಗೆ ನಾನು ಎಂದೆಂದಿಗೂ ಆಭಾರಿ. ಒಳ್ಳೆಯ ಸಾಹಿತ್ಯ, ಇಂಪಾದ ಸಂಗೀತ, ಸ್ವಾರಸ್ಯವಾದ ಶೈಲಿ, ಸೊಗಸಾದ ಊಟ-ತಿಂಡಿ, ಉತ್ತಮ ಮಟ್ಟದ ಸಿನಿಮಾ-ನಾಟಕ, ಹಾಸ್ಯಭರಿತ ಸಂಭಾಷಣೆ, ಒಟ್ಟಿನಲ್ಲಿ Joie de vivre- ಜೀವನದಲ್ಲಿನ ಉತ್ಕೃಷ್ಟವಾದದ್ದನ್ನೆಲ್ಲಾ ಸವಿದು ಆನಂದಿಸುವ ಅದಮ್ಯ ಚೇತನವನ್ನು ಸಂಧಿಸಿದಾಗಲೆಲ್ಲಾ ನನಗೆ ನಮ್ಮ ಸುಂದ್ರು ಮಾವ ತುಂಬಾ ನೆನಪಾಗುತ್ತಾರೆ. ನಮ್ಮೆಲ್ಲರ ಬದುಕನ್ನು ಬಣ್ಣಬಣ್ಣವಾಗಿಸಿ, ರೋಚಕವಾಗಿ, ಸುಂದರವಾಗಿ ಮಾಡಿದ ಅವರನ್ನು ಅರವತ್ತೆಂಟು ವರ್ಷ ನಮಗೆ ಸಾಲವಾಗಿ ಕೊಟ್ಟ ಭಗವಂತನಿಗೆ ಮನಸ್ಸಿನಲ್ಲೇ ನಮಿಸಿದೆ.</p>
		<p class="quote-author">
			ಕೋಮಲಾ ದಾಸ್<br />(ಹ್ಯೂಸ್ಟನ್, ಟೆಕ್ಸಾಸ್)
		</p>
	</section>
	<section class="level1 numbered" epub:type="chapter" role="doc-chapter" id="id-125">
		<h1 class="level1-title" epub:type="title">ಮರಳು ಕಾಡಿನಲ್ಲಿ ಮರಗತಂ</h1>
		<p>ಮೊದಲಕೆರೆ ಮರಗತಂ ಅವರು ಅಮೆರಿಕಾ ನೋಡಲು ಬಂದರು, ಅಮೆರಿಕಾದ ಎರಡನೆಯ ಶತಾಬ್ದಿಯ ಸಂದರ್ಭದಲ್ಲಿ. ಶತಾಬ್ದಿಯ ವಿಷಯವನ್ನು ತಮ್ಮ ಹಳೆಯ ರೇಡಿಯೋವಿನಲ್ಲಿ ವಾರ್ತೆಗಳನ್ನು ಕೇಳುತ್ತಿದ್ದಾಗ ಅರಿತಿದ್ದರು. ದೊಡ್ಡ ಸಮಾರಂಭವೇ ಇದು. ಆಗತಾನೆ ಷಷ್ಠಿಪೂರ್ತಿಯನ್ನು ಆಚರಿಸಿದ್ದ ವೈಭವ ಮನಸ್ಸಿಗೆ ಬಂತು. ಎಷ್ಟೊಂದು ಸಡಗರ, ಸಂಭ್ರಮ, ಸಂತೋಷ, ಓಲಗ, ಔತಣಗಳು, ಉಡುಗೊರೆಗಳು, ನೆನಪಿನ ಹಕ್ಕಿಯನ್ನೇರಿ ಮನಸ್ಸು ತೇಲಿ ಅಮೇರಿಕಾದ ಅಂಚನ್ನು ಮುಟ್ಟಿತ್ತು..... ಅಮೆರಿಕಾದಲ್ಲಿ ವೈಭವವಾದ ಆಚರಣೆ ಇರಬೇಕು. ಅವರಿಗೇನು ಕಮ್ಮಿ-ಹಣ, ಬಣ್ಣ, ಬ್ಯಾಂಡುಗಳು ಕಮ್ಮಿ, ವಿಯೆಟ್‍ನಾಂನಲ್ಲಿ ಪರಿಶ್ರಮವಿದ್ದವರಿಗೆ ಪಟಾಕಿ, ಸುರ ಸುರ ಬತ್ತಿಗಳೇನು ಮಹಾ. ರಾಕ್ ಎಂಡ್ ರೋಲ್ ಅಂಬುದು ಅಮೆರಿಕದ ದೊಂಬರ ಕುಣಿತ..... ಷಷ್ಠಿಯಾಬ್ಧ ಪೂರ್ತಿಯಲ್ಲಿ ಚೆಲುವನ ಓಲಗ ಎಷ್ಟು ಸುಶ್ರಾವ್ಯವಾಗಿತ್ತು?</p>
		<p>ವರ್ಷಾನುಗಟ್ಟಲೆ ಕೂಡಿಟ್ಟ ಹಣವನ್ನು ಕೊಟ್ಟು ಏರ್‍ಇಂಡಿಯಾದ "ಮೇಘದೂತ"ದಲ್ಲಿ ಹಲವಾರೇ ಘಂಟೆಗಳು ಪ್ರಯಾಣಮಾಡಿ ನ್ಯೂಯಾರ್ಕನ್ನು ಮುಟ್ಟಿದರು. ಅಲ್ಲಿಂದ ಟೆಲಿಫೋನ್ ಕೂಗು ಬಂತು. ಅದೃಷ್ಟವಶಾತ್ ಟೆಲಿಫೋನ್ ಸಖಿಗೆ ನನ್ನ ಹೆಸರಾಗಲೀ, ಮರಾ ಅವರ ಹೆಸರನ್ನಾಗಲೀ, ಪೂರ್ತಿ ಹೇಳುವ ಅವಶ್ಯಕತೆ ಇರಲಿಲ್ಲ. ಆಕೆ ಏನಾದರೂ ಪ್ರಯತ್ನಪಟ್ಟಿದ್ದರೆ, ನಾನಂತೂ ನನಗ್ಯಾರೂ ಪರಿಚಯ ಇಲ್ಲ ಎಂದು ಹೇಳಿಬಿಡುತ್ತಿದ್ದೆನೋ ಏನೋ? ಏನು ಗತಿ? ಮಾವ ಮರಗತಂ ಮುಂದಿನ ಶತಾಬ್ದಿವರೆವಿಗೂ ನನ್ನನ್ನು ಮನ್ನಿಸುತ್ತಿರಲಿಲ್ಲ.</p>
		<p>ದೀರ್ಘವಾಗಿ ನಾನು ವಿವರಿಸಿದ ಮಾರ್ಗದಿಂದ ಹಾಗೂ ನನ್ನ ಪ್ರಾರ್ಥನೆಗಳ ಬೆಂಬಲದಿಂದ ಲಾಸ್‍ಏಂಜಲೀಸ್ ತಲುಪಿದರು. ಗ್ರೇ ಹೌಂಡ್ (ಅದ್ಯಾಕೋ ಅಂಥ ಒಳ್ಳೆಯ ಬಸ್‍ಗಳಿಗೆ ನಾಯಿ ಹೆಸರು) ಹತ್ತಿ ನನ್ನ ನಿವಾಸ ಸ್ಥಾನ 'ಬಾರ್ ಸ್ಟೌ'ಗೆ ಬಂದರು.</p>
		<p>'ಮರಗತಂಗೆ ಸ್ವಾಗತ, ಬನ್ನಿ, ಬನ್ನಿ' ಅಂತ ಬಸ್ ನಿಲ್ದಾಣದಲ್ಲೇ ಅವರನ್ನು ಭೇಟಿಯಾಗಿ ಮನೆಗೆ ಕರೆದುಕೊಂಡು ಹೋದೆ.</p>
		<p>ದಿಢೀರ್ ಕಾಫಿ ( INSTANT ಎಂಬೋ ಪದಕ್ಕೆ ತಮಿಳರು 'ದಿಢೀರ್' ಅಂತ ಭಾಷಾಂತರ ಮಾಡಿದ್ದಾರೆ. ನನಗ್ಯಾಕೋ ದಿಢೀರ್ ಅನ್ನೋ ಪದ ಕೇಳಿದರೆ 'ಮುಗ್ಗರಿಸಿ ಬಿದ್ದ' ಅಂತ ಅಂದಹಾಗೆ ಆಗುತ್ತೆ. ಆದರೂ......) ಕುಡಿಸಿ, ನನ್ನ ಅಡುಗೆ ರುಚಿ ತೋರಿಸಿ (ಅಯ್ಯೋ ಪಾಪ, ಅವರ ಕರ್ಮ), ಆರಾಮ ಮಾಡುವಂತೆ ಹೇಳಿದೆ.</p>
		<p>ಮಾರನೇ ದಿನ ಬೆಳಿಗ್ಗೆ ಫಲಹಾರ ಮಾಡಿದರು. ಮಾಡುತ್ತಾ ಇದ್ದಂತೆ ಅವರ ಸ್ವಭಾವ ಮತ್ತೆ ಚಿಗುರಿ ಬಂತು. ಬಹಳ ಪ್ರಯಾಣ ಮಾಡಿ ಸುಸ್ತಾಗಿತ್ತೋ ಏನೋ, ಕೊಂಚ ಗಂಭೀರವಾಗಿದ್ದರೂ ಷಷ್ಠಿಪೂರ್ತಿ ಇರಬಹುದೇ ಎಂಬ ಅನುಮಾನವೂ ಬಂದಿತ್ತು. ಇಲ್ಲ, ಹೆಸರು ಮರಗತಂ ಆದರೂ ಸ್ವಲ್ಪ ಹಾಸ್ಯ, ವಾದ ಅಂದರೆ ಎತ್ತಿದ ಕೈ. "ಬಾಳೆಹಣ್ಣುಗಳ ಮೇಲೆಲ್ಲ DOLE ಅಂತ ಮೆತ್ತಿರೋದು, ಬಹಳ ಇತ್ತೀಚಿನ ರೀತಿಯ advertisementಓ? ಇನ್ನು ಅಕ್ಕಿಕಾಳು ಮೇಲೆ ಏನು ಬರೀತಾರೋ? ಈ ಜತೆಯಲ್ಲಿ ಉಪಾಧ್ಯಕ್ಷ ಆಗಬೇಕೂಂತ ಇದ್ನಲ್ಲ ಅವನಲ್ವೇ? ಮುಂದಿನ ಸಲಕ್ಕೆ ಈಗಲಿಂದಲೇ ಶುರು ಮಾಡಿದ ಹಂಗೆ ಕಾಣುತ್ತೆ" ಅಂತ ತಮ್ಮ ಹಳೆಯ ರೇಡಿಯೋವಿನಲ್ಲಿ ಕೇಳಿದ್ದ ಅಮೇರಿಕ ರಾಜಕೀಯ ಪರಿಚಯ ತೋರಿಸಿದರು......</p>
		<p>ಸ್ವಲ್ಪ ಬಾರ್ ಸೌಟ ಬೀದಿಗಳಲ್ಲಿ ಸುತ್ತಾಡಿಸಿ ಕರೆದುಕೊಂಡುಹೋಗಿ ಒಂದು ICE CREAM ತಿನ್ನಿಸಿ ಮನೆಯಲ್ಲಿ ಬಿಟ್ಟೆ. ಚಿಂತಾಕ್ರಾಂತರಾಗಿ ಯೋಚಿಸುತ್ತಾ ಇದ್ದರು. ಆಫೀಸ್‍ಗೆ ಹೋದೆ.</p>
		<p>ನಾನು ಬರುವ ವೇಳೆಗೆ ಇನ್ನೂ ಸ್ವಲ್ಪ ಚೇತರಿಸಿಕೊಂಡಿದ್ದರು. ದಿಢೀರ್ ರವೆಯಿಂದ ಉಪ್ಪಿಟ್ಟು ಮಾಡಿ ಅಮೆರಿಕಾದ ರೀತಿಗಳನ್ನು ಮೆಚ್ಚಿ ಕೂತಿದ್ದರು. ಕನ್ನಡ ಕೂಟದ ನಳನಾಮ ಸಂವತ್ಸರದ ಸಂಗಮ ಬಹಳ ಶ್ರದ್ಧೆಯಿಂದ ಓದಿದ್ದರು.</p>
		<p>ಶುರು ಮಾಡಿದರು.</p>
		<p>"ಬಹಳ ಸೊಗಸಾಗಿ ಕನ್ನಡ ಕೂಟ ನಡೆಸ್ತಾ ಇರೋ ಹಾಗಿದೆ, ನಮಗೆಲ್ಲ ಬಹಳ ಸಂತೋಷ. ಕುವೆಂಪು ಬರೆದಿರೋ ಕವನ ಓದಿದ್ಯ?" ಅಂತ ನನ್ನನ್ನೇ ನೋಡಿ ನಗಲು ಶುರು ಮಾಡಿದರು.</p>
		<p>"ಏನು ಸಾರ್, ಇಷ್ಟೊಂದು ಸಂತೋಷವಾಗಿದ್ದೀರಲ್ಲ"?</p>
		<p>"ಅಲ್ಲ ಕಣಯ್ಯ, ನೀನು ಇರೋ ಊರು ವಿಷಯ ಯೋಚಿಸುತ್ತಿದ್ದೆ".</p>
		<p>"ಯಾಕೆ, ನಮ್ಮೂರು ಹೆಸರೇನು ವಿಚಿತ್ರ ಅಂತ ತಿಳಿದಿದ್ದೀರ, ನೀವು ಬಿಸಿಲಗಾಲದಲ್ಲಿ ಇಲ್ಲಿದ್ದರೆ ಗೊತ್ತಾಗುತ್ತೆ ಏಕೆ BAR-STOVE ಅಂತ ಕರೀತಾರೆ ಅಂತ" ನನ್ನದೇ ವ್ಯಂಗ್ಯದ ಅರ್ಥ ಕೊಟ್ಟೆ.</p>
		<p>"STOVEಪ್ಪ-, ಹೌದು ೧೨೦<sup>0</sup> STOVE. ಅಲ್ದೇ ಇನ್ನೇನು! ಹುಷಾರಾಗಿರು ನೀನು STEW ಆಗ್ಹೋದೀಯ" ಅಂತ ಅಲ್ಲೇ ತಿರುಗಿಸಿದ್ರು.</p>
		<p>"ನಾನೊಬ್ಬನೇ ಅಲ್ಲ ಇಲ್ಲಿರೋದು, ೨೦ ಸಾವಿರ ಜನ ವಾಸ ಇದ್ದಾರೆ ಇಲ್ಲಿ. ಇಬ್ಬರು ಇಂಡಿಯಾದ ಪಟೇಲರೂ ಇದ್ದಾರೆ. ಅವರಲ್ಲಿ ಒಬ್ಬರು ಹೋಟೆಲು ಮಾಲೀಕರು"</p>
		<p>"ಅದಲ್ಲ ಕಣಯ್ಯ, ಅದೇ ಕುವೆಂಪು ಬರೆದಿರೋದು....."</p>
		<p>"ನೀ ಮೆಟ್ಟುವ ನೆಲ-ಅದೇ ಕರ್ನಾಟಕ"</p>
		<p>ಅಂತ ಬರೆದು ಬಿಟ್ಟಿದ್ದಾರೆ. ನೀನು ಮೆಟ್ಟೋದು ಈ ಮರಳು ಕಾಡನ್ನ.....</p>
		<p>"ಓಹೋ ಈಗ ಅರ್ಥವಾಯ್ತು, ಯಾಕೆ ನನ್ನ ಹಾಸ್ಯ ಮಾಡ್ತಾ ಇದೀರಾಂತ. ಕರ್ನಾಟಕ ನನ್ನ ಈ ಕರ್ನಾಟಕದಂತೆ ಆಗದೆ ಇರಲೀಂತ್ಲೋ".</p>
		<p>"ಅಷೇ ಅಲ್ಲ, ನೀನಿರುವ ಮಲೆ ಸಹ್ಯಾದ್ರಿ</p>
		<p>ನೀ ಮುಟ್ಟುವ ಮರ ಶ್ರೀ ಗಂಧದ ಮರ</p>
		<p>ನೀ ಕುಡಿಯುವ ನೀರು ಕಾವೇರಿ"</p>
		<p>ಹೇಳಿ, ಬಿದ್ದು ಬಿದ್ದು ನಕ್ಕರು</p>
		<p>ಮೊದಲಗೆರೆ, ಮೈಸೂರುಗಳಲ್ಲಿ ಕಳೆದಕಾಲ, ನಗುವಿನ ತೀವ್ರದಿಂದ ನೆನಪು ಬಂತು.</p>
		<p>"ಕ್ಷಮಿಸು, ಚಿನ್ನದ ಗುಡಿಯಿದು ಮೈಸೂರು, ಗಂಧದ ಗುಡಿಯಿದು ಮೈಸೂರು, ಅಂತ ಅನ್ನೋ ಮೈಸೂರು ಪಟ್ನದಲ್ಲಿ ಹುಟ್ಟಿ, ಹಳೇ ಅಗ್ರಹಾರದ ರಾಜು ಹೋಟೆಲ್ ದೋಸೆ ತಿಂದು, ಕಾರಂಜಿ ಕೆರೆ ಏರಿ ಮೇಲೆ ಹಾಯಾಗಿ ತಿರುಗಾಡುತ್ತಿದ್ದ ನೀನು- ಈ ಬೋಳು ಸಹ್ಯಾದ್ರಿ, ಧೂಳು ಮರುಭೂಮಿಗೆ ಬಂದ್ಯಲ್ಲಾಂತ !"</p>
		<p>"ಕುವೆಂಪು ಅವರು ನಿನ್ನಂಥಾವರೂ ಹೀಗೆ ಬದುಕುತ್ತಾರೆಂತ ತಿಳಿದಿದ್ರೆ, ಈ ಕವನವನ್ನು ವಿದೇಶಗಳಿಗೆ ಕಳುಹಿಸುತ್ತಲೇ ಇರಲಿಲ್ಲ"!</p>
		<p>ಸ್ವಲ್ಪ ವ್ಯಸನದಿಂದ BARSTOW " ವಿಷಯದ ಮಾತು ತಿರುಗಿಸಲು ಕೇಳಿದೆ. "ನಿಮಗೆ ಸಂಗಮ ಸಂಚಿಕೆಯಲ್ಲಿ ಇನ್ನೇನು ಕಾಣಿಸ್ತು?"</p>
		<p>"ಈ ಜೂಜಿನಲ್ಲಿ ಗೆಲುವು ಯಾರಿಗೆ ಅಂತ ಬರೆದ ಹರಟೆ ಜೋರಾಗಿದೆ, strongoo"</p>
		<p>"ಹೌದು, ಇಲ್ಲಿ ಎಲ್ಲ ದಿಢೀರ್, strongoo" ಅಂದೆ.</p>
		<p>"ಹಾಗಾದರೆ ನಮ್ಮ ಸೀತೆ-ಸಾವಿತ್ರಿಗಳ ಆದರ್ಶ ಹೀಗಿತ್ತೆ?" ಅಂತ ಕೇಳಿದರು.</p>
		<p>"ರಾಮ, ಸತ್ಯವಾನ್ ಅವರು ಹೀಗಿದ್ರೆ?" ಅಂತ ಸ್ವಲ್ಪ ಚುರುಕಾಗೇ ಹೇಳಿದೆ.</p>
		<p>"ಏನೋ, ಇಲ್ಲಿ ನಿಮ್ಮಗಳ ರೀತಿ, ನೀತಿ, ನಡೆ-ನುಡಿಗಳನ್ನು ನೋಡಿ ಆಮೇಲೆ ನಿರ್ಧರಿಸೋಣ" ಅಂತ ಜಾರಿಕೊಂಡ್ರು.</p>
		<p>"ಹೌದು ಮರಗತಂ, ಇಲ್ಲಿಯ ರೀತಿಯೇ ಬೇರೆ. ಒಳ್ಳೆಯ ಜೇನಿನಂತೆ ಹೂವಿಂದ ಹೂವಿಗೆ ಹಾರಿ, ಎಲ್ಲೆಲ್ಲೂ ಮಧು ಸೇವಿಸಬೇಕು. ಈ ದೇಶದಲ್ಲಿರೋ ಹಲವಾರು ಒಳ್ಳೆಯದನ್ನ ನಮ್ಮ ದೇಶದ ಹಿರಿಮೆ ಜತೆಗೆ ಸೇರಿಸಿ, ಹೆಚ್ಚು ಅಂಕದ ಮೆಟ್ಟಲೂ ಏರಬೇಕು. ಅದು ಬಿಟ್ಟು ಉಳಿದವರನ್ನೇ ಅಣಕಿಸಿ, ಸ್ವಲ್ಪವೂ ತಲೆಯನ್ನೇ ಉಪಯೋಗಿಸದೆ ಬರೀ SALE, TV, DOLLAR ಗಳಲ್ಲಿ ಚಿಂತಾಮಗ್ನರಾಗಿದ್ದರೆ, ಗೋರ್ಕಲ್ಲಿನ ಮೇಲೆ ಮಳೆ ಸುರಿದಂತೆ ಸರ್ವಜ್ಞ"</p>
		<p>ಅಂತ ನನ್ನ ಪುಟ್ಟ ಭಾಷಣ ಅವರು ಆಕಳಿಸುವುದಕ್ಕೆ ಮುಂಚೆಯೇ ಹೇಳಿ ಮುಗಿಸಿದೆ.</p>
		<p>"ಅಂತೂ ಮರಳು ಕಾಡಿನಲ್ಲಿಯೂ ಹೂವು ದುಂಬಿ ಎಲ್ಲಾ ಜ್ಞಾಪಿಸಿಕೊಳ್ಳುತ್ತಿದ್ದೀಯ, ಅಯ್ಯೋ ಪಾಪ" ಅಂತ ಮತ್ತೆ BARSTOW ಗೆ ಬಂದರು!</p>
		<p>"ಈ ಮರುಭೂಮಿಯಲ್ಲೂ ಎಂಥ ಹೂಗಳಿವೆ ಗೊತ್ತೇ" ಅಂತ ಒಳ್ಳೆಯ ಮುನಿಸಿಪಲ್ ಮೆಂಬರಿನಂತೆ ಶುರು ಮಾಡಿದೆ.</p>
		<p>"ಬಹಳ ಸಂತೋಷ, ಹಾಗೂ ಪುಟ್ಟಪ್ಪನವರು ಹೇಳಿದ್ದು ಬರೀ ಭೂಗೋಳದ ಜಾಗದ ವಿಷಯ ಅಲ್ಲ. ನಿನ್ನ ಭಾವನೆ, ನಾಗರಿಕತೆ ಎಲ್ಲ ಭವ್ಯವಾಗಿರಲಿ ಅಂತ" ಅಂತ ಎದ್ದು ಹೊರಗೆ ಹಿಮ ಮುಚ್ಚಿದ ಬೆಟ್ಟಗಳನ್ನು ಕಿಟಕಿಯಿಂದ ನೋಡ್ತಾ ನಿಂತರು.</p>
		<p class="quote-author">
			ರಾಧಾಕೃಷ್ಣನ್<br />(ಕ್ಯಾಲಿಫೋರ್ನಿಯಾ)
		</p>
	</section>
	<section class="level1 numbered" epub:type="chapter" role="doc-chapter" id="id-126">
		<h1 class="level1-title" epub:type="title">ಬ್ಯಾಟರಾಯ</h1>
		<p>ಪ್ರೈಮರಿ ಸ್ಕೂಲಿನಲ್ಲಿ ನನ್ನ ಜೊತೆಗೆ ಓದಿದ ವಿದ್ಯಾರ್ಥಿಗಳ ಪೈಕಿ ನನಗೆ ಆಗಾಗ ಜ್ಞಾಪಕಕ್ಕೆ ಬರುವ ವ್ಯಕ್ತಿಯೆಂದರೆ ಬ್ಯಾಟರಾಯ. ಇವನು ನನಗೇನೂ ತುಂಬ ಹತ್ತಿರದ ಗೆಳೆಯನಾಗಿರಲಿಲ್ಲ. ಆದರೂ ಅವನ ಜ್ಞಾಪಕ ಅಷ್ಟು ಬರುವುದಕ್ಕೆ ಕಾರಣ ಹಲವಾರು ವಿಷಯಗಳಲ್ಲಿ ಅವನಿಗಿದ್ದ ವಿಶಿಷ್ಟತೆ, ಮೊಟ್ಟಮೊದಲಾಗಿ ಅವನ ಹೆಸರು! ಮೈಸೂರಿನಲ್ಲಿ ಪ್ರೈಮರಿ ಸ್ಕೂಲು ಮುಗಿಸಿದ ಮೇಲಿನ ಈ ಹಲವಾರು ದಶಕಗಳಲ್ಲಿ ಆ ಹೆಸರಿನ ಇನ್ನೊಂದು ವ್ಯಕ್ತಿಯನ್ನು ನಾನು ಕಂಡಿಲ್ಲ, ಕೇಳಿಲ್ಲ. ಅವನ ಹೆಸರಿಗೆ ಅರ್ಥ ಏನು, ಎಲ್ಲಿಂದ ಬಂತು ಇವನಿಗೆ ಆ ಹೆಸರು ಎಂದು ಆಗಾಗ ಯೋಚಿಸಿದ್ದೇನೆ. ಬಹುಶಃ ಅದು ಯಾವುದೋ ಗ್ರಾಮದೇವರ ಹೆಸರೇನೊ ಎನ್ನಿಸುತ್ತದೆ. ಶಿವನಿಗೆ ಗ್ರಾಮದ ಜನ ತಮಗೆ ಇಷ್ಟವಾದ ಹೆಸರುಗಳನ್ನೂ ಕೊಟ್ಟು ತಮ್ಮವನನ್ನಾಗಿ ಮಾಡಿಕೊಂಡಿರುತ್ತಾರಲ್ಲ ಹಾಗೇ ಇದೂ ಅಂಥ ಹೆಸರಿರಬಹುದು. ಅಥವ ಅವನ ತಂದೆ ತಾಯಿ ಇವನು ಬೇಟೆಗೆ ಹೋಗುವಂಥ ಧೀರನಾಗಲಿ ಎಂದು ಆ ಹೆಸರು ಇಟ್ಟರೇನೋ! ಅದೂ ಅಲ್ಲದಿದ್ದರೆ ಕೇವಲ ಪ್ರೀತಿಗಾಗಿ ಹಿಂದಿ-ಉರ್ದುಗಳಲ್ಲಿ ಉಪಯೋಗಿಸುವ 'ಬೇಟಾ' ಪದದಿಂದ ಈ ಹೆಸರು ಬಂತೋ ಏನೋ. ಮೈಸೂರಿನಲ್ಲಿ ಹೇಗೂ ಸ್ವಲ್ಪ ಉರ್ದು ಸಂಪರ್ಕ ಹೆಚ್ಚಾಗಿಯೇ ಉಂಟಲ್ಲ! ಅವನನ್ನೇ ಕೇಳೀಬಿಟ್ಟರೆ ಚೆನ್ನಾಗಿತ್ತು ಎಂದು ಎಷ್ಟು ಸಲ ಅನಿಸುವುದೋ ಈಗ. ಆದರೆ ಆಗ ಅಷ್ಟೆಲ್ಲ ಕೇಳುವಷ್ಟು ತಿಳುವಳಿಕೆ ಇರಲಿಲ್ಲ.</p>
		<p>ಈಗ ನೆನಸಿಕೊಂಡರೆ ಬ್ಯಾಟ ಸ್ವಲ್ಪ ಕುಳ್ಳನೆಂದೇ ಎನ್ನಿಸುತ್ತದೆ. ದುಂಡು ಮುಖ, ಸ್ವಲ್ಪ ಸಿಡುಬಿನ ಕಲೆಗಳು, ಗುಂಗುರು ಕೂದಲು, ಹೊಳೆಯುವ ದುಂಡು ಕಣ್ಣುಗಳು, ನಕ್ಕರೆ ಗಮನಕ್ಕೆ ಬರುವಂಥ ಬಿಳಿ ಹಲ್ಲುಗಳ ಸಾಲು. ಬ್ಯಾಟ ನಮ್ಮೆಲ್ಲರಿಗಿಂತ ದೊಡ್ಡವನು. ನಮಗಿಂತ ಒಂದೂವರೆ ಎರಡರಷ್ಟಾದರೂ ವಯಸ್ಸಾಗಿದ್ದಿರಬಹುದು ಅವನಿಗೆ. ಅವನು ಯಾವಾಗ ಶಾಲೆಗೆ ಸೇರಿದ, ಒಂದೊಂದು ತರಗತಿಯಲ್ಲಿ ಎಷ್ಟೆಷ್ಟು ದಂಡಯಾತ್ರೆ ಮಾಡಿದ ಎಂಬುದು ನಮಗೆ ಯಾರಿಗೂ ಗೊತ್ತಿರಲಿಲ್ಲ. ನಮ್ಮ ಮೇಷ್ಟ್ರುಗಳಿಗೆ ಮಾತ್ರ ಗೊತ್ತಿದ್ದ ವಿಷಯ ಅದು. ಇವನು ದೊಡ್ಡವನು ಎಂಬುದಷ್ಟೇ ಅಲ್ಲದೆ, ಅವನ ಬಗ್ಗೆ ನಮಗೆಲ್ಲ ಒಂದು ಬಗೆಯ ಗೌರವ, ಮೆಚ್ಚಿಕೆ ಬರಲು ಬಹುಶಃ ಇನ್ನೊಂದು ಕಾರಣ ಏನೆಂದರೆ ನಮಗೆಲ್ಲ ಆಗತಾನೇ ಪರಿಚಯವಾಗುತ್ತಿದ್ದ ಹಲವಾರು ಪೋಲಿಮಾತುಗಳ ನಿಜವಾದ ಅರ್ಥ ಅವನಿಗೆ ಗೊತ್ತಿತ್ತು ಎಂಬುದು!</p>
		<p>ಬ್ಯಾಟನ ತಂದೆ ಮೈಸೂರ ಅರಮನೆಯ ಪೇದೆ. ಆಗಿನ್ನೂ ಮೈಸೂರು ಮಹಾರಾಜರ ವೈಭವ ಇದ್ದ ಕಾಲ. ತಂದೆಗೆ ಮೈ ಚೆನ್ನಾಗಿಲ್ಲದೆ ಇದ್ದಾಗಲೋ ಅಥವ ಇನ್ನಾವ ಕಾರಣದಿಂದಲೋ ಕೆಲಸಕ್ಕೆ ಹೋಗಲು ಆಗದಿದ್ದರೆ ಅವರ ಬದಲಿಗೆ ಬ್ಯಾಟನೇ ಹೋಗುತ್ತಿದ್ದ. ಈ ರೀತಿ ಒಂದು ಸಲ ಅರಮನೆಗೆ ಹೋಗಿದ್ದವನು ಅರಮನೆಯಿಂದ ಹಾಗೇ ಶಾಲೆಗೆ ಬಂದುಬಿಟ್ಟಿದ್ದ! ಬಿಳಿಯ ನಿಲುವಂಗಿ, ಶರಾಯಿ, ಕೆಂಪು ಪೇಟ, ಬರಿಕಾಲಿನಲ್ಲಿ ಸ್ಕೂಲಿಗೆ ಬಂದಿದ್ದ ಬ್ಯಾಟನನ್ನು ನೋಡಿ ಎಲ್ಲರಿಗೂ ಒಂದು ಥರ ಅಭಿಮಾನ! ಅವನು ಮುಂದೆ ಅದೇ ಕೆಲಸದಲ್ಲಿ ಖಾಯಂ ಆಗುವನೆಂದು ಎಲ್ಲರೂ ಮಾತನಾಡಿಕೊಳ್ಳುತ್ತಿದ್ದರು. ಆದನೋ ಏನೋ!</p>
		<p>ಇಷ್ಟನ್ನೂ ಮೀರಿಸಿದ ಇನ್ನೊಂದು ವಿಶೇಷ ಸಂಗತಿ ಇತ್ತು. ಅದೇನೆಂದರೆ, ಅವನು ಮೊಹರ್ರಂ ಸಮಯದಲ್ಲಿ ವೇಷ ಹಾಕುತ್ತಿದ್ದುದು. ಒಳ್ಳೆ ಪಾಳೆಗಾರನ ವೇಷ ಹಾಕುತ್ತಿದ್ದನಂತೆ. ನಾನೇನೂ ನೋಡಿರಲಿಲ್ಲ, ಆದರೆ ಅದರ ಬಗ್ಗೆ ನನಗೆ ಏನೂ ಸಂದೇಹವೇ ಇರಲಿಲ್ಲ, ಈಗಲೂ ಇಲ್ಲ. ಬರಿಯ ಕಾಚ ಮಾತ್ರ ಧರಿಸಿ, ಮೈಗೆಲ್ಲ ಕೆಂಪು ಬಣ್ಣ ಬಳಿದುಕೊಂಡು, ತಲೆಗೆ ಕೆದರಿದ ಕೂದಲಿನ ಟೊಪ್ಪಿಗೆ ಇಟ್ಟು, ಕೋರೆ ಹಲ್ಲು ಸಿಕ್ಕಿಸಿಕೊಂಡು, ಕತ್ತಿನಲ್ಲಿ ಕವಡೆಯ ಸರ ಹಾಕಿಕೊಂಡು, ಕೈಯಲ್ಲಿ ಕತ್ತಿ, ಕುಡುಗೋಲು ಹಿಡಿದು, ತನ್ನ ಸೊಂಟದ ಪಟ್ಟಿಗೆ ಸಿಕ್ಕಿಸಿದ ಹಗ್ಗವನ್ನೂ ಹಿಡಿದು ಅವನ ಎರಡು ಪಕ್ಕದಲ್ಲೂ ನಿಂತಿದ್ದ ಜೊತೆಗಾರರನ್ನು ಜಗ್ಗಿಸುತ್ತ, ತಮಟೆಯ ತಾಳಕ್ಕೆ ಸರಿಯಾಗಿ ಹೆಜ್ಜೆ ಹಾಕುವ ಬ್ಯಾಟನ ಕುಣಿತ ಒಳ್ಳೆ ಪಸಂದಾಗಿಯೇ ಇದ್ದಿರಬೇಕು. ಪಾಳೆಯಗಾರನಿಗೆ ಒಪ್ಪುವಂಥ ಹೆಸರು ಬ್ಯಾಟರಾಯ! ಇನ್ನೂ ಪ್ರೈಮರಿ ಸ್ಕೂಲಿನಲ್ಲಿ ಇರುವಾಗಲೇ ಹೀಗೆ ಪಾಳೆಗಾರ ವೇಷ ಹಾಕಿಕೊಂಡು ಕೇರಿಕೇರಿಗಳಲ್ಲಿ ಕುಣಿದು ದುಡ್ಡು ಸಂಪಾದಿಸುವ ಸಾಮಥ್ರ್ಯವುಳ್ಳಂಥ ಬ್ಯಾಟನ ಬಗ್ಗೆ ಯಾರಿಗೆ ಮೆಚ್ಚಿಕೆ ಇರದು! ಪ್ರೈಮರಿ ಸ್ಕೂಲು ಬಿಟ್ಟಮೇಲೆ ನಾನು ಮತ್ತೆ ಬ್ಯಾಟನನ್ನು ನೋಡಲೇ ಇಲ್ಲ. ಅವನಿಗೆ ಬಹುಶಃ ನನ್ನ ನೆನಪೇ ಇಲ್ಲದಿರಬಹುದು. ಆದರೆ ನನಗೇನೋ ಅವನ ನೆನಪು ಆಗಾಗ ಮನಸ್ಸಿನಲ್ಲಿ ಸುಳಿದು ಹೋಗುತ್ತದೆ.</p>
		<p class="quote-author">
			ಡಾ। ಎಚ್. ವೈ. ರಾಜಗೋಪಲ್<br />(ಮೀಡಿಯಾ, ಪೆನ್ಸಿಲ್ವೇನಿಯಾ)
		</p>
	</section>
</body>
</html>
