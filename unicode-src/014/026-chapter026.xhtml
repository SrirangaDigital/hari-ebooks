<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-026">
		<h1 class="level1-title" epub:type="title">ಕರ್ನಾಟಕ ರಾಜ್ಯೋತ್ಸವ ಪ್ರಶಸ್ತಿ</h1>
		<p>ಸಾಗರದಾಚೆಯ ಅಮೆರಿಕೆಯಲ್ಲಿದ್ದರೂ ಕನ್ನಡ ನಾಡು, ನುಡಿ, ಸಂಸ್ಕೃತಿಗಳನ್ನೇ ಉಸಿರಾಗಿಸಿಕೊಂಡಿದ್ದರು ಹರಿಹರೇಶ್ವರ ಅವರು.</p>
		<p>ಅಮೆರಿಕಾದ ಮುಖ್ಯನಗರಗಳಲ್ಲಿ ನೆಲೆಗೊಂಡಿರುವ ಅಪಾರ ಸಂಖ್ಯೆಯ ಕನ್ನಡಿಗರನ್ನು ಒಂದು ಸೂತ್ರದೊಂದಿಗೆ ಬೆಸೆಯಲು ಅವರು ಅತ್ಯಂತ ಶ್ರಮವಹಿಸಿ ಆರಂಭಿಸಿದ 'ಅಮೆರಿಕನ್ನಡ' ದ್ವೈಮಾಸಿಕ ಪತ್ರಿಕೆಯನ್ನು ನೂರೆಂಟು ಅಡ್ಡಿ ಅಡಚಣೆಗಳ ನಡುವೆಯೂ ಸತತವಾಗಿ ಹನ್ನೆರಡು ವರ್ಷಗಳ ಕಾಲ ನಡೆಸಿದರು. ತಾಯ್ನಾಡಿನಿಂದ ದೂರ ತೆರಳಿದರೂ ಕನ್ನಡದ ಮೂಲ ಸಂಸ್ಕೃತಿಯ ನೆಲೆಯಲ್ಲಿಯೇ ತಮ್ಮನ್ನು ಗುರುತಿಸಿಕೊಳ್ಳಲು ಪ್ರಯತ್ನಿಸಿದ ಅವರು ಅಮೆರಿಕದಲ್ಲಿನ ಕನ್ನಡದ ಸಾಂಸ್ಕೃತಿಕ ರಾಯಭಾರಿ ಎಂದು ಬಣ್ಣಿಸಿ ಕರ್ನಾಟಕ ಘನ ಸರ್ಕಾರವು ಮಾನ್ಯ ಮುಖ್ಯಮಂತ್ರಿಗಳಾದ ಸನ್ಮಾನ್ಯ ಶ್ರೀ ಎಸ್.ಎಂ. ಕೃಷ್ಣ ಹಾಗೂ ಕನ್ನಡ ಮತ್ತು ಸಂಸ್ಕೃತಿ ಇಲಾಖೆ ಸಚಿವರಾದ ಶ್ರೀಮತಿ ರಾಣಿ ಸತೀಶ್ ರವರು ಹರಿಹರೇಶ್ವರ ಅವರಿಗೆ ೧೯೯೯ ರಲ್ಲಿ ಕರ್ನಾಟಕ ರಾಜ್ಯೋತ್ಸವ ಪ್ರಶಸ್ತಿಯನ್ನು ಪ್ರದಾನ ಮಾಡಿ ಗೌರವಿಸಿದರು.</p>
		<p>ಪ್ರಶಸ್ತಿ ಸ್ವೀಕರಿಸಿದ ಬಳಿಕ ಹರಿಯವರನ್ನು ಅಭಿನಂದಿಸಲು ಅಲ್ಲಲ್ಲಿ ಸಭೆ ಸಮಾರಂಭಗಳು ಏರ್ಪಟ್ಟವು. ಅತಿ ಹೆಮ್ಮೆಯ ಸಂಗತಿಯೇನೆಂದರೆ, ನಾವು ಬೆಂಗಳೂರಿನಲ್ಲಿದ್ದ ಕೆಲವೇ ದಿನಗಳಲ್ಲಿ ಸುಮಾರು ಹತ್ತಕ್ಕೂ ಮಿಕ್ಕು ಸನ್ಮಾನ ಸಮಾರಂಭಗಳು ಇವರನ್ನು ಅಭಿನಂದಿಸಲಿಕ್ಕಾಗಿಯೇ ಏರ್ಪಟ್ಟವು.</p>
		<p>ಫೆಬ್ರವರಿ ೫, ೧೯೯೯ ರಂದು ಸುಚಿತ್ರ ಫಿಲಂ ಸೊಸೈಟಿ, ಬೆಂಗಳೂರು ಇಲ್ಲಿ ಕರ್ನಾಟಕದ ಸಾಹಿತಿಗಳ ಮತ್ತು ಕಲಾವಿದರ ಪರವಾಗಿ ಎ.ಎನ್. ಮೂರ್ತಿರಾವ್, ನಿಟ್ಟೂರು ಶ್ರೀನಿವಾಸರಾವ್, ಕೆ.ಎಸ್. ನರಸಿಂಹಸ್ವಾಮಿ, ಎಸ್.ಎಲ್. ಭೈರಪ್ಪ, ಎಚ್. ನರಸಿಂಹಯ್ಯ, ಯು.ಆರ್. ಅನಂತಮೂರ್ತಿ, ಜಿ.ಎಸ್. ಶಿವರುದ್ರಪ್ಪ, ಹಾ.ಮಾ. ನಾಯಕ್, ರಾಮಚಂದ್ರಶರ್ಮ, ಎನ್.ಎಸ್. ಲಕ್ಷ್ಮೀನಾರಾಯಣಭಟ್ಟ, ಎಲ್.ಎಸ್. ಶೇಷಗಿರಿರಾವ್, ಮಾಸ್ಟರ್ ಹಿರಣ್ಣಯ್ಯ, ಜಿ. ನಾರಾಯಣ, ಸಿ.ಆರ್. ಸಿಂಹ, ಶ್ರೀನಾಥ್, ವೈ.ಕೆ. ಮುದ್ದುಕೃಷ್ಣ, ಸುಮತೀಂದ್ರ ನಾಡಿಗ್, ಎಚ್.ಎಸ್. ವೆಂಕಟೇಶ್ ಮೂರ್ತಿ, ಸಿ.ಆಶ್ವಥ್, ನರಸಿಂಹನಾಯಕ್, ರತ್ನಮಾಲಾ ಪ್ರಕಾಶ್, ನಾಗತಿಹಳ್ಳಿ ಚಂದ್ರಶೇಖರ್, ಬಿ.ಕೆ. ಸುಮಿತ್ರ, ಎಸ್.ಜಿ. ವಾಸುದೇವ್, ಶಿವಮೊಗ್ಗ ಸುಬ್ಬಣ್ಣ, ಬಿ.ಆರ್. ಲಕ್ಷ್ಮಣರಾವ್, ಎಂ.ಎನ್. ವ್ಯಾಸರಾವ್, ಮಾಲತಿ ಶರ್ಮ, ಕಮಲೇಶ್, ರಾಜು ಅನಂತಸ್ವಾಮಿ ಇನ್ನೂ ಮುಂತಾದವರು ಸನ್ಮಾನ ಮಾಡಿ ಗೌರವಿಸಿದರು.</p>
		<p>''ಶ್ರೀ ಹರಿಹರೇಶ್ವರ ದಂಪತಿಗಳೆ,</p>
		<p>ಕರ್ನಾಟಕದ ರಾಜಧಾನಿಯಾದ ಬೆಂಗಳೂರಿನಲ್ಲಿದ್ದ ನೀವು ಅಮೆರಿಕ ಸಂಯುಕ್ತ ಸಂಸ್ಥಾನಗಳಿಗೆ ಹೋಗಿ ಅಲ್ಲಿ ಕಳೆದ ಇಪ್ಪತ್ತೊಂದು ವರ್ಷಗಳಲ್ಲಿ ಮಾಡಿರುವ ಕನ್ನಡದ ಕೆಲಸ ನಮಗೆ ಸಂತೋಷ ಹೆಮ್ಮೆಗಳನ್ನು ಉಂಟುಮಾಡುವಷ್ಟು ಮೌಲಿಕವಾದದ್ದಾಗಿದೆ. ಮೊದಲು ಹಲವು ವರ್ಷ ಅಮೆರಿಕದ ಓಕ್ಲಹೋಮ, ನ್ಯೂಜೆರ್ಸಿ, ಪೆನ್ಸಿಲ್ವೇನಿಯಾ, ಓಹಿಯೋ, ಮಿಸ್ಸೌರಿ ಪ್ರಾಂತ್ಯಗಳಲ್ಲಿ ಇದ್ದು, ಈಗ ಕ್ಯಾಲಿಫೋರ್ನಿಯಾದ ಸ್ಟಾಕ್‍ಟನ್ ನಗರದಲ್ಲಿರುವ ನೀವು ಹೋದ ಸ್ಥಳಗಳಲ್ಲೆಲ್ಲ ಕನ್ನಡ ಸಾಹಿತ್ಯ ಸಂಸ್ಕೃತಿಗಳ ವಾತಾವರಣವನ್ನು ನಿರ್ಮಿಸುತ್ತ, ಗಟ್ಟಿಗೊಳಿಸುತ್ತ, ಕನ್ನಡಿಗರನ್ನು ಸಂಘಟಿಸುತ್ತ, ಕನ್ನಡಕ್ಕಾಗಿ ದುಡಿಯುವುದನ್ನು ನಿಮ್ಮ ಜೀವನದ ಮುಖ್ಯ ಧ್ಯೇಯವಾಗಿ ಮಾಡಿಕೊಂಡಿದ್ದೀರಿ. ದೂರದ ಅಮೆರಿಕದಲ್ಲಿ ನೂರೆಂಟು ಅನಾನುಕೂಲಗಳ ನಡುವೆ 'ಅಮೆರಿಕನ್ನಡ' ಪತ್ರಿಕೆಯನ್ನು ಆರಂಭಿಸಿ, ಬೇರೆ ಬೇರೆ ಪ್ರಾಂತ್ಯಗಳ ಮೂಲೆ ಮೂಲೆಯಲ್ಲಿರುವ ಕನ್ನಡಿಗರನ್ನು ಸಂಘಟಿಸಿ, ಅವರಿಂದ ಕವಿತೆ ಕಥೆ ವಿಮರ್ಶೆ ಮೊದಲಾಗಿ ಸಾಹಿತ್ಯ ಲೇಖನಗಳನ್ನು ಬರೆಯಿಸಿ ಪ್ರಕಟಿಸಿದ್ದೀರಿ. ಕನ್ನಡ ಭಾಷೆ, ಸಾಹಿತ್ಯಗಳನ್ನೇ ಅಲ್ಲದೆ ಭಾರತೀಯ ಧಾರ್ಮಿಕ, ಸಾಂಸ್ಕೃತಿಕ ಜೀವನವನ್ನು ಪೋಷಿಸುವ ಹಲವು ಕಾರ್ಯಗಳಿಗಾಗಿ ನಿಮ್ಮ ಬಿಡುವನ್ನೆಲ್ಲ ಕೊಟ್ಟಿದ್ದೀರಿ. ಹಣ ದುಡಿಯಲು ಹೇರಳ ಅವಕಾಶಗಳಿರುವ ಶ್ರೀಮಂತ ಅಮೆರಿಕದಲ್ಲಿದ್ದರೂ ನಾಗಲಕ್ಷ್ಮಿಯವರು ಯಾವ ವೃತ್ತಿಗೂ ಸೇರದೆ ಅಮೆರಿಕನ್ನಡ ಪತ್ರಿಕೆಯ ಸಲುವಾಗಿ ತಮ್ಮ ಕಾಲವನ್ನೆಲ್ಲ ಮುಡುಪಿಟ್ಟು ಶ್ರಮಿಸಿದ್ದು ನಾವೆಲ್ಲ ಅಭಿಮಾನದಿಂದ ಸ್ಮರಿಸುವ ಸಂಗತಿಯಾಗಿದೆ. ಇದಲ್ಲದೆ ನೀವಿಬ್ಬರೂ ಸ್ವತಃ ಕಾವ್ಯ ರಚನೆ ಮಾಡಿದ್ದೀರಿ; ಕವಿತಾ ಸಂಗ್ರಹಗಳನ್ನು ಪ್ರಕಟಿಸಿದ್ದೀರಿ. 'ಎಲ್ಲಾದರೂ ಇರು, ಎಂತಾದರು ಇರು, ಎಂದೆಂದಿಗೂ ನೀ ಕನ್ನಡವಾಗಿರು' ಎಂಬ ಕವಿ ವಾಕ್ಯಕ್ಕೆ ನೀವು ಉತ್ತಮ ನಿದರ್ಶನವಾಗಿದ್ದೀರಿ.</p>
		<p>ಭಾರತದಿಂದ ಅಮೆರಿಕಕ್ಕೆ ಪ್ರವಾಸಕ್ಕಾಗಿ ಹೋದ ಕನ್ನಡಿಗರಿಗೆ ನೀವು ಮಾಡಿರುವ ಸಹಾಯ ವಿಶೇಷವಾದದ್ದು. ಶ್ರೀಯುತರಾದ ಗೋಪಾಲಕೃಷ್ಣ ಅಡಿಗ, ಎಸ್.ಎಲ್. ಭೈರಪ್ಪ, ಜಿ.ಎಸ್. ಶಿವರುದ್ರಪ್ಪ, ಅನಂತಮೂರ್ತಿ, ಬಿ.ಸಿ. ರಾಮಚಂದ್ರಶರ್ಮ, ಎನ್.ಎಸ್. ಲಕ್ಷ್ಮೀನಾರಾಯಣಭಟ್ಟ, ನಾಗತಿಹಳ್ಳಿ ಚಂದ್ರಶೇಖರ ಮೊದಲಾದ ಸಾಹಿತಿಗಳೂ, ಸಾ.ಶಿ. ಮರುಳಯ್ಯ, ಅರಳು ಮಲ್ಲಿಗೆ ಪಾರ್ಥಸಾರಥಿ ಮೊದಲಾದ ಉಪನ್ಯಾಸಕರೂ ಅಮೆರಿಕಕ್ಕೆ ಭೇಟಿ ನೀಡಿದಾಗ ನೀವು ಅವರನ್ನು ಗೌರವ ಪ್ರೀತಿಗಳಿಂದ ಕಂಡು, ಅಲ್ಲಿ ಅವರಿಗೆ ಬೇಕಾದ ಸೌಕರ್ಯಗಳನ್ನು ಕಲ್ಪಿಸಿಕೊಡಲು ಶ್ರಮಿಸಿದ್ದೀರಿ. ಬೇರೆ ಬೇರೆ ಪ್ರಾಂತ್ಯಗಳಲ್ಲಿ ಅನೇಕರ ಉಪನ್ಯಾಸಗಳನ್ನು ಏರ್ಪಡಿಸಿದ್ದಲ್ಲದೆ ಅವರ ಓಡಾಟದ ವ್ಯವಸ್ಥೆ ಮಾಡಿದ್ದೀರಿ. ಸಮಯ, ಹಣ, ಶ್ರಮ ಒಂದನ್ನೂ ಲೆಕ್ಕಿಸದೆ ನಾಡಿನ ಮೇಲಿನ ಪ್ರೀತಿಯಿಂದ ಇವನ್ನೆಲ್ಲ ಮಾಡಿರುವ ನೀವು ಅಮೆರಿಕದಲ್ಲಿ ಕರ್ನಾಟಕ ಸಾಂಸ್ಕೃತಿಕ ರಾಯಭಾರಿಗಳಂತಿದ್ದೀರಿ. ನಿಮ್ಮ ಈ ಕಾರ್ಯವನ್ನು ನಾವು ಪ್ರೀತಿ ಅಭಿಮಾನಗಳಿಂದ ಸ್ಮರಿಸುತ್ತ, ನಿಮಗೆ ಸದಾ ಶುಭವಾಗಲೆಂದೂ, ನಿಮ್ಮ ಕಾರ್ಯವ್ಯಾಪ್ತಿ ಇನ್ನಷ್ಟು ವಿಶಾಲವಾಗಲೆಂದೂ ಹಾರೈಸುತ್ತೇವೆ.''</p>
		<p>ಆಕಾಶವಾಣಿ, ದೂರದರ್ಶನ, ಉದಯ ಟಿವಿ, ಕೇಬಲ್ ಟಿವಿ, ಪತ್ರಿಕೆಗಳು ಸಂದರ್ಶನ ನಡೆಸಿದವು. ಅಭಿವ್ಯಕ್ತಿ ಸಾಂಸ್ಕೃತಿಕ ವೇದಿಕೆ, ರಮ್ಯ ಕಲ್ಚರಲ್ ಅಕಾಡೆಮಿ, ಕನ್ನಡ ವಿಜ್ಞಾನ ಪರಿಷತ್ತು, ಕನ್ನಡ ಗಣಕ ಪರಿಷತ್ತು, ನೈವೇಲಿ ಕನ್ನಡ ಸಂಘದ ಅಭಿಮಾನಿಗಳ ಬೆಂಗಳೂರು ಶಾಖೆ, ಅದರ ಮೈಸೂರು ಶಾಖೆ, ಕರ್ನಾಟಕ ಲೇಖಕಿಯರ ಸಂಘ, ಶಿವಮೊಗ್ಗ ಕರ್ನಾಟಕ ಸಂಘ, ಶಿವಮೊಗ್ಗದ ಮುಸ್ಲಿಂ ಸಾಹಿತ್ಯಾಸಕ್ತರ 'ಆಸಕ್ತಿ' ಸಂಘ, ಗಾಯತ್ರಿ ಸಂಘ, ಮೈಸೂರಿನಲ್ಲಿ ಹೆಸರಾಂತ ಬರಹಗಾರರ ಸಭೆ- ಹೀಗೆ ಹಲವಾರು ಕಡೆ ಹರಿಹರೇಶ್ವರರ ಅಭಿಮಾನಿಗಳು ಅವರನ್ನು ಸನ್ಮಾನಿಸಿದರು.</p>
		<p>ಕನ್ನಡ ರಾಜ್ಯೋತ್ಸವ ಪ್ರಶಸ್ತಿ ಪಡೆದ ಹರಿಹರೇಶ್ವರ ಅವರಿಗೆ ಮೈಸೂರಿಗೆ ತಮ್ಮ ಮನೆಗೆ ಬಂದು ತಮ್ಮ ಬಂಧುಮಿತ್ರರೊಡನೆ ಬೆರತು ಮಾತನಾಡುವ ಸಂದರ್ಭ ಏರ್ಪಡಿಸಲು ಕೆಲವರು ಮುಂದಾದರು. ಕೇವಲ ದೂರವಾಣಿಯಿಂದ ಕರೆದರೂ ಅಂದು ದೀಪಾವಳಿಯ ಬಲಿಪಾಡ್ಯಮಿಯ ದಿನವಾಗಿದ್ದರೂ ಹರಿ ಅವರ ಬಗ್ಗೆ ಅಲ್ಲಲ್ಲಿ ಅವರಿವರಿಂದ ಕೇಳಿದ ಗಣ್ಯರೆಲ್ಲ ನೆರೆದ ಸಂದರ್ಭ ಅದು.</p>
		<p>ದಿನಾಂಕ: ೯, ನವೆಂಬರ್ ೧೯೯೯ ರಂದು ನಮ್ಮ ಸರಸ್ವತಿಪುರಂನ ಮನೆಯಲ್ಲಿ ಸಂಜೆ ಆರರಿಂದ ಕೂಟ ಸೇರತೊಡಗಿತು. ಸಭೆಗೆ ಬಂದ ಕನ್ನಡದ ಬಂಧುಗಳ ಯಾದಿ ಇಂತಿದೆ: ಶ್ರೀಯುತರಾದ ಎ.ಎನ್. ಮೂರ್ತಿರಾಯರು, ಡಾ। ಎಚ್ಚೆಸ್ಕೆ, ಜಿಟಿಎನ್, ಸತ್ಯನ್, ಡಿವಿಕೆ ಮೂರ್ತಿ, ಡಾ। ಎಸ್.ಎಲ್. ಭೈರಪ್ಪ, ಶೋಲಾಪುರ್‍ಕರ್, ಬಾಪು ಸತ್ಯನಾರಾಯಣ, ಎಂ. ಸತ್ಯನಾರಾಯಣರಾವ್, ಪ್ರೊ। ಟಿ.ವಿ. ವೆಂಕಟಾಚಲಶಾಸ್ತ್ರಿ, ಜಿ.ಎಚ್. ನಾಯಕ್, ಪ್ರೊ। ಸಿಪಿಕೆ, ಎಂ.ಜಿ. ಪಂಡಿತಾರಾಧ್ಯ, ಡಾ। ಪ್ರಧಾನ ಗುರುದತ್, ಪ್ರೊ। ಸಿ. ನಾಗಣ್ಣ, ಶ್ರೀನಿವಾಸಮೂರ್ತಿ ಮುಂತಾದವರಲ್ಲದೆ ಬೆಳಕಿನ ಹಬ್ಬವನ್ನು ಇನ್ನಷ್ಟು ಬೆಳಗಿಸಿದ ಈ ಸಾಹಿತ್ಯಪ್ರೇಮಿಗಳ ಜೊತೆಗೆ ಹರಿಹರೇಶ್ವರರ ಬಂಧುಗಳೂ ಸೇರಿದ ಆ ಕೂಟ ಅವಿಸ್ಮರಣೀಯವಾಗಿದೆ.</p>
		<p>ಉಪಚಾರದ ಉಪಾಹಾರದ ನೆಪದಲ್ಲಿ ಕಲೆತು ಮಾತನಾಡಿದ ಮೇಲೆ ಸಣ್ಣ ಸಭೆ ಏರ್ಪಟ್ಟಿತು. ನಾಲ್ಕು ದಶಕಗಳ ಕೆಳಗೆ ನೈವೇಲಿಯಲ್ಲಿ ಕನ್ನಡ ಸಂಘದಲ್ಲಿ ಒಡನಾಡಿ ಸಮಸಮನಾಗಿ ದುಡಿದು ನಾಟಕ ಮುಂತಾದ ಕಲಾ ಚಟುವಟಿಕೆಗಳಲ್ಲಿ ಹರಿ ಅವರಿಗೆ ಜೊತೆ ಕೊಟ್ಟದ್ದಲ್ಲದೆ ಮೈಸೂರಿನ ನಮ್ಮ ಮನೆಯನ್ನು ಕಟ್ಟಿಕೊಟ್ಟ ಎಂ.ಕೆ. ಅಚ್ಯುತರಾಯರು ತಮ್ಮ ಸ್ನೇಹದ ಸವಿಯನ್ನು ಚಪ್ಪರಿಸಿದರು. ಡಾ। ಎಸ್.ಎಲ್. ಭೈರಪ್ಪನವರು ನಾವು ಅಮೆರಿಕೆಯಲ್ಲಿ ಕನ್ನಡದ ಸೌರಭವನ್ನು ಅನನ್ಯ ರೀತಿಯಲ್ಲಿ ಪಸರಿಸುವ ಪರಿಯನ್ನು, ನಮ್ಮ ಅತಿಥಿಯಾಗಿ ಕಂಡುಂಡ ಬಗೆಯನ್ನು ಬಣ್ಣಿಸಿದರು.</p>
		<p>ಹರಿ ಕನ್ನಡ ರಾಜ್ಯೋತ್ಸವ ಪ್ರಶಸ್ತಿ ಸ್ವೀಕರಿಸಿದ ಮೇಲೆ ಕನ್ನಡ ಸಂಘಗಳು, ಕನ್ನಡ ಕೂಟಗಳು, ಪತ್ರಿಕಾ ಸಂಪಾದಕರು ಅನೇಕ ಸಂಘಸಂಸ್ಥೆಗಳು, ಭಾರತದಲ್ಲಿ ಮತ್ತು ಅಮೆರಿಕಾದಲ್ಲಿ ಅವರನ್ನು ಸನ್ಮಾನಿಸಿ ಗೌರವಿಸಿದವು.</p>
	</section>
</body>
</html>
