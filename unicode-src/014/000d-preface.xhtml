<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ಪ್ರಸ್ತಾವನೆ</h1>
		<p>ಹರಿಯವರು ದೇಹದಿಂದ ದೂರವಾಗಿ ನಾಲ್ಕು ವರ್ಷಗಳೇ ಆಯಿತು. ನಾನು ಅವರಲ್ಲಿ ಐಕ್ಯವಾಗಿದ್ದೀನಿ ಅಥವಾ ಅವರು ನನ್ನಲ್ಲಿ ಐಕ್ಯವಾಗಿದ್ದರೋ ಗೊತ್ತಿಲ್ಲ. ರಿಮೋಟ್ ಕಂಟ್ರೋಲ್‍ನಲ್ಲಿ ನನ್ನನ್ನು ಆಟವಾಡಿಸುತ್ತಿದ್ದಾರೆ. ನನ್ನ್ಮೂಲಕ ತಮ್ಮ ಎಲ್ಲಾ ಕೆಲಸಗಳನ್ನು ಮಾಡಿಸಿಕೊಳ್ಳುತ್ತಿದ್ದಾರೆ. ಸ್ವಸಂತೋಷದಿಂದ ನಾನೂ ಮಾಡುತ್ತಿದ್ದೇನೆ. ಸುಮಾರು ನೂರಿಪ್ಪತ್ತು ಪುಟ ಗಳಷ್ಟು ಆತ್ಮಕಥೆ ರೂಪದಲ್ಲಿ ಲೇಖನ ಬರೆದಿದ್ದರು. ಹೆಚ್ಚೂ ಕಡಿಮೆ ನಮ್ಮ ಮದುವೆಯವರೆಗೆ ಬರೆದಿದ್ದರು. ಅದರ ಜೊತೆಗೆ ಮುಂದೆ ನಮ್ಮಿಬ್ಬರ ಜೀವನವನ್ನು ಅವರು ನನ್ನ ಕೈಯಲ್ಲಿ ಮೌನವಾಗಿ ಬರೆಸಿದ್ದಾರೆ ಎಂದು ನನ್ನ ಭಾವನೆ.</p>
		<p>ಕನ್ನಡವನ್ನು ಉಸಿರಾಗಿಸಿಕೊಂಡು ಜೀವನ ನಡೆಸಿದ ಕನ್ನಡದ ಒಬ್ಬ ಸಿದ್ಧಪುರುಷನ ಕಾರ್ಯ ಬಾಹುಳ್ಯ. ನುಡಿದಂತೆ ನಡೆದು ಮಕ್ಕಳಿಂದ ಮುದುಕರವರೆಗಿನ ಜೊತೆ ಸ್ನೇಹ ಬಾಂಧವ್ಯವರ್ಧನೆ ಇದನ್ನು ನಾನು ಇಲ್ಲಿ ಕೊಡಲು ಪ್ರಯತ್ನಿಸಿದ್ದೇನೆ. ಅಮೆರಿಕನ್ನಡದ ಮುಖಾಂತರ ಕನ್ನಡಿಗರನ್ನು ಒಟ್ಟುಗೂಡಿಸುವುದು, ಕನ್ನಡದ ಬಳಕೆ ಉಳಿಕೆಯ ದಾರಿ, ಪರಿಚಾರಿಕೆ, ಕನ್ನಡ ಕೂಟಗಳ ಕಾರ್ಯಕ್ರಮಗಳನ್ನು ವಿವರ ಚಿತ್ರ ಸಹಿತ ಇದನ್ನೆಲ್ಲ ದಾಖಲಿಸಬೇಕೆಂಬ ಹರಿಯವರ ಆಸೆಯನ್ನು ಪೂರೈಸಲು ಪ್ರಯತ್ನಪಟ್ಟಿದ್ದೇನೆ.</p>
		<p>ಹರಿ ಸಾಧಿಸಿದ ವಿಕ್ರಮಗಳನ್ನೆಲ್ಲ ಸ್ಥೂಲವಾಗಿ ಪರಿಚಯಿಸಿದ್ದೇನೆ. ಕನ್ನಡ ಭಕ್ತ, ಕನ್ನಡದ ಕಟ್ಟಾಳು ದೂರದ ಅಮೆರಿಕೆಯಲ್ಲಿ ಕನ್ನಡ ಉಳಿಸಲು, ಬೆಳೆಸಲು ಕನ್ನಡದ ದೀಕ್ಷೆ ತೊಟ್ಟು ಕನ್ನಡದ ಮಂತ್ರವನ್ನು ಪಠಿಸುತ್ತ ಕನ್ನಡದ ದೀಕ್ಷೆಯನ್ನು ಕನ್ನಡಿಗರೆಲ್ಲರಿಗೂ ಕೊಡುತ್ತ, ತನು ಕನ್ನಡ, ಮನ ಕನ್ನಡವಾಗಿ ಮೈಮೆರೆದ ಮೈ ಮರೆತ ಹರಿಯ ಕನ್ನಡದ ಕೈಕಂಕರ್ಯವನ್ನು ತಿಳಿಸುವ ಒಂದು ಪುಟ್ಟ ಸಾಹಸ.</p>
		<p>ಹರಿಹರೇಶ್ವರ ಅವರು ತಮ್ಮ ಜೀವನದಲ್ಲಿ ನಡೆದ ಪ್ರಮುಖ ಘಟನೆಗಳನ್ನು ಆತ್ಮಕತೆಯ ರೂಪದಲ್ಲಿ ದಾಖಲಿಸಲು ಹೊರಟಿದ್ದರು. 'ಮಾತಿನ ಮನೆ' ಎಂಬ ತಲೆಬರೆಹದೊಂದಿಗೆ ಅವರ ಎಲ್ಲಾ ಪುಸ್ತಕಗಳು ಸಮಾನ್ಯವಾಗಿ ಮಾತಿನಿಂದಲೇ ಆರಂಭವಾಗಿತ್ತು (ಮಾತಿನ ಮಂಟಪ, ಮಾತಿನ ಮಲ್ಲಿಗೆ, ಮಾತೇ ಮುತ್ತು, ಮಾತಿನ ಚಾವಡಿ ಮತ್ತು ಮಾತಿನ ಚಪ್ಪರ) ಮಾತಿನಿಂದ ಮನಸ್ಸನ್ನು ಗೆಲ್ಲಬಹುದು ಎನ್ನುವ ಅಭಿಪ್ರಾಯ ಅವರದ್ದು. 'ಮಾತೆಂಬುದು ಜ್ಯೋತಿರ್ಲಿಂಗ'. ನಮ್ಮ ಮದುವೆಯ ನಂತರ ನಮ್ಮಿಬ್ಬರ ಜೀವನವೂ ಒಂದೇ ದಾರಿಯಲ್ಲಿ ಸಾಗಿದ್ದರಿಂದ ಗಂಡ ಹೆಂಡತಿಯರಿಗಿಂತ ಗೆಳೆಯ-ಗೆಳತಿಯರಾಗಿ ಬಾಳಿದಾಗ ಹರಿಯ ಮಾತು ಮೂಕವಾದಾಗ ನನ್ನ ಬರೆಹಗಳ ಮೂಲಕ ಅವರ ಮೌನ ಮಾತನಾಡಿತು. ರಿಮೋಟ್ ಕಂಟ್ರೋಲಿನಂತೆ ನನ್ನ ಬಾಯಲ್ಲಿ ಅವರ ಮನಸ್ಸಿನ ಮಾತುಗಳನ್ನು ಆಡಿಸಿದ್ದಾರೆ. ಈ ಪುಸ್ತಕವನ್ನು ಪೂರ್ತಿ ಮಾಡಲು ಅವರ ಅಂತಃಪ್ರೇರಣೆಯೇ ಕಾರಣವಾಗಿದೆ. ನಮ್ಮಿಬ್ಬರ ವೈವಾಹಿಕ ಜೀವನದ ಏಳು-ಬೀಳುಗಳನ್ನು, ಮುಖ್ಯ ಘಟನೆಗಳನ್ನು ಅದರಲ್ಲೂ 'ಅಮೆರಿಕನ್ನಡ'ದ ಚಾರಿತ್ರಿಕ ಅಂಶಗಳನ್ನು ಅವರ ಸಾಮಾಜಿಕ ಹಾಗೂ ಧಾರ್ಮಿಕ ಕಾರ್ಯಗಳ ಬಗ್ಗೆ ತಿಳಿಸಿದ್ದೇನೆ. ಅವರ ಕನ್ನಡದ ಪ್ರೇಮ, ಧರ್ಮದ ಬಗ್ಗೆ ಆಳವಾದ ಅಧ್ಯಯನ, ವೈಜ್ಞಾನಿಕವಾಗಿ ಅದನ್ನು ನೋಡುವ ದೃಷ್ಟಿ ವಿದೇಶದಲ್ಲಿ ಭಾರತೀಯರಿಗೆ ತೊಂದರೆಯಾದಾಗ ಸಹಾಯ ಹಸ್ತ ನೀಡುವ ಸಾಮಾಜಿಕ ಕಳಕಳಿ ಇದೆಲ್ಲವೂ ಇದರಲ್ಲಿದೆ.</p>
		<p>ಬಹಳ ಜನ ಹರಿಯವರ ಹತ್ತಿರ ನೀವು ನಿಮ್ಮ ಆತ್ಮಕತೆಯನ್ನು ಬರೆಯಲೇಬೇಕು ಎಂದು ಕೇಳಿಕೊಂಡಿದ್ದರಿಂದ ಅವರು ಅದನ್ನು ಆರಂಭಿಸಿದ್ದರು. ದಟ್ಸ್‍ಕನ್ನಡ ಡಾಟ್ ಕಾಮ್‍ನ 'ಹೊಂಬೆಳಕ ಹೊನಲು' ಎಂಬ ಅಂಕಣದಲ್ಲಿ ಹರಿಯವರು ಬರೆದಿರುವ ಎಲ್ಲಾ ಅನುಭವದ ಲೇಖನಗಳು ಪ್ರಕಟಗೊಂಡಿವೆ. ಅವರು ಬರೆದು ನಿಲ್ಲಿಸಿದ ನಂತರ ನಾನು ನಮ್ಮ ಜೀವನದ ಲೇಖನವನ್ನು ಮುಂದುವರೆಸಿದ್ದೇನೆ.</p>
		<p>ಹರಿಯ ಜೀವನದ ಬಗ್ಗೆ, ಅವರ ಕಾರ್ಯಸಾಧನೆಯ ಬಗ್ಗೆ ಈಗಾಗಲೇ ಅವರ ಸ್ನೇಹಿತರು, ಸಹೃದಯರು 'ಸ್ನೇಹದಲ್ಲಿ ನಿಮ್ಮ ಹರಿ', 'ಸ್ನೇಹ ತಂತು' ಸಂಸ್ಮರಣ ಗ್ರಂಥವನ್ನು ಹಾಗೂ ಬೆಂಗಳೂರಿನ ಹೊಯ್ಸಳ ಕರ್ಣಾಟಕ ಸಂಘದವರು 'ಅಮೆರಿಕನ್ನಡಿಗ ಎಸ್.ಕೆ. ಹರಿಹರೇಶ್ವರ' ಎಂಬ ಪುಸ್ತಕವನ್ನು ಪ್ರಕಟಿಸಿದ್ದಾರೆ.</p>
		<p>ಹರಿ ಇಲ್ಲದೇ ಇದನೆಲ್ಲ ಬರೆಯುವುದು ಬಲು ಕಷ್ಟದ ಸಂಗತಿ ಏನೋ ಧೈರ್ಯ ಮಾಡಿ ಬರೆದಿದ್ದೇನೆ. ನಾನು ಬರೆದಿದ್ದೇನೆ ಎಂಬುದಕ್ಕಿಂತ ಅವರು ನನ್ನಿಂದ ಬರೆಸಿದ್ದಾರೆ ಎಂಬುದು ನನ್ನ ನಂಬಿಕೆ. ನಮ್ಮ ನಲವತ್ತನೇ ವರ್ಷದ ವೈವಾಹಿಕ ಜೀವನಕ್ಕೆ ನಮ್ಮ ಮಕ್ಕಳು ಅಮೆರಿಕಾದಿಂದ ಶುಭಾಶಯವನ್ನು ಕೋರಿ ನಲವತ್ತರ ಒಂದು ಹೂಗುಚ್ಛ ಮತ್ತು ನಲವತ್ತರÀ ಹಣ್ಣಿನ ಬುಟ್ಟಿಯನ್ನು ಕೊಟ್ಟು ಶುಭಹಾರೈಸಿದ್ದರು. ಈ ನಾಲ್ಕು ವರ್ಷಗಳಲ್ಲಿ ಅವರ ಆಸೆ, ಕನಸು, ಅಭಿಲಾಷೆ ಅವರು ಮಾಡಿ ಮುಗಿಸದ ಕೆಲಸಗಳು, ಮಾಡಬೇಕೆಂದು ಇದ್ದ ಕೆಲಸಗಳು ಇವುಗಳನ್ನೆಲ್ಲ ಮಾಡುತ್ತಾ ಅವರ ಚಿಂತನೆಯಲ್ಲೇ ಅವರು ನನ್ನ ಜೊತೆಯಲ್ಲೇ ಇದ್ದಾರೆಂಬ ಭಾವನೆ. ಭಾವನೆಯೇನೂ ಅಲ್ಲ ಅವರು ನನ್ನ ಜೊತೆಯಲ್ಲೇ ಇದ್ದಾರೆ ಎಂಬ ನಂಬಿಕೆ. ಅವರ ಬಗ್ಗೆ ಮಾತನಾಡುತ್ತಾ, ಚಿಂತಿಸುತ್ತಾ ಬರೆಯುತ್ತಾ ಇದ್ದಾಗ ಇತ್ತೀಚಿನ ದಿನಗಳಲ್ಲಿ ನನ್ನ ಮನಸ್ಸಿನಲ್ಲಿ ನಾನೊಬ್ಬ ಸಿದ್ಧಪುರುಷನೊಡನೆ ಇದ್ದೆ. ಮಾತನಾಡಿದಂತೆ ನಡೆವ, ಸುಳ್ಳನ್ನೇ ಹೇಳದ, ಸತ್ಯದ ಆರಾಧಕನಾಗಿದ್ದ, ದೇವರ ಆಶೀರ್ವಾದವನ್ನು ಪರಿಪೂರ್ಣವಾಗಿ ಹೊಂದಿದ್ದ ಇವರು ಫ್ರೆಂಡ್, ಫಿಲಾಸಫರ್ ಅಂಡ್ ಗೈಡ್ ಸಿದ್ಧಪುರುಷನಲ್ಲದೇ ಮತ್ತಾರು?</p>
		<p>ನಂದಿನಿ ಮತ್ತು ಸುಮನಾ ಹರಿಯವರ ಎರಡು ಕಣ್ಣುಗಳು. ಅವರಿಬ್ಬರೂ ಬರೆಹಗಾರ್ತಿಯರೆಂಬ ಹೆಮ್ಮೆ ಹೆಗ್ಗಳಿಕೆ ಹರಿಯವರಿಗೆ. ಹರಿಯವರ ಆಂಗ್ಲಭಾಷೆ ಉತ್ತಮವಾಗಿದ್ದರೂ, ತಮ್ಮ ಮಕ್ಕಳಿಂದ ಆ ಭಾಷೆಯ ಪ್ರಯೋಗದ ಬಗ್ಗೆ ಸಲಹೆ ಕೇಳುತ್ತಿದ್ದರು. ಮಕ್ಕಳನ್ನೂ ಗೆಳೆಯರೋಪಾದಿಯಲ್ಲಿ ನೋಡುತ್ತಿದ್ದರು. ಅವರು ಬರೆದ ಬರೆಹಗಳ ಬಗ್ಗೆ ಅತೀವ ಹೆಮ್ಮೆ ಇತ್ತು. ಅವರಿಬ್ಬರೂ ಚಿಕ್ಕವಯಸ್ಸಿಗೆ ಪುಸ್ತಕಗಳನ್ನು ಪ್ರಕಟಣೆ ಮಾಡಿದ್ದು, ಹರಿಯವರಿಗೆ ತುಂಬಾ ಸಂತೋಷ ತಂದಿತ್ತು.</p>
		<p>ಅಮೆರಿಕನ್ನಡ ನಡೆಸುವಾಗ ನಮ್ಮ ಮಕ್ಕಳು ಪುಸ್ತಕಕ್ಕೆ ಸ್ಟಾಂಪ್ ಹಚ್ಚುವುದು, ಪೋಸ್ಟ್ ಆಫೀಸ್‍ಗೆ ತೆಗೆದುಕೊಂಡು ಹೋಗಲು ಚೀಲಗಳಲ್ಲಿ ತುಂಬುವುದು ಮನೆಯಿಂದ ಕಾರಿನೊಳಕ್ಕೆ, ಕಾರಿನಿಂದ ಪೋಸ್ಟ್ ಆಫೀಸಿನೊಳಕ್ಕೆ ತಂದುಕೊಡುವುದು ಯಾವುದಾದರೂ ಜಾಹೀರಾತುಗಳನ್ನು ಪತ್ರಿಕೆಯಲ್ಲಿ ಹಾಕುವುದು ಹೀಗೆ ಅಮೆರಿಕನ್ನಡ ನಾವು ಮಾಡುವಾಗ ನಮ್ಮ ಇಡೀ ಸಂಸಾರ ಅದಕ್ಕಾಗಿ ದುಡಿಯುತ್ತಿತ್ತು. ಮಕ್ಕಳ ಸಹಾಯ ಹಸ್ತ ಯಾವಾಗಲೂ ನಮ್ಮೊಡನೆ ಇರುತ್ತಿತ್ತು. ಹರಿಯವರಿಗೆ ಅಮೆರಿಕನ್ನಡ ನಡೆಸುವಾಗ ಮಕ್ಕಳು ಯಾವ ತರಗತಿಯಲ್ಲಿ ಓದುತ್ತಿದ್ದಾರೆ, ಯಾವ ವಿಷಯವನ್ನು ಆರಿಸಿಕೊಂಡಿದ್ದಾರೆ ಎಂಬ ತಿಳಿವಳಿಕೆಯೂ ಇರಲಿಲ್ಲ. ಅಮೆರಿಕನ್ನಡದಲ್ಲಿ ಅವರು ಅಷ್ಟು ಮಗ್ನರಾಗಿದ್ದರು.</p>
		<p>ಹರಿಯವರು ಭಾರತ ಮತ್ತು ಅಮೆರಿಕಾದಲ್ಲಿ ಹಲವಾರು ಸಾಮಾಜಿಕ ಮತ್ತು ಧಾರ್ಮಿಕ ಕಾರ್ಯಗಳನ್ನು ಮಾಡಿದ್ದಾರೆ. ಹಲವಾರು ಕನ್ನಡ ಶಾಲೆಗಳನ್ನು ದತ್ತು ಪಡೆದು ಪ್ರೋತ್ಸಾಹಿಸಿದ್ದಾರೆ. ಬಡ ವಿದ್ಯಾರ್ಥಿಗಳಿಗೆ ಆರ್ಥಿಕ ಸಹಕಾರ ನೀಡಿದ್ದಾರೆ. ನಮ್ಮ ನಂಬಿ ಬಂದವರಿಗೆ ನಾವು ಪ್ರತ್ಯಕ್ಷವಾಗಿ ಹಾಗೂ ಪರೋಕ್ಷವಾಗಿ ಸಹಾಯ ಮಾಡಿದ್ದೇವೆ.</p>
		<p>ನಮಗೂ ಸಹ ಹಲವಾರು ಮಿತ್ರರು, ಸಾಹಿತಿ ಬಂಧುಗಳು ಸಹಾಯ ಮಾಡಿದ್ದಾರೆ. ಅವರೆಲ್ಲರಿಗೂ ಇಲ್ಲಿಂದಲೇ ಕೃತಜ್ಞತೆ ಸಲ್ಲಿಸುತ್ತೇವೆ.</p>
		<p>ಹರಿ ಅವರಿಗೆ ಸಲ್ಲಿಸುತ್ತಿರುವ ಗೌರವವನ್ನು ಸಂಪೂರ್ಣವಾಗಿ ಅವರೇ ಗಳಿಸಿಕೊಂಡದ್ದು. ಹರಿಹರೇಶ್ವರ ಇನ್ನೂ ಬಹು ಕಾಲ ನಮ್ಮೊಂದಿಗಿರಬಹುದಿತ್ತು. ಆದರೆ ಮತ್ತೆ ಕನ್ನಡ ತಾಯ ಮಡಿಲಲ್ಲಿ ಮುಖವಿಟ್ಟು ಚಿರಶಾಂತಿ ಪಡೆಯುವ ಸೌಭಾಗ್ಯ ಅವರದಾಗಿತ್ತು. ಅದು ಅವರು ಪಡೆದುಕೊಂಡ ಧನ್ಯತೆಯೆಂದೇ ಅನ್ನಿಸುತ್ತದೆ.</p>
		<p>ಹರಿಹರೇಶ್ವರ ಭೌತಿಕವಾಗಿ ಇಂದು ನಮ್ಮೊಡನೆ, ನಮ್ಮ ನಡುವೆ ಇಲ್ಲ. ಆದರೆ ಆತ್ಮಿಕವಾಗಿ ಇದ್ದಾರೆ. ಆತ್ಮಕ್ಕೆ, ಅದರಲ್ಲೂ ಅಂಥ ಆತ್ಮಕ್ಕೆ ಸೋಲುಂಟೆ, ಸಾವುಂಟೆ? ಡನ್ ಕವಿಯಂತೆ 'ಸಾವೇ, ಸಾಯುವೆ ನೀನು!' ಎಂದು ಮರಣವನ್ನು ಮೂದಲಿಸಬಲ್ಲರು. ಹರಿ ಅವರು ಒಬ್ಬ ವ್ಯಕ್ತಿ ಮಾತ್ರ ಅಲ್ಲ. ಶಕ್ತಿಯಾಗಿದ್ದರು. ಹಾಗೆಯೇ ಶ್ರೇಷ್ಠ ಮಾನವ, ವಿಶ್ವಮಾನವ ಆಗಿದ್ದರು.</p>
		<p>ಅಮೆರಿಕಾದಲ್ಲಿರುವ ಅಮೆರಿಕನ್ನಡಿಗರು ನಮ್ಮಿಬ್ಬರನ್ನು ತಂದೆತಾಯಿಗಳಂತೆ ಗೌರವಿಸುತ್ತಿದ್ದರು. ಅಷ್ಟೇ ಅಲ್ಲ ಮೈಸೂರಿನಲ್ಲೂ ಕೆಲವರು ನಮ್ಮನ್ನು ಅಪ್ಪ ಅಮ್ಮ ಎಂದೇ ಸಂಬೋಧಿಸುತ್ತಾರೆ. ಹರಿಯವರು ಇಹಲೋಕ ತ್ಯಜಿಸಿದಾಗ ಹರಿಬಳಗದವರು ಲೇಖನಗಳ ಮೂಲಕ, ಕವನಗಳ ಮೂಲಕ, ಪತ್ರಗಳ ಮೂಲಕ, ಇಮೈಲ್‍ಗಳ ಮೂಲಕ, ಫೋನ್‍ಗಳ ಮೂಲಕ ಹರಿಯ ಗುಣಗಾನ ಮಾಡಿದ್ದಾರೆ. ಅವರಿಗೆಲ್ಲರಿಗೂ ನಾನು ಕೃತಜ್ಞತೆಯನ್ನು ಸಲ್ಲಿಸುತ್ತೇನೆ.</p>
		<p>ಈ ಪುಸ್ತಕ ಹೊರತರಬೇಕೆಂಬ ನನ್ನ ನಿರ್ಧಾರ ಸರಿಯಾಗೇ ಇದೆ ಎಂದು ಭಾವಿಸುತ್ತೇನೆ. ಏಕೆಂದರೆ ಹರಿಯ ಬಗ್ಗೆ ಹಲವಾರು ಪುಸ್ತಕಗಳನ್ನು ಓದಿ, ಕೇಳಿ ತಿಳಿದುಕೊಂಡಿರಬಹುದು. ಹರಿ ತನ್ನ ಆತ್ಮಕತೆಯನ್ನು ಬರೆಯಲು ಪ್ರಾರಂಭಿಸಿದ್ದರು. ಆದರೆ ಪೂರ್ಣಗೊಳಿಸಲು ಸಾಧ್ಯವಾಗಲೇ ಇಲ್ಲ. ಅದಕ್ಕೆ ಆ ದೇವರು ಸಹಕಾರ ಕೊಡಲಿಲ್ಲ. ನಾನು ಪೂರ್ಣಗೊಳಿಸಲು ಪ್ರಯತ್ನಿಸಿದ್ದೇನೆ. ನನಗೆ ಗೊತ್ತು ಹರಿಯ ಲೇಖನಗಳಿಗೂ ನನ್ನ ಲೇಖನಗಳಿಗೂ ಅಜಗಜಾಂತರ ವ್ಯತ್ಯಾಸವಿದೆ. ನಾನು ಅವರ ಮಟ್ಟಕ್ಕೆ ಬರೆಯಲಿಕ್ಕಾಗದೇ ಇದ್ದರೂ ಮಾಹಿತಿಗಳನ್ನು ಕೊಟ್ಟಿದ್ದೇನೆ ಎಂಬ ಸಮಾಧಾನವಿದೆ. ದಯವಿಟ್ಟು ಈ ಪುಸ್ತಕವನ್ನು ಕೊಂಡು ಓದಿ, ನಿಮಗಿಷ್ಟವಾಗುವ ಹರಿಯ ಗುಣಗಳನ್ನು ಅಳವಡಿಸಿಕೊಳ್ಳಿ.</p>
		<p>ಈ ಪುಸ್ತಕಕ್ಕೆ ಅಚ್ಚುದೋಷ ತಾಳೆಹಾಕಿ, ನಲ್ನುಡಿದು ಹರಸಿದ ಪ್ರೊ| ಎಚ್.ಎಸ್. ಹರಿಶಂಕರ್ ಅವರಿಗೆ ನಾನು ಆಭಾರಿಯಾಗಿದ್ದೇನೆ.</p>
		<p>ಲಿಪಿವಿನ್ಯಾಸ ಗಣಕೀಕರಣ ಮಾಡಿದ ಮಾಗಲು ಮಲ್ಲಿಕಾರ್ಜುನ ಇಲ್ಲದಿದ್ದರೆ ಈ ಪುಸ್ತಕ ಕಂಪ್ಯೂಟರ್‍ನಲ್ಲೆ ಕುಳಿತಿರುತ್ತಿತ್ತು. ಏಕೆಂದರೆ ಹರಿ ಕಂಪ್ಯೂಟರ್‍ನಲ್ಲಿ ಏನೇನು ಮಾಡಿದ್ದಾರೆ ಅನ್ನೋದು ಅವನಿಗೆ ಮಾತ್ರ ಗೊತ್ತಿತ್ತು. ಅವನ ಸಹಾಯವನ್ನು ಎಂದಿಗೂ ನಾನು ಮರೆಯಲಾರೆ. ಅವನಿಗೆ ದೇವರು ಒಳ್ಳೆಯದನ್ನು ಮಾಡಲಿ.</p>
		<p>ಅಚ್ಚುಕಟ್ಟಾಗಿ ಮುದ್ರಿಸಿದ ಉದಯರವಿ ಮುದ್ರಣಾಲಯದ ಸಿಬ್ಬಂದಿಯವರಿಗೆ ಕೃತಜ್ಞತೆಗಳು.</p>
		<p>ಎಂದಿನಂತೆ ವಿಶ್ವಾಸ ಪೂರ್ವಕವಾಗಿ ಈ ಪುಸ್ತಕವನ್ನು ಅಂದವಾಗಿ ಪ್ರಕಟಿಸಿದ ಭಾರತೀ ಪ್ರಕಾಶನದ ಶ್ರೀನಿವಾಸ್ ಅವರಿಗೆ ನಾನು ಆಭಾರಿ.</p>
		<p>ನಾವು ಅಮೆರಿಕೆಯಿಂದ ಬಂದ ದಿನದಿಂದ ನಮ್ಮಜೊತೆಜೊತೆಗೆ ಇದ್ದು ನಮ್ಮ ಮನೆಯವಳೇ ಆದ ನಾಗರತ್ನಳಿಗೆ ತುಂಬು ಹೃದಯದ ವಂದನೆಗಳು.</p>
		<p>ಈ ಪುಸ್ತಕ ಹೊರಬರಲು ಪ್ರತ್ಯಕ್ಷವಾಗಿ, ಪರೋಕ್ಷವಾಗಿ ಸಹಾಯ ಮಾಡಿರುವ ಎಲ್ಲರಿಗೂ ನನ್ನ ಕೃತಜ್ಞತೆಗಳು.</p>
		<p class="text-right">-ವಿಶ್ವಾಸದಲ್ಲಿ ನಿಮ್ಮ</p>
		<p class="quote-author">ನಾಗಲಕ್ಷ್ಮೀ ಹರಿಹರೇಶ್ವರ</p>
		<p class="text-right">ಮೈಸೂರು</p>
	</section>
</body>
</html>
