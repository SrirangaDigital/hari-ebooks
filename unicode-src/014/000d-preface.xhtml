<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ನಲ್ನುಡಿ</h1>
		<p>ಹರಿಯವರು ನಮ್ಮಿಂದಗಲಿ ನಾಲ್ಕು ವರ್ಷಗಳು ಕಳೆದಿದ್ದರೂ ನನ್ನಂಥವನಿಗೆ ಅದು ಬಹಳ ಕಾಲವೇ ಕಳೆದಿವೆ ಎನ್ನಿಸಿಬಿಟ್ಟಿದೆ. ಗತಿಸಿದ ವ್ಯಕ್ತಿಯ ನೆನಪು ಕಾಲ ಕಳೆದಂತೆ ನಮ್ಮ ಸ್ಮೃತಿ ಪಲ್ಲಟದಿಂದ ಜಾರಿಹೋಗುವುದು ಸಾಮಾನ್ಯವಾದರೂ ಹರಿಯವರ ವಿಷಯದಲ್ಲಿ ಹಾಗಾಗುವುದಿಲ್ಲವೆಂದರೆ ಆಶ್ಚರ್ಯವಾಗುತ್ತದೆ.</p>
		<p>ಇದರಲ್ಲಿ ಏನೋ ವಿಶೇಷತೆ ಇರಬೇಕು, ನಿಜ. ಆ ವಿಶೇಷತೆಯೆಂದರೆ ತಮ್ಮ ಪರಿಚಿತ, ಅಪರಿಚಿತ ವ್ಯಕ್ತಿಗಳೊಡನೆ ಅವರಿಗಿದ್ದ ಸಂಪರ್ಕ, ಅವರ ಕಷ್ಟದ ಸುಖದ ದಿನಗಳಲ್ಲಿ ತಾದಾತ್ಮ್ಯದಿಂದ ಬೆರೆಯುವ ಧಾರಾಳತೆ, ಇವೇ ಪ್ರಮುಖ ಕಾರಣಗಳು. ಹರಿಯವರ ಸ್ನೇಹ ವರ್ತುಲಕ್ಕೆ ಬಂದ ಯಾವನೇ ವ್ಯಕ್ತಿ ಬಹು ಸುಲಭವಾಗಿ ಅವರಿಂದ ದೂರಕ್ರಮಿಸುವುದು ಸಾಧ್ಯವಿರಲಿಲ್ಲ. ಅವರ ಸ್ನೇಹ ಆಯಸ್ಕಾಂತದಂತೆ. ಇದರ ಜೊತೆಗೆ ಅವರು ಪ್ರಕಾಂಡ ಪಂಡಿತರು, ಸಂಸ್ಕೃತ, ಇಂಗ್ಲಿಷ್, ಕನ್ನಡ ಭಾಷೆಗಳಲ್ಲಿ. ಅವರಿಗೆ ಫ್ರೆಂಚ್, ಜರ್ಮನ್, ಫಾರಸಿ ಭಾಷೆಗಳು ಬರುತ್ತಿದ್ದವು. ತಮಿಳುನಾಡಿನ ನೈವೇಲಿಯಲ್ಲಿ ಹಲವಾರು ವರ್ಷಗಳಿದ್ದುದರಿಂದ ತಮಿಳು ಬರುತ್ತಿತ್ತು, ಹಾಗೆಯೇ ತೆಲುಗು ಸಹ.</p>
		<p>ಅವರೊಬ್ಬ ಪಾಲಿಗ್ಲಾಟ್. ಅವರ ವೈದುಷ್ಯ ನಮ್ಮನ್ನು ಬೆರಗುಗೊಳಿಸುತ್ತದೆ. ಇದೆಲ್ಲವೂ ಹರಿಯವರಿಗೆ ಸ್ವಾಧ್ಯಾಯದಿಂದ ಬಂದದ್ದು. ಅವರು ಎಷ್ಟೋ ವೇಳೆ ವಿಶ್ರಾಂತಿ ತೆಗೆದುಕೊಳ್ಳುತ್ತಿದ್ದದ್ದು ಮೂರು ನಾಲ್ಕು ಗಂಟೆಗಳು ಮಾತ್ರ. 'ತಪಸ್ವೀ ಪುಣ್ಯೋ ಭವತಿ' ಎಂಬುದು ಆರ್ಷೇಯ ಮಾತು. ನಿಜ ಅರ್ಥದಲ್ಲಿ ಅವರೊಬ್ಬ ತಪಸ್ವಿ.</p>
		<p>'ಮೌನ ಮಾತನಾಡಿಸಿದಾಗ' ಎಂಬ ಶೀರ್ಷಿಕೆಯೇ ಧ್ವನಿಪೂರ್ಣವಾಗಿದೆ. ಈ ಪುಸ್ತಕದುದ್ದಕ್ಕೂ ಮಾತು-ಮೌನಗಳು ಮೇಳೈಸಿವೆ, ಹರಿಯವರ ಮೌನ ಮಾತನಾಡಿದೆ. ಈ ಮೌನಕ್ಕೆ ಶ್ರೀಮತಿ ನಾಗಲಕ್ಷ್ಮಿಯವರ ದನಿಯೂ ಸೇರಿದೆ. ಈ ದಂಪತಿಗಳಲ್ಲಿ ಅವಿನಾಭಾವತೆ ಇರುವುದರಿಂದ ಇಲ್ಲಿನ ನಿರೂಪಣೆಗೆ ಸ್ನಿಗ್ಧತೆ ಒದಗಿ ಬಂದಿದೆ. ವಾಸ್ತವವಾಗಿ ಈ ಕೃತಿ ಆತ್ಮಕತೆಯ ಸ್ವರೂಪ ಉಳ್ಳದ್ದು. ಆದರೆ ವಿಶೇಷತೆಯೆಂದರೆ ಒಂದು ಆತ್ಮ ಎರಡು ದೇಹ ಎಂಬ <span class="en">concept</span> ಹೊಂದಿರುವ ಗಂಡಭೇರುಂಡದಂತೆ ಹರಿ ಮತ್ತು ನಾಗಲಕ್ಷ್ಮಿ ದಂಪತಿಗಳ ಆತ್ಮಕತೆಗಳು ಒಟ್ಟೊಟ್ಟಿಗೇ ಹರಿದಿವೆ. ಇವು ಒಂದನ್ನು ಬಿಟ್ಟು ಮತ್ತೊಂದಿಲ್ಲ. ಅವಿನಾಭಾವದಿಂದ ಕೂಡಿರುವುದರಿಂದಲೇ ಈ ಜೀವನಕತೆಗಳಿಗೆ ಅನನ್ಯತೆ ಒದಗಿಬಂದಿದೆ. ಈ ಗ್ರಂಥದಲ್ಲಿರುವ ನಾಗಲಕ್ಷ್ಮಿಯವರ ನಿರೂಪಣೆಗಳು ಹರಿಯವರ ನಿರೂಪಣೆಗಳಿಗೆ ಹೊಯಿಕಯ್ಯಾಗಿವೆ.</p>
		<p>ಈ ಆತ್ಮಕತೆಯನ್ನು ಹರಿ ಆರಂಭಿಸಿ ಅರ್ಧಕ್ಕೆ ನಿಲ್ಲಿಸಿ ಬಾರದ ಮನೆಗೆ ಹೋದರು. ನಾಗಲಕ್ಷ್ಮಿಯವರು ಈ ಕತೆಯ ಎಳೆಗಳನ್ನು ತೆಗೆದುಕೊಂಡು ಸೊಗಸಾದ ಸೌಧವನ್ನು ನಿರ್ಮಿಸಿದರು. ಕನ್ನಡ ಸಾಹಿತ್ಯದಲ್ಲೂ ಒಂದೆರಡು ಇಂಥ ನಿದರ್ಶನಗಳಿವೆ. ಕುಮಾರವ್ಯಾಸ ಮುಗಿಸದೆ ಬಿಟ್ಟ ಮಹಾಭಾರತದ ಉಳಿದ ಪರ್ವಗಳನ್ನು ಶ್ರೀ ಕೃಷ್ಣದೇವರಾಯನ ಆಸ್ಥಾನಕವಿ ತಿಮ್ಮಣ್ಣ ಮುಂದುವರೆಸಿ ಮುಗಿಸಿದ. ಆಧುನಿಕಯುಗದಲ್ಲಿ ಕಾದಂಬರಿಕಾರ್ತಿ ತ್ರಿವೇಣಿ ತನ್ನ ಕಾದಂಬರಿಯೊಂದನ್ನು ಅರ್ಧ ಬರೆದು ತೀರಿಕೊಂಡಾಗ ಮತ್ತೊಬ್ಬ ಕಾದಂಬರಿಕಾರ್ತಿ ಪೂರ್ಣಗೊಳಿಸಿದರು. ಆದರೆ ಈ ಗ್ರಂಥದ ವೈಶಿಷ್ಟ್ಯತೆಯೇ ಬೇರೆ. ಇಬ್ಬರು ಲೇಖಕರಿಗೂ ಕಥಾವಸ್ತು ಮನದಟ್ಟಾಗಿತ್ತು. ಹಾಗಾಗಿ ಇಲ್ಲಿಯ ನಿರೂಪಣೆಯಲ್ಲಿ ಏಕರೂಪತೆಯನ್ನು ಕಾಣುತ್ತೇವೆ. ಇದೊಂದು ವಿನೂತನವಾದದ್ದು.</p>
		<p>ಈ ಕೃತಿಯಲ್ಲಿ ಕಲ್ಪನೆಗಳಿಲ್ಲ, ಅತಿರಂಜಿತ ವರ್ಣನೆಗಳಿಲ್ಲ. ಇಲ್ಲಿರುವುದು ಒಂದೇ -ಅದೇ ಸತ್ಯ. 'ನಾನು ಸತ್ಯವನ್ನೇ ಹೇಳುತ್ತೇನೆ, ಸತ್ಯವನ್ನು ಬಿಟ್ಟು ಬೇರೇನನ್ನೂ ಹೇಳುವುದಿಲ್ಲ' ಎಂಬ ಪ್ರತಿಜ್ಞಾವಿಧಿಯಂತಲ್ಲ. ಈ ಕೃತಿಯ ವಿಷಯವೇ ಬೇರೆ. ಏಕೆ ಈ ಮಾತು ಹೇಳುತ್ತಾರೆಂದರೆ ಒಂದು ಸುಳ್ಳನ್ನು ಸತ್ಯವೆಂದು ಬಿಂಬಿಸಿದರೆ ಆಗ ಸುಳ್ಳಿನ ಸರಮಾಲೆ ಕಾಣಿಸಿಕೊಳ್ಳುತ್ತದೆ. ಅದನ್ನು ಸಮರ್ಥಿಸಿಕೊಳ್ಳಲು ಮೇಲಿಂದ ಮೇಲೆ ಸುಳ್ಳು ಹೇಳಬೇಕಾಗುತ್ತದೆ. ನಾವು ಹೇಳಿದ್ದನ್ನು ನೆನಪಿನಲ್ಲಿಟ್ಟುಕೊಳ್ಳುವುದು ಕಷ್ಟ. ಹಾಗಾಗಿ ಸತ್ಯವನ್ನೇ ಅವರು ಬಿಂಬಿಸುತ್ತಾರೆ. ಸತ್ಯದಿಂದ ಅವರು ವಿಮುಖರಾಗುವುದಿಲ್ಲ.</p>
		<p>ಈ ಕೃತಿ ಹರಿಯ ಬಾಲ್ಯದ ದಿನಗಳಿಂದ ಆರಂಭವಾಗುತ್ತದೆ. ಎಲ್ಲ ಮಧ್ಯಮವರ್ಗದ ಕುಟುಂಬಗಳಂತೆಯೆ ಹರಿಯ ಕುಟುಂಬ ಬಡತನದಿಂದ ಬಂದದ್ದು. ಓದಬೇಕೆಂಬ ಛಲ. ಕೈಯಲ್ಲಿ ಕಾಸಿಲ್ಲದಿದ್ದರೂ ವಾರಾನ್ನ ಮಾಡಿಕೊಂಡು ಓದು ಮುಂದುವರಿಸಿದರು. ಸಂಸ್ಕೃತ ಪದವಿಗಳಿಸಿ ಸಂಸ್ಕೃತ ಅಧ್ಯಾಪಕರಾಗಬೇಕೆಂಬ ಹಂಬಲವಿದ್ದರೂ, ಅದೃಷ್ಟ ಇವರನ್ನು ಇಂಜಿನಿಯರಿಂಗ್<br />ಓದಿಗೆ ಕರೆದೊಯ್ದಿತು. ಬಿ.ಇ., ಮುಗಿಸಿ ಅಧ್ಯಾಪಕರಾಗಿ ಎಂ.ಇ. ಮುಗಿಸಿದ ಮೇಲೆ ಇವರು ಇರಾನಿಗೆ ಹೋಗಿ ಅನಂತರ ಅಮೆರಿಕಾದಲ್ಲಿ ನೆಲೆಸಿ ಅಲ್ಲೇ ವಾಸಮಾಡಬೇಕಾಯಿತು. ಇವರು ಹೋದ ಎಲ್ಲ ಕಡೆಗಳಲ್ಲೂ ಕನ್ನಡವನ್ನು ಮುಗಿಲೆತ್ತರಕ್ಕೇರಿಸಿದರು.</p>
		<p>ಹರಿಯವರದು ಸುಮ್ಮನಿರುವ ಜಾಯಮಾನವಲ್ಲ ಸ್ವಾಧ್ಯಾಯವಂತೂ ನಡೆದೇ ಇತ್ತು. ದಿನದಿನವೂ ಅನುಸಂಧಾನ ಮಾಡಿದರು. ಸರ್ವಜ್ಞ ಹೇಳುವಂತೆ 'ವಿದ್ಯೆಯ ಪರ್ವತವೆ' ಆದರು. ಇಷ್ಟಾದರೂ ಇನ್ನೂ ಹೆಚ್ಚಿನದನ್ನು ಸಾಧಿಸಬೇಕೆಂಬುದು ಇವರ ಗುರಿಯಾಗಿತ್ತು. ನೈವೇಲಿಯ ಅನುಭವವಂತೂ ಇದ್ದೇ ಇತ್ತು. ತಮ್ಮ ತನುಮನಧನಗಳನ್ನು ಅರ್ಪಿಸಿ 'ಅಮೆರಿಕನ್ನಡ' ಪತ್ರಿಕೆಯನ್ನು ಆರಂಭಿಸಿದರು. ತಮ್ಮ ವೈಯಕ್ತಿಕ ಹಣವನ್ನು ಧಾರಾಳವಾಗಿ ವಿನಿಯೋಗಿಸಿದರು. ಅಮೆರಿಕಾದಲ್ಲಿ ಈ ಪತ್ರಿಕೆ ಮನೆಮಾತಾಯಿತು. ಇತ್ತ ಇಲ್ಲಿ ಸ್ವದೇಶದಲ್ಲಿ ಇವರ ಕಾರ್ಯವನ್ನು ಸಾಮಾನ್ಯರೂ ಸೇರಿದಂತೆ ವಿದ್ವಜ್ಜನರು ಮೆಚ್ಚಿಕೊಂಡರು. ಹರಿ ಭಾರತಕ್ಕೆ ಮರಳಿದ ಮೇಲೆ ಈ 'ಅಮೆರಿಕನ್ನಡ' ಪ್ರಕಟಣೆ ಕಾರ್ಯ ನಿಂತುಹೋಯಿತು.</p>
		<p>ಹರಿಯವರು ಇಪ್ಪತ್ತೈದಕ್ಕೂ ಮಿಕ್ಕು ಕೃತಿಗಳನ್ನು ರಚಿಸಿದ್ದಾರೆ. ಅವುಗಳಲ್ಲಿ ಬಹುಮಟ್ಟಿನವು ಸಂಶೋಧನಾ ಕೃತಿಗಳು. 'ಗುಬ್ಬಚ್ಚಿ'ಯಂತಹ ಪುಟಾಣಿ ಹಕ್ಕಿಯ ಬಗ್ಗೆ ಅವರು ಸಂಪಾದಿಸಿ ಪ್ರಕಟಿಸಿರುವ ಮಾಹಿತಿಗೆ ಡಾಕ್ಟರೇಟ್ ಪ್ರಶಸ್ತಿ ನೀಡಬಹುದು. ಇವರ ಅನುವಾದಗಳು 'ಅ'ವರ್ಗಕ್ಕೆ ಸೇರುತ್ತವೆ. ಇವರು ಮಾಡಿರುವ ನೂರಾರು ಪದ್ಯಗಳ ಅನುವಾದಗಳಂತೂ ಬಾಯಲ್ಲಿಟ್ಟರೆ ಕರಗುವ ಮಿಠಾಯಿಗಳಂತೆ ಸಹಜ ಪ್ರತಿಭೆಯಿಂದ ಕೂಡಿವೆ. ಈ ಕೃತಿಯಲ್ಲಿನ ಅನುವಾದದ ತುಣುಕೊಂದನ್ನು ನೋಡೋಣ.</p>
		<dl>
			<dt>ಮೂಲ:</dt>
			<dd>ಮಂತ್ರೇ ತೀರ್ಥೇ ದ್ವಿಜೇ ದೈವೇ</dd>
			<dd>ದೈವಜ್ಞೇ ಭೇಷಜೌ ಗುರೌ</dd>
			<dd>ಯಾದೃಶೀಭಾವನಾ ಕುರ್ಯಾತ್</dd>
			<dd>ಸಿದ್ಧಿರ್ ಭವತಿ ತಾದೃಶೀ</dd>
		</dl>
		<p class="text-right">-ವಿಷ್ಣುಶರ್ಮ, ಪಂಚತಂತ್ರ ೫:೮೭</p>
		<dl>
			<dt>ಅನುವಾದ:</dt>
			<dd>ಮಂತ್ರದಲಿ, ತೀರ್ಥದಲಿ, ವೈದ್ಯರಲಿ, ಗಣಕರಲಿ,</dd>
			<dd>ತಿಳಿದವರು ಅವರೆಂದು ಶರಣಾದ ಗುರುಗಳಲಿ,</dd>
			<dd>ನೀನಲ್ಲದಿನ್ನಾರು ಪೊರೆವರೆನೆ ದೇವರಲಿ</dd>
			<dd>ಎಷ್ಟೆಷ್ಟು ನಂಬಿಕೆಯೊ ಎಷ್ಟು ಭರವಸೆಯೊ ಸಿದ್ಧಿ ಅಷ್ಟು!</dd>
		</dl>
		<p class="text-right">-ಪುಟ ೨೨೫</p>
		<p><strong>ಇದು ದೊಡ್ಡವರ ದಾರಿ.</strong></p>
		<p>ವ್ಯಕ್ತಿ ಜೀವನದ ಏಳು ಬೀಳಿನ ಇತಿಹಾಸದೊಂದಿಗೇ ಸುತ್ತಮುತ್ತಲ ಜನರನ್ನು ತನ್ನತ್ತ ಸೆಳೆದುಕೊಂಡು ಅವರಲ್ಲಿ ಹೊಸ ಅಭಿರುಚಿಯನ್ನು ಬಿತ್ತಿ ಬೆಳೆದು, ಸಾಹಿತ್ಯ ಕ್ಷೇತ್ರದ ಹೊಸ ಹೊಸ ಕನ್ನೆ ನೆಲವನ್ನು (<span class="en">virgin soil</span>) ಗುರುತಿಸಿ, ಕೃಷಿ ಮಾಡಿ ಹೊಸಕನ್ನಡ ಸಾಹಿತ್ಯಕ್ಕೆ ಒಂದು ಆಯಾಮವನ್ನು ಒದಗಿಸಿಕೊಟ್ಟ ಹರಿ ಧನ್ಯರು. ಹರಿಯವರ ಹಾದಿಯಲ್ಲೇ ನಡೆದು 'ಹರಿಹರೇಶ್ವರ-ನಾಗಲಕ್ಷ್ಮೀ' ಅಭಿನ್ನತೆಯನ್ನು ತೋರಿಸಿಕೊಟ್ಟ ಶ್ರೀಮತಿ ನಾಗಲಕ್ಷ್ಮೀ ಅವರಿಗೆ ನನ್ನ ಕೃತಜ್ಞತೆಗಳು.</p>
		<p class="text-right"><strong>-ಪ್ರೊ| ಎಚ್.ಎಸ್. ಹರಿಶಂಕರ್</strong><br /> ನಿವೃತ್ತ ಕನ್ನಡ ಪ್ರಾಧ್ಯಾಪಕರು<br /> ಮೈಸೂರು ವಿಶ್ವವಿದ್ಯಾನಿಲಯ, ಮೈಸೂರು</p>
	</section>
</body>
</html>
