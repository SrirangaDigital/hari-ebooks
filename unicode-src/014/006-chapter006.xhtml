<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-006">
		<h1 class="level1-title" epub:type="title">ರಾಜರತ್ನಂ ಪಾಠವನ್ನ ನಾನು ಕದ್ದು ಕೇಳಿದ್ದು!</h1>
		<p class="verse">"ಎಂಡ, ಎಡ್ತಿ, ಕನ್ನಡ ಪದಗೋಳ್ ಅಂದ್ರೆ ರತ್ನಂಗ್ ಪ್ರಾಣ;<br /> ಬುಂಡೇನ್ ಎತ್ತಿ ಕುಡ್ದುಬುಟ್ಟಾಂದ್ರೆ ತಕ್ಕೋ ಪದಗೋಳ್ ಬಾಣ| .. ..<br /> ಎಂಡ ಓಗ್ಲಿ, ಎಡ್ತಿ ಓಗ್ಲಿ, ಎಲ್ಲಾ ಕೊಚ್ಕೊಂಡ್ ಓಗ್ಲಿ;<br /> ಪರಪಂಚ್ ಇರೋ ತನ್ಕ ಮುಂದೆ ಕನ್ನಡ ಪದಗೋಳ್ ನುಗ್ಲಿ||''</p>
		<p>-ಅಂತ ಹಾಡಿದ, ಕನ್ನಡಿಗರ ಮನೆಮಾತಾದ ಕವಿ, ನಾಟಕಕಾರ, ಬೌದ್ಧ ಜೈನ ಕ್ರೈಸ್ತ ಧರ್ಮದ ಸಾಹಿತ್ಯವನ್ನು ಸರಳ ಕನ್ನಡಕ್ಕಿಳಿಸಿದ ಧೀರ, ಅಂಕಣಗಳ 'ಭ್ರಮರ', ಚುಚ್ಚು ಚೂಪಿನ ಬರಹಗಾರ, ನೇರಮಾತುಗಾರ ಗುಂಡ್ಲು ಪಂಡಿತ ರಾಜರತ್ನಂ ಯಾರಿಗೆ ತಾನೆ ಗೊತ್ತಿಲ್ಲ?</p>
		<p>ಮೊನ್ನೆ ಮೊನ್ನೆತಾನೆ ಅವರ ನೆನಪಿನಲ್ಲಿ ಕರ್ನಾಟಕದಲ್ಲಿ ಕೆಲವು ಕಾರ್ಯಕ್ರಮಗಳು ನಡೆದವು. ಅಭಿಮಾನಿಗಳು ನೆನೆಸಿಕೊಂಡರು: ಮೈಸೂರಿನ ಸಯ್ಯಾಜಿರಾವ್ ರಸ್ತೆಯಲ್ಲಿ ಉತ್ತರದ ಕಡೆ, ಶ್ರೀ ಕೃಷ್ಣರಾಜೇಂದ್ರ ವೃತ್ತಿ ಶಿಕ್ಷಣಶಾಲೆಯ ಮೇಲು ಪಕ್ಕದ ರಸ್ತೆಯ ಆಚೆ ಒಂದು ಕಟ್ಟಡ ಇದೆ. ಆಗ ಅದು ವೈದ್ಯರತ್ನಂ ಗುಂಡ್ಲುಪಂಡಿತ ಲಕ್ಷ್ಮಣಾಚಾರ್ಯರ ಆಯುರ್ವೇದ ಮತ್ತು ಯುನಾನಿ ಮಹಾಪಾಠ ಶಾಲೆ; ಈಗದು ಮೈಸೂರಿನ ಆಯುರ್ವೇದ ಕಾಲೇಜು. ಈ ಗುಂಡ್ಲುಪಂಡಿತರೇ ರಾಜರತ್ನಂ ಅವರ ಪೂರ್ವಜರು. ಹುಟ್ಟಿದ್ದು ಡಿಸೆಂಬರ್ ೫, ೧೯೦೮ರಲ್ಲಿ, ಕ್ಲೋಸ್‍ಪೇಟೆ (ಈಗಿನ 'ರಾಮನಗರ')ಯಲ್ಲಿ. ಬೆಳೆದದ್ದು ಕಾಶೀಪತಿ ಅಗ್ರಹಾರದಲ್ಲಿ, ತಂದೆ ಜಿ.ಪಿ. ಗೋಪಾಲಕೃಷ್ಣ ಅಯ್ಯಂಗಾರ್ ಮೈಸೂರಿನವರು. ತಾಯಿ ಕೊಳ್ಳೇಗಾಲದ ಕಡೆಯವರು. ಮಗು ಮೂರುನಾಲ್ಕು ವಯಸ್ಸಿರುವಾಗಲೇ ತಾಯಿ ತೀರಿಕೊಂಡರು. ಅಜ್ಜಿಯ ಆರೈಕೆಯಲ್ಲಿ ಮಗು ಬೆಳೆಯಿತು. ತಂದೆ ಮೈಸೂರಿನ ಕುಂಚಿಟಿಗರ ಇಂಗ್ಲಿಷ್-ಕನ್ನಡ ಶಾಲೆಯಲ್ಲಿ (ಈಗದು ಬನುಮಯ್ಯನವರ ಪ್ರೌಢ ಶಾಲೆ) ಉಪಾಧ್ಯಾಯರು.</p>
		<p>ಮೈಸೂರಿನಲ್ಲಿ ಪ್ರಾರಂಭಿಕ ವಿದ್ಯಾಭ್ಯಾಸ ಮಾಡಿ, ನಂತರ ೧೯೨೮ ರಲ್ಲಿ ಬೆಂಗಳೂರಿನ ಸೆಂಟ್ರಲ್ ಕಾಲೇಜಿನಿಂದ ಬಿ.ಎ., ೧೯೩೧ ರಲ್ಲಿ ಮೈಸೂರು ಮಹಾರಾಜ ಕಾಲೇಜಿನಿಂದ ಎಂ.ಎ. ಪದವಿ ಪಡೆದರು. ಮತ್ತು ಅಲ್ಲಿ ಕೆಲಕಾಲ ಅಧ್ಯಾಪಕರಾಗಿದ್ದರು. ಬೆಂಗಳೂರಿನ ಸೆಂಟ್ರಲ್ ಕಾಲೇಜಿನಲ್ಲಿ ಅಧ್ಯಾಪಕರಾಗಿ, ಮೈಸೂರು, ತುಮಕೂರು, ಶಿವಮೊಗ್ಗಗಳಲ್ಲಿ ಸೇವೆ ಸಲ್ಲಿಸಿ ಮತ್ತೆ ಬೆಂಗಳೂರಿಗೆ ಬಂದು ರೀಡರ್ ಆಗಿ ನಿವೃತ್ತರಾದರು. ನಂತರ ಯು.ಜಿ.ಸಿ. ಉಪಾಧ್ಯಾಯ ರಾದರು. ೧೯೭೭ ರಲ್ಲಿ ಮೈಸೂರು ವಿಶ್ವವಿದ್ಯಾಲಯ ಗೌರವ ಡಾಕ್ಟರೇಟ್ ಪದವಿ ನೀಡಿತು. ಬುದ್ಧವಚನ ಪರಿಚಯ, ಹನಿಗಳು, ಗಂಡುಗೊಡಲಿ, ಚೀನಾದೇಶದ ಬೌದ್ಧ ಯಾತ್ರಿಕರು, ಮೊದಲ ಪುಸ್ತಕ, ತುತ್ತೂರಿ, ರತ್ನನ ಪದಗಳು, ಮಹಾಕವಿ ಪುರುಷಸರಸ್ವತಿ, ಹತ್ತುವರುಷ (ಆತ್ಮಕಥನ)- ಮುಂತಾದ ಪುಸ್ತಕಗಳನ್ನು ಬರೆದು ಹೆಸರಾದವರು. ೧೯೬೯ ರಲ್ಲಿ ರಾಜ್ಯ ಸಾಹಿತ್ಯ ಅಕಾಡಮಿ ಪ್ರಶಸ್ತಿ ಬಂದಿತು. ೧೯೭೦ ರಲ್ಲಿ ರಾಜ್ಯೋತ್ಸವ ಪುರಸ್ಕಾರ ಲಭಿಸಿತು. ೧೯೭೮ ರಲ್ಲಿ ದೆಹಲಿಯಲ್ಲಿ ನಡೆದ ೫೦ನೆಯ ಕನ್ನಡ ಸಾಹಿತ್ಯ ಸಮ್ಮೇಳನದ ಅಧ್ಯಕ್ಷರಾಗಿದ್ದರು. ಇವರನ್ನು ಕುರಿತು ೧೯೭೯ ರಲ್ಲಿ 'ಜೀವರತ್ನ' ಮತ್ತು 'ಸಾಹಿತ್ಯ ಪರಿಚಾರಕ' ಎಂಬ ಸಂಸ್ಮರಣ ಗ್ರಂಥಗಳು ಹೊರಬಂದಿವೆ. ಮಾರ್ಚ್ ೧೩, ೧೯೭೯ ರಂದು ರಾಜರತ್ನಂ ಅಸು ನೀಗಿದರು.</p>
		<p class="vertical-delimiter"/>
		<p>ರಾಜರತ್ನಂ ಬಗ್ಗೆ ಅವರ ನಿಕಟವರ್ತಿಗಳು ಬರೆದ ಲೇಖನಗಳನ್ನ ಮತ್ತು ಪುಸ್ತಿಕೆಗಳನ್ನ ಓದಿದಾಗ ನಮಗೆ ತೋರುವ ಒಂದು ಸ್ಪಷ್ಟ ಚಿತ್ರಣವೆಂದರೆ ಈ ಗಂಡುಗೊಡಲಿಯ ನೇರ ನುಡಿ, ತನಗೆ ಸರಿಕಂಡದ್ದನ್ನ ಸುತ್ತು ಬಳಸಿ ಮರೆ ಮಾಚದೇ ಇದ್ದದ್ದನ್ನ ಇದ್ದಂತೆ ಹೇಳಿ ಬಿಡುವ, ನಡೆದು ಹೊರಡುವ ಪದ್ಧತಿ. ಅವರದೇ ಹತ್ತುವರುಷ (ಆತ್ಮಕಥನ)ದಲ್ಲೂ, ಕೊರವಂಜಿಯ 'ರಾಶಿ' ಶಿವರಾಂ ಅವರ ಪುಸ್ತಕದಲ್ಲೂ ಹೇರಳವಾಗಿ ಇದಕ್ಕೆ ನಿದರ್ಶನಗಳು ಸಿಗುತ್ತವೆ. ಚಿಕ್ಕಂದಿನಲ್ಲೇ ಫಟಿಂಗ ಹುಡುಗನಾಗಿ ಇವರು ಇಂಗ್ಲಿಷ್ ವ್ಯಾಕರಣ ಹೇಳಿಕೊಡುತ್ತಿದ್ದ ಮೇಷ್ಟರಿಗೆ ಚಳ್ಳೆ ಹಣ್ಣು ತಿನ್ನಿಸಿದ್ದರು. ಇವರು ಕುಟುಕಿದ ಕುಕವಿನಿಂದೆಗಳಿಗೇನೂ ಕೊರತೆಯಿಲ್ಲ. ಗೌತಮಬುದ್ಧ, ತೀರ್ಥಂಕರರಿಗೆ ಜನರು ನೀಡಿದ ಉಪಟಳದಂತೆಯೇ ಇವರಿಗೂ ಉಪಟಳ ನೀಡಿದರು. ಆದರೆ ಅವರೆಲ್ಲರಿಗೂ ಇವರು ಕೊಟ್ಟ ಉತ್ತರ- ಆಯಾಯ ಅನ್ಯಧರ್ಮಗಳ ಆಳವಾದ ಅಧ್ಯಯನದ ಬಳುವಳಿಗಳಿಂದ. ಬೌದ್ಧ ಜೈನ ಕ್ರೈಸ್ತ ಧರ್ಮದ ಸಾಹಿತ್ಯ ಮಂಟಪಗಳನ್ನು ಇವರು ಕಟ್ಟಿದ್ದೇ ಆ ಛಲಕ್ಕೆ. 'ಪುರುಷ ಸರಸ್ವತಿ'ಯಂಥ ವಿಡಂಬನ ಕಾವ್ಯ ಬರೆದಿದ್ದೇ ರೇಗಿಸಿದವರ ಮೇಲೆ ಶತಾರಿಯಾಗಿ ಮುಯ್ಯಿ ತೀರಿಸಿಕೊಳ್ಳುವ ಸಲುವಾಗಿ. ತನ್ನ ಮಂಡಿನೋವನ್ನೇ ಕಾರಣ ಮಾಡಿಕೊಂಡು ಮನೆಯಾತ ಮನೆಯಲ್ಲೇ ನಡೆಸುವ 'ಸಾಯಿ ಬಾಲ ವಿಕಾಸ ತರಗತಿ'ಯೊಂದನ್ನ ಬರಖಾಸ್ತು ಮಾಡಿದಾಗ, ಅಲ್ಲಿಗೆ ಹೋದ ಇವರು ಕೆಂಡಾಮಂಡಲವಾದ ಸಂದರ್ಭ, ಅಭಿಮಾನಿಯೊಬ್ಬರು ಕಾರ್ಯಕ್ರಮವೊಂದರಲ್ಲಿ ಸುಂದರವಾದ, ಹೆಚ್ಚು ಬೆಲೆಬಾಳುವ ಗಂಧದ ಮರದ ನಡೆಗೋಲನ್ನು ಉಡುಗೊರೆ ಕೊಟ್ಟರೆ, ಸ್ವೀಕರಿಸಲು ಸಭಿಕರೆದುರೇ ಅದನ್ನು ನಿರಾಕರಿಸಿ, ನಡೆಗೋಲನ್ನು ಬಳಸುವ ಪ್ರಮೇಯ ಬರುವುದರೊಳಗಾಗಿ ತಾವು ಸಾಯಲಿಚ್ಛಿಸುವುದಾಗಿ ಹೇಳಿದ ಘಟನೆ, ಕೊನೆಯ ದಿನಗಳಲ್ಲಿ ಸರ್ಕಾರ ಮಾಸಾಶನ ಕೊಡಲು ಯೋಚಿಸಿ ಮಾಹಿತಿ ಸಂಗ್ರಹಣೆಗಾಗಿ ಯಾರೋ ಕಾರಕೂನರನ್ನು ಕಳಿಸಿದಾಗ, ಅವರ ಅಸಂಬದ್ಧ ಪ್ರಶ್ನೆಗಳಿಗೆ ಕೋಪಗೊಂಡು ಬೈದು ಕಳಿಸಿದ ಪ್ರಸಂಗ-ಗಳನ್ನು ರಾ.ಶಿ. ಬರೆಯುತ್ತಾರೆ. ಈ ಹಿನ್ನೆಲೆಯಲ್ಲಿ ರಾಜರತ್ನಂ ನನ್ನ ಮುಖಕ್ಕೆ ನೀರಿಳಿಸಿದ ಕತೆಯೊಂದನ್ನೂ ಸೇರಿಸಿಕೊಳ್ಳಿ:</p>
		<p class="vertical-delimiter"/>
		<p>ಇನ್ನೂ ಸ್ವಲ್ಪ ಪೀಠಿಕೆ ಇಲ್ಲಿ ಅವಶ್ಯಕ. ನಾನು ಸೇರಿದ್ದು ದಾವಣಗೆರೆಯ ಇಂಜನಿಯರಿಂಗ್ ಕಾಲೇಜು. ಅದು ಆಗಿನ್ನೂ ಪ್ರಾರಂಭವಾಗಿತ್ತು. ಮೈಸೂರು ವಿಶ್ವವಿದ್ಯಾಲಯದ ವ್ಯಾಪ್ತಿಗೆ ಸೇರಿತ್ತು. ಪ್ರತಿ ವರ್ಷವು ಸ್ವಲ್ಪ ಸ್ವಲ್ಪವೆ ಹೊಸ ಹೊಸ ಸಲಕರಣೆಗಳನ್ನ ಕೊಂಡುಕೊಳ್ಳುತ್ತಾ, ಸಾಧ್ಯವಾದಷ್ಟು ಬೇಗ ಬೇಗ ಕಾಲೇಜು ಉತ್ತಮಗೊಳ್ಳುತ್ತಿತ್ತು.</p>
		<p>ಕಾಲೇಜಿಗೆ ಅವಶ್ಯಕವಾಗಿದ್ದ ಕಟ್ಟಡಗಳನ್ನೇನೋ ದಾವಣಗೆರೆಯ ಮಹಾದಾನಿಗಳು ಕಟ್ಟಿಸಿಕೊಟ್ಟಿದ್ದರು. ಅದಕ್ಕೇ ಅದರ ಹೆಸರನ್ನ ಬ್ರಹ್ಮಪ್ಪ-ದೇವೇಂದ್ರಪ್ಪ-ತವನಪ್ಪ ಇಂಜಿನಿಯರಿಂಗ್ ಕಾಲೇಜು ಎಂದೇ ಇಟ್ಟಿದ್ದರು. (ಸಂಕ್ಷಿಪ್ತವಾಗಿ ಬಿ.ಡಿ.ಟಿ. ಇಂಜಿನಿಯರಿಂಗ್ ಕಾಲೇಜ್ ಎನ್ನುತ್ತಿದ್ದರು; ಈಗದು ಕುವೆಂಪು ವಿಶ್ವವಿದ್ಯಾಲಯಕ್ಕೆ ಸೇರಿದೆ.) ಹಿಂದೆ ಹೇಳಿದೆನಲ್ಲಾ ಹಾಗೆ ಪ್ರತಿ ವರ್ಷವು ಸ್ವಲ್ಪ ಸ್ವಲ್ಪವೇ ಬಡಾಯಿಸಿಕೊಂಡು ಹೋಗುತ್ತಿತ್ತು. ಆದರೆ ಎಲ್ಲಾ ಪ್ರಯೋಗ ಶಾಲೆಗಳು ಸುಸಜ್ಜಿತವಾಗಿ ಇನ್ನೂ ಕಾಲೇಜಿನಲ್ಲಿ ಇರಲಿಲ್ಲ, ಕೆಲಸ ಮಾಡುತ್ತಿರಲಿಲ್ಲ. ಕೊನೆ ವರ್ಷದ ಬಿ.ಇ., ವಿದ್ಯಾರ್ಥಿಗಳಂತೂ ಸುಮಾರು ಒಂದೂವರೆ ಎರಡು ತಿಂಗಳು ಬೆಂಗಳೂರಿಗೆ ಹೋಗಿ ಅಲ್ಲಿ ಯೂನಿವರ್ಸಿಟಿ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ತಮ್ಮ ಹೈಡ್ರಾಲಿಕ್ ಲ್ಯಾಬೊರೇಟರಿ ತರಗತಿಗಳಿಗೆ ಹೋಗಬೇಕಾಗಿತ್ತು. ಹಾಗೆ ಬೆಂಗಳೂರಿಗೆ ಹೋದಾಗ ಆ ವಿದ್ಯಾರ್ಥಿಗಳು ತಮ್ಮ ಅಶನವಸತಿಗಳ ಸೌಕರ್ಯಗಳನ್ನ ತಾವೇ ನೋಡಿಕೊಳ್ಳಬೇಕಾಗಿತ್ತು. ನಾನೂ ಸಹ ಈ ರೀತಿ ಹೋಗಿ ಅಲ್ಲಿದ್ದಾಗ ನಡೆದ ಕೆಲವು ಘಟನೆಗಳನ್ನ ಈಗ ನೆನಪಿಸಿಕೊಳ್ಳುತ್ತಿದ್ದೇನೆ. ಅದರಲ್ಲಿ ರಾಜರತ್ನಂ ಅವರೊಂದಿಗೆ ಆದ ನನ್ನ ಮುಖಾಮುಖಿ (ಎನ್‍ಕೌಂಟರ್) ಸಹ ಒಂದು.</p>
		<p>ನನಗೆ ಕನ್ನಡವೆಂದರೆ ಮೊದಲಿನಿಂದಲೂ ಹುಚ್ಚು. ಇಂಜಿನಿಯರಿಂಗ್ ವಿದ್ಯಾರ್ಥಿಯಾಗಿದ್ದರೂ ಕನ್ನಡದ ಪುಸ್ತಕಗಳನ್ನು ಓದುವುದು, ಕನ್ನಡದಲ್ಲಿ ಬರೆಯುವುದು, ಓದಿದ ಪುಸ್ತಕಗಳ ಬಗ್ಗೆ ಸ್ನೇಹಿತರ ಜೊತೆ ಚರ್ಚೆ ಮಾಡೋದು, ಪುಟಗಟ್ಟಲೇ ಗೆಳೆಯರಿಗೆ ಕನ್ನಡದಲ್ಲಿ ಕಾಗದ ಬರೆದು ಕೊರೆಯುತ್ತಿದ್ದೆ. ಆದರೆ, ನಾನು ಸಂಸ್ಕೃತದ ವಿದ್ಯಾರ್ಥಿ. ಹಾಗಾಗಿ ನನ್ನ ಕೆಲವು ಸ್ನೇಹಿತರು, ಕನ್ನಡವನ್ನು ಪಠ್ಯ ಭಾಷೆಯಾಗಿ ಓದಲು ತೆಗೆದುಕೊಂಡವರು ತಮ್ಮ ಕನ್ನಡ ತರಗತಿಗಳಲ್ಲಿ ಮೇಷ್ಟ್ರು ಎಷ್ಟು ಚೆನ್ನಾಗಿ ಪಾಠ ಮಾಡುತ್ತಾರೆ ಎಂದೆಲ್ಲಾ ಹೇಳಿದಾಗ, 'ಅವನ್ನೆಲ್ಲಾ ಕೇಳೋದಕ್ಕೆ ನನಗೆ ಅದೃಷ್ಟವಿಲ್ಲವಲ್ಲ' ಅಂತ ಅಂದುಕೊಳ್ಳುತ್ತಿದ್ದೆ.</p>
		<p>ಈಗ ಬೆಂಗಳೂರಿಗೆ ಹೋಗಿದ್ದಾಗ ನಮ್ಮ ಇಂಜಿನಿಯರಿಂಗ್ ಕಾಲೇಜ್ ಪಕ್ಕದಲ್ಲೇ ಇದ್ದ ಸೆಂಟ್ರಲ್ ಕಾಲೇಜಲ್ಲಿ ಕನ್ನಡದ ದೊಡ್ಡ ದೊಡ್ಡ ವಿದ್ವಾಂಸರುಗಳು, ಮೇಷ್ಟ್ರುಗಳು ಇದ್ದಾರಲ್ಲಾ ಅವರ ಕ್ಲಾಸಿಗೆ ಯಾಕೆ ಹೋಗಿ ಕುಳಿತುಕೊಂಡು ಪಾಠ ಕೇಳಬಾರದು, ನಮಗೆ ಇಂಜಿನಿಯರಿಂಗ್ ಲ್ಯಾಬೊರೇಟರಿ ಇಲ್ಲದಿದ್ದಾಗ ಅನ್ನಿಸಿತು. ಅನುಮತಿ ತೆಗೆದುಕೊಂಡು ಹಾಗೆ ಅವರ ಕ್ಲಾಸಿಗೆ ಹೋಗೋದು ಉತ್ತಮ ಅಂತ ಅನ್ನಿಸಿತು. ನಾನು ಒಂದು ಸಾರಿ ಸೆಂಟ್ರಲ್ ಕಾಲೇಜಿಗೆ ಹೋದೆ. ರಾಜರತ್ನಂ ಅವರು ಅಲ್ಲಿ ಕನ್ನಡ ಪ್ರಾಧ್ಯಾಪಕರಾಗಿದ್ದರು. ಅವರು ಶಿವಮೊಗ್ಗಕ್ಕೆ ಬಂದಾಗ ಸೊಗಸಾಗಿ ಭಾಷಣ ಮಾಡುತ್ತಿದ್ದುದನ್ನ ನಾಲ್ಕಾರು ಬಾರಿ ಕೇಳಿದ್ದೆ.</p>
		<p>ಅವರ 'ಪುರುಷ ಸರಸ್ವತಿ' (ಮೊದಲ ಮುದ್ರಣ ೧೯೪೦) ನನ್ನ ಅಚ್ಚುಮೆಚ್ಚಿನ ವಿಡಂಬನ ಕ್ಷುದ್ರಖಂಡಕಾವ್ಯ. ಅದರಲ್ಲಿನ ವಿಘ್ನವಿನಾಶಕನ ಸ್ತುತಿಯನ್ನು (ಪುಟ ೧೦೧) ಎಷ್ಟೋ ಕಡೆ ಉಲ್ಲೇಖಿಸಿದ್ದೇನೆ:</p>
		<p class="verse">ಕಳ್ಟು, ಕಾವ್ಯದ ಮಸಿಯ ಕುಡಿಕೆಯ<br /> ಟಿಳ್ಟು ಮಾಡುವ ಮೊದಲು, ಹಾವಿನ<br /> ಬೆಳ್ಟು ಹಾಕಿದ ಗಣಪನನು ಹಾಡುವುದು ನಮ್ಮವರ|<br /> ಫಾ಼ಳ್ಟು ಮೀರಿದರಿದನು ಸಿವಿಯರ್<br /> ಜೋಳ್ಟು ತಪ್ಪದು, ಸತ್ಯ, ಥಂಡರ್<br /> ಬೋಳ್ಟು ಬಿದ್ದಂತೆಂದು, ದೇರ್ಫೋರ್, ಗಣಪತಿಯ ನೆನೆವೆ||</p>
		<p>ಈಗ ಅವರ ಅನುಮತಿ ತೆಗೆದುಕೊಂಡು ಅವರ ಕ್ಲಾಸಿಗೆ ಹೋಗಿ ಯಾಕೆ ಕುಳಿತುಕೊಂಡು ಕೇಳಬಾರದು ಅಂತ ನನಗೆ ಅನಿಸಿತು. ಇಂಜಿನಿಯರಿಂಗ್ ವಿದ್ಯಾರ್ಥಿಯಾಗಿದ್ದರೂ ಕನ್ನಡದಲ್ಲಿ ಇಷ್ಟೊಂದು ಆಸಕ್ತಿ ಇದೆ, ಭೇಷ್ ಅಂತ ಅವರು ಹೇಳ್ತಾರೆ ಬಹುಶಃ ಅವರ ಕ್ಲಾಸಿಗೆ ನಾನು ಹೋದ ಮೊದಲ ದಿನ ಪಾಠ ಮಾಡ್ತಾ, ರಾಜರತ್ನಂ ಅವರು<em>"ಹೀಗೆ ಇಂತಹ ಒಬ್ಬ ಇಂಜಿನಿಯರಿಂಗ್ ವಿದ್ಯಾರ್ಥಿ, ತಾನೇ ಬಹಳ ಆಸೆಯಿಂದ, ಕನ್ನಡ ಪಾಠ ಕೇಳಬೇಕು ಅಂತ, ಈ ಕ್ಲಾಸೊಳಗೆ ಬಂದು ಕುಳಿತುಕೊಂಡಿದ್ದಾನೆ"</em>- ಅಂತ ನನ್ನ ಹೆಸರನ್ನು ಹೇಳುತ್ತಾರೆ; ನನ್ನನ್ನ ಕ್ಲಾಸಿಗೆ ಪರಿಚಯ ಮಾಡಿಸಿಯೆ ಮಾಡಿಸ್ತಾರೆ, ಆಗ ನಾಚಿಕೊಂಡು ನಾನು ಎದ್ದು ನಿಂತುಕೊಳ್ತೀನಿ- ಹೀಗೆಲ್ಲಾ ಕನಸು ಕಟ್ಟಿಕೊಂಡು ನಾನು ರಾಜರತ್ನಂ ಇರೋ ಸ್ಟಾಫ್ ರೂಮಿಗೆ ಹೋಗಿ ಅವರ ಅನುಮತಿ ಕೇಳಿದೆ.</p>
		<p>ನಾನು ಹೇಳಿದ್ದನ್ನೆಲ್ಲಾ ನನ್ನ ವಿಚಾರವನ್ನೆಲ್ಲಾ ಸ್ವಲ್ಪ ಹೊತ್ತು ಕೇಳಿದ ಮೇಲೆ ರಾಜರತ್ನಂ ಏನು ಹೇಳಿದರು ಗೊತ್ತಾ?</p>
		<p>"ನೋಡಪ್ಪಾ ನೀನು ಇಂಜಿನಿಯರಿಂಗ್ ವಿದ್ಯಾರ್ಥಿ. ದಾವಣಗೆರೆಯಿಂದ ಇಲ್ಲಿಗೆ ಬಂದಿದ್ದೀಯಾ, ಅಲ್ಲಿ ಇಲ್ಲದ ಇಲ್ಲಿ ಸಿಗೋ ಈ ಲ್ಯಾಬರೇಟರಿ ಟ್ರೈನಿಂಗ್ ಶಿಕ್ಷಣಕ್ಕೆ ಅಂತ. ನಿನಗಿರೋ ಕಾಲವನ್ನೆಲ್ಲಾ ಅದಕ್ಕೆ ಸಂಬಂಧಪಟ್ಟ ವಿಷಯ ಓದೋದು ಬರೆಯೋದು, ಲೈಬ್ರರಿಗೆ ಹೋಗಿ ಪುಸ್ತಕಗಳನ್ನು ಓದೋದು, ಇದನ್ನು ಬಿಟ್ಟು ಅದಕ್ಕೆ ಸಂಬಂಧಪಡದ ಬೇರೆ ಕೆಲಸ ಮಾಡಿಕೊಳ್ತಾ ಯಾಕೆ ಟೈಂ ವೇಸ್ಟ್ ಮಾಡ್ತೀಯ? ಇದು ತಪ್ಪು. ನನ್ನ ಕನ್ನಡ ಕ್ಲಾಸಿಗೆ ಬರೋದಕ್ಕೆ ನಿನಗೆ ಪರ್ಮಿಷನ್ ನಾನು ಕೊಡೋದಿಲ್ಲ. ಹೋಗು ಹೋಗು. ಇಂಜಿನಿಯರಿಂಗ್ ಕಾಲೇಜಲ್ಲೇ ಯಾವುದಾದರೂ ನಿನಗೆ ಸಂಬಂಧಪಟ್ಟ ಕ್ಲಾಸಿಗೆ ಆ ಮೇಷ್ಟ್ರರ ಪರ್ಮಿಷನ್ ತಗೊಂಡು, ಹೋಗಿ ಕುಳಿತುಕೊಂಡು, ಪಾಠ ಕೇಳು. ನಿನ್ನ ಟೈಂನ್ನು ನೀನು ವೇಸ್ಟ್ ಮಾಡಿಕೊಳ್ಳಬೇಡ"- ಅಂತ ಛೀಮಾರಿ ಹಾಕಿದರು.</p>
		<p>ನಾನು ಏನೇನು ಅಂದುಕೊಂಡು ಹೋಗಿದ್ದೆನೋ ಆ ಕನಸುಗಳೆಲ್ಲಾ ಚೂರು ಚೂರಾಯಿತು. ಮನಸಲ್ಲಿ ಅವರನ್ನು ಬೈದುಕೊಂಡು ಹೊರಗಡೆ ಬಂದೆ. ಅವರು ಹೇಳಿದ್ದೆಲ್ಲಾ ಸರಿ- ಅಂತ ನನಗೆ ಅನ್ನಿಸ್ತಾ ಇದ್ದರೂ ಸಹ ಇನ್ನೂ ಹುಡುಗುಹುಡುಗು. ಒಂಥರಾ ಛಲ. ಕನ್ನಡದ ಬಗ್ಗೆ ಇಷ್ಟೊಂದು ಬಿಸಿಬಿಸಿ ಆಸಕ್ತಿ ತೋರಿಸಿದರೂ, ಅದರ ಮೇಲೆ ತಣ್ಣೀರು ಎರಚಿ ಬಿಟ್ಟರಲ್ಲಾ ಈ ಪ್ರಸಿದ್ಧ ಸಾಹಿತಿಗಳು-ಅಂತ ಕೋಪ. ಅವಾಗ ನಾನು ಏನು ಮಾಡಿದೆ ಗೊತ್ತಾ? ರಾಜರತ್ನಂ ಅವರದ್ದು ಮುಂದಿನ ಕ್ಲಾಸು ಯಾವಾಗ- ಅಂತ ಅವರ ವಿದ್ಯಾರ್ಥಿಗಳ ಮೂಲಕ ತಿಳಿದುಕೊಂಡು ಆ ಕ್ಲಾಸು ನಡೆಯುತ್ತಿದ್ದ ಕೊಠಡಿಯ ಹೊರಗೆ ಒಂದು ಕಿಟಕಿ ಹತ್ತಿರ ಸ್ವಲ್ಪ ಹೊತ್ತು ಅವರಿಗೆ ಕಾಣದ ಹಾಗೆ ನಿಂತುಕೊಂಡು, ಅವರು ಮಾಡುತ್ತಿದ್ದ ಪಾಠಾನ ಸ್ವಲ್ಪ ಕೇಳಿಸಿಕೊಂಡು, ಅರ್ಧಗಂಟೆ ಆದಮೇಲೆ ಹೊರ ಬಂದೆ.</p>
		<p>ಏನೋ ನನ್ನ ಹಠಾನ ನಾನು ಸಾಧಿಸಿಕೊಂಡೆ ಎನ್ನೋ ಹುಡುಗು ಬುದ್ಧಿಯಿಂದ ಅಂದು ತೃಪ್ತಿ ಪಟ್ಟುಕೊಂಡೆ. ಆಮೇಲೆ, ಎಷ್ಟೋ ವರ್ಷಗಳ ನಂತರ, ಇನ್ನೊಂದು ದುಃಖದ ಸಂದರ್ಭದಲ್ಲಿ, ಇದೇ ರಾಜರತ್ನಂ ನನಗೂ, ಮಡದಿ ನಾಗಲಕ್ಷ್ಮಿಗೂ ತುಂಬಾ ಸಹಾಯ ಮಾಡಿ ಸಾಂತ್ವನ ಹೇಳಿದ್ದಾರೆ.</p>
	</section>
</body>
</html>
