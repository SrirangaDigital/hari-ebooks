<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-013">
		<h1 class="level1-title" epub:type="title">ಇಂಥವರೂ ಇದ್ದಾರೆ</h1>
		<p>"ನಿಮಗೆ ಒಂದು ಮಾತು ಹೇಳಬೇಕು ಅನ್ನಿಸುತ್ತೆ ನನಗೆ"- ನಾನು ಕೆಲಸ ಮಾಡುತ್ತಿದ್ದ ಇಂಜಿನಿಯರಿಂಗ್ ಕಾಲೇಜಿನ ನಮ್ಮ ಸಿವಿಲ್ ಇಂಜಿನಿಯರಿಂಗ್ ವಿಭಾಗದ ಮುಖ್ಯಸ್ಥ ಪ್ರಾಧ್ಯಾಪಕರು ಒಂದು ದಿನ ನನ್ನನ್ನು ಕರೆದು ಕುಳ್ಳಿರಿಸಿಕೊಂಡು, ಹಿತವಚನ ಹೇಳಲು ಪ್ರಾರಂಭಿಸಿದ್ದರು. "ನೀವು ಮೇಷ್ಟರಾಗೇ ಇರಬೇಕು ಅಂದುಕೊಂಡಿದ್ದರೆ, ಹರಿಹರೇಶ್ವರ್, ಈಗಿರುವಂತೆ ಬರೀ ನೀವು ಬಿ.ಇ., ಆಗಿದ್ದರೆ ಏನೂ ಪ್ರಯೋಜನವಿಲ್ಲ. ನಿಮಗೆ ಇಂಜಿನಿಯರಿಂಗ್ ಕೆಲಸದಲ್ಲಿ ಬೇರೆ ಬೇರೆ ಕ್ಷೇತ್ರಗಳಲ್ಲಿ ನಾಲ್ಕೈದು ವರ್ಷಗಳ ಅನುಭವ ಪರಿಶ್ರಮ ಇದ್ದಿರಬಹುದು. ಆದರೆ ಅಷ್ಟನ್ನೇ ಓದಿ, ಅದೇ ಬಿ.ಇ., ಓದುತ್ತಿರುವ ಹುಡುಗರಿಗೆ ಪಾಠ ಹೇಳಿ ಜಯಿಸುತ್ತೇನೆ ಅಂತ ನೀವು ಅಂದುಕೊಂಡಿದ್ದರೆ ಅದು ಏನೇನೂ ಸಾಲದು, ಅದು ಆಗದ ಮಾತು"- ಅಂತ ನನಗೇ ಕ್ಲಾಸ್ ತೆಗೆದುಕೊಂಡಿದ್ದರು.</p>
		<p>ನಾನು ಆಗತಾನೇ ಭಾರತ-ಚೀನಾ ಗಡಿ ಪ್ರದೇಶದಲ್ಲಿ ರಸ್ತೆ-ಸೇತುವೆ ಇಂಜನಿಯರ್ ಆಗಿ ಕೆಲಸ ಮಾಡಿ ಹಿಂತಿರುಗಿ ಬಂದಿದ್ದೆ. ಅದಕ್ಕೆ ಮೊದಲು ನೈವೇಲಿಯಲ್ಲಿ ನಗರ ನಿರ್ಮಾಣದ ಇಂಜನಿಯರ್ ಆಗಿ ದುಡಿದಿದ್ದೆ. ಈಗ ಎಲ್ಲೆಲ್ಲೋ ಕೆಲಸ ಹುಡುಕಾಡುತ್ತಾ ಕೊನೆಗೆ ನನಗೆ ಪ್ರಿಯವಾದ ಮೇಷ್ಟರ ಕೆಲಸಕ್ಕೇ ಬಂದು ಸೇರಿದ್ದೆ. ಅದೂ ಸುಲಭವಾಗಿ ನನಗೆ ಸಿಕ್ಕಿತು ಎಂದೇನೂ ಅಲ್ಲ. ಅದಕ್ಕಾಗಿಯೂ ನಾನು ಹರಸಾಹಸ ಮಾಡಬೇಕಾಗಿ ಬಂದಿತ್ತು. ಸರಕಾರೀ ಕೆಲಸಕ್ಕೆ ಸೇರಿಕೊಳ್ಳುವ ವಯಸ್ಸು ಮೀರಿಹೋದುದ್ದೂ ಒಂದು ಕಾರಣವಾಗಿ, ಕೈಗೆ ಬಂದ ತುತ್ತು ಬಾಯಿಗೆ ಬಾರದೇ ಒದ್ದಾಡಿದ ಆ ದಿನಗಳ ಕತೆಯನ್ನ ಆಮೇಲೆ ಹೇಳುತ್ತೇನೆ. ಈಗಂತೂ ಬೆಂಗಳೂರಿನಲ್ಲಿ ಒಂದು ಖಾಸಗಿ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಮೇಷ್ಟರಾಗಿದ್ದೆ. ಸಂಬಳ ಹೆಚ್ಚಿಲ್ಲದಿದ್ದರೂ, ಸಾಮಾನ್ಯ ಜೀವನ ನಿರ್ವಹಣೆಗೆ ಸಾಕೆನಿಸುವಷ್ಟು ಬರುತ್ತಿತ್ತು.</p>
		<p>ಉಪನ್ಯಾಸಕನಾಗಿ ಸೇರಿದ ಕೆಲವು ದಿನಗಳಲ್ಲೇ ಜನಪ್ರಿಯತೆಯನ್ನೂ ಗಳಿಸಿದ್ದೆ. ನನಗೆ ಗೊತ್ತಿತ್ತು: ನಾನೇನು ಅಷ್ಟು ಮಹಾ ಮೇಧಾವಿ ಪ್ರತಿಭಾವಂತ ಬೇರೆ ವಿಷಯಗಳನ್ನು ಅದಕ್ಕೆ ಮೊದಲು ಹೇಳಬೇಕಾಗುತ್ತದೆ; ಅದನ್ನೆಲ್ಲ ವಿವರಿಸಿ ಹೇಳಲು ಈಗ ಸಮಯವೂ ಇಲ್ಲ, ಹೆಚ್ಚಿಗೆ ತಿಳಿದುಕೊಂಡು ಬಂದು ನಾಳೆ ಹೇಳುತ್ತೇನೆ; ಅಥವಾ ನನ್ನ ಸ್ಟಾಫ್ ರೂಂಗೆ ಬಂದರೆ, ಈಗಲೇ ವಿವರಿಸುತ್ತೇನೆ"- ಎಂದು ಜಾರಿಕೊಳ್ಳುತ್ತಿದ್ದೆ; ಒಟ್ಟಿನಮೇಲೆ, ಜಾಣ ತುಂಟರಂಥವರನ್ನ ಎದುರಿಸುವ ತಾಕತ್ತೂ ಇದ್ದುದೇ ನನ್ನ ಜನಪ್ರಿಯತೆಗೆ ಕಾರಣವಾಗಿತ್ತು. ಜೊತೆಗೇ ಇನ್ನೊಂದು ಶಕ್ತ್ಯಾಯುಧ ನನ್ನ ಬತ್ತಳಿಕೆಯಲ್ಲಿತ್ತು. ನಾನು ಪಠ್ಯೇತರ ಚಟುವಟಿಕೆಗಳಲ್ಲಿ ತುಂಬಾ ಆಸಕ್ತಿ ವಹಿಸಿ ಕಾಲೇಜಿನ ಸಾಂಸ್ಕೃತಿಕ ಕಾರ್ಯಕ್ರಮಗಳನ್ನ ನಿರ್ವಹಿಸುತ್ತಿದ್ದೆ. ವಿದ್ಯಾರ್ಥಿಗಳನ್ನ ಅಧ್ಯಾಪಕರುಗಳನ್ನ ಸೇರಿಸಿಕೊಂಡು ನಾಟಕ ಆಡಿಸುವುದು, ಆಡುವುದು, ಹಾಡು-ಹಸೆ, ಕುಣಿತ, ಇವುಗಳಲ್ಲೆಲ್ಲ ಆಸಕ್ತಿ ಇರುವವರಿಗೆ ಈ ಸಾಂಸ್ಕೃತಿಕ ಕಾರ್ಯಕ್ರಮಗಳಲ್ಲಿ ಅವಕಾಶ ಕಲ್ಪಿಸಿಕೊಡುವುದು- ಇತ್ಯಾದಿಗಳಿಂದಲೂ ನನ್ನ ಜನಪ್ರಿಯತೆ ಹೆಚ್ಚಿದೆ ಎಂಬ ಭ್ರಮೆಯಲ್ಲಿ ನಾನು ಅಲ್ಪತೃಪ್ತನಾಗಿದ್ದೆ. ಆ ಸಮಯದಲ್ಲಿ ನಮ್ಮ ಪ್ರೊ| ಶ್ರೀನಿವಾಸನ್ ಕರೆದು ಆ ಬುದ್ಧಿವಾದ ಹೇಳಿದ್ದರು.</p>
		<p>"ನಿಮಗೆ ಗೊತ್ತಿಲ್ಲ, ಹರಿಹರೇಶ್ವರ್. ನಿಮಗೆ ಈ ಹುಡುಗರು ಚೆಳ್ಳೆಹಣ್ಣು ತಿನಿಸಿಬಿಡುತ್ತಾರೆ. ನಿಮ್ಮ ಒಳ್ಳೆಯದಕ್ಕೇ ಹೇಳುತ್ತೇನೆ- ನೀವು ಅಧ್ಯಾಪಕರಾಗಿಯೇ ಮುಂದುವರೆಯಬೇಕು ಅಂತ ನಿರ್ಧಾರ ಮಾಡಿದ್ದರೆ, ನೀವು ಇನ್ನೂ ಹೆಚ್ಚು ಹೆಚ್ಚು ಓದಬೇಕು. ಮೊದಲು ಎಂ.ಇ. ಓದಲು ಹೋಗಿ; ಅದನ್ನು ಮುಗಿಸಿ, ಇನ್ನೂ ತಲೆ ಖಾಲಿ ಖಾಲಿ ಇರುವಾಗಲೇ ಓದನ್ನು ಮುಂದುವರೆಸಿ, ಪಿಎಚ್‍ಡಿ ಮಾಡಿ. ನೋಡಿ, ಈ ಅಧ್ಯಾಪಕ ವೃತ್ತಿಯಲ್ಲಿ ಹೆಚ್ಚು ಓದದವರಿಗೆ, ಹೆಚ್ಚು ತಿಳಿದುಕೊಳ್ಳದೇ ಇರುವವರಿಗೆ, ಹೆಚ್ಚು ಸಂಶೋಧನೆ ಮಾಡದವರಿಗೆ, ಹೊಸ ವಿಷಯಗಳನ್ನ ಕಲಿತು ಬೋಧಿಸದವರಿಗೆ, ಹೆಚ್ಚು ಹೆಚ್ಚು ಬರೆಯದವರಿಗೆ ಉಳಿಗಾಲವಿಲ್ಲ. ನಿಂತ ನೀರಾಗಿ ಉಳಿದುಬಿಟ್ಟ, ವಯಸ್ಸಾಯಿತೆಂದು ಕೈಕೈ ಹಿಸುಕಿಕೊಳ್ಳುವ, ಈಗ ನಿಮ್ಮ ಮುಂದೆ ಇರುವ ಎಷ್ಟೊಂದು ಜನ ಬುದ್ಧಿವಂತರನ್ನ ನೀವು ನೋಡಿಲ್ಲ? ನಿಮಗೂ ಹಾಗೆ ಆಗಬಾರದು. ಹೋಗಿ, ಬೇಗ ಎಲ್ಲಾದರೂ ಒಳ್ಳೆಯ ಕಾಲೇಜಿಗೆ ಸೇರಿಕೊಂಡು, ಎಂ.ಇ. ಮುಗಿಸಿ ಬನ್ನಿ"- ಎಂದು ಆಗಾಗ್ಗೆ ಒತ್ತಾಯಿಸುತ್ತಿದ್ದರು.</p>
		<p>ದಕ್ಷಿಣ ಕನ್ನಡ ಜಿಲ್ಲೆಯ ಸುರತ್‍ಕಲ್‍ನಲ್ಲಿ ಇದ್ದ ರೀಜನಲ್ ಇಂಜಿನಿಯರಿಂಗ್ ಕಾಲೇಜ್ (ಶ್ರೀನಿವಾಸನಗರದ ಆ ಪ್ರಖ್ಯಾತ ಸ್ವಾಯತ್ತತೆ ಪಡೆದಿರುವ ಇಂಜನಿಯರಿಂಗ್ ಶಿಕ್ಷಣ ಸಂಸ್ಥೆಗೆ ಈಗ ಬೇರೊಂದು ಹೆಸರು)ನಲ್ಲಿ ಆಗ ತಾನೇ ಇಂಜಿನಿಯರಿಂಗ್ ಕ್ಷೇತ್ರದಲ್ಲಿ ಇಂಡಸ್ಟ್ರಿಯಲ್ ಸ್ಟ್ರಕ್ಚರ್‍ಸ್ ಮತ್ತು ಮೆರೈನ್ ಸ್ಟ್ರಕ್ಚರ್ಸ್ ವಿಭಾಗದಲ್ಲಿ ಎಂ.ಟೆಕ್. ಕೋರ್ಸ್‍ಗಳನ್ನು ಪ್ರಾರಂಭಿಸುವುದಾಗಿ ಪತ್ರಿಕೆಗಳಲ್ಲಿ ಸುದ್ದಿ ಬಂತು. ಅರ್ಹರಾದ ಬಿ.ಇ. ಓದಿದ ವಿದ್ಯಾರ್ಥಿಗಳ ಜೊತೆಜೊತೆಗೆ, ಈಗಾಗಲೇ ಇಂಜನಿಯರಿಂಗ್ ಕಾಲೇಜುಗಳಲ್ಲಿ ಕೆಲಸ ಮಾಡುತ್ತಿರುವ ಮೇಷ್ಟರುಗಳಿಗೂ ಆದ್ಯತೆ ಕೊಡುವುದಾಗಿ ಪ್ರಕಟಣೆ ತಿಳಿಸಿತ್ತು. ಅದನ್ನು ನಾನೂ ಓದಿದ್ದೆ. ಒಂದು ದಿನ ಪ್ರೊ| ವೆಂಕಟೇಶನ್‍ರವರು ತಮ್ಮ ಪ್ರಾಧ್ಯಾಪಕರ ಕೊಠಡಿಗೆ ನನ್ನನ್ನು ಕರೆದು, "ಹರಿಹರೇಶ್ವರ್, ಈ ಪ್ರಕಟಣೆಯನ್ನ ನೋಡಿದಿರಾ? ನಿಮಗಾಗಿಯೇ ಹೇಳಿ ಮಾಡಿಸಿದ ಹಾಗೆ ಇದರಲ್ಲಿ ಆಹ್ವಾನ ಇದೆ. ನೀವು ಹೋಗಿ ಸೇರಿಕೊಳ್ಳಿ. ಎರಡು ವರ್ಷ ಕಾಲ ನಿಮಗೆ ರಜಾ ಸಿಗುವ ಹಾಗೆ ನಾನು ಶಿಫಾರಸ್ಸು ಮಾಡುತ್ತೇನೆ. ಕಾಲೇಜಿನವರು ಸಂಬಳ ರಹಿತ ರಜಾ ಕೊಡಬಹುದು ಅಷ್ಟೆ. ಆಡಳಿತವರ್ಗದವರಿಂದ ನಿಮಗೆ ಏನಾದರೂ ಸಹಾಯ ಸಿಕ್ಕೀತು- ಅಂತ ನಿರೀಕ್ಷೆ ಇಟ್ಕೋಬೇಡಿ; ಆದರೆ ಈ ಅವಕಾಶವನ್ನು ತಪ್ಪಿಸಿಕೊಳ್ಳಲೂ ಬೇಡಿ. ಇವತ್ತೇ ಅರ್ಜಿ ಗುಜರಾಯಿಸಿರಿ. ನೀವು ಸೆಲೆಕ್ಟ್ ಆಗೇ ಆಗುತ್ತೀರಿ. ಎಂಟೆಕ್ ಓದಿ ಬನ್ನಿ"- ಅಂತ ಪ್ರೊ| ವೆಂಕಟೇಶನ್ ಪುಸಲಾಯಿಸಿದರು.</p>
		<p>"ನೀವು ಹೇಳೋದೇನೋ ನನ್ನ ಒಳ್ಳೆಯದಕ್ಕೇ ಸಾರ್. ಆದರೆ, ನಾನು ತುಂಬಾ ಕಷ್ಟದಲ್ಲಿದ್ದೀನಿ. ಮನೆಯಲ್ಲಿ ಹಣಕಾಸಿನ ತಾಪತ್ರಯ ಇದೆ. ಅಪ್ಲಿಕೇಷನ್ ಫೀ ಕಟ್ಟೋವಷ್ಟು ಹಣ ಸಹ ಈಗ ನನ್ನ ಹತ್ರ ಇಲ್ಲ. ಮುಂದಿನ ಮೂವತ್ತನೇ ತಾರೀಖು ಶುಕ್ರವಾರವೇ ಅರ್ಜಿ ಗುಜರಾಯಿಸೋಕ್ಕೆ ಕೊನೇ ದಿನ. ಈ ಬಾರಿ ಆಗೋದಿಲ್ಲ. ನೋಡೋಣ ಮುಂದಿನ ವರ್ಷ ಹೀಗೆ ಎಲ್ಲಾದರೂ ನನ್ನಂಥ ಬಿ.ಇ.ನಲ್ಲಿ ಸೆಕೆಂಡ್ ಕ್ಲಾಸ್ ಪಾಸಾದವರಿಗೆ ಅವಕಾಶ ಸಿಗೋ ಕಡೆ ಹೋಗಿ ಸೇರಿಕೊಳ್ತೀನಿ." ನನ್ನ ಮಾತು ಕೇಳಿ ಪ್ರೊ| ವೆಂಕಟೇಶನ್ ಕೆಲವು ನಿಮಿಷಗಳ ಕಾಲ ಸುಮ್ಮನಿದ್ದು ನನ್ನ ಮುಖವನ್ನೇ ನೋಡ್ತಾ ಇದ್ದರು. ಆಮೇಲೆ ಅವರು ಕುರ್ಚಿಯ ಮೇಲೆ ಇಟ್ಟುಕೊಂಡಿದ್ದ ತಮ್ಮ ಕೈಯನ್ನು ಎತ್ತಿ ಮೇಜಿನ ಮೇಲಿಟ್ಟರು. ತಮ್ಮ ಎಡಗೈಯಲ್ಲಿದ್ದ ಉಂಗರವನ್ನ ಮೆಲ್ಲನೆ ಬಲಗೈಯಿಂದ ತೆಗೆದು ಟೇಬಲಿನ ಮೇಲೆ ಇಟ್ಟರು. ಹೇಳಿದರು: "ಹರಿಹರೇಶ್ವರ್, ನಿಮ್ಮ ಹಾಗೆ ನನಗೂ ದುಡ್ಡಿನ ತಾಪತ್ರಯ ಇದ್ದೇ ಇದೆ. ನನ್ನ ಹತ್ತಿರವೂ ಸಹ ನಿಮಗೆ ಕೊಡಲು ಈಗ ಹಣ ಇಲ್ಲ. ತಗೊಳ್ಳಿ, ಈ ನನ್ನ ಉಂಗುರಾನ. ಇದನ್ನ ನೀವು ಮಾರಿ, ಬರೋ ಹಣದಲ್ಲಿ ನಿಮ್ಮ ಅಪ್ಲಿಕೇಷನ್ ಫೀಗೆ ಉಪಯೋಗಿಸಿಕೊಳ್ಳಿ. ಉಳಿದ ಹಣಾನ, ನೀವು ಅಲ್ಲಿಗೆ ಹೋದ ಮೇಲೆ, ಖರ್ಚುವೆಚ್ಚಕ್ಕೆ ಮೊದಲೇ ಸ್ವಲ್ಪ ಹಣ ಬೇಕಾಗುತ್ತಲ್ಲ, ಅದಕ್ಕಾಗಿ ಉಪಯೋಗಿಸಿಕೊಳ್ಳಿ. ನನಗೆ ಗೊತ್ತು, ನೀವು ಬೇಡ ಬೇಡ ಅಂತೀರಿ- ಅಂತ. ಇದೇನು ದೊಡ್ಡ ಸಹಾಯ ಅಲ್ಲ, ಹೀಗೆ ನನ್ನ ಹತ್ತಿರ ಹಣ ತೆಗೆದುಕೊಳ್ಳೋದಕ್ಕೆ ನಿಮಗೆ ಮುಜುಗರ ಆಗುತ್ತೆ ಅನ್ನೋದಾದರೆ, ಒಂದು ಕೆಲಸ ಮಾಡಿ: ನೀವು ಹೋಗಿ ಎಂ.ಟೆಕ್ ಮುಗಿಸಿಕೊಂಡು, ಕೆಲಸಕ್ಕೆ ಸೇರಿ ಮೊದಲ ಸಂಬಳ ಬರುತ್ತಲ್ಲ, ಆವಾಗ ಬೇಕಾದರೆ ನನಗೆ ಹಿಂತಿರುಗಿಸಿರಿ. ಬೇಡ, ಆ ಸಮಯದಲ್ಲಿ ನಿಮ್ಮ ಹಾಗೆ ಇನ್ಯಾರಿಗಾದರೂ ಅವಶ್ಯಕತೆ ತುಂಬಾ ಬಿದ್ದಿದೆ- ಅಂತ ಅನ್ನಿಸುತ್ತಲ್ಲ, ಅಂಥವರಿಗೆ ನೀವೂ ನಿಮ್ಮ ಕೈಲಾದಷ್ಟು ನೆರವು ನೀಡಿ. ಈ ಉಂಗುರ ಏನು ನಾನು ಹಾಕ್ಕೋಂಡ್ರ್ರೂ ನಡೆಯುತ್ತೆ, ಹಾಕ್ಕೊಳ್ಳದಿದ್ರೂ ನಡೆಯುತ್ತೆ. ಈ ಮದುವೆ ಉಂಗುರದಿಂದ, ಇಷ್ಟು ಸ್ವಲ್ಪವಾದರೂ ಯಾರೋ ಒಬ್ಬರ ಓದಿಗೆ ಸಹಾಯಕವಾಯಿತು- ಅನ್ನೋ ಮನಃಸಮಾಧಾನವಾದರೂ ನನಗಿರುತ್ತೆ. ಇನ್ನೊಂದು ಮಾತು: ಮದುವೆ ಉಂಗುರ ಅಂದ ತಕ್ಷಣ, ನನ್ನ ಹೆಂಡತಿಗೆ ಹೀಗೆ ಕೊಟ್ಟಿದ್ದುದರಿಂದ ಬೇಜಾರಾಗುತ್ತೆ ಅಂದುಕೊಳ್ಳಬೇಡಿ, ಅವಳಿಗೆ ಇದರಿಂದ ಬೇಜಾರೇನೂ ಆಗೋಲ್ಲ, ಬದಲು ನನಗಿಂತ ಹೆಚ್ಚಿಗೆ ಖುಷಿಯೇ ಆಗುತ್ತೆ ಅಂತ ನನ್ನ ಭಾವನೆ!"</p>
		<p>ನನ್ನ ಕಣ್ಣಲ್ಲಿ ನೀರು ಬಂತು, ಬಾಯಲ್ಲಿ ಮಾತೇ ಹೊರಡದ ಹಾಗೆ ಆಯಿತು. ಅವರ ಉಂಗುರವನ್ನ ನಾನು ತೆಗೆದುಕೊಳ್ಳಲಿಲ್ಲ. ಬೇರೆ ಹೇಗೋ ಹಣ ಹೊಂದಿಸಿಕೊಂಡೆ ಅರ್ಜಿ ಗುಜರಾಯಿಸಿದೆ. ಸೀಟ್ ಸಿಕ್ಕಿತು ಎಂ.ಟೆಕ್‍ಗೆ ಹೋಗಿ ಸೇರಿಕೊಂಡೆ. ಕಷ್ಟಪಟ್ಟು ಓದಿದೆ, ಒಳ್ಳೆಯ ರ್ಯಾಂಕ್ ಗಿಟ್ಟಿಸಿಕೊಂಡೇ ಹಿಂತಿರುಗಿದೆ. ಆ ವೇಳೆಗೆ ನಮ್ಮ ಕಾಲೇಜಿನಲ್ಲಿ ಅಲ್ಲೋಲ-ಕಲ್ಲೋಲವಾಗಿತ್ತು. ಆಡಳಿತ-ಅಧ್ಯಾಪಕವರ್ಗದ ಸೆಣೆಸಾಟ ತಾರಕಕ್ಕೇರಿತ್ತು. ಎಲ್ಲ ವಿಭಾಗಗಳೂ ಬುಡಮೇಲಾಗಿದ್ದವು. ರಜೆಯ ಮೇಲೆ ಹೋಗಿದ್ದೆನಾದರೂ, ಗೆದ್ದು ಮನೆಗೆ ಮರಳಿದ ಯೋಧನಿಗೆ ಸ್ವಾಗತದ ಕಹಳೆ ಹರೆ ಕೊಂಬುಗಳು ಮೊಳಗಲಿಲ್ಲ; ನಾಡ ಕುಳಗಳು ಕೂಡಿ ಮನೆಯೊಳಗೆ ಕರೆದೊಯ್ಯಲಿಲ್ಲ; ಹಾಸಿದ ಕನಸಿನ ರತ್ನಗಂಬಳಿ ಹರಿದು ಚಿಂದಿಚಿಂದಿಯಾಗಿತ್ತು; ಹತ್ತಿ ಕೂರುವ ಮಣೆ ಮುರಿದು ಚೂರುಚೂರಾಗಿತ್ತು. ನನ್ನ ಪಾಲಿಗೆ ಕಾಲೇಜಿನ ಬಾಗಿಲು ಮುಚ್ಚಿತ್ತು.</p>
	</section>
</body>
</html>
