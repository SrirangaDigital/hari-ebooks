<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-004">
		<h1 class="level1-title" epub:type="title">ಸಂಸ್ಕೃತ ಮೇಷ್ಟ್ರಾಗಬೇಕೆಂಬುದು ಕನಸಾಗಿಯೇ ಉಳಿಯಿತು</h1>
		<p>ಬಾಲ್ಯದಿಂದಲೂ ನನಗೆ ಕನ್ನಡದಲ್ಲಿ ತುಂಬಾ ಆಸಕ್ತಿ. ಈ ಆಸಕ್ತಿಯನ್ನು ಉದ್ದೀಪನಗೊಳಿಸಿದವರಲ್ಲಿ ನಮ್ಮ ತಾಯಿ, ಅಕ್ಕ, ನಮ್ಮ ತಾಯಿಯ ಸಹೋದರರು, ಶಾಲೆಯ ಗುರುಗಳು ಅತಿ ಮುಖ್ಯರು. ಕನ್ನಡದಲ್ಲಿ ನನ್ನ ಬರವಣಿಗೆ ಮುದ್ದಾಗಿರಬೇಕೆಂಬ ಉದ್ದೇಶದಿಂದ ನಮ್ಮ ಚಿಕ್ಕ ಸೋದರ ಮಾವ ನಾನು ತಪ್ಪು ಮಾಡಿದಾಗಲೆಲ್ಲ ಕೈ ಬೆರಳುಗಳ ಮೇಲೆ ಹೊಡೆದು ಇನ್ನೊಮ್ಮೆ ಆ ತಪ್ಪುಗಳನ್ನು ಮಾಡದಿರುವಂತೆ ನೋಡಿಕೊಳ್ಳುತ್ತಿದ್ದುದನ್ನು ಇಂದಿಗೂ ನಾನು ನೆನಸಿಕೊಳ್ಳುತ್ತೇನೆ.</p>
		<p>ಕನ್ನಡ ನನ್ನ ಜೀವದುಸಿರು. ಕನ್ನಡವನ್ನು ವಿಧವಿಧವಾಗಿ ಶ್ರೀಮಂತಗೊಳಿಸಿದ ಸಂಸ್ಕೃತದ ಬಗ್ಗೆ ನನಗೆ ಅಪಾರ ಗೌರವ. ತನ್ನ ಅಂತಃಸ್ಸತ್ವದಿಂದ ಯಾರನ್ನಾದರೂ ಬೆರಗುಗೊಳಿಸುವ, ಯಾರ ಮೇಲಾದರೂ ಮೋಡಿಮಾಡಿಬಿಡುವ ಸಂಸ್ಕೃತ ಒಂದು ಭಾಷೆಯಾಗಿ ನನಗೆ ಬಲು ಮೆಚ್ಚು. ನಾನು ಸಂಸ್ಕೃತದ ನಿರಂತರ ವಿದ್ಯಾರ್ಥಿ.</p>
		<p>ಆಗ ಮಾಧ್ಯಮಿಕ ಶಾಲೆಯಿಂದಲೇ ಸಂಸ್ಕೃತ ಅಭ್ಯಾಸಕ್ಕೆ ಅವಕಾಶವಿತ್ತು. ಅದೃಷ್ಟವಶಾತ್ ನಾನದನ್ನು ಬಳಸಿಕೊಂಡೆ. ಸಂಸ್ಕೃತ ಮತ್ತು ಸಂಸ್ಕೃತ ಭೂಯಿಷ್ಠ ವಾದ ಜ್ಯೋತಿಷ್ಯದಲ್ಲಿ ನುರಿತಿದ್ದವರು ನಮ್ಮ ತಾಯಿಯ ತಂದೆ, ಸ್ವರ್ಗೀಯ ಶ್ರೀ ಶಾಮಭಟ್ಟರು. ಅವರೂ, ಸೋದರ ಮಾವ ಶ್ರೀ ಲಕ್ಷ್ಮೀನಾರಾಯಣ ಭಟ್ಟರೂ ನನ್ನ ಸಂಸ್ಕೃತ ಅಭ್ಯಾಸಕ್ಕೆ ಮೊದಲ ಗುರುಗಳು. ರೋಚಕವಾಗಿ ಪಾಠ ಹೇಳಿ ಕೊಡುತ್ತಿದ್ದ ಮಾಧ್ಯಮಿಕ ಶಾಲೆಯ ಕನ್ನಡ ಮತ್ತು ಸಂಸ್ಕೃತ ಉಪಾಧ್ಯಾಯರ ಪ್ರಭಾವವೂ ನನ್ನ ಆಸಕ್ತಿಗೆ ಪೋಷಕವಾಯಿತು. ಪ್ರೌಢಶಾಲೆಯ ಸಂಸ್ಕೃತ ಅಧ್ಯಾಪಕರಂತೂ ನನ್ನನ್ನು ಮನೆಯ ಮಗನಂತೆ ಕಾಣುತ್ತ, ಸಂಸ್ಕೃತ ಪದಗಳನ್ನು ಹೆಚ್ಚು ಹೆಚ್ಚು ಬೇಗ ಬೇಗ ತಿಳಿದುಕೊಳ್ಳಬೇಕೆಂಬ ನನ್ನ ಬಾಲಿಶ ದಾಹಕ್ಕೆ ನೀರೂಡುತ್ತಿದ್ದರು.</p>
		<p>ಎಸ್‍ಎಸ್‍ಎಲ್‍ಸಿಯಲ್ಲಿ ಗಣಿತದಲ್ಲಿ ನೂರಕ್ಕೆ ನೂರು ಗಳಿಸಿದ ನಾನು, ಸಂಸ್ಕೃತದಲ್ಲಿ ನಮ್ಮ ಜಿಲ್ಲೆಯಲ್ಲೇ ಹೆಚ್ಚು ಅಂಕ ಗಳಿಸಿದವನೆಂದು ಮೇಷ್ಟರುಗಳು ಹೇಳಿದ್ದನ್ನು ಕೇಳಿದ್ದೇನೆ. ಪ್ರೌಢಶಾಲೆಯಲ್ಲಿದ್ದಾಗ ಮಾಧ್ಯಮಿಕ ಶಾಲೆಯ ಹುಡುಗರಿಗೆ, ಇಂಟರ್ ಮೀಡಿಯಟ್ ಕಾಲೇಜಿನಲ್ಲಿದ್ದಾಗ ಪ್ರೌಢಶಾಲೆಯ ಹುಡುಗರಿಗೆ, ಸಣ್ಣ ಪ್ರಮಾಣದಲ್ಲಿ ನನಗೆ ಗೊತ್ತಾದಷ್ಟು ಸಂಸ್ಕೃತ ಬೋಧಿಸಿದ ಹುಚ್ಚು ಸಾಹಸ ನನ್ನದು. ಇಂಟರ್ ಮೀಡಿಯಟ್ ಕಾಲೇಜಿನಲ್ಲಿ ವಿಜ್ಞಾನ ವಿದ್ಯಾರ್ಥಿಯಾದ ನಾನು ಎರಡನೆಯ ಭಾಷೆಯಾಗಿ ಆರಿಸಿಕೊಂಡಿದ್ದು ಸಂಸ್ಕೃತ. ಅತ್ಯುತ್ತಮ ಅಂಕಗಳಿಸಿದವರಲ್ಲಿ ಕಾಲೇಜಿಗೇ ಎರಡನೆಯ ವಿದ್ಯಾರ್ಥಿಯಾಗಿದ್ದೆ. ಸತತವಾಗಿ ಸಂಸ್ಕೃತಾಭ್ಯಾಸಿಯಾಗಿದ್ದ ನಾನೇನು ಇಂಜಿನಿಯರಿಂಗ್ ಓದಲು ಇಷ್ಟಪಟ್ಟಿರಲಿಲ್ಲ. ಆಗ ನನಗೆ ಇದ್ದ ಮಹತ್ವಾಕಾಂಕ್ಷೆಯೆಂದರೆ ಮೈಸೂರಿಗೆ ಹೋಗಿ ಮಹಾರಾಜಾ ಕಾಲೇಜಿನಲ್ಲಿ ಬಿ.ಎ. ಸಂಸ್ಕೃತ ಆನರ್ಸ್ ಮಾಡಿ, ಮುಂದೆ ಸಂಸ್ಕೃತದಲ್ಲಿಯೇ ಎಂ.ಎ. ಮಾಡಿ ಹೈಸ್ಕೂಲಿನಲ್ಲೋ, ಕಾಲೇಜಿನಲ್ಲೋ ಸಂಸ್ಕೃತ ಮೇಷ್ಟರಾಗಿ ಪಾಠ ಹೇಳಿಕೊಡುವುದು ಅಂತ. ಪ್ರವೇಶಕ್ಕಾಗಿ ನಾನು ಗುಜರಾಯಿಸಿದ ಅಭ್ಯರ್ಥಿಪತ್ರ (ಅರ್ಜಿ) ಸಕಾಲಕ್ಕೆ ತಲುಪಿದರೂ, ಅದರೊಂದಿಗೆ ಕಳಿಸಿದ್ದ ಪ್ರವೇಶ ಶುಲ್ಕದ ಒಂದೂವರೆ ರೂಪಾಯಿಯ ಮನಿಯಾರ್ಡರ್ ಒಂದು ದಿನ ತಡವಾಗಿ ತಲುಪಿತು -ಎಂಬ ಮಹತ್ತರ ಕಾರಣಕ್ಕಾಗಿ ಉತ್ತಮ ಅಂಕಗಳಿಸಿದ್ದರೂ ನನ್ನ ಪ್ರವೇಶಪತ್ರ ನಿರಾಕರಿಸಲ್ಪಟ್ಟಿತು. ಹೀಗೆ, ಶಾಸ್ತ್ರೀಯವಾಗಿ ಸಂಸ್ಕೃತದಲ್ಲಿ ಶಿಕ್ಷಣ ಪಡೆಯುವ ನನ್ನ ಆಸೆಯ ದೀಪ ನಂದಿಹೋಯಿತು.</p>
		<p>ಬೇತಾಳ ಕತೆಯಲ್ಲಿ ಬರುವ ಛಲ ಬಿಡದ ವಿಕ್ರಮನಂತೆ, ನಾನು ಓದುವುದರ ಜೊತೆ ಜೊತೆಗೇ ನಾನು ಸಂಸ್ಕೃತದಲ್ಲಿ ಆಸಕ್ತಿಯನ್ನು ಉಳಿಸಿಕೊಂಡು, ನಂದಿ ಹೋದಂತಿದ್ದ ಆ ಆಸೆಯ ದೀಪದ ಬತ್ತಿಯ ಕಾವನ್ನ ಕಾಪಾಡಿಕೊಳ್ಳುತ್ತ ಬಂದೆ. ಸ್ವಯಂಬೋಧಿನಿಗಳು, ವ್ಯಾಕರಣಗ್ರಂಥಗಳು, ಭಾಷ್ಯಸಹಿತ ಕಾವ್ಯಗಳು, ವ್ಯಾಖ್ಯೋಪೇತ ಅಭಿಜಾತ ಕಾವ್ಯ ಕೃತಿಗಳನ್ನು ಸಂಗ್ರಹಿಸಿಕೊಂಡು ಬಿಡುವಾದಾಗಲೆಲ್ಲ ಓದುತ್ತಿದ್ದೆ. ಕನ್ನಡ ಹಿಂದಿ ಇಂಗ್ಲಿಷ್‍ನಲ್ಲಿ ಸ್ವಂತ ಬರೆಯುವಷ್ಟು ಎದೆಗಾರಿಕೆ ಬರುವ ವೇಳೆಗೆ ಈ ಭಾಷೆಗಳ ವ್ಯಾಖ್ಯಾನ ಭಾಷ್ಯಕಾರಿಕೆ ವೃತ್ತಿ ದೀಪಿಕೆಗಳನ್ನೊಳಗೊಂಡ ಸಂಸ್ಕೃತ ಗ್ರಂಥಗಳ ಒಂದು ಸಾಕಷ್ಟು ದೊಡ್ಡ ಪುಸ್ತಕ ಭಂಡಾರವೇ ನನ್ನ ವ್ಯಾಸಂಗಕ್ಕೆ ಓದಿಗೆ ಪೂರಕವಾಗಿ ಮನೆಯಲ್ಲಿರುವಂತಾಯ್ತು.</p>
	</section>
</body>
</html>
