<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-020">
		<h1 class="level1-title" epub:type="title">ನಮ್ಮ ಮಕ್ಕಳಾದ ನಂದಿನಿ ಮತ್ತು ಸುಮನಾಳ ಜನನ</h1>
		<p>ಸ್ಟಿಲ್‍ವಾಟರ್ ಓಕ್ಲೋಹೋಮದಲ್ಲಿದ್ದಾಗ ಯಾವ ವೈದ್ಯಕೀಯ ಸಹಾಯವೂ ಇಲ್ಲದೇ ನಮ್ಮ ನಂದಿನಿಯ ಜನನವಾಯಿತು. ಆ ಸಮಯದಲ್ಲಿ ಸ್ಟಿಲ್‍ವಾಟರ್‍ನಲ್ಲಿ ಕನ್ನಡಿಗರು ಯಾರೂ ಇರಲಿಲ್ಲ. ಒಂದು ದಿನಕ್ಕೆ ಆಸ್ಪತ್ರೆಗೆ ಒಂದು ದಿವಸಕ್ಕೆ ೧೨೦೦ ಡಾಲರ್ ಹಣ ಕಟ್ಟಬೇಕಿತ್ತು. ನಮ್ಮ ಹತ್ತಿರ ಅಷ್ಟು ಹಣ ಇರದಿದ್ದ ಕಾರಣ ನಂದಿನಿ ಹುಟ್ಟಿದ ಹನ್ನೆರಡು ಗಂಟೆಯೊಳಗೆ ಹರಿಯ ಗೆಳೆಯ ಶ್ರೀಮಾಣಿಕ್ಯಂ ಅವರು ಕಾರಿನಲ್ಲಿ ಮನೆ ಬಾಗಿಲಿಗೆ ಬಂದು ಬಿಟ್ಟು ಹೋದರು. ಹರಿಯವರು ಕಂಪ್ಯೂಟರ್ ರೂಮಿನಲ್ಲೇ ಮುಳುಗಿಹೋಗಿದ್ದರು. ಒಂದು ಕೈಯಲ್ಲಿ ಮಗುವನ್ನು ಮತ್ತೊಂದು ಕೈಯಲ್ಲಿ ಇದ್ದ ಚೀಲವನ್ನು ಕೆಳಗಿಟ್ಟು ಬೀಗ ತೆಗೆದು ಒಳಗೆ ಹೋಗಿ ಅನ್ನ ಕಟ್ಟನ್ನು ಮಾಡಿಕೊಂಡು ಊಟ ಮಾಡಿದೆ. ಬಾಣಂತಿತನದ ಈ ಸ್ಥಿತಿಗೆ ಭಗವಂತನೇ ದಾರಿ ತೋರಿಸಿದ.</p>
		<p>ಮೂರನೇ ಸೆಮಿಸ್ಟರ್ ಮುಗಿದು, ನಾಲ್ಕನೇ ಸೆಮಿಸ್ಟರ್ ಆರಂಭವಾಗುವ ಸಮಯದಲ್ಲಿ ಹರಿಯವರ ಗೈಡ್ ಡಾಕ್ಟರ್ ಲಾಯ್ಡ್ ನಿಮ್ಮ ಶ್ರೀಮತಿಯವರನ್ನು ಕರೆದುಕೊಂಡು ಬಂದು ನನ್ನನ್ನು ನೋಡು ಎಂದು ಒಂದು ಚೀಟಿ ಕಳುಹಿಸಿದರು. ನಾವಿಬ್ಬರೂ ಗೈಡ್‍ನ್ನು ನೋಡಲು ಹೋದೆವು. ಗೈಡ್ ಹೇಳಿದರು ನಿಮಗೆ ಈಗಾಗಲೇ ನಲವತ್ತೈದು ವರ್ಷಗಳು. ನೀನು ಪಿಎಚ್‍ಡಿ ತೆಗೆದುಕೊಳ್ಳಲು ಕೊನೇ ಪಕ್ಷ ೮೦ ರಿಂದ ೧೦೦ ಪೇಪರ್‍ಗಳನ್ನು ಪ್ರೆಸೆಂಟ್ ಮಾಡಬೇಕು. ಅದಕ್ಕೆ ಸುಮಾರು ೫ ರಿಂದ ೬ ವರ್ಷಗಳು ತೆಗೆದುಕೊಳ್ಳುತ್ತದೆ. ನೀವು ಮನೆಗೆ ಹೋಗಿ ಯೋಚನೆ ಮಾಡಿ ಎಂಎಸ್ ತೆಗೆದುಕೊಳ್ಳುತೀರೋ ಅಥವಾ ವಿದ್ಯಾಭ್ಯಾಸ ಮುಂದುವರಿಸುತ್ತೀರೋ ಯೋಚಿಸಿ ಉತ್ತರಿಸಿ ಎಂದು ಬಾಂಬ್ ಇಟ್ಟರು. ಹರಿಯವರಿಗೆ ತುಂಬಾ ನಿರಾಸೆಯಾಯಿತು. ತಾನು ಡಾಕ್ಟರೇಟ್ ತೆಗೆದುಕೊಳ್ಳುವನೆಂಬ ಆಸೆಯಿಂದಿದ್ದವನಿಗೆ ಬಲೂನಿಗೆ ಸೂಜಿ ಚುಚ್ಚಿದಂತಾಯಿತು. ನಂದಿನಿಯ ಆಗಮನ ನಮ್ಮಲ್ಲಿದ್ದ ಇರಾನಿನ ಹಣ ಕರಗಿ ಹೋಗಿದ್ದು, ಓದುವಾಗ ಕೆಲಸ ಮಾಡಲು ಅವಕಾಶವಿಲ್ಲದ್ದು ಈ ಎಲ್ಲ ಕಾರಣಗಳಿಂದ ಒಲ್ಲದ ಮನಸ್ಸಿನಲ್ಲಿ ಎಂಎಸ್ ಪೂರ್ಣಗೊಳಿಸುವ ಯೋಚನೆ ಬಿಡಬೇಕಾಯಿತು.</p>
		<p>ದೇವರ ದಯೆಯಿಂದ ಒಂದು ವಾರದಲ್ಲೇ ಒಂದು ಸಣ್ಣ ಕಂಪನಿಯಲ್ಲಿ ಕೆಲಸ ದೊರಕಿತು ಓಕ್ಲೋಹೋಮ ಸಿಟಿಯಲ್ಲಿ. ಸ್ಟಿಲ್‍ವಾಟರ್‍ನಿಂದ ಸುಮಾರು ೬೫ ಮೈಲಿ ದೂರದಲ್ಲಿ. ಅವರ ಬಾಸ್ ಡಾ| ಡೆವಿಡ್ ರವರು ಹರಿಯನ್ನು ತಮ್ಮ ಸ್ವಂತ ಮಗನಂತೆ ನೋಡಿಕೊಂಡರು. ಮತ್ತು ಬಲು ಬೇಗ ಅಲ್ಲಿ ಕೆಲಸ ಮಾಡಲು ಗ್ರೀನ್‍ಕಾರ್ಡ್‍ನ್ನು ಕೊಡಿಸಿಕೊಟ್ಟರು. ಗ್ರೀನ್‍ಕಾರ್ಡ್ ಇಲ್ಲದಿದ್ದರೆ ಒಳ್ಳೆಯ ಕೆಲಸ ಸಿಗುವುದು ಸಾಧ್ಯವಿರಲಿಲ್ಲ.</p>
		<p>ಗ್ರೀನ್‍ಕಾರ್ಡ್ ಸಿಕ್ಕ ಕಾರಣ ಬೇರೆ ಬೇರೆ ರಾಜ್ಯಗಳಿಂದ ಒಳ್ಳೊಳ್ಳೆಯ ಕೆಲಸದ ಅವಕಾಶ ದೊರಕಿತು. ಆ ಸಮಯದಲ್ಲಿ ನ್ಯೂಜೆರ್ಸಿಯಲ್ಲಿ ಕೆಲಸ ಸಿಕ್ಕ ಕಾರಣ ನಾವು ಅಲ್ಲಿಗೆ ತೆರಳಿದೆವು. ಎರಡು ತಿಂಗಳ ಕಾಲ ವಾಸ್ತವ್ಯ ನಮಗೆ ಹೋಟೆಲ್ ಹಿಲ್‍ಟನ್. ತುಂಬಾ ಪ್ರಿಸ್ಟೀಜಿಯಸ್ ಹೋಟೆಲ್ ಅದು. ಆ ಎರಡು ತಿಂಗಳಲ್ಲಿ ನಾವು ನಮ್ಮ ಸ್ವಂತ ಗೂಡಿಗೆ ಹೋಗಲು ಚೆರಿಹಿಲ್ ನ್ಯೂಜೆರ್ಸಿಯಲ್ಲಿ ಒಂದು ಮನೆಯನ್ನು ಕೊಂಡುಕೊಂಡೆವು. ಚೆರಿಹಿಲ್ ನ್ಯೂಜೆರ್ಸಿ ನಗರ ಅಮೆರಿಕಾದಲ್ಲಿ ಹರಿಯ ಕನ್ನಡ ಕೆಲಸ ಮಾಡಲು ಅವಕಾಶ ಮಾಡಿಕೊಟ್ಟಿತು. ಅಲ್ಲಿಯ ಕನ್ನಡಿಗರನ್ನು ನಿಕಟವಾಗಿ ಸಂಪರ್ಕ ಹೊಂದಲು ಅನುಕೂಲವಾಗಿತ್ತು. ಅವರು ಸಂಘದ ಪತ್ರಿಕೆಗೆ ಸಂಪಾದಕರಾದರು. ಸಂಪಾದಕರಾದ ಕೂಡಲೇ ಬೇರೆ ಬೇರೆ ಕನ್ನಡ ಸಂಘಗಳೊಡನೆ ಸಂಪರ್ಕ ಮಾಡಿ ಕನ್ನಡಿಗರನ್ನು ಪರಿಚಯಿಸಿಕೊಳ್ಳಲು ಆರಂಭಿಸಿದರು. ತ್ರಿವೇಣಿ ಕನ್ನಡ ಸಂಘದಲ್ಲಿ ಬಿ.ಟಿ. ಲಕ್ಷ್ಮಣ್ ರವರ ನೇತೃತ್ವದಲ್ಲಿ ಪ್ರಥಮ ಈಶಾನ್ಯ ಕನ್ನಡ ಸಮ್ಮೇಳನ ಜರುಗಿತು. ಮಾಸ್ಟರ್ ಹಿರಣ್ಣಯ್ಯ, ಎಚ್.ಆರ್. ಲೀಲಾವತಿ ಮೊದಲಾದವರು ಬಂದಿದ್ದರು. ನ್ಯೂಜೆರ್ಸಿ, ಡೆಲವೇರ್ ಮತ್ತು ಪೆನ್ಸಿಲ್ವೇನಿಯಾ ರಾಜ್ಯಗಳ ಕನ್ನಡ ಸಂಘಕ್ಕೆ ತ್ರಿವೇಣಿ ಎಂದು ಹೆಸರಿತ್ತು.</p>
		<p>ಹರಿ ಆ ಸಂಘದ ಅಧ್ಯಕ್ಷ ಸ್ಥಾನ ವಹಿಸಿ ಹಲವಾರು ನಾಟಕಗಳನ್ನು, ಸಾಂಸ್ಕೃತಿಕ ಕಾರ್ಯಕ್ರಮಗಳನ್ನು, ಧಾರ್ಮಿಕ ಕಾರ್ಯಕ್ರಮಗಳನ್ನು ಅಲ್ಲಿ ನಡೆಸಿದರು. ಕನ್ನಡ ಕಲಾವಿದರು, ಸಾಹಿತಿಗಳು ಬಂದಾಗ ಅವರಿಗೆ ದೇಶದ ನಾನಾ ಭಾಗದಲ್ಲಿರುವ ಕನ್ನಡ ಸಂಘಗಳಿಗೆ ಕಳುಹಿಸಿ ಅವರುಗಳು ಈ ಕಲಾವಿದರ ಸಾಹಿತಿಗಳ ಕಾರ್ಯಕ್ರಮ ನಡೆಸಿಕೊಡುವಂತೆ ನೋಡಿಕೊಳ್ಳುತ್ತಿದ್ದರು.</p>
		<p>ಚೆರಿಹಿಲ್ ನ್ಯೂಜೆರ್ಸಿಯಲ್ಲಿದ್ದ ಸ್ಟೋನ್ ಅಂಡ್ ವೆಬ್‍ಸ್ಟರ್ ಕಂಪನಿಯಲ್ಲಿ ಕೆಲಸ ಮಾಡಲು ಓಕ್ಲೋಹೋಮಾದಿಂದ ಬಂದಿದ್ದು ಸರಿಯಷ್ಟೆ. ಬಂದ ಎರಡು ತಿಂಗಳುಗಳ ಕಾಲ ತುಂಬಾ ಮೇಲ್ದರ್ಜೆಯ ಹೋಟೆಲ್‍ನಲ್ಲಿ ಎರಡು ತಿಂಗಳು ಇದ್ದು, ಅದೇ ಸಮಯದಲ್ಲಿ ಒಂದು ಹೊಸ ಸ್ವಂತ ಮನೆಯನ್ನು ಹೊಂದುವ ಆಸೆಯಾಯಿತು. ಅದು ಪ್ರೆಸಿಡೆಂಟ್ ಕಾರ್ಟರ್ ಕಾಲ. ಮನೆ ಕೊಂಡುಕೊಳ್ಳುವ ಸಾಲದ ಬಡ್ಡಿ ದರ ವಿಪರೀತ ೧೪&#37;. ಆದರೂ ನಮಗೆ ಅನುಭವವಿಲ್ಲದ ಕಾರಣ ಮತ್ತು ಮನೆಯನ್ನು ಹೊಂದಬೇಕೆಂಬ ಉತ್ಕಟ ಆಸೆ ನಮ್ಮ ಆದಾಯಕ್ಕಿಂತ ಖರ್ಚೆ ಜಾಸ್ತಿಯಾಗಿತ್ತು. ಖರ್ಚಿನ ಅಂದಾಜು ನಮಗೆ ಇರಲಿಲ್ಲ. ಆ ಸಮಯದಲ್ಲೇ ೯-೯-೧೯೮೧ ರಂದು ನಮ್ಮ ಎರಡನೇ ಮಗಳು ಸುಮನಾಳ ಜನನವಾಯಿತು. ತ್ರಿವೇಣಿಯ ಅಧ್ಯಕ್ಷಗಿರಿ ಸಾಹಿತ್ಯಕ ಒಡನಾಟ ಇದರಿಂದ ಹೆಚ್ಚು ಹೆಚ್ಚು ಜನರ ಪರಿಚಯವಾಯಿತು. ಆದರೆ ಜನವರಿ ೧೯೮೨ರಲ್ಲಿ ಸ್ಟೋನ್ ಅಂಡ್ ವೆಬ್‍ಸ್ಟರ್‍ನಲ್ಲಿ ಪ್ರಾಜೆಕ್ಟ್ ಮುಗಿದಿದ್ದರಿಂದ ಪಿಂಕ್ ಸ್ಲಿಪ್ ದೊರಕಿತು. ಮನೆ ಮಾರುವುದು ಹೇಗೆ, ಮುಂದಿನ ಜೀವನ ಹೇಗೆ ಎಂಬ ಯೋಚನೆಯಿಂದ ಸ್ಟ್ರೆಸ್‍ನಿಂದ ಡಯಾಬಿಟಿಸ್‍ಗೆ ಹರಿ ತುತ್ತಾದರು.</p>
		<p>ಈಗಲೂ ದೇವತಾಸ್ವರೂಪಿಯಾದ ಗೆಳೆಯರು ನೆರವಾದರು. ಕೆಲಸ ಕಳೆದ ಮಾರನೇ ದಿನವೇ ಲಿಮರಿಕ್ ಪವರ್ ಪ್ಲಾಂಟ್ ಬೆಕ್ಟಲ್ ಕಂಪನಿಯಲ್ಲಿ ಗೆಳೆಯನ ಸಹಾಯದಿಂದ ಕೆಲಸ ದೊರಕಿತು. ಆದರೆ ಧುತ್ತೆಂದು ಒಂದು ದೊಡ್ಡ ಪ್ರಶ್ನೆ ಹರಿಯ ಮನಸ್ಸಿಗೆ ಬಂದಿತು. ಮನೆಯನ್ನು ಏನು ಮಾಡುವುದು ನಮ್ಮ ರಸ್ತೆಯಲ್ಲೇ ಸುಮಾರು ಮನೆಗಳು ಖಾಲಿ ಹೊಡೆಯುತ್ತಿದ್ದವು. ಅದು ಕೊಂಡುಕೊಳ್ಳುವವರ ಮಾರುಕಟ್ಟೆಯಾಗಿತ್ತು. ಕೊಳ್ಳಲು ಯಾರೂ ಮುಂದೆ ಬರುತ್ತಿರಲಿಲ್ಲ. ಸುಮಾರು ೬ ತಿಂಗಳುಗಳ ಕಾಲ ಮಾರಲಾಗದೇ ಪ್ರತಿ ತಿಂಗಳು (ಮನೆ ಸಾಲ)ಮಾರ್ಟ್‍ಗೇಜ್ ಕಟ್ಟುತ್ತಿದ್ದೆವು. ಕೊನೆಗೆ ಹರಿಯ ಗೆಳೆಯ ಒಬ್ಬ ಪ್ರೊಫೆಸರ್ ಡಾ| ನಂದಾ ಅವರು ಆ ಮನೆಯನ್ನು ನಮ್ಮ ಅಸಲು ಬೆಲೆಗೆ ರಿಜಿಸ್ಟ್ರೇಷನ್‍ನ್ನು ಬದಲಾಯಿಸಿಕೊಂಡರು. ನಾವು ಕೊಟ್ಟ ಹಣವು ಕೂಡ ನಮಗೆ ಹಿಂದಿರುಗಲಿಲ್ಲ. ಆದರೆ ನಮಗೆ ತಲೆಬಿಸಿ ಕಡಿಮೆಯಾಯಿತು.</p>
		<p>ಈ ಮನೆ ಮಾರಿದ ನಂತರ ಪಾಟ್ಸ್‍ಟೌನ್(ಮಡಿಕೇರಿ)ನಲ್ಲಿ ಒಂದು ಸಣ್ಣ ಮನೆಯನ್ನು ಕೊಂಡುಕೊಂಡೆವು. ಹಾಸಿಗೆ ಇದ್ದಷ್ಟು ಕಾಲು ಚಾಚುವಂತೆ ನಮ್ಮ ಬಡ್ಜೆಟ್‍ಗೆ ಸರಿ ಹೊಂದುವಂತೆ ಒಂದು ಸಣ್ಣ ಮನೆಯನ್ನು ಕೊಂಡುಕೊಂಡೆವು. ನಂ. ೯, ಎವರ್‍ಗ್ರೀನ್ ರೋಡ್, ಪಾಟ್ಸ್‍ಟೌನ್, ಪೆನ್ಸಿಲ್ವೇನಿಯಾ ಇದು ನಮ್ಮ ಅಮೆರಿಕನ್ನಡದ ವಿಳಾಸ. ಇಲ್ಲಿಯೇ ನಾವು ಅಮೆರಿಕನ್ನಡವನ್ನು ಪ್ರಾರಂಭಿಸಿದ್ದು. ನಮ್ಮ ಮನೆಯನ್ನು ಪುಸ್ತಕ ಕಾಶಿ ಎಂದು ಕರೆಯುತ್ತಿದ್ದರು. ಈ ಮನೆಗೆ ಎಸ್.ಎಲ್. ಭೈರಪ್ಪ, ಗೋಪಾಲಕೃಷ್ಣ ಅಡಿಗ, ಪು.ತಿ. ನರಸಿಂಹಾಚಾರ್, ರಂ.ಶ್ರೀ. ಮುಗುಳಿ, ಜಿ.ಎಸ್. ಶಿವರುದ್ರಪ್ಪ, ಡಾ| ಎನ್.ಎಸ್. ಲಕ್ಷ್ಮೀನಾರಾಯಣಭಟ್ಟ, ರಾಮಚಂದ್ರಶರ್ಮ, ನಾಗತಿಹಳ್ಳಿ ಚಂದ್ರಶೇಖರ್, ಅರಳುಮಲ್ಲಿಗೆ ಪಾರ್ಥಸಾರಥಿ ಇನ್ನೂ ಮುಖ್ಯವಾದವರು ಅಮೆರಿಕಾಗೆ ಬಂದವರು ಈ ಪುಸ್ತಕ ಕಾಶಿಗೆ ಬಂದು ನೋಡಿಕೊಂಡು ಹೋಗುವುದೇ ಒಂದು ಪದ್ಧತಿಯಾಯಿತು. ಆ ಸಮಯದಲ್ಲೇ ಮೂರು ದಿನಗಳ ಒಂದು ಕನ್ನಡ ಕಾರ್ಯಾಗಾರ ನಡೆಸಿ ಕನ್ನಡದಲ್ಲಿ ಆಸಕ್ತಿವುಳ್ಳ ಲೇಖಕರಿಗೆ ಅನುಕೂಲವಾಗುವಂತೆ ಪ್ರೊ| ಜಿ.ಎಸ್. ಶಿವರುದ್ರಪ್ಪನವರು ನಡೆಸಿಕೊಟ್ಟರು.</p>
		<p>ನ್ಯೂಕ್ಲಿಯರ್ ಪವರ್ ಪಾಯಿಂಟ್ ಕನ್ಸ್‍ಟ್ರಕ್ಷನ್ ಮುಗಿದಿದ್ದರಿಂದ ೧೨೦ಂ ಜನ ಮನೆಗೆ ಹೋದರು. ಅದರಲ್ಲಿ ಹರಿಯೂ ಒಬ್ಬರು. ಈ ಸಲ ದೇವರೂ ಕಣ್ಣು ಬಿಡಲಿಲ್ಲ, ಗೆಳೆಯರ ಪ್ರಯತ್ನವೂ ಸಫಲವಾಗಲಿಲ್ಲ. ಒಂದು ವರ್ಷಗಳ ಕಾಲ ಹರಿಯವರಿಗೆ ಕೆಲಸವಿರಲಿಲ್ಲ. ಮನೆ ನಡೆಸುವುದು ಅತ್ಯಂತ ಕಷ್ಟವಾಗಿತ್ತು. ಆ ಸಮಯದಲ್ಲಿ ನನ್ನ ಸಿ ಬೆಸ್ಟ್ (ಕ್ಯಾಲಿಫೋರ್ನಿಯಾ ಬೇಸಿಕ್ ಎಜುಕೇಷನ್ ಸಿಸ್ಟಂ ಟೆಸ್ಟ್) ಪರೀಕ್ಷೆ ಸಹಾಯಕ್ಕೆ ಬಂದಿತ್ತು. ನನಗೆ ಬದಲಿ ಉಪಾಧ್ಯಾಯ ವೃತ್ತಿ ದೊರಕಿತು. ಬೆಳಿಗ್ಗೆ ೭:೧೫ ರಿಂದ ಮಧ್ಯಾಹ್ನ ೨:೦೦ ಗಂಟೆವರೆಗೆ. ಅದೇ ಸಮಯದಲ್ಲಿ ನನ್ನ ಗೆಳತಿಯೊಬ್ಬಳು ಡೇಟಾ ಎಂಟ್ರಿ ಕೆಲಸ ಮಾಡುತ್ತಿದ್ದಳು. ಅವಳಿಗೆ ಆಪರೇಷನ್ ಆಗಬೇಕಾಗಿದ್ದರಿಂದ ಆಫೀಸಿನಲ್ಲಿ ನಿಮ್ಮ ಬದಲಿಗೆ ಯಾರನ್ನಾದರೂ ಇರಿಸಿ ನೀವು ರಜಾ ತೆಗೆದುಕೊಳ್ಳಿ ಎಂದರು. ನಾನೂ ಸಹ ಫೋರ್ಟರಾನ್ ಮತ್ತು ಬೇಸಿಕ್ ಕಂಪ್ಯೂಟರ್ ಕಲಿತಿದ್ದರಿಂದ ನಾನು ಆ ಕೆಲಸವನ್ನೂ ಸಹ ಒಪ್ಪಿಕೊಂಡೆ. ಅದನ್ನು ಗ್ರೇವ್‍ಯಾರ್ಡ್ ಶಿಫ್ಟ್ ಎಂದು ಕರೆಯುತ್ತಾರೆ. ಮಧ್ಯಾಹ್ನ ೪:೦೦ ರಿಂದ ರಾತ್ರಿ ೧೨:೩೦ ವರೆಗೆ ಶಾಲೆಯಿಂದ ಬಂದು ಅಡಿಗೆ ಕೆಲಸ ಮುಗಿಸಿ ಮತ್ತೆ ಡೇಟಾ ಎಂಟ್ರಿ ಕೆಲಸಕ್ಕೆ ಹೋಗಿ ರಾತ್ರಿ ೧:೦೦ ಗಂಟೆಗೆ ಒಬ್ಬಳೇ ಡ್ರೈವ್ ಮಾಡಿಕೊಂಡು ಮನೆಗೆ ಬಂದು ಊಟ ಮಾಡಿ ಮಲಗುತ್ತಿದ್ದೆ.</p>
		<p>ಈ ಮಧ್ಯದಲ್ಲಿ ನಾಲ್ಕೈದು ತಿಂಗಳುಗಳ ಕಾಲ ಕಿವಿ (ಕಿವಿ ಶೂ ಪಾಲಿಷ್ ಅಂಗಡಿಯಲ್ಲಿ) ಹರಿಗೆ ಲೆಕ್ಕ ಬರೆಯಲು ಕೆಲಸ ದೊರಕಿತು. ಬೆಕ್ಟೆಲ್‍ನಲ್ಲಿ ನ್ಯೂಕ್ಲಿಯರ್ ಪವರ್ ಪ್ಲಾಂಟ್ ರಿಪೇರಿ ಶುರುವಾದ್ದರಿಂದ ಹರಿಯವರನ್ನು ಮತ್ತೆ ಅಲ್ಲಿಗೇ ಕರೆಸಿಕೊಂಡರು. ರಿಪೇರಿ ಕೆಲಸ ಇನ್ನೇನು ಮುಗಿಯುತ್ತಾ ಬಂದಾಗ ಹಿಂದೆ ಯಾವಾಗಲೋ ಅಪ್ಲೇ ಮಾಡಿದ್ದ ಫರ್ಗೂಸನ್ ಕಂಪೆನಿಯಿಂದ ಇನ್ನೂ ಹೆಚ್ಚಿನ ಸಂಬಳಕ್ಕೆ ಕರೆಬಂತು. ಹರಿಯವರು ಪಾಟ್ಸ್‍ಟೌನ್‍ನಿಂದ ಸಿನ್ಸಿನ್ಯಾಟಿ ಒಹಾಯೋ ಸುಮಾರು ೬೫೦ ಮೈಲಿ ದೂರವಿತ್ತು. ಆದ್ದರಿಂದ ಅವರು ಪಾಟ್ಸ್‍ಟೌನ್‍ನಿಂದ ಬೆಳಿಗ್ಗೆ ೬:೦೦ ಗಂಟೆಗೆ ತ್ರಿ ಸೀಟರ್ ವಿಮಾನದಲ್ಲಿ ಫಿಲಿಡೆಲ್ಫಿಯಾಗೆ ಹೋಗುತ್ತಿದ್ದರು. ಫಿಲಿಡೆಲ್ಪಿಯಾದಿಂದ ಸಿನ್ಸಿನ್ಯಾಟಿ ಒಹಾಯೋಗೆ ದೊಡ್ಡ ಏರೋಪ್ಲೇನ್‍ನಲ್ಲಿ ಹೋಗಿ ಅಲ್ಲಿ ಇಳಿದು ಅಲ್ಲಿ ರೆಂಟಲ್ ಕಾರನ್ನು ತೆಗೆದುಕೊಂಡು ಹೋಟೆಲೆಗೆ ಹೋಗಿ ಫ್ರಿಜಿನಲ್ಲಿ ಪಾಟ್ಸ್‍ಟೌನ್‍ನಿಂದ ತಂದಿದ್ದ ಸಾರು ಹುಳಿ ಚಪಾತಿ ಮೊದಲಾದ ಊಟದ ತಿಂಡಿಗಳನ್ನು ಇಟ್ಟು ಹತ್ತಿರದಲ್ಲೇ ಇದ್ದ ಆಫೀಸಿಗೆ ಹೋಗಿ ಶುಕ್ರವಾರದ ವರೆಗೂ ಹೇಗೋ ಮ್ಯಾನೇಜ್ ಮಾಡಿ ಶುಕ್ರವಾರದ ಸಂಜೆ ಅದೇ ಮಾದರಿಯಲ್ಲಿಯೇ ವಾಪಸಾಗುತ್ತಿದ್ದರು. ಆಹಾರಾರ್ಥಂ ಬಹುಕೃತ ವೇಷಂ. ನಾನು ಮತ್ತು ಮಕ್ಕಳು ಪಾಟ್ಸ್‍ಟೌನ್‍ನಲ್ಲೇ ಉಳಿದೆವು. ಸುಮಾರು ೧೦ ರಿಂದ ೧೧ ತಿಂಗಳು ಈ ರೀತಿ ಜೀವನ ನಡೆಸುತ್ತಿರುವಾಗ ಹರಿಯವರ ನೇತೃತ್ವದಲ್ಲಿ ಸೆಂಟ್ ಲೂಯಿಸ್ ಮಿಸ್ಸೋರಿಯಲ್ಲಿ ಅವರದೇ ಆದ ಹೊಸ ಬ್ರಾಂಚ್ ಆರಂಭವಾಯಿತು. ಇಡೀ ಪರಿವಾರ ಪಾಟ್ಸ್ ಟೌನ್‍ನಿಂದ ಮಿಸ್ಸೋರಿಗೆ ಗುಳೇ ಹೋದೆವು. ಪಾಟ್ಸ್‍ಟೌನ್‍ನಲ್ಲಿದ್ದ ಮನೆಯನ್ನು ಮಾರಲು ಇಟ್ಟು ಸೆಂಟ್ ಲೂಯಿಸ್‍ನ ಹೋಟೆಲ್ ತಲುಪುವ ವೇಳೆಗೆ ರಾತ್ರಿ ೧೧:೦೦ ಗಂಟೆಯಾಗಿತ್ತು. ೧೧:೦೦ ಗಂಟೆಗೆ ಪಾಟ್ಸ್‍ಟೌನ್‍ನಿಂದ ರಿಯಲ್ ಎಸ್ಟೇಟ್ ಶೇರಾಯಿಂದ ಫೋನ್ ಬಂತು. ಒಂದು ಆಫರ್ ಬಂದಿದೆ. ನೀವು ಕೇಳಿದ್ದಕ್ಕಿಂತ ೫೦೦೦ ಡಾಲರ್ ಕಡಿಮೆ ಕೇಳುತ್ತಿದ್ದಾರೆ ಒಪ್ಪಿಕೊಳ್ಳೋಣವೇ? ಇದು ಅರ್ಜೆಂಟ್ ಎಂದು ಕೇಳಿದಳು. ಎರಡು ನಿಮಿಷ ಬಿಟ್ಟು ಕರೆ ಮಾಡುತ್ತೇನೆ ಎಂದರು ಹರಿ. ನಮ್ಮ ಹಳೆಯ ಅನುಭವ ಕಹಿಯಾಗಿದ್ದರಿಂದ ಐದು ಸಾವಿರ ಕಡಿಮೆಯಾದರೂ ಪರವಾಗಿಲ್ಲ ಅವರಿಗೆ ಮಾರಿಬಿಡೋಣ ಎಂದು ತೀರ್ಮಾನಿಸಿಕೊಂಡು ಆಕೆಗೆ ಫೋನಾಯಿಸಿದೆವು. ಈ ಮನೆ ಅತಿ ಸುಲಭದಲ್ಲಿ ಸರಳವಾಗಿ ಮಾರಿದಾಗ ಮನೆ ಚಿಕ್ಕದಾದರೂ ಸ್ವಲ್ಪ ಹಣವನ್ನೂ ಗಳಿಸಿಕೊಟ್ಟಿತು. ಆ ಹಣದಿಂದ ಸೆಂಟ್‍ಲೂಯಿಸಿನಲ್ಲಿ ಒಂದು ಮನೆ ಕೊಂಡುಕೊಂಡೆವು. ಸೆಂಟ್ ಲೂಯಿಸ್‍ನ ಕನ್ನಡಿಗರು ನಮ್ಮ ಅಮೆರಿಕನ್ನಡದ ಕಟ್ಟಾಭಿಮಾನಿಗಳು. ಅಲ್ಲಿಗೆ ಹೋದಾಗ ನಾವು ಕರ್ನಾಟಕದಲ್ಲೇ ಇದ್ದೇವೇನೋ ಎನ್ನುವ ಭಾವನೆ ಮೂಡುತ್ತಿತ್ತು. ಅಮೆರಿಕನ್ನಡದ ಡಾ| ಅಶ್ವತ್ಥನಾರಾಯಣ ಅವರು ನಾವು ಅಲ್ಲಿಗೆ ಹೋದ ಮಾರನೇ ದಿನವೇ ತಮ್ಮ ಕೆಲಸವನ್ನು ಬಿಟ್ಟು ನಾವಿದ್ದ ಹೋಟೆಲಿಗೆ ಓಡೋಡಿ ಬಂದು ಹರಿ ನಾಗಲಕ್ಷ್ಮೀ ನೀವು ಸೆಂಟ್ ಲೂಯಿಸಿಗೆ ಬಂದಿದ್ದು ನಮ್ಮ ಪುಣ್ಯ. ಹೇಳಿ ನಾನು ನಿಮಗೆ ಹೇಗೆ ಸಹಾಯ ಮಾಡಲಿ. ನಿಮಗೆ ಏನು ಬೇಕಾದರೂ ಯೋಚನೆ ಮಾಡಬೇಡಿ ನಮಗೆ ಫೋನ್ ಮಾಡಿ ಎಂದು ಉತ್ಸಾಹದಿಂದ ಪ್ರೀತಿಯಿಂದ ತಮ್ಮ ತಮ್ಮನೇ ಬಂದಿದ್ದಾನೆ ಎನ್ನುವ ರೀತಿಯಲ್ಲಿ ಸತ್ಕರಿಸಿದರು. ಡಾ| ಶಂಕರಶಾಸ್ತ್ರಿ, ಹೇಮಾ ಶ್ರೀಕಂಠ ಇನ್ನೂ ಹಲವಾರು ನಮ್ಮ ಸುತ್ತಮುತ್ತ ಇದ್ದರು. ಮನೆಯಲ್ಲಿ ಯಾರಾದರೂ ಕನ್ನಡಿಗರು ಇದ್ದೇ ಇರುತ್ತಿದ್ದರು. ಇದೇ ಸಮಯದಲ್ಲಿ ಸೆಂಟ್ ಲೂಯಿಸಿನಲ್ಲಿ ಕೆಲಸ ಮಾಡುತ್ತಿದ್ದ ನಾಲ್ಕು ಜನ ಯುವಕರು ಕೆಲಸ ಕಳೆದುಕೊಂಡ ಕಾರಣ ಮತ್ತೊಂದು ಕೆಲಸ ಹುಡುಕುವ ತನಕ ಅವರಿಗೆ ಆಶ್ರಯ, ಊಟ ತಿಂಡಿಗಳ ಅವಶ್ಯಕತೆಯಿತ್ತು. ಸೆಂಟ್ ಲೂಯಿಸಿನ ಮನೆ ೮ ರೂಮುಗಳಿಂದ ಒಂದು ಎಕರೆ ಜಾಗದಿಂದ ಕೂಡಿತ್ತು. ಆ ನಾಲ್ಕು ಜನಗಳಿಗೂ ಕೆಳಗಿನ ಆವರಣದಲ್ಲಿ ನಾಲ್ಕು ರೂಮುಗಳನ್ನು ಕೊಟ್ಟು ಅವರನ್ನು ಸಲಹಿದೆವು.</p>
		<p>ಅಮೆರಿಕನ್ನಡದ ಪ್ರತಿ ಸಂಚಿಕೆಯಲ್ಲಿ ಕನ್ನಡ ಪಾಠವನ್ನು ನಾವು ಕೊಡುತ್ತಿದ್ದುದರಿಂದ ಅಲ್ಲಿಯ ಜನರು ಕನ್ನಡ ಶಾಲೆ ತೆರೆಯುವಂತೆ ಪ್ರೋತ್ಸಾಹಿಸಿದರು. ಸೆಂಟ್ ಲೂಯಿಸಿನಲ್ಲಿದ್ದಾಗ ಮಾಡಿದ ಮತ್ತೊಂದು ಕನ್ನಡದ ಕೆಲಸವೆಂದರೆ ಕನ್ನಡ ಶಾಲೆಯ ಅನಾವರಣ. ಸುಮಾರು ೨೦ ರಿಂದ ೨೫ ಮಕ್ಕಳು ಸೆಂಟ್ ಲೂಯಿಸಿನ ಪ್ರಧಾನ ಲೈಬ್ರರಿಗೆ ಶನಿವಾರ ಸಾಯಂಕಾಲ ೪ ರಿಂದ ೬ ಮತ್ತು ಭಾನುವಾರ ಬೆಳಿಗ್ಗೆ ೧೦ ರಿಂದ ೧೨ ರ ವರೆಗೆ ಬರುತ್ತಿದ್ದರು. ಸುಮಾರು ೧೦೦ ರಿಂದ ೧೨೦ ಮೈಲಿಗಳಿಂದ ಮಕ್ಕಳನ್ನು ಕರೆದುಕೊಂಡು ತಂದೆತಾಯಿಗಳು ಬರುತ್ತಿದ್ದರು. ಶನಿವಾರ ರಾತ್ರಿ ಅವರ ಬಳಗದವರ ಮನೆಗಳಲ್ಲೋ, ಕೆಲವೊಮ್ಮೆ ಮೋಟೆಲ್‍ಗಳಲ್ಲೋ (ಮೋಟೆಲ್‍ಗಳು ಹೋಟೆಲ್ ಗಳಿಂದ ಚೀಪಾಗಿ ಇರುತ್ತಿದ್ದವು. ರಾತ್ರಿ ಮಲಗಿ ಬೆಳಗ್ಗೆ ಎದ್ದು ಹೋಗಲು ಇವು ಅನುಕೂಲವಾಗಿದ್ದವು.) ತಮ್ಮ ಮಕ್ಕಳಿಗೆ ಕನ್ನಡ ಕಲಿಸಲು ತಂದೆ ತಾಯಿಗಳು ಇಷ್ಟೆಲ್ಲ ಕಷ್ಟ ಕಾರ್ಪಣ್ಯಗಳನ್ನು ಎದುರಿಸುತ್ತಿದ್ದರು. ಬೆಂಗಳೂರು ಮೈಸೂರಿನಲ್ಲಿ ಕನ್ನಡ ಶಾಲೆ ಹತ್ತಿರವಿದ್ದರೂ ಕನ್ನಡ ಶಾಲೆಗೆ ಸೇರೋದಿಲ್ಲ. ದೂರ ಹೋದಾಗ ನಮ್ಮವರು ನಮ್ಮ ಭಾಷೆಯ ಬಗ್ಗೆ ಅಭಿಮಾನ ಏನೇನೆಲ್ಲ ಮಾಡಿಸುತ್ತದೆ.</p>
		<p>ಸೆಂಟ್‍ಲೂಯಿಸಿನಲ್ಲಿದ್ದಾಗ ಅಲ್ಲಿಯ ಕನ್ನಡ ಸಂಘದ ದಶಮಾನೋತ್ಸವ ವನ್ನು ವಿಜೃಂಭಣೆಯಿಂದ ಮಾಡಬೇಕೆಂದು ನಿರ್ಧರಿಸಿ ವಿಶೇಷ ಕಾರ್ಯಕ್ರಮ ಗಳನ್ನು ಹಮ್ಮಿಕೊಂಡರು. ಶಿಕಾಗೋಯಿಂದ ಒಂದು ನಾಟಕ ತಂಡ ಆ್ಯರಿಜೋನ ಇಂದ ಒಂದು ಸಂಗೀತದ ತಂಡ ಬಂದಿದ್ದವು. ಆ ಸಮಯದಲ್ಲಿ ಅಲ್ಲೇ ಹತ್ತಿರವಿದ್ದ ದ್ಯಾವನೂರು ಮಹದೇವ, ವಿವೇಕ ಶಾನುಭೋಗ, ಡಾ| ಹಾ.ಮು. ಪಟೇಲ ಮತ್ತು ಭಾರತದಿಂದ ಬಂದಿದ್ದ ಹಂಪನಾ, ಕಮಲಾ ಹಂಪನಾ ಮೊದಲಾದ ಗಣ್ಯರು ಭಾಗವಹಿಸಿದ್ದರು. ತುರಾಯಿ ಎಂಬ ವಿಶೇಷ ಸಂಚಿಕೆಯನ್ನು ತರಲಾಯಿತು. ನಮ್ಮ ಮನೆ ಸಾಹಿತಿಗಳ ಸಂತೆಯಾಗಿತ್ತು.</p>
		<p>ಸೇಂಟ್ ಲೂಯಿಸಿನಲ್ಲಿದ್ದಾಗ ಆಗಲೇ ಹರಿಯವರಿಗೆ ೫೪ ವರ್ಷಗಳು ಆಗುತ್ತಾ ಬಂದಿತ್ತು. ಪ್ರೈವೇಟ್ ಕಂಪನಿಗಳಲ್ಲಿ ದುಡಿಮೆ ಜಾಸ್ತಿಯಾಗಿ ಎರಡೂ ಕಣ್ಣುಗಳಿಗೂ ಪೊರೆ ಬಂದು ಅವುಗಳ ಆಪರೇಷನ್ ಆಯಿತು. ಇಷ್ಟು ಕೆಲಸ ಮಾಡಿದರೂ ಅಮೆರಿಕನ್ನಡ ನಡೆಸುತ್ತಿದ್ದುದರಿಂದ ಒಂದು ಪೈಸೆಯನ್ನೂ ಉಳಿಸಲು ಸಾಧ್ಯವಾಗಿರಲಿಲ್ಲ. ಮುಂದೆ ಮಕ್ಕಳು ಕಾಲೇಜಿಗೆ ಹೋಗುತ್ತಾರೆ. ಅವರ ವಿದ್ಯಾಭ್ಯಾಸ, ಅವರ ಮುಂದಿನ ಜೀವನ ಮದುವೆ ಮುಂಜಿ ಮೊದಲಾದವುಗಳ ಬಗ್ಗೆ ಯೋಚನೆ ಮಾಡಿದೆವು. ಮತ್ತೆ ಮತ್ತೆ ಕೆಲಸಗಳ ಬದಲಾವಣೆಯಾಗುತ್ತಿದ್ದುದರಿಂದ ಮಕ್ಕಳ ಮಾನಸಿಕ ಬೆಳವಣಿಗೆ ಕುಂಠಿತವಾಯಿತು. ಜಾಗ ಮತ್ತು ಗೆಳೆಯರು ಪದೇ ಪದೇ ಬದಲಾಗುತ್ತಿದ್ದುದರಿಂದ ಮಕ್ಕಳು ತುಂಬಾ ಬೇಜಾರು ಮಾಡಿಕೊಳ್ಳುತ್ತಿದ್ದರು. ನಮ್ಮ ಜೀವನ ಒಂದು ರೀತಿ ಅಲೆಮಾರಿ (ನೋಮ್ಯಾಡ್)ತನವಾಗಿತ್ತು. ಊರಿಂದ ಊರಿಗೆ ಹೋಗುತ್ತ ಮಕ್ಕಳಿಗೆ ಒಂದು ಭದ್ರವಾದ ನೆಲೆಯನ್ನು ಕೊಡಲು ಸಾಧ್ಯವಾಗಿರಲಿಲ್ಲ. ಎಷ್ಟು ಹಣ ಬಂದರೂ ಅಮೆರಿಕನ್ನಡ ಭೂತದಂತೆ ನುಂಗುತ್ತಿತ್ತು. ೫೫ ವರ್ಷಗಳು ತುಂಬಿಬಿಟ್ಟರೆ ಸರ್ಕಾರಿ ಕೆಲಸಕ್ಕೆ ಅವಕಾಶವಿರಲಿಲ್ಲ. ಇದನ್ನೆಲ್ಲ ಯೋಚಿಸಿ ಸರ್ಕಾರಿ ಕೆಲಸಕ್ಕೆ ಸೇರುವುದೆಂದು ತೀರ್ಮಾನಿಸಿದೆವು. ಆ ಸಮಯದಲ್ಲಿ ಕ್ಯಾಲಿಫೋರ್ನಿಯಾದಲ್ಲಿ ೫೫ ವರ್ಷಗಳಾದರೂ ಕೆಲಸಕ್ಕೆ ಸೇರಿಸಿಕೊಳ್ಳುತ್ತಿದ್ದರು. ಸರ್ಕಾರಿ ಕೆಲಸಕ್ಕೆ ಪ್ರಯತ್ನ ಪಟ್ಟು ಕ್ಯಾಲಿಫೋರ್ನಿಯಾದ ಟ್ರಾನ್ಸ್‍ಪೋರ್ಟ್ ಡಿಪಾರ್ಟ್‍ಮೆಂಟ್‍ನಲ್ಲಿ ನಾಲ್ಕೈದು ಊರುಗಳಲ್ಲಿ ಕೆಲಸ ದೊರಕಿತು. ಲಾಸ್ ಏಂಜಲೀಸ್, ಸ್ಯಾನ್ ಫ್ರಾನ್ಸಿಸ್ಕೀ ಫ್ರಜ್ನೋ ಮತ್ತು ಸ್ಟಾಕ್‍ಟನ್. ನನಗೆ ದೊಡ್ಡ ಊರುಗಳಲ್ಲಿ ಇದ್ದು ಜನಗಳನ್ನು ಏರ್‍ಪೋರ್ಟ್‍ನಿಂದ ಕರೆದುಕೊಂಡು ಬರುವುದು ಏರ್‍ಪೋರ್ಟಿಗೆ ಕಳುಹಿಸುವುದು ಈ ಕೆಲಸ ಮಾಡಿ ಮಾಡಿ ಬೇಸತ್ತಿದ್ದರಿಂದ ಸಣ್ಣ ಊರಾದ ಸ್ಟಾಕ್‍ಟನ್ ಊರನ್ನು ಆರಿಸಿಕೊಂಡೆವು. ಇದರಲ್ಲಿ ಒಂದು ತೊಂದರೆಯೂ ಇತ್ತು. ಸರ್ಕಾರಿ ಕೆಲಸದಿಂದ ಬರುತ್ತಿದ್ದ ಸಂಬಳವು ಪ್ರೈವೇಟ್ ಕೆಲಸಕ್ಕಿಂತ ತುಂಬಾ ಕಡಿಮೆ ಇರುತ್ತಿತು. ಆದರೆ ರಿಟೈರ್ಡ್ ಆದ ಮೇಲೆ ಪೆನ್ಶನ್ ಮತ್ತು ವೈದ್ಯಕೀಯ ಅನುಕೂಲ ಜೀವನ ಪೂರ್ತಿ ಇರುತ್ತಿತ್ತು. ಆ ಕಾರಣದಿಂದಲೇ ದೊಡ್ಡ ಪಟ್ಟಣದಲ್ಲಿ ಸದರಿ ಹಣದಿಂದ ಜೀವನ ನಿರ್ವಹಿಸಲು ಕಷ್ಟಸಾಧ್ಯವಾದ ಕಾರಣ ನಾವು ಸಣ್ಣ ಹಳ್ಳಿಯನ್ನು ಆರಿಸಿಕೊಂಡೆವು.</p>
		<p>ಸ್ಟಾಕ್‍ಟನ್ ನಗರವು ಬೇ ಏರಿಯಾಕ್ಕೂ ಸ್ಯಾಕ್ರಮೆಂಟೊಗೋ ಮಧ್ಯಯದಲ್ಲಿದೆ. ಜನರು ಸ್ಟಾಕ್‍ಟನ್ ನಗರದಲ್ಲಿ ವಾಸಮಾಡಿಕೊಂಡು ಸ್ಯಾನ್‍ಫ್ರಾನ್ಸಿಸ್ಕೋ ಮತ್ತು ಫ್ರೀಮಾಂಟ್‍ಗಳಿಗೆ ಕೆಲಸಕ್ಕೆ ಹೋಗುತ್ತಿದ್ದರು. ಹರಿಯವರು ಕೆಲಸದಲ್ಲಿ ಆಸಕ್ತಿ ಹೊಂದಲು ಮನೆಯ ಹತ್ತಿರದಲ್ಲಿ ಆಫೀಸ್ ಇದ್ದರೆ ಸಾಧ್ಯವಾಗುವುದೆಂದು ತಿಳಿದು ಅದರ ಬಳಿಯಲ್ಲಿಯೇ ಮನೆಯನ್ನು ಕೊಂಡುಕೊಂಡೆವು.</p>
		<p>ಸೆಂಟ್‍ಲೂಯಿಸ್ ಬಿಡುವಾಗ ಅಲ್ಲಿಯ ಮನೆಯನ್ನು ಮಾರಲು ಹಾಕಿದೆವು. ಆದರೆ ದುರಾದೃಷ್ಟವೋ ಏನೋ ನಾವು ಊರು ಬಿಟ್ಟ ಒಂದು ವಾರದಲ್ಲೇ ಅತಿಯಾದ ಮಳೆಯಿಂದ ನೀರೆಲ್ಲ ಬೇಸ್‍ಮೆಂಟ್ ತುಂಬಾ ತುಂಬಿ ಆ ರೂಮುಗಳೆಲ್ಲ ಕೊಚ್ಚೆಗುಂಡಿಗಳಾದವು. ಅದನ್ನು ಸರಿಪಡಿಸಿ ಮಾರಲು ಕೊನೆ ಪಕ್ಷ ೨೦ ರಿಂದ ೨೫ ಸಾವಿರ ಡಾಲರ್ ಆಗುತ್ತಿತ್ತು. ನಮ್ಮ ಮನೆಯ ಎದುರುಗಡೆಯೇ ಇದ್ದ ಮನೆಯವನು ಅಮೆರಿಕನ್ ಆಗಿದ್ದ. ಅವನು ಮನೆ ರಿಪೇರಿ ಕೆಲಸದಲ್ಲಿ ನಿಪುಣನಾಗಿದ್ದ. ಅವನನ್ನು ಆ ಮನೆಯನ್ನು ರಿಪೇರಿ ಮಾಡಿಕೊಡು ಎಂದು ಕೇಳಿದಾಗ ಅವನು ಹೇಳಿದ ವಿಷಯ ನಮ್ಮ ಕಣ್ಣು ತೆರೆಸಿತು. ಈ ಮನೆ ರಿಪೇರಿ ಮಾಡುವುದಕ್ಕೆ ಸಾಕಷ್ಟು ಸಮಯ ಮತ್ತು ಸಾಕಷ್ಟು ಹಣ ವೆಚ್ಚವಾಗುತ್ತದೆ. ಮಳೆ ಬಂದು ಕೊಳೆಯಾಗಿರುವುದರಿಂದ ಮತ್ತೆ ಕೊಳೆಯಾಗುವುದಿಲ್ಲ ಎಂಬ ಭರವಸೆ ನನ್ನಿಂದ ನೀಡಲು ಸಾಧ್ಯವಿಲ್ಲ. ಆದ್ದರಿಂದ ಇದನ್ನು ಪೂರ್ತಿ ರೀ ಮಾಡಲಿಂಗ್ ಮಾಡಬೇಕಾಗುತ್ತದೆ ಎಂದು ಹೇಳಿದ. ಇದಕ್ಕೆ ಪರಿಹಾರವೇನು ಎಂದು ಕೇಳಿದಾಗ ನಾವು ಬಾಡಿಗೆ ಮನೆಯಲ್ಲಿದ್ದೇವೆ ಈ ಮನೆಯನ್ನು ನಮಗೇ ಕೊಟ್ಟುಬಿಡಿ ನಾವು ಅದನ್ನು ಉಪಯೋಗವಾಗುವ ರೀತಿಯಲ್ಲಿ ಸಣ್ಣದಾಗಿ ಮಾಡಿಕೊಳ್ಳಲು ಅವಕಾಶ ಮಾಡಿಕೊಡಿ ಎಂದು ಕೇಳಿಕೊಂಡ. ನಾವು ಮತ್ತೆ ಮತ್ತೆ ಸೆಂಟ್ ಲೂಯಿಸ್‍ಗೆ ಹೋಗಿ ಬರುವುದಕ್ಕಾಗಲಿ ಅದನ್ನು ನೋಡಿಬರುವುದಕ್ಕಾಗಲಿ ಬಹಳ ಹಣ ಸಮಯ ಖರ್ಚಾಗುತ್ತಿದ್ದರಿಂದ ಅವನು ಹೇಳಿದ ಹಾಗೆಯೇ ಮಾಡಿದೆವು. ಆ ಮನೆಯನ್ನು ಅವನಿಗೆ ಬರೆದುಕೊಟ್ಟೆವು. ಅಲ್ಲಿಗೆ ಸೆಂಟ್ ಲೂಯಿಸ್ ನೆಲದ ಋಣ ಹರಿಯಿತು.</p>
	</section>
</body>
</html>
