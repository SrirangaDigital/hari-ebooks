<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-012">
		<h1 class="level1-title" epub:type="title">ಅರುಣಾಚಲ ಪ್ರದೇಶದ ನೇಫಾ ಗಡಿಯಲ್ಲಿ</h1>
		<p>ನಾನು ತಮಿಳುನಾಡಿನ ನೈವೇಲಿಯಲ್ಲಿ ಕೆಲಸ ನಿರ್ವಹಿಸುತ್ತಿದ್ದ ಸಮಯದಲ್ಲಿ ಅರುಣಾಚಲ ಪ್ರದೇಶದ ನೇಫಾ ಗಡಿಯಲ್ಲಿ ಚೈನಾ ದೇಶವು ಭಾರತವನ್ನು ಆಕ್ರಮಣ ಮಾಡುತ್ತಿತ್ತು. ಆ ಸಮಯದಲ್ಲಿ ದೇಶಕ್ಕೆ ಸಿವಿಲ್ ಇಂಜಿನಿಯರ್ಸ್‍ಗಳು ರಸ್ತೆ ಮತ್ತು ಸೇತುವೆ ನಿರ್ಮಿಸಲು (ರೋಡ್ಸ್ ಅಂಡ್ ಬ್ರಿಡ್ಜಸ್) ಆವಶ್ಯಕವಾಗಿತ್ತು. ಬಾರ್ಡರ್ ವಕ್ರ್ಸ್‍ಕೆಲಸಕ್ಕೆ ಸೇರಲು ಹರಿ ತೀರ್ಮಾನಿಸಿದರು.</p>
		<p>ಮನೆಯಲ್ಲಿ ಈ ವಿಚಾರ ತಿಳಿಸಿದರೆ ಒಪ್ಪುವುದಿಲ್ಲವೆಂದು ತಿಳಿದು ಅವರಕ್ಕನಿಗೆ ಮಾತ್ರ ತಿಳಿಸಿ ಅರುಣಾಚಲ ಪ್ರದೇಶಕ್ಕೆ ಹೊರಟುಹೋದರು. ಅಲ್ಲಿಂದ ನೇಫಾ ಗಡಿಯೇ ಇವರ ಸ್ಟೇಷನ್ ಆಗಿತ್ತು. ಇವರಿಗೆ ಒಂದು ಜೀಪ್ ಮತ್ತು ಒಬ್ಬ ಡ್ರೈವರ್‍ನ್ನು ನೀಡಿದ್ದರು. ಊಟಕ್ಕೆಂದು ಒಬ್ಬ ಅಡಿಗೆಯವರನ್ನು ನೀಡಿದ್ದರು. ಅವನು ಅದೃಷ್ಟವಶಾತ್ ಕನ್ನಡಿಗನಾಗಿದ್ದ. ಅಲ್ಲಿಯ ಮೂಲ ನಿವಾಸಿಗಳಾದ ಶೇರ್ಪಾ ಜನಾಂಗ ರಸ್ತೆ ಸೇತುವೆ ನಿರ್ಮಿಸಲು ಸಹಾಯ ಮಾಡುತ್ತಿತ್ತು. ಆದರೆ ಅವರನ್ನು ನಂಬುವ ಹಾಗಿರಲಿಲ್ಲ. ಯಾಕೆಂದರೆ ಅವರು ಚೀನಾ ದೇಶದ ಬೇಹುಗಾರರು ಆಗಿದ್ದಿರಬಹುದಾಗಿತ್ತು. ಅಲ್ಲಿಯ ಹವಾಮಾನಕ್ಕೆ ನಮ್ಮವರು ದೈಹಿಕ ಕೆಲಸ ಮಾಡಲು ತತ್ತರಿಸುತ್ತಿದ್ದರು. ಅಲ್ಲಿಯ ಚಳಿ ತಡೆದುಕೊಂಡು, ಆ ಮಂಜುಗಡ್ಡೆಗಳನ್ನು ಕತ್ತರಿಸಿ, ಡೈನಾಮೆಟ್ ಹಾಕಿ ರಸ್ತೆ ಮಾಡುವುದು ಒಂದು ಹರಸಾಹಸವೇ ಸರಿ. ಅಂತೂ ಹರಿ ಈ ಸಾಹಸದ ಕೆಲಸವನ್ನು ದೇಶಸೇವೆ ಈಶಸೇವೆ ಎಂಬಂತೆ ನಿರ್ವಹಿಸಿದರು.</p>
		<p>ಹರಿಗೆ ಅಲ್ಲಿಯ ವಾತಾವರಣಕ್ಕೆ ಹೊಂದಿಕೊಳ್ಳುವುದು ತುಂಬಾ ಕಷ್ಟವಾಗಿತ್ತು. ಆದರೂ ದೇಶಕ್ಕಾಗಿ ಅವರು ಏನೂ ಮಾಡಲು ಮಾನಸಿಕವಾಗಿ ಸಿದ್ಧವಾಗಿದ್ದರು. ಒಂದು ದಿನ ಕಲ್ಲುಬಂಡೆ ಒಡೆಯಲು ಡೈನಾಮೆಟ್ ಇಡಿಸಿ ಹಿಂದೆ ಬರುವಾಗ ಕಲ್ಲುಬಂಡೆ ಉರುಳಿ ಮೂರು ಉರುಳು ಉರುಳಿದರು. ಅಲ್ಲೇ ಇದ್ದ ಬ್ಯಾರೆಕ್ ಲೀಡರ್ ಹರಿಯನ್ನು ಹಿಡಿದೆತ್ತಿ ಆಸ್ಪತ್ರೆಗೆ ಕರೆದುಕೊಂಡು ಹೋದರು. ಹರಿಗೆ ಸ್ವಲ್ಪ ಪೆಟ್ಟಾಗಿದ್ದರಿಂದ ಮೂರು ದಿನ ಚಳಿ ಜ್ವರ ಬಂದು ಆಸ್ಪತ್ರೆಯಲ್ಲಿರಬೇಕಾದ ಪರಿಸ್ಥಿತಿ ಎದುರಾಯಿತು.</p>
		<p>ಹರಿಯ ಅಡಿಗೆಯವನು ಕನ್ನಡದವನಾದ ಕಾರಣ ಅವನ ಮೂಲಕ ಎಂಟು ಹತ್ತು ಜನ ಕನ್ನಡಿಗರು ಪರಿಚಯವಾದರು. ಅವರೆಲ್ಲರೂ ಕನ್ನಡದಲ್ಲೇ ಮಾತನಾಡುತ್ತಿದ್ದರು. ಅಡಿಗೆಯವನು ಕರ್ನಾಟಕದ ಸ್ಪೆಷಲ್ ಅಡಿಗೆಯನ್ನು ಮಾಡುತ್ತಿದ್ದರಿಂದ ಅಲ್ಲಿ ಊಟ ತಿಂಡಿಯ ಸಮಸ್ಯೆಯಿರಲಿಲ್ಲ. ಕನ್ನಡಿಗರೆಲ್ಲರೂ ಅವನು ಅಡಿಗೆ ಮಾಡಿ ಬಡಿಸಿದ ಊಟವನ್ನು ಊಟಮಾಡಿ ಸಾಹಿತ್ಯ, ಸಂಗೀತ, ಸಾಂಸ್ಕೃತಿಕ, ಧಾರ್ಮಿಕ ಅನಿಸಿಕೆಗಳನ್ನು ಹಂಚಿಕೊಳ್ಳುತ್ತಿದ್ದರು. ಅವರ ಹತ್ತಿರ ಇದ್ದ ಕನ್ನಡ ಪುಸ್ತಕಗಳನ್ನು ಬದಲಿಸಿಕೊಂಡು ಓದುತ್ತಿದ್ದರು.</p>
		<p>ಅಲ್ಲಿ ನಡೆದ ಒಂದು ದುರ್ಘಟನೆಯನ್ನು ಹರಿ ತಮ್ಮ ಕೊನೆ ಉಸಿರುವ ವರೆಗೂ ನೆನೆಸಿಕೊಂಡು ತುಂಬಾ ನೊಂದುಕೊಳ್ಳುತ್ತಿದ್ದರು. ಒಮ್ಮೆ ಇವರ ಡ್ರೈವರ್ ಹೊರಗಡೆ ಹೋಗಬಾರದ ಜಾಗಕ್ಕೆ ಹೋಗಿ ಚೆನ್ನಾಗಿ ಕುಡಿದು, ಬೇರೆ ಹೆಂಗಸರ ಸಂಪರ್ಕಮಾಡಿ ಗುಪ್ತಚರರ ಕೈಗೆ ಸಿಕ್ಕಿಕೊಂಡನಂತೆ. ಹರಿಯ ಡ್ರೈವರ್ ಆದ ಕಾರಣ ಅವನಿಗೆ ಹರಿಯು ಶಿಕ್ಷೆ ವಿಧಿಸಬೇಕಾಗಿತ್ತು. ಸಸ್ಪೆನ್ಶನ್ ಅಥವಾ ಕೆಲಸದಿಂದ ತಗೆದುಹಾಕಬೇಕಾಗಿತ್ತು. ಆದರೆ ಹರಿ ತಪ್ಪು ಮಾಡಿದವರನ್ನು ದೇವರು ನೋಡಿಕೊಳ್ಳುತ್ತಾನೆ. ನಾನಂತೂ ಯಾವ ಶಿಕ್ಷೆನೂ ನೀಡೋದಿಲ್ಲ ಎಂದು ಬುದ್ದಿವಾದ ಹೇಳಿ ಅವನನ್ನು ಬಿಟ್ಟುಬಿಟ್ಟರು. ಆದರೆ ವಿಧಿ ಅವನಿಗೆ ಶಿಕ್ಷೆ ವಿಧಿಸಿಯೇ ಬಿಟ್ಟಿತು. ಮಾರನೇ ರಾತ್ರಿ ಅವನು ಜೀಪ್ ಡ್ರೈವ್ ಮಾಡುವಾಗ ಮಡ್ ಸ್ಲೈಡ್ ಆಗಿ ಜೀಪ್ ಉರುಳಿ ಸ್ಥಳದಲ್ಲೇ ಸಾವನಪ್ಪಿದ. ಆ ವಿಷಯ ತಿಳಿದಾಗ ಹರಿ ತುಂಬಾ ದುಃಖಪಟ್ಟರು. ಅವರ ಜೀವನದ ಕೊನೆಯವರೆಗೂ ಅವನನ್ನು ನೆನೆಯುತ್ತಲೇ ಇದ್ದರು.</p>
	</section>
</body>
</html>
