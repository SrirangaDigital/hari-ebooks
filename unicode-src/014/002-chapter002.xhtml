<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-002">
		<h1 class="level1-title" epub:type="title">ನಮ್ಮ ಮಿಡಲ್‍ಸ್ಕೂಲ್ ಮೇಷ್ಟರೂ ಮತ್ತು ಪರಶುರಾಮ ಉಪಾಖ್ಯಾನವೂ</h1>
		<p>೧೯೪೬ ರಿಂದ ೧೯೫೦ರವರೆಗೆ ನಾನು ಮಾಧ್ಯಮಿಕ ಶಾಲೆಯಲ್ಲಿ ಓದುತ್ತಿದ್ದೆ. ನಮ್ಮ ಶಾಲೆ ಶಿವಮೊಗ್ಗದಲ್ಲಿ ಬೆಂಗಳೂರು-ಹೊನ್ನಾವರ ರಸ್ತೆಯಲ್ಲಿ, ಕರ್ನಾಟಕ ಸಂಘದ ಪಕ್ಕದಲ್ಲಿತ್ತು; ಈಗಲೂ ಅಲ್ಲೇ ಇದೆ. ಆಗ, ಗಂಡು ಮಕ್ಕಳ ಸರ್ಕಾರೀ ಮೈನ್ ಮಿಡಲ್ ಸ್ಕೂಲ್ ಅಂತ ಅದರ ಹೆಸರು. ಅಲ್ಲಿ ಓದುತ್ತಿದ್ದಾಗ, ಶಾಲೆ ಪ್ರಾರಂಭವಾಗುವ ಮುನ್ನ ಪ್ರತಿದಿನದ ಪ್ರಾರ್ಥನೆ ಹೇಳಿಕೊಡುವ ಪಾಳಿ ಮೂವರು ವಿದ್ಯಾರ್ಥಿಗಳದ್ದಾಗಿತ್ತು. ನನ್ನ ಕಂಠಶ್ರೀ ಬಹುಶಃ ಶಾಲೆಯ ಮುಖ್ಯೋಪಾಧ್ಯಾಯರಿಗೆ ಮೆಚ್ಚುಗೆಯಾಗಿತ್ತೋ ಏನೋ, ಪ್ರಾರ್ಥನೆ ಹೇಳಿಕೊಡುವ ಮೂವರಲ್ಲಿ ನಾನೂ ಒಬ್ಬನಾಗಿದ್ದೆ. ದೈಹಿಕ ಶಿಕ್ಷಣ ವಿಭಾಗದ ಉಪಾಧ್ಯಾಯರಾಗಿದ್ದವರು ಆರೂವರೆ ಅಡಿ ಎತ್ತರದ ದಷ್ಟಪುಷ್ಟ ದೇಹದ ರಣದುಲ್ಲಾಖಾನ್. ಬೆತ್ತ ಹಿಡಿದೇ ಓಡಾಡುತ್ತಿದ್ದ ಅವರ ನೇತೃತ್ವದಲ್ಲಿ ಎಲ್ಲಾ ವಿದ್ಯಾರ್ಥಿಗಳೂ ತರಗತಿ ಮತ್ತು ಸೆಕ್ಷನ್‍ಗಳಿಗೆ ಅನುಗುಣವಾಗಿ ಸಾಲುಸಾಲಾಗಿ ನಿಂತಿರುತ್ತಿದ್ದರು. ಶಾಲೆಯ ಪೋರ್ಟಿಕೋದ ಗೋಡೆಯ ನಡುವೆ ಇದ್ದ ಮೂರು ಜನ ಹಿಡಿಯುವಷ್ಟು ಅಗಲದ ಕಿಂಡಿಯೊಂದಿತ್ತು. ಆ ಕಟ್ಟೆಯ ಮೇಲೆ ನಿಂತು, ಎದುರಿಗೆ ನಿಂತ ಸಹಪಾಠಿಗಳಿಗೆ ನಾನು ಪ್ರಾರ್ಥನೆ ಹೇಳಿ ಕೊಡುತ್ತಿದ್ದುದು ಕಣ್ಣಿಗೆ ಕಟ್ಟಿದಂತಿದೆ. "ಕಾಯೌ ಶ್ರೀಗೌರಿ ಕರುಣಾಲಹರಿ, ತೋಯಜಾಕ್ಷಿ ಶಂಕರೀಶ್ವರೀ.. .." ನನಗಿನ್ನೂ ಜ್ಞಾಪಕವಿದೆ.</p>
		<p>ನಮ್ಮ ಒಬ್ಬರು ಮೇಷ್ಟರು ನಮ್ಮನ್ನು ಪ್ರಭಾತ್ ಫೇರಿ ಮುಂತಾದವುಗಳಿಗೆ ಕರೆದುಕೊಂಡು ಹೋಗುತ್ತಿದ್ದರು. ಅವರು ಆಶುಕವಿಗಳೂ ಹೌದು. ತಾವು ಬರೆದ, ಸ್ವಾತಂತ್ರ್ಯಹೋರಾಟದ ಏನೇನೋ ಶಿಶುಗೀತೆಗಳನ್ನ ಅವರು ನಮಗೆ ಕಲಿಸಿದ್ದರು. 'ಸದಾ ಶಕ್ತಿ ಬರಸಾನೇವಾಲಾ ಝಂಡಾ ಊಂಚಾ ರಹೇ ಹಮಾರಾ'-ಗಳೂ, 'ಸಾರೇ ಜಹಾನ್ ಸೇ ಅಚ್ಛಾ ಹಿಂದೂಸ್ತಾನ್ ಹಮಾರಾ'-ಗಳೂ ನಮಗೆ ಕಂಠಪಾಠವಾಗಿತ್ತು. ಬಾವುಟ ಹಿಡಿದ ಮುಂದಾಳುವಿನ ಹಿಂದೆ, 'ವಂದೇ ಮಾತರಂ' ಹಾಡುತ್ತಾ, 'ಮಹಾತ್ಮಾ ಗಾಂಧೀ ಕೀ ಜೈ', 'ಏನೇ ಬರಲಿ ಒಗ್ಗಟ್ಟಿರಲಿ'- ಇತ್ಯಾದಿ ಏನೇನೋ ಆಗ ಅರ್ಥವಾಗದಿದ್ದ ಘೋಷಣೆಗಳನ್ನು ಕೂಗುತ್ತಾ ಹೋಗುತ್ತಿದ್ದುದುಂಟು. ಹೀಗೆ ಮೆರವಣಿಗೆ ಹೋಗುತ್ತಿದ್ದ ನಮ್ಮೆಲ್ಲರನ್ನೂ ಒಮ್ಮೆ ಪೋಲಿಸರು ಹಿಡಿದುಕೊಂಡು ಒಂದು ಲಾರಿಯಲ್ಲಿ ತುಂಬಿಕೊಂಡು, ಊರಿನಿಂದ ಹೊರಗೆ ಸೇತುವೆಯಿಂದಾಚೆ ದೂರ ಕರೆದುಕೊಂಡು ಹೋಗಿ, ಬಿಟ್ಟುಬಿಟ್ಟಾಗ, ನಾವು ಮತ್ತೆ ಜೈಕಾರ ಹಾಕುತ್ತಾ ನಡೆದೇ ಮನೆಗೆ ಹಿಂತಿರುಗಿದ್ದುದು ನೆನಪಿದೆ. ಆಮೇಲೆ ಬಂತು ದೇಶಕ್ಕೆ ಸ್ವಾತಂತ್ರ್ಯ, ಬಂತು ರಾಷ್ಟ್ರಗೀತೆ "ಜನಗಣಮನ ಅಧಿನಾಯಕ ಜಯ ಹೇ!"</p>
		<p class="vertical-delimiter"/>
		<p>ನಾನು ಹೇಳಿಕೊಡುತ್ತಿದ್ದ ಶಾಲೆಯ ಪ್ರಾರ್ಥನೆಗಳಲ್ಲಿ "ಸ್ವಾಮಿದೇವನೆ ಲೋಕಪಾಲನೆ ತೇ ನಮೋಽಸ್ತು ನಮೋಽಸ್ತು ತೇ" ಒಂದು ಜನಪ್ರಿಯ ಹಾಡು, ನನಗೆ ಅದು 'ಗೋವಿನ ಹಾಡಿ'ನಂತೆ, ಅಚ್ಚುಮೆಚ್ಚು ಅಂದಿಗೂ ಇಂದಿಗೂ ಎಂದಿಗೂ. ಹೋದವಾರ ಇಲ್ಲಿ ಮೈಸೂರಿನಿಂದ ಹತ್ತು ಹನ್ನೆರಡು ಕಿಲೋಮೀಟರ್ ದೂರದಲ್ಲಿನ ಒಂದು ಹಳ್ಳಿಯಲ್ಲಿ ನಡೆಯುತ್ತಿದ್ದ ಮಕ್ಕಳ ಬೇಸಗೆ ಶಿಬಿರಕ್ಕೆ ಪ್ರತಿದಿನ ಹೋಗಿ ಅಲ್ಲಿ ಮಕ್ಕಳಿಗೆ ಪಾಠಹೇಳಿ ಬರುತ್ತಿದ್ದೆ; ಆಗಲೂ ಅಲ್ಲಿನ ಮಕ್ಕಳಿಗೆ ಹೇಳಿಕೊಡಲು ನಾನು ಆರಿಸಿಕೊಂಡ ಒಂದು ಕನ್ನಡ ಪ್ರಾರ್ಥನೆಯೆಂದರೆ ಇದೇ 'ಸ್ವಾಮಿದೇವನೆ....' ಪದ್ಯ. ನಾವು ಅಮೆರಿಕನ್ನಡ ನಡೆಸುತ್ತಿದ್ದಾಗ, ಡಿಸೆಂಬರ್ ೮೬ರ ಅಮೆರಿಕನ್ನಡ-೧೫ನೆಯ ಸಂಚಿಕೆಯಲ್ಲಿಯೇ ಕನ್ನಡಪಾಠದಲ್ಲಿ ಈ ಪದ್ಯವನ್ನು ಕೊಟ್ಟಿದ್ದೆವು.</p>
		<p>ಸ್ವಾಮಿ, ನೀನು ಲೋಕಪಾಲ. ನಮ್ಮನ್ನು ಪ್ರೀತಿಯಿಂದ ನೋಡು- ಎಂದು ಕೇಳಿಕೊಳ್ಳುತ್ತದೆ, ಮಗು. ನಡೆಯಬೇಕಾದ ಸರಿಹಾದಿಯಲ್ಲಿ ನಮ್ಮನ್ನು ನಿಯಮಬದ್ಧವಾಗಿ ಕರೆದುಕೊಂಡು ಹೋಗು. ಮಗು ಏನು ತಾನೆ ಪಾಪ ಮಾಡಲು ಸಾಧ್ಯ? ಅದು ಅಪ್ಪಿ ತಪ್ಪಿ ತಪ್ಪು ಮಾಡಬಹುದು ಅಷ್ಟೆ. ಅದೇ ಮಗುವಿನ ಪಾಲಿಗೆ ಅಪರಾಧ. ಅವನ್ನೆಲ್ಲ ದೇವರೇ, ಮನ್ನಿಸು. ಏಕೆಂದರೆ, ಕಾಪಾಡುವವನು ನೀನೇ ಆದುದರಿಂದ ನೀನು ಮಗುವಾದ ನನ್ನ ಮೇಲೆ ಕೋಪಿಸಿಕೊಳ್ಳಬೇಡ. ನಮ್ಮ ಅಮ್ಮನೂ ಹೀಗೆಯೇ, ತಪ್ಪು ಮಾಡಿದಾಗ ಸ್ವಲ್ಪ ಸಿಟ್ಟು ಮಾಡಿಕೊಂಡರೂ, ಅದನ್ನು ಬೇಗ ಮರೆತು, ಬುದ್ಧಿ ಹೇಳಿ ಮನ್ನಿಸಿಬಿಡುತ್ತಾಳೆ. ನೀನೂ ಹಾಗೇ ಮಾಡು. ನನಗೆ ಗೊತ್ತು- ನೀನು ಕೊಡುವ ಬೆಳಕು, ಶಾಖಗಳು, ಅದರಿಂದ ಆಮೇಲೆ ಆಗುವ ಹಬೆ ಮೋಡ ಮಳೆ ನೀರುಗಳು ಈ ಜಗತ್ತಿನಲ್ಲಿ ಇಲ್ಲದೇ ಹೋಗಿದ್ದರೆ, ಇಲ್ಲಿರುವ ಯಾವ ಪಶು ಪಕ್ಷಿ ಪ್ರಾಣಿ ಜೀವಿಗಳೂ ಬದುಕಲು ಸಾಧ್ಯವಾಗುತ್ತಿರಲಿಲ್ಲ.</p>
		<p>ರಾತ್ರಿಯಾಗಿ ನೀನು ಕಣ್ಮರೆಯಾಗಿ ಹೋದರೂ ಎಲ್ಲೋ ಬೇರೆ ಕಡೆ ನೀನು ಹುಟ್ಟಿರುತ್ತೀಯ, ಅಲ್ಲಿ ಆಕಾಶದಲ್ಲಿ ಬೆಳಗಿರುತ್ತೀಯ. ಇಲ್ಲಿ ನಾವು ನಿದ್ರೆ ಮಾಡುತ್ತಿದ್ದರೂ ಎಲ್ಲೋ ಅಡಗಿದ್ದು ನಮ್ಮ ರಕ್ಷಣೆ ಮಾಡುತ್ತಿರುತ್ತೀಯ. ನಿನ್ನ ಹೆಸರು ಕೇಳಿದ ಕೂಡಲೇ ಕತ್ತಲೆ ಎಲ್ಲೋ ಓಡಿ ಹೋಗಿಬಿಡುತ್ತದೆ. ನೀನು ನಿಜವಾಗಿಯೂ ಒಬ್ಬ ಒಳ್ಳೆಯ ಗೆಳೆಯ. .. .. ನಮ್ಮ ಅಮ್ಮನ ಹಾಗೆ, ನಮ್ಮ ಅಪ್ಪನ ಹಾಗೆ, ಚಿಕ್ಕಪ್ಪ ದೊಡ್ಡಪ್ಪ ಬಂಧು ಬಳಗದ ಹಾಗೆ ನನ್ನ ಮೇಲೆ ಅಕ್ಕರೆಯಿಟ್ಟುಕೊಂಡಿದ್ದೀಯ. ನನಗೆ ನೀನೊಬ್ಬನೇ ಸಾಕು. ಬೇರೆ ಯಾರನ್ನೂ ಸಹಾಯ ಕೇಳಬೇಕಾದ ಅವಶ್ಯಕತೆ ನನಗೆ ಇಲ್ಲ. ನೀನೇ ನನಗೆ ದೇವರು. ಕಾಪಾಡು- ಎನ್ನುವುದು ಈ ಪ್ರಾರ್ಥನೆಯನ್ನು ಮಕ್ಕಳು ಅರ್ಥಮಾಡಿಕೊಳ್ಳ ಬಹುದಾದ ರೀತಿ.</p>
		<p>ಇಂಥದೊಂದು ಧರ್ಮನಿರಪೇಕ್ಷ ಪ್ರಾರ್ಥನೆ ಮಕ್ಕಳಿಗೂ ದೊಡ್ಡವರಿಗೂ ಸಮಾನವಾಗಿ ಏಕೆ ಮೆಚ್ಚುಗೆಯಾಗಿದೆ- ಎಂಬುದು ಮೇಲಿನ ವಿವರಣೆಯಿಂದ ಮನದಟ್ಟಾಗಬಹುದು. ಈಗಿನ ಪ್ರಾಥಮಿಕ ಪಠ್ಯಪುಸ್ತಕಗಳಲ್ಲಿ ಇದು ಕಣ್ಮರೆಯಾಗಿರುವುದು ಒಂದು ಖೇದದ ಸಂಗತಿ.</p>
		<p class="vertical-delimiter"/>
		<p>ನಮ್ಮ ಅಪ್ಪ ಅಮ್ಮ ಅಷ್ಟು ಓದಿದವರಲ್ಲವಾದ್ದರಿಂದ ನನಗೆ ಮನೆಯಲ್ಲಿ ಪಾಠಹೇಳಿಕೊಡುವವರು ಯಾರೂ ಇರಲಿಲ್ಲ. ಅಷ್ಟೇನು ಜಾಣ ನಾನಾಗಿರಲಿಲ್ಲ ವಾದ್ದರಿಂದ ತುಂಬಾ ಕಷ್ಟಪಟ್ಟು ಓದಿ, ಮನನ ಮಾಡಿಕೊಳ್ಳುವುದೊಂದೇ ನನಗಿದ್ದ ದಾರಿ. ನನ್ನ ಕನ್ನಡ ಅಕ್ಷರ ಗುಂಡಾಗಿ ಸ್ಪಷ್ಟವಾಗಿರಲು ನನ್ನ ಲಕ್ಷ್ಮೀನಾರಾಯಣ ಮಾವನೇ ಕಾರಣ; ಚಿಕ್ಕವನಿದ್ದಾಗ ಬೆರಳ ಗೆಣ್ಣಿನಮೇಲೆ ಹೊಡೆದು ಶಿಕ್ಷಿಸಿ ಚೆನ್ನಾಗಿ ಬರೆಯುವಂತೆ ಪ್ರೇರೇಪಿಸುತ್ತಿದ್ದರು.</p>
		<p>ನಮಗೆ ಒಬ್ಬರು ಮೇಷ್ಟರು ಪಾಠಮಾಡುತ್ತಿದ್ದ ವೈಖರಿಯನ್ನ ಇನ್ನೂ ಮರೆಯುವಂತಿಲ್ಲ. ಇತಿಹಾಸವನ್ನ ಕತೆಯ ರೂಪದಲ್ಲಿ ಅವರು ಹೇಳಿ ಕೊಡುತ್ತಿದ್ದರು. ಹಿಂದೆ ನಡೆದ ರಾಜ ರಾಜರುಗಳ ದಂಡಯಾತ್ರೆ, ಯುದ್ಧ, ಆಕ್ರಮಣ, ಪಟ್ಟಾಭಿಷೇಕ, ರಾಜ್ಯಭಾರ- ಇವೆಲ್ಲ ನಮ್ಮ ಕಣ್ಣ ಮುಂದೇ ನಡೆಯುತ್ತಿವೆಯೇನೋ ಎನ್ನುವಂತೆ ನಾಟಕೀಯವಾಗಿ ವಿವರಿಸುತ್ತಿದ್ದರು. ಅವರ ತರಗತಿಗೆ ಯಾರೂ ತಪ್ಪಿಸಿಕೊಳ್ಳುತ್ತಿರಲಿಲ್ಲ. ಹಿಂದೆ ಎಲ್ಲೂ ಕೇಳಿರದ, ನಾನು ಬೇರೆ ಯಾವ ರಾಮಾಯಣದಲ್ಲೂ ಕಂಡಿರದ ಒಂದು ವಿಚಾರ ಆ ಮೇಷ್ಟರು ಹೇಳಿದ್ದು ಹೀಗೆ:</p>
		<p>ಒಬ್ಬನಿಗೆ ಒಬ್ಬಳೇ ಹೆಂಡತಿ, ಪಟ್ಟದರಾಣಿ-ಎಂಬುದು ಸಾಮಾನ್ಯ ನಿಯಮವಾಗಿದ್ದ ರಘುವಂಶದ ರಾಜರುಗಳ ಕತೆಯಲ್ಲಿ, ಮುಂದೆ ಏಕಪತ್ನೀವ್ರತಸ್ಥ ಬಿರುದುಹೊರುವ ಪುರುಷೋತ್ತಮ ರಾಮಚಂದ್ರನ ಅಪ್ಪ ಈ ದಶರಥನಿಗೇಕೆ ಮೂರು ಜನ ಹೆಂಡತಿಯರು? ಪುರಾಣ ಪುಣ್ಯಕತೆಗಳಲ್ಲಿ ಸಮಂಜಸತೆಯನ್ನು ಮಕ್ಕಳಿಗೆ ಅರ್ಥವಾಗುವ ಹಾಗೆ ಕತೆ ಹೇಳುವುದು ಹೇಗೆ? ನಮ್ಮ ಮೇಷ್ಟರು ತರ್ಕೈಸಿದ ಮಾದರಿ ನೋಡಿ:</p>
		<p>ಆ ಕಾಲದಲ್ಲಿ ಬಹಳ ಜನ ರಾಜರುಗಳು ಕೊಬ್ಬಿ, ಅಹಂಕಾರದಿಂದ ಪ್ರಜೆಗಳಿಗೆ ತೊಂದರೆ ಕೊಡುತ್ತಿದ್ದರು. ತನ್ನ ತಂದೆ ಜಮದಗ್ನಿಗೆ ವಿನಾ ಕಾರಣ ತೊಂದರೆ ಕೊಟ್ಟ ರಾಜನ ಮೇಲೆ ಪರಶುರಾಮನಿಗೆ ತುಂಬಾ ಕೋಪ. ತನ್ನ ತಂದೆಯನ್ನು ಕೊಂದ ಆ ಕಾರ್ತವೀರ್ಯಾರ್ಜುನ, ಅವನ ಮಕ್ಕಳು ಮಾತ್ರವಲ್ಲ, ಈ ಭೂಮಂಡಲದ ಮೇಲಿರುವ ಎಲ್ಲಾ ರಾಜರುಗಳನ್ನೂ ಸದೆಬಡಿಯುತ್ತೇನೆ; ಶರಣಾಗತರಾಗದೆ, ಯಾರೇ ರಾಜರು ಯುದ್ಧಕ್ಕೆ ಬರಲಿ, ಅವರನ್ನು ಕೊಂದು ಹಾಕಿಬಿಡುತ್ತೇನೆ; ದುಷ್ಟರೋ ಒಳ್ಳೆಯವರೋ ಯಾವ ರಾಜರೂ ಬೇಡ, ಅವರನ್ನೆಲ್ಲ ನಾಶಮಾಡಿಬಿಡುತ್ತೇನೆ- ಎಂದು ಈ ಕೋಪಿಷ್ಠ ಪರಶುರಾಮ ಶಪಥ ಮಾಡಿ, ತನ್ನ ಕೊಡಲಿ ತೆಗೆದುಕೊಂಡು, ಬಿಲ್ಲು ಬಾಣಗಳನ್ನು ತೆಗೆದುಕೊಂಡು ಆಶ್ರಮದಿಂದ ಹೊರಡುತ್ತಾನೆ. ಯಾರೋ ಬಂದು ಸಮಾಧಾನ ಮಾಡೋದಕ್ಕೆ ಹೊರಟಾಗ, ತನ್ನ ಆ ಶಪಥಕ್ಕೆ ಒಂದು ಸಣ್ಣ ವಿನಾಯಿತಿ ತೋರಿಸುತ್ತಾನೆ. ನಾನು ಯಾವುದಾದರೂ ರಾಜ್ಯಕ್ಕೆ ಹೋದಾಗ, ಆ ದೇಶದ ರಾಜ, ಯಜ್ಞ ಯಾಗ ಮದುವೆ- ಅಂತ ಯಾವುದಾದರೂ ಶುಭಕಾರ್ಯದಲ್ಲಿ ತೊಡಗಿದ್ದರೆ, ಸದ್ಯಕ್ಕೆ ಆ ರಾಜನ ತಂಟೆಗೆ ನಾನು ಹೋಗುವುದಿಲ್ಲ. ದೇಶವನ್ನೆಲ್ಲಾ ಸುತ್ತಿ, ಮತ್ತೆ ಅದೇ ರಾಜ್ಯಕ್ಕೆ ಬಂದು, ಆಮೇಲೆ ಆ ರಾಜನನ್ನ ಕೊಂದು ಹಾಕಿಬಿಡುತ್ತೀನಿ- ಇದೇ ಅವನ ವಿನಾಯಿತಿಯ ಸೂತ್ರ.</p>
		<p>ದಶರಥ ಒಬ್ಬ ಒಳ್ಳೆಯ ರಾಜ. ಆದರೇನು ಮಾಡುವುದು ಪರಶುರಾಮನ ಮುಂದೆ ಅವನ ಆಟ ಏನೂ ನಡೆಯುವುದಿಲ್ಲ. ಮೊದಲ ಬಾರಿ ಅಯೋಧ್ಯೆಗೆ ಪರಶುರಾಮ ಬರುತ್ತಿದ್ದಾನೆ- ಅಂತ ಗೊತ್ತಾದ ತಕ್ಷಣ, ತರಾತುರಿಯಲ್ಲಿ ಒಂದು ಮದುವೆ ಏರ್ಪಾಟು ಮಾಡಿಕೊಂಡು ಬಿಡುತ್ತಾನೆ. ದಶರಥ ಅವಾಗ ಮದುವೆ ಮಾಡಿಕೊಳ್ಳುವುದು ಕೌಸಲ್ಯಳನ್ನ. ಪರಶುರಾಮ ಒಂದು ಸುತ್ತು ಆ ಭಾಗವನೆಲ್ಲ ಸುತ್ತಿ, ಮತ್ತೆ ಅಯೋಧ್ಯೆಗೆ ಬಂದ ಅಂತ ಸುದ್ದಿ ಹರಡಿದ ತಕ್ಷಣ, ಇನ್ನೊಂದು ಮದುವೆಗೆ ದಶರಥ ತಯಾರಿ ಮಾಡಿಕೊಳ್ತಾ ಇರ್ತಾನೆ. ಆಗ ರಾಣಿಯಾಗಿ ಬರುವವಳು ಸುಮಿತ್ರೆ. ಪಟ್ಟು ಬಿಡದ ಪರಶುರಾಮ ಮೂರನೇ ಬಾರಿ ಅಯೋಧ್ಯೆಯ ಮೇಲೆ ದಂಡೆತ್ತಿ ಬಂದಾಗ, ಹಸೆ ಮಣೆಯ ಮೇಲೆ ಕೈಕೇಯಿ ಕುಳಿತಿರುತ್ತಾಳೆ, ದಶರಥ ತಾಳಿ ಕಟ್ಟುತ್ತಿರುತ್ತಾನೆ. ಹೀಗೆ ದಶರಥನಿಗೆ ಮೂರು ಜನ ಹೆಂಡತಿಯರು! ಆದರೆ, ಪರಶುರಾಮ ಸುಮ್ಮನೇ ಬಿಡುತ್ತಾನೆಯೇ ಈ ದಶರಥನ್ನ ಮುಗಿಸೇಬಿಡಬೇಕು- ಅಂತ ನಾಲ್ಕನೇ ಬಾರಿ ಬಂದು ಯುದ್ಧಮಾಡಿದ್ದು, ಯಾವಾಗ ಗೊತ್ತೇ? ರಾಮಲಕ್ಷ್ಮಣರು ವಿಶ್ವಾಮಿತ್ರನ ಜೊತೆ ಕಾಡಿಗೆ ಹೋಗಿ, ಬಲ ಅತಿಬಲ ಮುಂತಾದ ಶಸ್ತ್ರಾಭ್ಯಾಸ ಮಾಡಿ, ಕೊನೆಗೆ ಜನಕರಾಜನ ಆಸ್ಥಾನಕ್ಕೆ ಹೋಗಿ, ರಾಮ ಸೀತೆಯನ್ನ, ಲಕ್ಷ್ಮಣ ಊರ್ಮಿಳೆಯನ್ನ, ಭರತ-ಶತ್ರುಘ್ನರು ಜನಕನ ತಮ್ಮ ಕುಶಧ್ವಜನ ರಾಜಕುಮಾರಿಯರು ಮಾಂಡವಿ-ಶ್ರುತಕೀರ್ತಿಯರನ್ನ ಮದುವೆ ಮಾಡಿಕೊಂಡು ವಾಪಸ್ ಅಯೋಧ್ಯೆಗೆ ಬರುತ್ತಿದ್ದಾಗ, ಸುಂಟರಗಾಳಿಯಂತೆ ಬಂದೆರಗುತ್ತಾನೆ ಗಂಡುಗೊಡಲಿಯ ನಮ್ಮ ಭಾರ್ಗವರಾಮ. ರಾಮ ಮತ್ತು ಪರಶುರಾಮರ ನಡುವೆ ಭಾರೀ ಯುದ್ಧ ಆಗುತ್ತೆ, ರಾಮ ಗೆಲ್ಲುತ್ತಾನೆ, ಪರಶುರಾಮನಿಗೆ ಬುದ್ಧಿವಾದ ಹೇಳಿ, "ಸಾಕಪ್ಪ ಈ ನಿನ್ನ ದುಷ್ಟನಿರ್ಮೂಲನ ಸಾಹಸ. ಹೇಗೂ ನೀನು ಇಪ್ಪತ್ತೊಂದು ಬಾರಿ ದೇಶವನ್ನೆಲ್ಲಾ ಸುತ್ತಿ, ಕೆಟ್ಟ ಕೆಟ್ಟ ರಾಜರನ್ನೆಲ್ಲಾ ಕೊಂದುಹಾಕಿ, ಉಳಿದವರಿಗೆ ಒಳ್ಳೆ ಬುದ್ಧಿ ಕಲಿಸಿದ್ದೀಯಾ ಬಿಟ್ಟುಬಿಡು. ಜನ ನೆಮ್ಮದಿಯಿಂದ ಬಾಳಲಿ"- ಅಂತ ಹೇಳಿ ಪರಶುರಾಮನನ್ನ ಮತ್ತೆ ಅವನನ್ನ ಮಹೇಂದ್ರಪರ್ವತದ ಆಶ್ರಮಕ್ಕೆ ಶ್ರೀರಾಮ ಕಳುಹಿಸುತ್ತಾನೆ. ಇದೇ ನಮ್ಮ ಮಿಡ್ಲ್ ಸ್ಕೂಲ್ ಮೇಷ್ಟರು ತಮ್ಮದೇ ಆದ ರೀತಿಯಲ್ಲಿ ಹೇಳಿದ ರಾಮಾಯಣ ಬಾಲಕಾಂಡದ ೭೬ನೇ ಸರ್ಗದವರೆಗಿನ ಪರಶುರಾಮ ಉಪಾಖ್ಯಾನ.</p>
		<p class="vertical-delimiter"/>
		<p>ಮಾಧ್ಯಮಿಕ ಶಾಲೆಯಲ್ಲಿ ಮೂರನೇ ವರ್ಷದಿಂದಲೇ ಆರೋಗ್ಯಶಾಸ್ತ್ರ ಅಥವಾ ಸಂಸ್ಕೃತ ಐಚ್ಛಿಕ ವಿಷಯವಾಗಿತ್ತು. ನಾನು ತೆಗೆದುಕೊಂಡ ಸಂಸ್ಕೃತವನ್ನು ಪ್ರಹ್ಲಾದಾಚಾರ್ ಎಂಬ ಮೇಷ್ಟರು ಹೇಳಿಕೊಡುತ್ತಿದ್ದರು. ಹತ್ತಿರದಲ್ಲಿದ್ದ ನಮ್ಮ ಅಜ್ಜನಮನೆಗೆ ಓಡಿಹೋಗಿ, ಸಣ್ಣಮಾವ ಬರುವುದನ್ನೇ ಕಾದಿದ್ದು, ಅವರ ಬಳಿ ಸಂಸ್ಕೃತ ಹೇಳಿಸಿಕೊಳ್ಳುತ್ತಿದ್ದೆ. ಆಗ ನಾವು ಬಳಸುತ್ತಿದ್ದ ಚಕ್ರವರ್ತಿ ಶ್ರೀನಿವಾಸ ಗೋಪಾಲಾಚಾರ್ಯರ 'ಸಂಸ್ಕೃತ ನವೀನ ಸರಣಿ:' ಪುಸ್ತಕವನ್ನು ಈಗಲೂ ಜೋಪಾನವಾಗಿ ಇರಿಸಿಕೊಂಡಿದ್ದೇನೆ, ಪರಿಶೀಲಿಸುತ್ತಿರುತ್ತೇನೆ.</p>
		<p>ಮಿಡಲ್ ಸ್ಕೂಲ್‍ನಲ್ಲಿ ಓದುತ್ತಿದ್ದಾಗಲೇ ನಾನು ಸಣ್ಣ ಪ್ರಮಾಣದಲ್ಲಿ ಟೀಚರ್ ಸಹ ಆಗಿದ್ದೆ. ದುರ್ಗಿಗುಡಿಯಲ್ಲಿ ನಮ್ಮ ಅಜ್ಜನ ಮನೆಯ ಎದುರುಗಡೆ ಒಬ್ಬರು ವೀರಶೈವರು ದಿನಸಿ ಅಂಗಡಿ ಇಟ್ಟುಕೊಂಡಿದ್ದರು. ಅವರ ಮನೆಯ ಪ್ರಾಥಮಿಕ ಶಾಲೆಯ ಹುಡುಗನಿಗೆ ದಿನವೂ ಸಂಜೆ ಹೋಗಿ, ಒಳಮನೆಯಲ್ಲಿ ಕುಳಿತು ಪಾಠಹೇಳಿಕೊಡುತ್ತಿದ್ದೆ. ನಾನು ಅಲ್ಲಿಗೆ ಹೋಗಿದ್ದಾಗ, ಸಂಪ್ರದಾಯಸ್ಥ ಲಿಂಗಾಯತರಾಗಿದ್ದ ಅವರ ಮನೆಯಲ್ಲಿ ಹೆಂಗಸರೂ ಗಂಡಸರೂ ನಡೆಸುತ್ತಿದ್ದ ಧಾರ್ಮಿಕ ಆಚರಣೆಗಳನ್ನ ಕುತೂಹಲದಿಂದ ಗಮನಿಸುತ್ತಿದ್ದೆ. ಈಗ ಅವೆಲ್ಲ ಅರ್ಥವಾಗುತ್ತಿವೆ. ಕೆಲವು ತಿಂಗಳ ಕಾಲ ಮಾತ್ರ ಈ ಮನೆಪಾಠ ನಡೆದು, ನಿಂತು ಹೋಯಿತು.</p>
		<p>ಅವರ ಮನೆ ಪಕ್ಕದಲ್ಲೇ ಕ್ರೈಸ್ತಮತಪ್ರಚಾರಕರು ಬಂದು ಸಭೆಗಳನ್ನು ನಡೆಸುತ್ತಿದ್ದುದು. ರುಚಿರುಚಿಯಾದ ತಿಂಡಿಯನ್ನೂ, ಮತ್ತಾಯನ, ಲೂಕನ, ಮಾರ್ಕನ ಅಥವಾ ಯೋಹಾನನ ಸುವಾರ್ತೆ-ಪುಸ್ತಿಕೆಗಳನ್ನೂ ಬಂದವರೆಲ್ಲರಿಗೆ ಕೊಟ್ಟು ಓದಲು ಹೇಳುತ್ತಿದ್ದರು. ಮೊಟ್ಟ ಮೊದಲು ಬೈಬಲ್ ಮತ್ತು ಏಸುಕ್ರಿಸ್ತ ನನಗೆ ಪರಿಚಯವಾದದ್ದು ಆವಾಗಲೇ. ವಿಚಿತ್ರ ಕನ್ನಡಭಾಷೆಯ ಆ ಹೊತ್ತಗೆಗಳು ಕೆಟ್ಟ ಅನುವಾದಕ್ಕೆ ಉದಾಹರಣೆಗಳಾಗಿ ಬಹಳಕಾಲ ನನ್ನ ಬಳಿ ಇದ್ದವು.</p>
		<p>ಆಗಿನ ಕಾಲದಲ್ಲಿ ಲೋಯರ್ ಸೆಕೆಂಡರಿ (ಎಲ್‍ಎಸ್) ಒಂದು ಪಬ್ಲಿಕ್ ಪರೀಕ್ಷೆ; ನಾನು ಮೊದಲದರ್ಜೆಯಲ್ಲಿ ಉತ್ತೀರ್ಣನಾಗಿದ್ದೆ. ಹೆಮ್ಮೆಯಿಂದ ಇಂಗ್ಲೀಷ್ ಮಾಧ್ಯಮ ತೆಗೆದುಕೊಂಡು ಸರ್ಕಾರೀ ಪ್ರೌಢಶಾಲೆಗೆ ಸೇರಿದೆ.</p>
	</section>
</body>
</html>
