<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-021">
		<h1 class="level1-title" epub:type="title">ಯೂಬಾ ಸಿಟಿಯ ದೇವಸ್ಥಾನದಲ್ಲಿ ದೇವತೆಗಳ ಪ್ರತಿಷ್ಠಾಪನೆ</h1>
		<p>ಹರಿಯ ಹೃದಯಕ್ಕೆ ಹತ್ತಿರವಾಗಿರುವುದು ಮೂರು ವಿಷಯಗಳು. ಭಾಷೆ, ಧರ್ಮ ಮತ್ತು ದೇಶ. ಈ ಯಾವ ವಿಷಯವಾದರೂ ಅವರ ಮನ ತುಡಿಯುತ್ತಿತ್ತು. ಭಾಷೆಯ ವಿಷಯವಾಗಿ ಈಗಾಗಲೇ ಪ್ರಸ್ತಾಪ ಮಾಡಿದ್ದೇವೆ. ಕ್ಯಾಲಿಫೋರ್ನಿಯಾಗೆ ಹೋದ ಮೇಲೆ ಗೋಕರ್ಣದಿಂದ ಬಂದಿದ್ದ ವಿದ್ವಾನ್ ಗಜಾನನ ಜೋಷಿಯವರ ನೇತೃತ್ವದಲ್ಲಿ ಹರಿಯವರು ಹಲವಾರು ವಿಷಯಗಳಲ್ಲಿ ಪರಿಣಿತರಾದರು. ಧರ್ಮದ ಬಗ್ಗೆ ಏನೇ ಸಂದೇಹ ಬಂದರೂ ಗಜಾನನ ಜೋಷಿಯವರು ಆ ಸಂದೇಹಗಳನ್ನು ಪರಿಹಾರ ಮಾಡುತ್ತಿದ್ದರು. ಜೋಷಿಯವರು ಆಗಮ ಶಾಸ್ತ್ರ ಪ್ರವೀಣರು. ಅವರು ಧರ್ಮದ ಬಗ್ಗೆ ಆಳವಾಗಿ ಅರಿತವರಾಗಿದ್ದರು.</p>
		<p>ಕ್ಯಾಲಿಫೋರ್ನಿಯಾದಲ್ಲಿದ್ದಾಗ ನಮ್ಮ ಹಿಂದೂ ಧರ್ಮ ದೇವತಾ ಉಪಾಸನೆ ದೇವತಾ ಅರ್ಚನೆ ಇವೆಲ್ಲ ಸಿದ್ಧಿಸಿದ್ದವು. ಈ ಸಮಯದಲ್ಲಿ ಸನ್ನಿವೇಲ್ ದೇವಸ್ಥಾನದಲ್ಲಿದ್ದ ವಿದ್ವಾನ್ ಗಜಾನನ ಜೋಷಿಯವರು ಹರಿಯವರಿಗೆ ಒಂದು ಕಾರ್ಯನಿರ್ವಹಿಸಲು ಹೇಳಿದರು. ಅದೇನೆಂದರೆ ಯೂಬಾ ಸಿಟಿಯಲ್ಲಿ ಒಂದು ಹಿಂದೂ ಮಂದಿರದಲ್ಲಿ ದೇವತಾ ಪ್ರತಿಷ್ಠಾಪನೆ. ಹರಿಯವರು ಇದರ ಬಗ್ಗೆ ಸಂಶೋಧನೆ ಮಾಡಿ ಭಾರತದಿಂದ ಪುಸ್ತಕಗಳನ್ನು ತರಿಸಿಕೊಂಡು ಇಂಟರ್‍ನೆಟ್‍ನಲ್ಲಿ ವಿಷಯಗಳನ್ನು ಸಂಗ್ರಹಿಸಿ ಪ್ರತಿಷ್ಠಾಪನೆಯ ಬಗ್ಗೆ ಕೂಲಂಕಷವಾಗಿ ಅಧ್ಯಯನ ನಡೆಸಿದರು. ಬಹುಶಃ ಆ ಸಮಯದಲ್ಲಿ ಯೂಬಾಸಿಟಿಯ ಸಿಖ್ ಜನಾಂಗದ ಮುಖಂಡರೊಬ್ಬರು ಹರಿಗೆ ಫೋನ್ ಮಾಡಿದರು. ನಿಮ್ಮ ಹತ್ತಿರ ನಾವು ಮಾತನಾಡಬೇಕು, ದೇವಸ್ಥಾನದ ಪ್ರತಿಷ್ಠಾಪನೆಯ ಬಗ್ಗೆ ದೇವಸ್ಥಾನ ಆಗಲೇ ನಿರ್ಮಾಣವಾಗಿದೆ ಆದರೆ ಯಾವ ಯಾವ ದೇವತೆಗಳು ಎಲ್ಲೆಲ್ಲಿ ಇರಬೇಕು, ಯಾವ ರೀತಿ ಆಚರಿಸಬೇಕು, ಏನೇನು ಸಾಮಗ್ರಿ ಬೇಕು ಪ್ರತಿಯೊಂದನ್ನು ನಮಗೆ ಇಲ್ಲಿಗೆ ಬಂದು ದೇವಸ್ಥಾನ ನೋಡಿ ಸಲಹೆ ಸೂಚನೆ ಕೊಟ್ಟರೆ ಅದಕ್ಕೆ ಬೇಕಾಗುವ ಪರಿಕರಗಳನ್ನೆಲ್ಲ ಭಾರತದಿಂದ ತರಿಸಬಹುದು, ಜೊತೆಗೆ ಯಾವ ದಿನ ಒಳ್ಳೆಯದು ಎಂದು ಪ್ರತಿಷ್ಠಾಪನಾ ದಿನವನ್ನೂ ಸಹ ನಿಶ್ಚಯಿಸಬೇಕು ಈ ಎಲ್ಲಾ ಕಾರಣಗಳಿಂದ ದಯವಿಟ್ಟು ನೀವು ಯೂಬಾ ಸಿಟಿಗೆ ಬಂದರೆ ನಾವೆಲ್ಲ ಕೂತು ಮಾತನಾಡಬಹುದು. ದಯವಿಟ್ಟು ಬನ್ನಿ. ನಮ್ಮಲ್ಲಿ ಒಬ್ಬರು ಬಂದು ನೀವು ಹೇಳಿದ ದಿನ ಮತ್ತು ಸಮಯಕ್ಕೆ ಸರಿಯಾಗಿ ಕರೆದುಕೊಂಡು ಬರುತ್ತೇವೆ ಎಂದು ಹೇಳಿದರು.</p>
		<p>ಅವರು ಫೋನ್ ಮಾಡಿದ ದಿವಸ ಶಿವರಾತ್ರಿಗೆ ಹತ್ತಿರವಾಗಿದ್ದರಿಂದ ಶಿವರಾತ್ರಿಯ ದಿನ ನಾವು ಸ್ಯಾಕ್ರೊಮೆಂಟೋಗೆ ಹೋಗುವ ಒಂದು ಅವಕಾಶವಿದ್ದುದರಿಂದ ಹರಿಯವರು ಹೇಳಿದರು ನಾವು ಶಿವರಾತ್ರಿಯ ದಿನ ಅಲ್ಲಿಗೆ ಬರುವೆವು. ನಾನು ಮತ್ತು ನನ್ನ ಶ್ರೀಮತಿಯೊಡಗೂಡಿ ನಾವೇ ಬರುತ್ತೇವೆ. ನೀವೇನೂ ಬಂದು ಕರೆದುಕೊಂಡುಹೋಗುವ ಅಗತ್ಯವಿಲ್ಲ ಎಂದು ಹೇಳಿದರು. ಶಿವರಾತ್ರಿಯ ದಿನ ಮಧ್ಯಾಹ್ನ ೪:೩೦ ಗಂಟೆಗೆ ಸೇರುವುದು ಎಂದು ನಿರ್ಧಾರವಾಯಿತು. ಈ ಮಧ್ಯೆ ಒಂದು ಘಟನೆ ನಡೆಯಿತು. ಶಿವರಾತ್ರಿಯ ದಿನ ಸ್ಟಾಕ್‍ಟನ್‍ನಲ್ಲಿದ್ದ ದೇವಸ್ಥಾನದಲ್ಲಿ ನಮ್ಮ ಭಾರತೀಯರೆಲ್ಲರೂ ಸೇರಿ ಹರಿಯ ನೇತೃತ್ವದಲ್ಲಿ ಏಕಾದಶವಾರ ರುದ್ರಾಭಿಷೇಕ ಮಾಡಿದ್ದರಿಂದ ಪೂಜೆ ಕೊನೆಯಾಗುವ ಹೊತ್ತಿಗೆ ಹರಿಯ ಗಂಟಲು ಪೂರ್ತಿ ಕೂತುಹೋಗಿತ್ತು. ಮಾತನಾಡಲು ಸುತಾರಾಂ ಆಗುತ್ತಿರಲಿಲ್ಲ. ಮಧ್ಯಾಹ್ನ ಅಲ್ಲಿಗೆ ಬರುತ್ತೇವೆ ಎಂದು ಮಾತನಾಡಿ ಆಗಿದೆ. ಏನು ಮಾಡುವುದು? ಹರಿ ನನಗೆ ಹೇಳಿದರು ನೋಡಮ್ಮ ನಾನೇನು ಮಾತನಾಡಬೇಕು ಅದನ್ನು ಬರೆಯುತ್ತೀನಿ ನೀನು ಮಾತನಾಡು. ನೀನು ನನ್ನ ಧ್ವನಿಯಾಗು ಎಂದು ಹೇಳಿದರು. ಸ್ಟಾಕ್‍ಟನ್‍ನಿಂದ ಯೂಬಾಸಿಟಿಗೆ ಸುಮಾರು ಒಂದೂವರೆ ಗಂಟೆ ಪ್ರಯಾಣ. ರಸ್ತೆಯುದ್ದಕ್ಕೂ ನಾನು ಡ್ರೈವ್ ಮಾಡುತ್ತಿದ್ದೆ. ರಸ್ತೆಯುದ್ದಕ್ಕೂ ಅವರೇ ಪ್ರಶ್ನೆಗಳನ್ನು ಬರೆದು ಉತ್ತರವನ್ನು ಬರೆದಿದ್ದರು. ಅಲ್ಲಿ ಹೋದನಂತರ ಅವರು ಕೇಳುತ್ತಿದ್ದ ಪ್ರಶ್ನೆಗಳಿಗೆ ಹರಿ ಹಿಂದಿಯಲ್ಲಿ ಉತ್ತರ ಬರೆಯುತ್ತಿದ್ದರು ನಾನು ಅದನ್ನು ಓದಿ ಹೇಳುತ್ತಿದ್ದೆ. ಫೆಬ್ರವರಿ ತಿಂಗಳಿನಲ್ಲಿ ಮಾಘಮಾಸದಲ್ಲಿ ಮೂರು ದಿನಗಳನ್ನು ಗೊತ್ತುಪಡಿಸಲಾಯಿತು.</p>
		<p>ಮೊದಲನೆಯ ದಿನ ಶಿವಪರಿವಾರ, ಗಣೇಶ, ಶಿವಲಿಂಗ, ಶಿವಪಾರ್ವತಿ ಮತ್ತು ಸುಬ್ರಹ್ಮಣ್ಯ ಈ ದೇವತೆಗಳ ಪ್ರತಿಷ್ಠಾಪನೆ. ಇನ್ನೊಂದು ದಿನ ವಿಷ್ಣುಪರಿವಾರ: ವಿಷ್ಣು ಲಕ್ಷ್ಮೀ ರಾಮ ಸೀತಾ ಆಂಜನೇಯ ಮತ್ತು ರಾಧಾ ಕೃಷ್ಣ ಮತ್ತೊಂದು ದಿನ ಏಳು ಅಡಿ ಅಮೃತ ಶಿಲೆಯ ದುರ್ಗಾಮಾತೆಯ ಪ್ರತಿಷ್ಠಾಪನೆ. ಪ್ರತಿಷ್ಠಾಪನೆಯ ದಿನಗಳು ಪೂಜಾ ವಿಧಾನ ಹವನಹೋಮಕ್ಕೆ ಬೇಕಾದ ಸಾಮಗ್ರಿಗಳು ಇವೆಲ್ಲವನ್ನು ತಿಳಿಸಲಾಯಿತು. ದೇವತೆಗಳ ವಿಗ್ರಹಗಳನ್ನು ಒಂಬತ್ತು ದಿನಗಳ ಮುಂಚಿನಿಂದ ರತ್ನಾದಿವಾಸ, ಧಾನ್ಯಾದಿವಾಸ, ಪುಷ್ಪಾದಿವಾಸ, ಕ್ಷೀರಾದಿವಾಸ, ಫಲಾದಿವಾಸ, ಜಲಾದಿವಾಸ, ಪತ್ರಾದಿವಾಸ, ವಸ್ತ್ರಾದಿವಾಸ, ಮತ್ತೊಂದು ಮಾಡಿ ಅದಾದ ನಂತರ ನಿಗದಿತ ದಿನದಂದು ಆ ವಿಗ್ರಹವನ್ನು ತೆಗೆದು ಅದನ್ನು ಚೆನ್ನಾಗಿ ಶುಭ್ರಗೊಳಿಸಿ ಕಪ್ಪುಕಲ್ಲಿನದಾದರೆ ಎಣ್ಣೆಯಿಂದ ಅದನ್ನು ಶುಚಿಗೊಳಿಸಬೇಕು. ಅಮೃತಶಿಲೆಯದಾದರೆ ಹಾಲಿನಿಂದ ಶುಚಿಗೊಳಿಸಬೇಕು.</p>
		<p>ಆ ವಿಗ್ರಹಗಳನ್ನು ಭುಜದ ಮೇಲೆ ಹೊತ್ತುಕೊಂಡು ದೇವಸ್ಥಾನಕ್ಕೆ ಕಲಶ, ಹೂವು, ಓಲಗ ಸಮೇತ ಅದನ್ನು ದೇವಸ್ಥಾನದ ಸುತ್ತಲೂ ಮೂರು ಸುತ್ತು ಸುತ್ತಿ ದೇವಸ್ಥಾನದ ಮುಂಭಾಗದಲ್ಲಿ ನಿಂತುಕೊಂಡು ಪೂಜೆ ಪುನಸ್ಕಾರಗಳನ್ನು ಸಲ್ಲಿಸಿ ತೆಂಗಿನಕಾಯಿಯ ಈಡುಗಾಯಿಯನ್ನು ನೀವಳಿಸಿ ಒಡೆದು ದೇವರನ್ನು ಉಘೆ ಉಘೆ ಎನ್ನುತ್ತ ದೇವರ ಹೆಸರುಗಳೊಂದಿಗೆ ಶಂಭೋ ಶಂಕರ ಎಂದು ಕೂಗಿಕೊಂಡು ಭಕ್ತಸಮೂಹದೊಂದಿಗೆ ಒಳಗಡೆ ವಿಗ್ರಹವನ್ನು ತೆಗೆದುಕೊಂಡು ಹೋಗಿ ಗೊತ್ತುಪಡಿಸಿದ ಸ್ಥಳದಲ್ಲಿ ಮೊದಲೇ ರತ್ನ ಆಭರಣ ಮೊದಲಾದವನ್ನೆಲ್ಲ ಹಾಕಿ ಕಟ್ಟೆ ಕಟ್ಟಿ ಆ ಕಟ್ಟೆಯ ಮೇಲೆ ಈ ವಿಗ್ರಹಗಳನ್ನು ಇಟ್ಟು ಸ್ಥಾಪಿಸಲಾಗುವುದು. ನಂತರ ಅದಕ್ಕೆ ಪ್ರಾಣಪ್ರತಿಷ್ಠೆಯನ್ನು ಮಾಡುವರು. ಅಂದರೆ ಒಂದು ಚಿನ್ನದ ಕಡ್ಡಿಯಲ್ಲಿ ತುಪ್ಪ ಮತ್ತು ಜೇನುತುಪ್ಪವನ್ನು ಅದ್ದಿ 'ನೇತ್ರೋನ್ಮೀಲನ' ಅಂದರೆ ಆ ಕಡ್ಡಿಯಿಂದ ಕಣ್ಣನ್ನು ತೆಗೆದು ನನ್ನ ಜೀವವೇ ನಿನ್ನ ಜೀವ ನನ್ನ ಕಣ್ಣೇ ನಿನ್ನ ಕಣ್ಣು ನನ್ನ ಉಸಿರೇ ನಿನ್ನ ಉಸಿರು ಆ ಪ್ರತಿಷ್ಠಾಪನೆ ಮಾಡುವ ವ್ಯಕ್ತಿ ದೇವರಿಗೆ ತನ್ನ ಅಸ್ತಿತ್ವವನ್ನೆಲ್ಲ ಪಣವಾಗಿಟ್ಟು ಶ್ರದ್ಧೆಯಿಂದ ಭಕ್ತಿಯಿಂದ ಪ್ರಾಣ ಪ್ರತಿಷ್ಠೆ ಮಾಡುವುದು. ಆ ಸಮಯದಲ್ಲಿ ದೇವರ ಮುಂದೆ ಒಂದು ತೆರೆ ಹಾಕಿರುತ್ತದೆ.</p>
		<p>ಪ್ರಾಣಪ್ರತಿಷ್ಠೆಯಾದ ನಂತರ ಕನ್ನಡಿಯಲ್ಲಿ ದೇವರ ಮುಖವನ್ನು ಮೊದಲು ತೋರಿಸುವುದು. ನಂತರ ದೇವರಿಗೇ ಕನ್ನಡಿಯನ್ನು ಹಿಡಿದು ಮುಖ ತೋರಿಸಿ ಇಷ್ಟು ದಿವಸ ಶಿಲೆಯಾಗಿದ್ದ ವಿಗ್ರಹ ಇಂದು ಜೀವಪಡೆದು ಮೂರ್ತಿಯಾಗುತ್ತದೆ. ಆ ಮೂರ್ತಿಯ ಕಣ್ಣು ತಕ್ಷಣ ಜನರ ಮೇಲೆ ಬಿದ್ದರೆ ಸುಟ್ಟು ಹಾಕುವ ಶಕ್ತಿ ಅದಕ್ಕೆ ಇರುತ್ತದೆ. ಆದ್ದರಿಂದ ತೆರೆಯನ್ನು ಹಾಕಿ ದೇವರಿಗೇ ದೇವರ ಮುಖ ತೋರಿಸಿ ನಂತರ ಹಣ್ಣು ಹೂವು ಇವುಗಳ ಅಭಿಷೇಕವನ್ನೇ ಮಾಡಿ ನಂತರ ತೆರೆ ತೆರೆಯಲ್ಪಡುತ್ತದೆ. ದೇವರನ್ನು ಹೋಮದ ಮೂಲಕ ತುಪ್ಪವನ್ನು ಸಮರ್ಪಿಸಿ ಶಾಂತನಾಗುವಂತೆ ಮತ್ತು ಆ ಮೂರ್ತಿಯ ದರ್ಶನವಾದವರೆಲ್ಲರಿಗೂ ಒಳ್ಳೆಯದಾಗುವಂತೆ ಸಂತೋಷಕೊಡುವಂತೆ ಕೇಳಿದ ವರಗಳನ್ನು ನೀಡುವಂತೆ ಜನಗಳ ಕಷ್ಟಗಳನ್ನು ಪರಿಹಾರ ಮಾಡುವಂತೆ ಹೋಮದಲ್ಲಿ ಹವಿಸ್ಸನ್ನು ಕೊಟ್ಟು ಬೇಡಿಕೊಳ್ಳುವುದು. ಪ್ರಾಣ ಪ್ರತಿಷ್ಠೆ ಹೋಮದ ನಂತರ ಭಕ್ತರೆಲ್ಲರನ್ನೂ ಕೂಡಿಸಿ ಭಕ್ತರಿಂದ ಭಗವಂತನ ಸ್ತುತಿಯನ್ನು ಮಾಡಿಸುವುದು. ಈ ಎಲ್ಲಾ ವಿಧಿವಿಧಾನಗಳನ್ನು ಹರಿಹರೇಶ್ವರ ಅವರು ತುಂಬಾ ಶ್ರದ್ಧೆಯಿಂದ ಮಾಡಿದರು.</p>
		<p>ಯೂಬಾಸಿಟಿಯಲ್ಲಿ ಸಿಖ್ ಜನಾಂಗ ತುಂಬಿ ಹೋಗಿದೆ. ಅಲ್ಲಿಯ ಮೇಯರ್ ಸಹ ಸಿಖ್ ಪಂಥದವರೇ. ಅದರಲ್ಲಿ ಸಿಖ್ ಪಂಥದ ಹಿಂದೂ ಧರ್ಮೀಯರು ಅಂದರೆ ಹಿಂದೂ ದೇವತೆಗಳನ್ನು ಪೂಜಿಸುವ ಸಿಖ್ ಜನಾಂಗದವರು ಹೆಚ್ಚಿನ ಸಂಖ್ಯೆಯಲ್ಲಿದ್ದಾರೆ. ಸುಮಾರು ೭೦ ವರ್ಷಗಳ ಹಿಂದೆ ಭಾರತದಿಂದ ಯೂಬಾಸಿಟಿಗೆ ಕೃಷಿಕಾರ್ಮಿಕನಾಗಿ ಬಂದ ಒಬ್ಬ ವ್ಯಕ್ತಿ ತನ್ನ ಶ್ರಮ ಪರಿಶ್ರಮದಿಂದ ನೂರರಿಂದ ಐನೂರು ಎಕರೆ ಜಮೀನುದಾರನಾಗಿದ್ದ. ಅವನ ಹೆಂಡತಿ ಓದು ಬರೆಹ ಏನೂ ತಿಳಿಯದವಳಾದರೂ ರಿಯಲ್ ಎಸ್ಟೇಟ್ ದಂಧೆಯಲ್ಲಿ ತುಂಬಾ ಹಣ ಮಾಡಿದ್ದಳು. ಅವರಿಗೆ ಇಬ್ಬರು ಹೆಣ್ಣು ಮಕ್ಕಳು. ಒಬ್ಬಳು ಲಾಯರ್ ಮತ್ತೊಬ್ಬಳು ಡಾಕ್ಟರ್. ಆ ಹೆಂಗಸು ಸಾಯುವ ವೇಳೆಯಲ್ಲಿ ತನ್ನ ಪರ್ಸಿನಲ್ಲಿ ಒಂದು ಚೀಟಿ ಬರೆದಿಟ್ಟಿದ್ದಳು. ನನ್ನ ಹಣ ನನ್ನ ಒಡವೆ ವಸ್ತುಗಳು ನನ್ನ ಮಕ್ಕಳಿಗೆ ಬೇಡವಂತೆ. ಆ ಹಣದಿಂದ ಒಂದು ಹಿಂದೂ ಮಂದಿರ ಕಟ್ಟಿಸಿ ಜನಗಳಿಗೆಲ್ಲ ಒಂದು ಧರ್ಮದೀಪವನ್ನು ಬೆಳಗಿಸಬೇಕೆಂದು ನನ್ನ ಆಸೆ ಎಂದು ಬರೆದಿತ್ತು. ಆಕೆ ಸತ್ತ ಎಷ್ಟೋ ವರ್ಷಗಳ ನಂತರ ಪರ್ಸಿನಲ್ಲಿದ್ದ ಚೀಟಿಯನ್ನು ಓದಿ ಅವಳ ಗಂಡ ಒಂದು ಹಿಂದೂ ಮಂದಿರವನ್ನು ಕಟ್ಟಿಸಿದ. ಆ ಊರಿನ ಜನರೆಲ್ಲನ್ನೂ ತೊಡಗಿಕೊಳ್ಳುವಂತೆ ಮಾಡಿದ. ಆ ಹಿಂದೂ ದೇವರ ಪ್ರತಿಷ್ಠಾಪನೆಯ ಕತೆಯಿದು.</p>
		<p>ಶುಭಲಗ್ನದಲ್ಲಿ ಶುಭದಿವಸ ಶುಭಮಾಸದಲ್ಲಿ ಮೂರು ದಿನಗಳ ಕಾಲ ಪ್ರತಿಷ್ಠಾಪನಾ ಮಹೋತ್ಸವ ನಡೆಯಿತು. ಈ ಕಾರ್ಯಕ್ರಮಕ್ಕೆ ಸುತ್ತಮುತ್ತಲಿನ ಊರಿನಿಂದೆಲ್ಲ ಭಕ್ತರು ಪಾಲ್ಗೊಂಡಿದ್ದರು. ಬೆಳಗ್ಗೆಯಿಂದ ಸಂಜೆವರೆಗೂ ಊಟ ತಿಂಡಿ ಉಪಚಾರ ಎಲ್ಲವೂ ಅಲ್ಲೇ ನಡೆದಿತ್ತು. ಕೊನೆಯ ದಿನ ದುರ್ಗಾ ಮಾತೆಯ ಪ್ರತಿಷ್ಠಾಪನೆ. ಅದು ಒಂದು ಶುಕ್ರವಾರ. ಅಲ್ಲಿ ಭಾರಿ ಜನಸ್ತೋಮದಿಂದ ತುಂಬಿತ್ತು. ತಾಯಿ ದುರ್ಗಾಮಾತೆಯನ್ನು ಪಲ್ಲಕ್ಕಿಯಲ್ಲಿ ಕೂಡಿಸಿ ದೇವಸ್ಥಾನದ ಪ್ರಾಕಾರವನ್ನು ಮೂರು ಬಾರಿ ಸುತ್ತಿಸಿ ಆ ಏಳು ಅಡಿ ಅದ್ಭುತವಾದ ಅಮೃತಶಿಲೆ ವಿಗ್ರಹವನ್ನು ಒಳಕ್ಕೆ ತರುವಾಗ ಜನಗಳಿಗೆಲ್ಲ ದೇವಿಯೇ ಎದ್ದುಬಂದಿದ್ದಾಳೇನೋ ಎಂಬಂತೆ ಹುಚ್ಚೆದ್ದು ಕುಣಿದಿದ್ದರು. ದೇವಿಯನ್ನು ಆ ಪೀಠದಲ್ಲಿ ಇರಿಸಿ, ಅದಕ್ಕೆ ಮಾಡಬೇಕಾದ ಪೂಜೆಗಳನ್ನೆಲ್ಲ ಮಾಡಿ ನೇತ್ರೋನ್ಮೀಲನದ ಸಮಯ ಬಂದಾಗ ತೆರೆ ಹಾಕಲಾಯಿತು. ಆ ವಿಗ್ರಹ ಏಳು ಅಡಿ ಇದ್ದುದರಿಂದ ಹರಿಯವರ ಕೈಗೆ ದೇವಿಯ ಕಣ್ಣುಗಳು ಸಿಗುತ್ತಿರಲಿಲ್ಲ. ಪಕ್ಕದಲ್ಲಿ ಒಂದು ಸಣ್ಣ ಸ್ಟೂಲ್‍ನ್ನು ಹಾಕಿಕೊಂಡು ನಿಂತುಕೊಂಡರು. ನಾನು ಒಂದು ಕಾಲಲ್ಲಿ ಸ್ಟೂಲನ್ನು ಎರಡು ಕೈಯಲ್ಲಿ ಹರಿಯ ಕಾಲುಗಳನ್ನು ಹಿಡಿದುಕೊಂಡಿದ್ದೆ. ಚಿನ್ನದ ಸೂಜಿಯಲ್ಲಿ ಜೇನುತುಪ್ಪ ಮತ್ತು ತುಪ್ಪವನ್ನು ಅದ್ದಿ ಅತಿ ಭಕ್ತಿಯಿಂದ ಶ್ರದ್ಧೆಯಿಂದ ದೇವಿಯ ಕಣ್ಣುಗಳನ್ನು ತೆರೆಯುವಂತೆ ಮಾಡುತ್ತಿರುವಾಗ ದೇವಿಯ ದೇಹದಿಂದ ಬಂದ ಒಂದು ಶಕ್ತಿ ಹರಿಯನ್ನು ಹಿಂದಕ್ಕೆ ಬೀಳುವಂತೆ ಮಾಡಿತು. ನಾನು ಅನಾಮತ್ತಾಗಿ ಅವರನ್ನು ತಬ್ಬಿಕೊಂಡಾಗ ನನಗೂ ವಿದ್ಯುತ್ ಪ್ರವಾಹ ಸಂಚರಿಸಿದಂತಾಯಿತು. ಏನೂ ಮಾಡಲೂ ತೋಚದೆ ಒಂದು ನಿಮಿಷದ ಕಾಲ ಸುಮ್ಮನೆ ನಿಂತೆವು.</p>
		<p>ನಂತರ ಹರಿಯವರು ತಾಯಿಯನ್ನು ಸ್ತುತಿಸಲು ಪ್ರಾರಂಭಿಸಿದರು. ತಾಯೇ ನನ್ನ ಕಣ್ಣೇ ನಿನ್ನ ಕಣ್ಣು ನನ್ನ ಉಸಿರೇ ನಿನ್ನ ಉಸಿರು ನನ್ನ ನಾಲಿಗೆಯೇ ನಿನ್ನ ನಾಲಿಗೆ ನನ್ನ ಜೀವವೇ ನಿನ್ನ ಜೀವ ನನ್ನಿಂದ ಏನಾದರೂ ತಪ್ಪಾಗಿದ್ದರೆ ದಯವಿಟ್ಟು ಕ್ಷಮಿಸು ತಾಯೆ. ನೀನು ಕಣ್ತೆರೆದು ಇಲ್ಲಿ ಬಂದಿರುವ ಭಕ್ತವೃಂದಕ್ಕೆಲ್ಲ ತಂಪನ್ನು ನೀಡು ತಾಯೆ ಆಶ್ರಯ ಕೊಡು ತಾಯೆ ಅವರ ಕಣ್ಣೀರು ಒರೆಸು ತಾಯೆ ಭವಾನಿ ತ್ವಂ ದಾಸೆ ಮಯಿ ವಿತರ ದೃಷ್ಟಿಂ ಸಕರುಣಾಂ- ಇತಿ ಸ್ತೋತುಂ ವಾಂಛನ್, ಕಥಯತಿ-'ಭವಾನಿ ತ್ವಂ- ಇತಿ ಯಃ। ತದಾ ಏವ ತ್ವಂ ತಸ್ಮೈ ದಿಶಸಿ ನಿಜ-ಸಾಯುಜ್ಯ-ಪದವೀಂ, ಮುಕುಂದ-ಬ್ರಹ್ಮೇಂದ್ರ-ಸ್ಫುಟ-ಮುಕುಟ-ನೀರಾಜಿತ-ಪದಾಮ್॥ ಎನ್ನುತ್ತಾರೆ ಶಂಕರಾಚಾರ್ಯರು.</p>
		<p>''ಅಮ್ಮಾ ದೇವಿ, ನೀನು ನಿನ್ನ ಕರುಣಾಪೂರಿತ ನೋಟವನ್ನು ಈ ದಾಸನ ಮೇಲೆ ಬೀರು!'' ಎಂದು ಹೇಳಲು ಇಚ್ಛಿಸುತ್ತ, ಯಾರಾದರೂ 'ಅಮ್ಮಾ ನೀನು.. ..' ಎಂದೊಡನೆ, ತತ್‍ಕ್ಷಣವೇ ಅವರಿಗೆ ನಿನ್ನೊಡನೆ ಒಂದಾಗಿಬಿಡುವ ಸ್ಥಿತಿಯನ್ನು ಕಾಣಿಸಿಬಿಡುವೆ; ಅದು ಎಂತಹ ಸಾಯುಜ್ಯ ಪದವಿಯೆಂದರೆ, ದೇವಾಧಿದೇವತೆಗಳು ತಲೆಬಾಗಿ ನಿನಗೆ ನಮಿಸುತ್ತಿದ್ದಾಗ, ಅವರು ಧರಿಸಿರುವ ಕಿರೀಟಗಳು ಯಾವ ಪದಕಮಲಗಳನ್ನು ಆರತಿಯಂತೆ ಬೆಳಗುವುವೋ ಆ ನಿನ್ನ ಪಾದಗಳನ್ನು ಸೇರಿಹೋಗುವಂಥದ್ದು.</p>
		<p>ಮಕ್ಕಳು ತಾಯಿಯ ಹತ್ತಿರ ಬಂದಾಗ ಅವರು ಅಮ್ಮ ಎಂದು ಕರೆಯುವಷ್ಟರಲ್ಲಿ ಅವರಿಗೆ ಏನು ಬೇಕು ಎಂದು ತಿಳಿದು ಅವರಿಗೆ ಅದನ್ನು ಕೊಟ್ಟು ಕಾಪಾಡಮ್ಮ ಅವರ ಒಳಿತು ಕೆಡುಕುಗಳನ್ನೆಲ್ಲ ನೀನು ಕಾಪಾಡಮ್ಮ ಎಂದು ದೇವಿಯನ್ನು ಸ್ತುತಿಸಿ ಸ್ಟೂಲಿನಿಂದ ಕೆಳಗಿಳಿದು ಮಂಗಳಾರತಿ ಮಾಡಿ ದೇವಿ ಶಾಂತಳಾಗು ಎಂದು ಮೂರು ಬಾರಿ ಜಪಿಸಿ ಕನ್ನಡಿಯಿಂದ ಆಕಾಶವನ್ನು, ಭೂಮಿಯನ್ನು ಮತ್ತು ದೇವಿಗೆ ಅವಳ ಪ್ರತಿಬಿಂಬವನ್ನು ತೋರಿಸಿ ಸ್ವಲ್ಪ ತೆರೆಯನ್ನು ಮರೆಮಾಡಿ ಮರಕ್ಕೆ ಅವಳ ದೃಷ್ಟಿಯನ್ನು ಬೀಳುವಂತೆ ಮಾಡಿ ನಂತರ ಎಲ್ಲ ಭಕ್ತರಿಗೂ ಒಂದೇ ಮನಸ್ಸಿನಿಂದ ಹರಿಯವರು ಕರೆಕೊಟ್ಟು ಹೇಳಿದರು. ಈಗ ನಾವು ತೆರೆಯನ್ನು ತೆರೆಯುತ್ತೇವೆ. ನೀವು ದೇವಿಯನ್ನು ನೋಡುವ ಸೌಭಾಗ್ಯ ದೊರಕುತ್ತದೆ ಆದರೆ ದಯವಿಟ್ಟು ಎಲ್ಲರೂ ಒಂದು ಕ್ಷಣ ಕಣ್ಣುಮುಚ್ಚಿಕೊಳ್ಳಿ ನಂತರ ದೇವಿಯನ್ನು ಸ್ತುತಿಸುತ್ತಾ ನಾವೆಲ್ಲ ಒಟ್ಟಿಗೆ ಕಣ್ಣು ಬಿಟ್ಟು ದೇವಿಯನ್ನು ದರ್ಶಿಸೋಣ ಎಂದು ಹೇಳಿ ತೆರೆಯನ್ನು ಕೆಳಗಿಳಿಸಿದರು. ಭಕ್ತರೆಲ್ಲರೂ ತಲೆಬಗ್ಗಿಸಿಕೊಂಡು ಕಣ್ಣುಮುಚ್ಚಿ ನೆಲವನ್ನು ನೋಡುತ್ತಾ ಜೈ ದುರ್ಗಾ ಮಾತಾ ಎಂದು ಮನಸಾರೆ ಹೃದಯದಿಂದ ಕೂಗುತ್ತಾ ನಿಧಾನವಾಗಿ ಕತ್ತೆತ್ತಿ ಕಣ್ಣು ಬಿಟ್ಟು ದೇವಿಯ ದರ್ಶನ ಪಡೆದು ಪುಳಕಿತರಾದರು. ಮೈಯೆಲ್ಲ ರೋಮಾಂಚನವಾಯಿತು. ಪ್ರತಿಯೊಬ್ಬರ ಬಾಯಲ್ಲೂ ತಾಯಿಯ ಸೌಂದರ್ಯ ಆ ದೇವಿಯ ನಗುಮುಖ ಆ ದೇವಿಯ ಕೃಪಾದೃಷ್ಟಿ ತಮ್ಮ ಮೇಲೆ ಬೀಳುತ್ತಿದೆಯೇನೋ ಎಂಬಂತೆ ಭಾಸಪಡುತ್ತಿದ್ದರು.</p>
		<p>ಅದೊಂದು ಅದ್ಭುತವಾದ ನಮ್ಮ ಜೀವನದಲ್ಲೇ ನಡೆದ ಒಂದು ವಿಶೇಷ ಘಟನೆ. ಹರಿ ದೇವಿಯ ಸಮೀಪಕ್ಕೆ ಹೋಗಿ ಹೊರ ಬಂದ ಘಳಿಗೆ ದೇವಿಯ ಕೃಪಾದೃಷ್ಟಿ ಸಂಪೂರ್ಣವಾಗಿ ನಮ್ಮ ಮೇಲೆ ಬಿತ್ತು ಎಂದು ನನ್ನ ಅನಿಸಿಕೆ. ಅಲ್ಲಿಂದ ಈಚೆ ಬಂದು ಹೋಮಕುಂಡದ ಮುಂದೆ ಕುಳಿತಾಗ ಹರಿಯ ಮುಖವು ಪ್ರಭಾವಳಿಯಿಂದ ಬೆಳಗುತ್ತಿತ್ತು. ಹೆಚ್ಚು ಮಾತನಾಡಲು ಅವರ ಕೈಯಲ್ಲಿ ಆಗುತ್ತಿರಲಿಲ್ಲ. ಆದರೂ ಹೋಮಕುಂಡದ ಮುಂದೆ ಕುಳಿತ ನಂತರ ಹೋಮಕುಂಡಕ್ಕೆ ದೇವಿಯನ್ನು ಆಹ್ವಾನಿಸಿ ಅಲ್ಲಿ ಅಗ್ನಿಜ್ವಾಲೆಯ ಮುಖಾಂತರ ದೇವಿಯನ್ನು ಮತ್ತೊಮ್ಮೆ ಪ್ರತ್ಯಕ್ಷವಾಗಿ ನೋಡಿದರು.</p>
		<p>ಇಡೀ ದಿನದ ಕಾರ್ಯಕ್ರಮ ನಮ್ಮನ್ನು ಯಾವುದೋ ಅರಿಯದ ತಿಳಿಯದ ನಮ್ಮ ಕೈಅಳತೆಯಲ್ಲಿ ಎಲ್ಲಾ ದೊರಕುತ್ತಿದೆ ಎಂಬ ತೃಪ್ತ ಭಾವನೆ ಸಂತೋಷ ಸಮೃದ್ಧಿ ತೃಪ್ತಿ ಎಲ್ಲಾ ತುಂಬಿ ನಾವು ಬೇರೆ ಯಾವುದೋ ಲೋಕದಲ್ಲಿದ್ದೆವು. ಅದು ಯಾವಾಗಲೂ ಮರೆಯದ ಘಟನೆ. ಇಂದಿಗೂ ನೆನೆಸಿಕೊಂಡಾಗ ನಮ್ಮ ಮೈ ಜುಂ ಎನ್ನುತ್ತದೆ. ರೋಮಾಂಚನವಾಗುತ್ತದೆ. ಹರಿಯವರ ಶ್ರದ್ಧೆ ದೇವರ ಮೇಲೆ ಇರುವ ಪ್ರೀತಿ ವಿಶ್ವಾಸ, ದೇವರನ್ನು ಜನರನ್ನು ನಡೆಸಿಕೊಳ್ಳುವ ರೀತಿ ಯೂಬಾಸಿಟಿಯ ಜನರ ಮನಸೂರೆಗೊಂಡಿತ್ತು.</p>
		<p>ದೇವಸ್ಥಾನದ ಪಕ್ಕದಲ್ಲೇ ಒಂದು ದೊಡ್ಡಮನೆ ಅಡಿಗೆಗೆ ಒಬ್ಬ ಆಳು ಇಬ್ಬರು ಕೆಲಸದವರು ೧೦ ಎಕರೆ ಹಣ್ಣಿನ ತೋಟ ತಿಂಗಳಿಗೆ ೬೦೦೦ ಡಾಲರ್ ಕೊಡುತ್ತೇವೆ ನೀವು ಇಲ್ಲೇ ಇದ್ದುಬಿಡಿ ಎಂದು ಪರಿಪರಿಯಾಗಿ ಬೇಡಿಕೊಂಡರು. ಆದರೆ ದೇವಸ್ಥಾನಕ್ಕೆ ಹತ್ತಿರ ದೇವರಿಂದ ದೂರವಿರಲು ಇಷ್ಟವಿರಲಿಲ್ಲ. ಆದ್ದರಿಂದ ಆ ಕಾರ್ಯವನ್ನು ಒಪ್ಪಿಕೊಳ್ಳದೆ ಅವರ ವಿದ್ಯಾಭ್ಯಾಸದಂತೆ ಇಂಜಿನಿಯರಿಂಗ್ ವೃತ್ತಿಯಲ್ಲೇ ಮುಂದುವರೆದರು.</p>
	</section>
</body>
</html>
