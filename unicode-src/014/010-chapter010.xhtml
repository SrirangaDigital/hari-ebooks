<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-010">
		<h1 class="level1-title" epub:type="title">ನೈವೇಲಿಗೆ ಬಂದು ಕನ್ನಡ ಸಂಘ ಕಟ್ಟಿದೆ!</h1>
		<p>ಕನ್ನಡದ ಹುಚ್ಚು ನಮ್ಮ ಕೈಲಿ ಏನೇನನ್ನೋ ಮಾಡಿಸುತ್ತೆ- ಎಂದಾಗ, ಅದು ನಿಜ ಅಂತ ಆ ಬಗೆಯ ಅನುಭವವನ್ನ ಸವಿದ ಹುಚ್ಚರೆಲ್ಲ ನಂಬುತ್ತಾರೆ. ಅಲ್ಪಸ್ವಲ್ಪ ಪ್ರಮಾಣದಲ್ಲಿ ಈ ಹುಚ್ಚು ಇದ್ದವರಂತೂ 'ಇರಬಹುದು, ಹಾಗೇ ಆಗಿರಲೂಬಹುದು, ಸಣ್ಣರೈಲು ಬಿಟ್ಟಿರಲೂಬಹುದು'- ಎಂದು ಅನುಮಾನ ಪಡಬಹುದು. ಒಂದಂತೂ ನಿಜ, ಬೇರೆಯವರ ಕಣ್ಣಲ್ಲಿ ಹೇಗೇ ಇರಲಿ, ಇವರೆಲ್ಲ ಪ್ರಾಮಾಣಿಕವಾಗಿ ಬೆಪ್ಪರೇ. ಇಲ್ಲದಿದ್ದರೆ ಈ ಭಾವುಕರ ಅವ್ಯವಹಾರಿಕ ಲಾಭರಹಿತ ವರ್ತನೆಗೆ ಬೇರೆ ಸಮಜಾಯಿಷಿ ಇಲ್ಲ! ತಮಿಳುನಾಡಿನ ದಕ್ಷಿಣ ಆರ್ಕಾಟ್ ಜಿಲ್ಲೆಯ ನೈವೇಲಿಗೆ ಹೋದ ಒಂದು ತಿಂಗಳೊಳಗೇ ಅಲ್ಲೊಂದು ಕನ್ನಡ ಸಂಘವನ್ನು ನಾನು ಸ್ಥಾಪಿಸಿದ ಕತೆಯೂ ಈ ಮರುಳಿನ ಪರಂಪರೆಗೇ ಸೇರಿದ್ದು. ಆಗ ದಾವಣಗೆರೆಯಲ್ಲಿ ನಾನು ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಓದುತ್ತಿದ್ದೆ. ನೆರೆಯ ರಾಜ್ಯ ತಮಿಳುನಾಡಿನ ನೈವೇಲಿ ಲಿಗ್ನೈಟ್ ಕಾರ್ಪೋರೇಷನ್‍ನವರು ಕಾಲೇಜಿಗೆ ಬಂದು, ಕೊನೆಯ ವರ್ಷದ ವ್ಯಾಸಂಗದಲ್ಲಿದ್ದಾಗಲೇ ನಮ್ಮನ್ನು ಸಂದರ್ಶನ ಮಾಡಿ, ನಮ್ಮಲ್ಲಿ ಕೆಲವರನ್ನು ಆರಿಸಿಕೊಂಡಿದ್ದರು; ಫಲಿತಾಂಶ ಹೊರಬೀಳುವ ಮೊದಲೇ ಕೆಲಸಕ್ಕೆ ಬಂದು ಸೇರುವಂತೆ ನೇಮಕಾತಿ ಪತ್ರವನ್ನೂ ಕೊಟ್ಟಿದ್ದರು. ಹೋಗಿ ಉದ್ಯೋಗಕ್ಕೆ ಸೇರಿಬಿಡುವ ತೀರ್ಮಾನ ನಾನು ಮಾಡಿಕೊಂಡಿದ್ದೆ.</p>
		<p>ನಮ್ಮ ಪರೀಕ್ಷೆಗಳು ಏಪ್ರಿಲ್‍ನ ೨೭, ೧೯೫೯ರಂದು ಮುಗಿದವು. ಒಂದೆರಡು ದಿನ ಅಲ್ಲಿನ ನೆಂಟರಿಷ್ಟರ ಮನೆಗಳಿಗೆ ಹೋಗಿ ಬರುವ ಸಲುವಾಗಿ ಬೆಂಗಳೂರಿನಲ್ಲಿ ಇದ್ದೆ. ೨೯ರ ಸಂಜೆ ಗೆಳೆಯ ಪಂಡಿತನನ್ನು ಕಂಡು ನೈವೇಲಿಗೆ ಹೋಗುವ ದಿನವನ್ನು ನಿಷ್ಕರ್ಷಿಸಿಕೊಂಡೆ. ೩೦ನೇ ಗುರುವಾರ ರಾತ್ರಿ ಒಂಬತ್ತು ಗಂಟೆಗೆ ಬೆಂಗಳೂರು ಬಿಟ್ಟೆ. ಮದ್ರಾಸ್ ಮೈಲ್‍ನಲ್ಲಿ, ತುಂಬಿದ ಗಾಡಿಯಲ್ಲಿ, ಮದರಾಸಿನ (ಈಗ ಅದು ಚೆನ್ನೈ) ಕಡೆಗೆ.</p>
		<p>ಜಾಲಾರ್‍ಪೇಟೆಯೆಂಬ ಜಂಕ್ಷನ್‍ನಲ್ಲಿ ನಾವು ಗಾಡಿ ಬದಲಾಯಿಸಿದೆವು- ಸೇಲಂ ಕಡೆಗೆ, ಮಟಮಟ ರಾತ್ರಿ ೧೨ರ ವೇಳೆಯಲ್ಲಿ. ಸೇಲಂ ಜಂಕ್ಷನ್ ತಲುಪಿದಾಗ ಬೆಳಗಿನ ಜಾವ ನಾಲ್ಕು ಗಂಟೆಯಾಗಿತ್ತು. ವೃದ್ಧಾಚಲಂ ಕಡೆಗೆ ಹೊರಡುವ ಇನ್ನೊಂದು ರೈಲು ಬರುವವರೆಗೆ ಬೆಳಿಗ್ಗೆ ಆರುಗಂಟೆಯವರೆಗೆ ಆ ಛಳಿಯಲ್ಲಿಯೇ ಮಲಗಿದ್ದೆ. ನನ್ನ ಹೋಲ್ಡಾಲ್ ಹಾಸಿಗೆಯನ್ನೇ ಬಿಚ್ಚಿಕೊಂಡು. ಆರು ಗಂಟೆಗೆ ವೃದ್ಧಾಚಲಂ ಕಡೆಗೆ ರೈಲು ಹೊರಟಿತು. ಮಧ್ಯೆ ಅತ್ತೂರಿನಲ್ಲಿ ಉಪಾಹಾರ ಮುಗಿಸಿದೆವು. ವೃದ್ಧಾಚಲಂ ಒಂದು ಚಿಕ್ಕ ಜಂಕ್ಷನ್. ಅಲ್ಲಿಗೆ ತಲುಪಿದಾಗ ಮಧ್ಯಾಹ್ನ ಹನ್ನೆರಡಾಗಿತ್ತು. (ಅದೇನೋ ನೋಡಿ, ನಾನು ಎಷ್ಟೆಷ್ಟೋ ದೇಶ ಊರುಗಳನ್ನ ಸುತ್ತಿದ್ದೇನೆ. ಎಲ್ಲಾ ಕಡೆಯಲ್ಲೂ ಈ ಮಧ್ಯಾಹ್ನ ಹನ್ನೇರಡು ಗಂಟೆಯೇ ಊಟದ ಸಮಯ, ಊಟದ ವಿರಾಮ!) ಊಟ ಮುಗಿಸಿದೆವು. ಅಲ್ಲಿಂದ ನೈವೇಲಿ ಕಡೆ ರೈಲು ಚಲಿಸಿತು. ನೈವೇಲಿ ತಲುಪಿದಾಗ ಒಂದೂವರೆ ಗಂಟೆ.</p>
		<p>ಸುಮಾರಾಗಿ ನಕ್ಷೆಯೊಂದನ್ನ ಬರೆದು, ನಮ್ಮೂರಿನಿಂದ ಅಂದರೆ ಶಿವಮೊಗ್ಗದಿಂದ ಈ ನೈವೇಲಿ ಎಷ್ಟು ದೂರದಲ್ಲಿದೆ ಎಂದರೆ, ರೈಲಿನ ಮುಖಾಂತರ, ಶಿವಮೊಗ್ಗದಿಂದ ಬೆಂಗಳೂರು, ಸೇಲಂ ಮಾರ್ಗವಾಗಿ ನೈವೇಲಿಗೆ ಒಟ್ಟು ೪೨೫ ಮೈಲಿ; ಅಂತೂ, ಬಂದು ಸೇರಿದೆ ನೈವೇಲಿಗೆ!</p>
		<p>ಕೂಲಿ ಮಾಡಿಕೊಂಡು ಸಾಮಾನುಗಳನ್ನು ತಂದು ಇಲ್ಲಿನ ಅತಿಥಿಗೃಹ (ಗೆಸ್ಟ್ ಹೌಸ್)ದಲ್ಲಿ ಇರಿಸಿ ನಮಗೆ ಬೇಕಿದ್ದ ಡೆಪ್ಯೂಟಿ ಜನರಲ್ ಮ್ಯಾನೇಜರ್ (ಟೆಕ್ನಿಕಲ್) ರವರ ಕಚೇರಿಯ ಕಡೆ ಹೊರಟೆವು- ನಾನು ಮತ್ತು ಪಂಡಿತ (ಬೆಂಗಳೂರಿನಿಂದ ಹೊರಟು ಬಂದವರು ನಾವಿಬ್ಬರೆ. ಮಿಕ್ಕ ಗೆಳೆಯರಾರೂ ಬಂದಿರಲಿಲ್ಲ). ಸಾಂಪ್ರದಾಯಿಕ ಸಂದರ್ಶನ ಮುಗಿಸಿಕೊಂಡೆವು. ಅದು ತೃಪ್ತಿಕರವಾಗಿತ್ತು. 'ಯಾವಾಗ ಕೆಲಸಕ್ಕೆ ಸೇರುತ್ತೀರಿ'-ಎಂದುದಕ್ಕೆ ತತ್‍ಕ್ಷಣ ಕೆಲಸಕ್ಕೆ ಸೇರುವುವೆಂದು ಆಫೀಸರ್‍ಗೆ ಹೇಳಿದೆವು, ಇಬ್ಬರೂ. ಪರ್ಸನಲ್ ಅಸಿಸ್ಟೆಂಟ್ ಟು ಡೆಪ್ಯೂಟಿ ಜನರಲ್ ಮ್ಯಾನೇಜರ್ (ಟೆಕ್) ಅವರಿಗೆ ನಮ್ಮ ಡ್ಯೂಟಿ ರಿಪೋರ್ಟ್ ಕೊಟ್ಟು ಸ್ಪೆಷಲ್ ಗ್ರೇಡ್ ಅಪ್ರೆಂಟಿಸ್ (ಎಸ್‍ಜಿಎ) ಆಗಿ ಕೆಲಸಕ್ಕೆ ಸೇರಿದೆ, ೧೯೫೯ರ ಮೇ ಒಂದನೇ ತಾರೀಖು ನೈವೇಲಿಯಲ್ಲಿ, ನಮ್ಮ ಕನ್ನಡ ನಾಡಿನಿಂದ ಸುಮಾರು ಮುನ್ನೂರು ಮೈಲಿ ದೂರದಲ್ಲಿರುವ ನೈವೇಲಿಯಲ್ಲಿ.</p>
		<p>ನಂತರ ಉಳಿದುಕೊಳ್ಳುವ ಪ್ರಶ್ನೆ? ನಮಗೆ ಕ್ವಾಟ್ರ್ರಸ್ (ವಸತಿ) ಕೊಡಿ ಎಂದು ಅರ್ಜಿಯನ್ನೂ ತಕ್ಷಣವೇ ನಾವಿಬ್ಬರೂ ಗುಜರಾಯಿಸಿದೆವು. ಆಫೀಸಿನಲ್ಲಿ ಸಂಜೆಯವರೆಗೆ ಕಾದಿದ್ದು, ಅದನ್ನು ಮಂಜೂರು ಮಾಡಿಸಿಕೊಂಡೇ ಹೊರಟೆವು. 'ಗಂಗಯ್ಯ ಕೊಂಡನ್ ಕಾಲೋನಿ' ಎಂಬ ಬಡಾವಣೆಯಲ್ಲಿ ಕಟ್ಟಿರುವ ಜೆ ಟೈಪ್ ಕ್ವಾಟ್ರ್ರಸ್‍ನಲ್ಲಿ ಒಂದು ಮನೆ ನಮಗೆ ನಿಗದಿಯಾಗಿತ್ತು. ನಮ್ಮ ಸಾಮಾನುಗಳೊಂದಿಗೆ ಆ ಮನೆಗೆ ಹೋದೆವು.</p>
		<img src="" alt="" align="right"/>
		<p>ಅಲ್ಲಾಗಲೇ ಅಲ್ಲಿ ನಾಲ್ವರು ವಾಸಿಸುತ್ತಿದ್ದರು. ನಾವಿಬ್ಬರೂ ಸೇರಿ ಆರು ಜನ ಅಲ್ಲಿ ಇರುವಂತಾಯ್ತು. ಈ ಪ್ರಾಜೆಕ್ಟ್‍ನಲ್ಲಿ ಎಲ್ಲ ಕೆಲಸಗಾರರಿಗೂ ಇದೇ ಗತಿ. ದೊಡ್ಡ ದೊಡ್ಡ ಆಫೀಸರ್‍ಗಳಿಗೆ ಅಂದರೆ ಸೂಪರಿಂಟೆಂಡೆಂಟ್ ಇಂಜಿನಿಯರ್, ಎಕ್ಸಿಕ್ಯೂಟಿವ್ ಇಂಜಿನಿಯರ್, ಅಥವಾ ಅಸಿಸ್ಟೆಂಟ್ ಇಂಜಿನಿಯರ್-ಗಳಿಗೆ ಮಾತ್ರ ಒಬ್ಬರಿಗೊಂದೊಂದು ಪ್ರತ್ಯೇಕ ಮನೆ ಕೊಟ್ಟಿದ್ದರು. ಆದರೆ ಆ ದರ್ಜೆಯ ಕೆಳಗಿನ ಆಫೀಸರುಗಳಾದ ಸೆಕ್ಷನ್ ಆಫೀಸರ್, ಸ್ಪೆಷಲ್ ಗ್ರೇಡ್ ಅಪ್ರೆಂಟಿಸ್, ಕ್ಲಕ್ರ್ಸ್ ಮುಂತಾದವರುಗಳಿಗೆ ಈ ರೀತಿ ಐದಾರು ಜನರುಗಳು ಒಂದೊಂದು ಮನೆಯಲ್ಲಿ ಇರುವಂತೆ ಅಲಾಟ್ ಮಾಡಿದ್ದರು.</p>
		<p>ಇಲ್ಲಿಗೆ ಬಂದ ಕೂಡಲೆ ಇಲ್ಲಿ ಸೆಕ್ಷನ್ ಆಫಿಸರ್ (ಸಿವಿಲ್) ಆಗಿರುವ ನಮ್ಮ ಹಿರಿಯ ಗೆಳೆಯ ಶ್ರೀನಿವಾಸನ್ ಎಂಬ ಕನ್ನಡದವರು ಸಿಕ್ಕಿದರು. ಕನ್ನಡದವರನ್ನು ಕಂಡೊಡನೆ ಆದ ಆನಂದ ಹೇಳತೀರದು. ಅವತ್ತೇ ಇಲ್ಲಿನ ಹೋಟೆಲಿನಲ್ಲಿ ಉಪಾಹಾರ ತೆಗೆದುಕೊಳ್ಳಲು ಹೋದಾಗ ಅಕಸ್ಮಾತ್ ಕನ್ನಡ ಕೇಳಿ ಬಂತು. ಶ್ರೀ ಲಕ್ಷ್ಮೀನರಸಿಂಹನ್ ಮತ್ತು ಅವರಂತೆ ಇಲ್ಲಿ ಸೆಕ್ಷನ್ ಆಫೀಸರ್ ಆಗಿ ಕೆಲಸ ಮಾಡುತ್ತಿರುವ ಇನ್ನೊಬ್ಬರೂ ಸಿಕ್ಕರು. ಕನ್ನಡದವರೆಂದರೆ ಬಿಡುತ್ತೇವೆಯೇ ಪರಿಚಯ ಮಾಡಿಕೊಂಡೆವು. ಅದೃಷ್ಟವಶಾತ್ ದಾವಣಗೆರೆ ಇಂಜಿನಿಯರಿಂಗ್ ಕಾಲೇಜಲ್ಲಿ ಓದಿದ ನಮ್ಮ ಹಿಂದಿನ ವರ್ಷದ ಬ್ಯಾಚ್‍ನವರು ಅವರು. ಇನ್ನೊಬ್ಬರು ಬೆಂಗಳೂರು ಬಿ.ಎಂ.ಎಸ್. ಕಾಲೇಜಿನವರು. ಎಲ್ಲರೂ ಖುಷಿಯಾಗಿ ಮಾತುಕತೆಯಾಡಿದೆವು- ಆದಷ್ಟು ವಿಚಾರ ಸಂಗ್ರಹಣೆ ಮಾಡಿದೆವು. ನಾನು ಮೊದಲು ಕೇಳಿದ ಪ್ರಶ್ನೆ, ಇಲ್ಲಿ ಇನ್ನೆಷ್ಟು ಜನ ಕನ್ನಡಿಗರು ಇದ್ದಾರೆ- ಅಂತ. ಇಲ್ಲಿ ಇನ್ನೂ ಇಪ್ಪತ್ತು ಮೂವತ್ತು ಮಂದಿಯಾದರೂ ಕನ್ನಡನಾಡಿನವರು ಇದ್ದಾರೆಂದೂ ತಿಳಿಯಬಂತು. (ಆಮೇಲೆ ಈ ಸಂಖ್ಯೆ ಹಿಗ್ಗಿತು.) ಅವರನ್ನೆಲ್ಲಾ ನೋಡಿ ಬರುವ ಆಸೆಯೂ ಮೂಡಿಬಂತು.</p>
		<p>ಸುಸ್ತು ಹೊಡೆದದ್ದರಿಂದ ರಾತ್ರೆ ಹಾಯೆನಿಸುವಷ್ಟು ಸುಖನಿದ್ರೆ ಬಂತು. ಬೆಳಿಗ್ಗೆ ಎದ್ದವರೇ ಸ್ನಾನ ಮಾಡಿಕೊಂಡು ಮೆಡಿಕಲ್ ಆಫೀಸರ್ ಬಳಿಗೆ ಹೊರಟೆವು, ಮೆಡಿಕಲ್ ಸರ್ಟಿಫಿಕೆಟ್ ತೆಗೆದುಕೊಂಡು ಆಫೀಸಿಗೆ ಕೊಡಲಿಕ್ಕೆ. ಆಮೇಲೆ, ನನ್ನನ್ನು ಸೂಪರಿಂಟೆಂಡೆಂಟ್ ಇಂಜಿನಿಯರ್ (ಸಿವಿಲ್) ಬಳಿ ಕಳುಹಿಸಿದರು. ಯಾವ ವಿಭಾಗದಲ್ಲಿ ನಾನು ಕೆಲಸ ಮಾಡಬೇಕೆಂಬುದನ್ನ ತಿಳಿಸಿದರು. ಅಂತೂ ನಾನು ಇಲ್ಲಿ ಖಾತ್ರಿಯಾಗಿ ತಾತ್ಕಾಲಿಕವಾಗಿ ಕೆಲಸಕ್ಕೆ ಸೇರಿದಂತಾಯ್ತು. (ಅಲ್ಲಿಯೂ ಏನೇನೋ ಸ್ವಾರಸ್ಯ ಘಟನೆಗಳು ಜರುಗಿದವು; ಅವನ್ನು ಆಮೇಲೆ ತಿಳಿಸುವೆ.)</p>
		<p>ಈ ಊರಿನ ಬಗ್ಗೆ ಮತ್ತು ಇಲ್ಲಿನ ಕೆಲಸ, ನಮ್ಮ ಪ್ರಗತಿಯ ಬಗ್ಗೆ ಒಂದೆರಡು ಮಾತು: ತಮಿಳಿನಲ್ಲಿ 'ನೈ' ಅಥವಾ 'ನೆಯಿ' ಅಂದರೆ ತುಪ್ಪ ಎಂದರ್ಥ. 'ವೇಲಿ' ಅಂದರೆ ಬೇಲಿ. ಹಾಗಾಗಿ, ಈ ಊರಿನ ಹೆಸರು 'ತುಪ್ಪದ ಬೇಲಿ'; ಎಷ್ಟೊಂದು ಚೆನ್ನಾಗಿದೆ, ಅಲ್ಲವೇ? ಈ ಹೆಸರೇಕೆ ಬಂತೋ ಕೇಳಿ ತಿಳಿಯಬೇಕು. ಒಂದೆರಡು ದಿನಗಳಲ್ಲೇ ನನಗೆ ಇನ್ನಿಬ್ಬರು ಕನ್ನಡದ ಗೆಳೆಯರು, ಇಬ್ಬರೂ ಬಿ.ಇ. ಆದವರು, ಹೊಳೆನರಸೀಪುರದ ಶ್ರೀ ಸುಬ್ಬರಾವ್ (ಮುಂದೆ ಇವರೇ ನಮ್ಮ ಕನ್ನಡ ಸಂಘದ ಮೊದಲ ಅಧ್ಯಕ್ಷರಾದವರು) ಮತ್ತು ಬೆಂಗಳೂರಿನ ಶ್ರೀ ನಾಗರಾಜ್ ಅವರೂ ಸಿಕ್ಕರು. ಅವರೇ ಹೇಳಿದರು, ತಾವು ಬಹುಬೇಗ ಸೆಕ್ಷನ್ ಆಫೀಸರ್ ಆಗಿ ಸಂತೋಷದಿಂದಿದ್ದೇವೆ- ಅಂತ.</p>
		<p class="vertical-delimiter"/>
		<p>ನಿಮಗೀಗ ಒಂದು ಸಣ್ಣಯೋಚನೆ ಬಂದಿರಬಹುದು. ಅಲ್ಲ, ನೈವೇಲಿಯಲ್ಲಿ ಇರುವುದು ಲಿಗ್ನೈಟ್ ಅದಿರನ್ನು ತೆಗೆಯುವ ಮೈನಿಂಗ್ ಪ್ರಾಜೆಕ್ಟ್. ಅಲ್ಲಿ ಸಿವಿಲ್ ಇಂಜಿನಿಯರುಗಳಿಗೇನು ಕೆಲಸ?- ಅಂತ. ಹೌದು, ಮೈನಿಂಗ್‍ಗೆ ಮೆಕ್ಯಾನಿಕಲ್, ಮೈನಿಂಗ್ ಮತ್ತು ಎಲೆಕ್ಟ್ರಿಕಲ್ ಇಂಜಿನಿಯರ್‍ಗಳು ಬೇಕಾಗಿದ್ದರೂ ಸಿವಿಲ್ ಇಂಜಿನಿಯರ್‍ಗಳು (ನಾವು) ಬೇಕೇ ಬೇಕು. ಎಲ್ಲ ಅಧಿಕಾರಿಗಳೂ ಅಧಿಕೃತ ಕೆಲಸಗಾರರೂ ಇರಲು ಮನೆ ಕಟ್ಟಬೇಕಷ್ಟೆ. ಆ ನವನಗರ ಪ್ರದೇಶಕ್ಕೆ 'ಟೌನ್‍ಶಿಪ್' ಎನ್ನುತ್ತಾರೆ. ಅದನ್ನು ಎಲ್ಲರೂ ಕೆಲಸ ಮಾಡುವ ಪ್ರಾಜೆಕ್ಟ್‍ನ ಬಳಿಯೇ ಕಟ್ಟುತ್ತಿದ್ದರು. (ಈಗದು ಸುಂದರ ನಗರವಾಗಿ ಮೈದಾಳಿದೆ). ಅದನ್ನು ನಿರ್ಮಿಸುತ್ತಿದ್ದವರು ನಾವು ಸಿವಿಲ್ ಇಂಜಿನಿಯರುಗಳು.</p>
		<p>ಲಿಗ್ನೈಟ್‍ನ್ನು ನಿರ್ದಿಷ್ಟ ರೂಪದಲ್ಲಿ ಉರಿಸಿ, ವಿದ್ಯುತ್ ಉತ್ಪಾದಿಸಲು ಒಂದು ಯಂತ್ರಸ್ಥಾವರ ಕಟ್ಟಬೇಕಷ್ಟೆ. ಆ ಉಷ್ಣಸ್ಥಾವರ (ಥರ್ಮಲ್ ಸ್ಟೇಷನ್)ವನ್ನು ಕಟ್ಟಲು ನಾವೇ ತೊಡಗಿದ್ದೆವು. ಇವಲ್ಲದೆ ಗಣಿಗೆ ಸಂಬಂಧಪಟ್ಟ ಅನೇಕ ಕಟ್ಟಡಗಳ ನಿರ್ಮಾಣ ಈ ವಾಸ್ತುಶಿಲ್ಪಿಗಳ ಅವಿರತ ಶ್ರಮದ ಸಿದ್ಧಿ. ಈ ಎಲ್ಲಾ ಕೆಲಸಗಳು ಮುಗಿಯುವ ವೇಳೆಗೆ ಏನಿಲ್ಲವೆಂದರೆ ಹತ್ತು-ಇಪ್ಪತ್ತು ವರ್ಷಗಳಾಗುವ ಅಂದಾಜಿತ್ತು.</p>
		<p class="vertical-delimiter"/>
		<p>ಸಮುದ್ರಕ್ಕೆ ಹತ್ತಿರ ಹತ್ತಿರ ಹೋದಂತೆಲ್ಲಾ ಸೆಕೆ, ಶಾಖ ಹೆಚ್ಚಾಗುತ್ತದೆಂದು ನಿಯಮವೊಂದಿದೆಯಲ್ಲ. ಈ 'ನೈವೇಲಿ' ಯು ಸಮುದ್ರ ತೀರದಿಂದ ಸುಮಾರು ಇಪ್ಪತ್ತೇಳು ಮೈಲಿ ದೂರದಲ್ಲಿದೆ. ನೈವೇಲಿ ಸಮುದ್ರ ತೀರದ ಬಹು ಹತ್ತಿರದಲ್ಲಿರುವುದರಿಂದ ಇಲ್ಲಿ ಹಗಲು ಹೊತ್ತು ಶಾಖ ಜಾಸ್ತಿ.</p>
		<p>ಇಲ್ಲಿ ಸೆಕೆ ಎಷ್ಟಿತ್ತು ಗೊತ್ತಾ? ಶಿವಮೊಗ್ಗದಲ್ಲಿ ಮಟಮಟ ಮಧ್ಯಾಹ್ನ ಮೈಯೆಲ್ಲಾ ಬೆವರಿದರೂ ಕೂಡ ನಮಗೆ ಶಾಖದ ಅನುಭವ ಆಗುವುದಿಲ್ಲ. ಏಕೆಂದರೆ ಗಾಳಿಯಲ್ಲಿ ಶೇಕಡ ೫೨% ನೀರಿನಂಶ ಇರುತ್ತೆ. ಆದರೆ, ದಾವಣಗೆರೆಯಲ್ಲಿ ಬಿಸಿಲನ್ನ ಅನುಭವಿಸಿದವರಿಗೆ ಇದು ಖಂಡಿತಾ ಸಹಿಸಲು ಸಾಧ್ಯವಾಗಿತ್ತು. ವಾತಾವರಣ ಅಹಿತಕರವಾಗಿ ಏನೂ ಇರಲಿಲ್ಲ. ನಮ್ಮ ಮನೆಯಲ್ಲಿ ಕಿಟಕಿಗಳನ್ನ ತೆರೆದುಕೊಂಡೇ ರಾತ್ರೆ ಮಲಗುತ್ತಿದ್ದೆವು. ಹಗಲು ಬರಿಯ ಹತ್ತಿಯ ನೂಲಿನ ಪ್ಯಾಂಟ್ಸ್ ಮಾತ್ರ ಹಾಕಬೇಕು. ಖಾಕಿಯೇ ಸರ್ವೋತ್ಕೃಷ್ಟ ಇಲ್ಲಿ. ದಿನಕ್ಕೆ ಎರಡು ಬಾರಿ ತಣ್ಣೀರ ಸ್ನಾನ ಮಾಡಬೇಕಾಗುತ್ತಿತ್ತು- ಬೆಳಗ್ಗೆಯೊಮ್ಮೆ ಮಧ್ಯಾಹ್ನ ಒಮ್ಮೆ. ಸದ್ಯ, ನಮ್ಮ ಕ್ವಾಟ್ರ್ರಸ್ ಕಡೆ ಮಾತ್ರ ದಿನದ ೨೪ ಗಂಟೆಗಳಲ್ಲೂ ನೀರು ಬರುತ್ತಿರುತ್ತಿತ್ತು. ಆದ್ದರಿಂದ ಕುಡಿಯಲೂ, ಸ್ನಾನಕ್ಕೂ ನೀರಿಗೆ ಏನೂ ತೊಂದರೆ ಇರಲಿಲ್ಲ. ಸಂಜೆ ವೇಳೆ ವಾತಾವರಣ ಬಹು ಹಾಯಾಗಿರುತ್ತಿತ್ತು. ಊರ ಹೊರಗಡೆ ಒಂದು ವಾಕ್ ಹೋಗಿ ಬರೋಣವೆನಿಸುತ್ತಿತ್ತು. ಹಾಗೆ ಮಾಡುತ್ತಿದ್ದೆವು.</p>
		<p class="vertical-delimiter"/>
		<p>ಊಟ. ಇಲ್ಲಿ ಒಂದು ಶಾಕಾಹಾರಿ ಹೋಟಲೊಂದನ್ನು ನಾವೆಲ್ಲಾ ಊಟಕ್ಕೆ ಗೊತ್ತು ಮಾಡಿಕೊಂಡಿದ್ದೆವು. ಅದು ನಮ್ಮ ಪ್ರಾಜೆಕ್ಟ್‍ನ ಸಹಕಾರೀ ರೆಸ್ಟೋರಂಟ್. ಊಟ ಬಲು ಚೆನ್ನಾಗಿರುತ್ತಿತ್ತು. ಅನ್ನ, ಹುಳಿ, ಸಾರು, ಪಲ್ಯ, ಹಪ್ಪಳ, ಉಪ್ಪಿನಕಾಯಿ, ಬಜ್ಜಿ, ಚಟ್ನಿ, ಮಜ್ಜಿಗೆ ಇವು ಸಾಮಾನ್ಯ 'ಭಕ್ಷ್ಯ'ಗಳು. ಪ್ರಾಜೆಕ್ಟ್ ಆಫೀಸರ್‍ಗಳೆಲ್ಲರೂ ಊಟ ಮಾಡುತ್ತಿದ್ದುದು ಸಾಮಾನ್ಯವಾಗಿ ಇಲ್ಲಿಯೇ. ನಮ್ಮ ಮನೆಯಿಂದ ಹೋಟೆಲಿಗೆ ದೂರವೇನೂ ಇರಲಿಲ್ಲ. ನಮ್ಮ ಕನ್ನಡದ ಗೆಳೆಯರೆಲ್ಲಾ ಅಲ್ಲೇ ಊಟ ಮಾಡುತ್ತಿರುವುದೂ ಪರಸ್ಪರ ಭೇಟಿ, ಮಾತುಕತೆಗೆ ಅನುಕೂಲವೇ ಆಗಿತ್ತು.</p>
		<p>ಉಪಾಹಾರವೂ ಅದೇ ಹೋಟಲಿನಲ್ಲಿಯೇ ಚೆನ್ನಾಗಿರುತ್ತಿತ್ತು. ಹತ್ತಿರ ಹತ್ತಿರದಲ್ಲೇ ಅನೇಕ ಉಡುಪಿ/ಮಲಬಾರ್ ಶಾಕಾಹಾರೀ ಹೋಟೆಲ್‍ಗಳಿದ್ದವು. ಹೋ! ಹೋ! ನಾನೇನೂ ಅತಿಯಾಗಿ ಸಿಕ್ಕಾಪಟ್ಟೆ ತಿನ್ನುತ್ತಿರಲಿಲ್ಲ. ಸಂತಸದ ಸುದ್ದಿಯೂ ಇದೆ: ನಮ್ಮ ಹೋಟೆಲ್ ಮಾಲೀಕನಿಗೆ ಕನ್ನಡ ಬರುತ್ತಿತ್ತು. ಮಾಣಿಗಳಲ್ಲಿಯೂ ಒಂದಿಬ್ಬರಿಗೆ ಸಾಮಾನ್ಯ ಕನ್ನಡ ಬರುತ್ತಿತ್ತು. (ಆಮೇಲೆ ಒಂದುದಿನ, ಯಾವುದೋ ವಿಷಗಳಿಗೆಯಲ್ಲಿ, ಹುಡುಗುಬುದ್ಧಿಯಿಂದ ಇದೇ ಹೋಟೆಲ್‍ನಲ್ಲಿಯೇ ಊಟದ ಟೇಬಲ್ ಮೇಲೆ 'ಕನ್ನಡಮ್ಮನ ದನಿ ಕೇಳ್ವದಿಲ್ಲವೇ?' ಅಂತಾನೋ ಏನೋ, ಪೆನ್ನಿನಲ್ಲಿ ಕನ್ನಡದಲ್ಲಿ ಗೀಚಿದ್ದೆ; ಅದನ್ನು ಓದಿ, ನಮ್ಮ ಕೆಲವು ಆತ್ಮೀಯ ಗೆಳೆಯರು 'ಹೀಗೆಲ್ಲಾ ಬರೆದು, ಇಲ್ಲಿನ ತಮಿಳರ ಕೋಪಕ್ಕೆ ವಿನಾ ಕಾರಣ ನಾವೆಲ್ಲಾ ಏಕೆ ಗುರಿಯಾಗಬೇಕು?'- ಅಂತ ನನ್ನ ಹಿಂದೆ ಮುಂದೆ ಆಡಿಕೊಂಡಿದ್ದೂ ಉಂಟು!)</p>
		<p class="vertical-delimiter"/>
		<p>ಆ ನಮ್ಮ 'ಮನೆ'ಯಲ್ಲಿ ಆರು ಜನರಿದ್ದರೆಂದೆನಷ್ಟೆ? ಒಬ್ಬೊಬ್ಬರು ಒಂದೊಂದು ಕಡೆಯಿಂದ ಬಂದವರು: ಭೂಪತಿ (ಸೇಲಂನವರು), ಷಣ್ಮುಗಂ (ಕಡಪ), ಸುಂದರರಾಘವನ್ (ರಾಮನಾಡು), ರಾಜಗೋಪಾಲನ್ (ನಾರ್ತ್ ಆರ್ಕಾಟ್), ಪಂಡಿತ (ಕುಂದಾಪುರ), ಮತ್ತು ನಾನು (ಶಿವಮೊಗ್ಗ). ಇವರಲ್ಲದೆ, ಗೋಪಾಲ ಕುರುಪ್ ಅಂತ ಒಬ್ಬರು ಮಲೆಯಾಳಿಯೂ ಅನಧಿಕೃತವಾಗಿ ನಮ್ಮ ಮನೆಯಲ್ಲಿ ತಾತ್ಕಾಲಿಕವಾಗಿ ವಾಸಿಸುತ್ತಿದ್ದರು. ಸೇಲಂನ ಶ್ರೀಭೂಪತಿ ಯವರಿಗೆ ಅಲ್ಪ ಸ್ವಲ್ಪ ಕನ್ನಡ ಬರುತ್ತಿತ್ತು. ಇನ್ನಾರಿಗೂ ಕನ್ನಡ ಬಾರದು! ಅವರೊಂದಿಗೆ ಮಾತನಾಡಲು ನಾವು ಇಂಗ್ಲಿಷಿಗೇ ಶರಣು ಹೋಗಬೇಕು. ಇಲ್ಲವೇ ಅವರೆಲ್ಲರಿಗೂ ಪರಿಚಿತವಾಗಿರುವ ತಮಿಳನ್ನು ನಾನು ಕಲಿಯಬೇಕು. ಹೊರಗಡೆಯಂತೂ ಕೆಲಸಗಾರರೊಂದಿಗೆ ತಮಿಳಿನಲ್ಲೇ ಮಾತನಾಡಬೇಕು. ಅಂದಿನಿಂದಲೇ ತಮಿಳು ಕಲಿಯಲು ತೊಡಗಿದೆ.</p>
		<p>ಗಂಗೈಕೊಂಡ ಕಾಲನಿಯ ಜೆ ೭೭/೧ ನಂಬರಿನ ನಮ್ಮ ಮನೆ ಚರಿತ್ರಾರ್ಹವಾದದ್ದು. ಅಲ್ಲೇ ನಾನು 'ನೈವೇಲಿ ಕನ್ನಡ ಸಂಘ' ಸ್ಥಾಪಿಸಿದ್ದು, ಆ ಮನೆಯ ಮುಂದೆಯೇ ನಾನು ಆಮೇಲೆ, ಬೆಂಗಳೂರಿನಿಂದ ಬರೆಸಿಕೊಂಡು ಹೋಗಿ 'ಕನ್ನಡಸಂಘ, ನೈವೇಲಿ' ಅಂತ ಒಂದು ಬೋರ್ಡನ್ನ ತಗುಲುಹಾಕಿದ್ದು.</p>
		<p>೧೯೫೯: ಆಗ ನೈವೇಲಿ ಎಂಬುದು ಒಂದು ಚಿಕ್ಕ ಹಳ್ಳಿಯಾಗಿತ್ತು. ಅಲ್ಲಿ ಬೆರಳೆಣಿಕೆಯಷ್ಟು ಆಫೀಸರ್‍ಗಳ ವಸತಿಗೃಹಗಳು ಮಂದಾರಕುಪ್ಪಂ ಮತ್ತು ಗಂಗಯ್ಯಕೊಂಡನ್ ಕಾಲೋನಿ- ಎಂಬ ಎರಡು ದೂರ ದೂರದ ಬಡಾವಣೆಗಳಲ್ಲಿ ಇದ್ದವು; ಈ ವಸತಿಗಳು ಕಲ್ಲುನಾರಿನ ಛಾವಣಿಯ ತಾತ್ಕಾಲಿಕ ಬಿಡದಿಗಳು. ಇವೆರಡರ ನಡುವೆ ಆ ಕಲ್ಲಿದ್ದಲ ಮುಕ್ತ ಅಗೆತದ ಗಣಿ ಪ್ರದೇಶವಿತ್ತು. ಅಲ್ಲಿನ ಹವಾಮಾನದ ಬಗ್ಗೆ ಜನರು ಆಡಿಕೊಳ್ಳುತ್ತಿದ್ದ ಒಂದು ಮಾತು ಧ್ವನಿಪೂರ್ಣವಾಗಿತ್ತು: ನೈವೇಲಿಯಲ್ಲಿ ಮೂರೇ ಋತುಗಳು; ಬೇಸಗೆ, ಅತಿ ಬೇಸಗೆ, ಮಹಾ ಬೇಸಗೆ. ಆಗ ನೆಟ್ಟ ಗಿಡ ಮರಗಳು ನವನಿರ್ಮಿತ ನಗರವನ್ನ ತಂಪಾಗಿಡಲು ಹಲವು ವರ್ಷಗಳೇ ಬೇಕಾದವು. ಸಿನಿಮಾ ಥಿಯೇಟರ್ ಆಗಿ ಪರಿವರ್ತಿತಗೊಂಡಿದ್ದ ಅಲ್ಲೇ ಹೊರವಲಯದಲ್ಲಿದ್ದ ಗುಡಿಸಲೊಂದು ಅಲ್ಲಿನ ಜನರ ಮನರಂಜನೆಯ ಏಕೈಕ ಸಾಧನೆಯಾಗಿತ್ತು. ಇಲ್ಲಿನ ರೈಲ್ವೇ ನಿಲ್ದಾಣ ಹೆಸರಿಗೆ ಮಾತ್ರ ಇದ್ದ ಸಾಮಾನ್ಯ ನಿಲ್ದಾಣ. ಒಂದು ಸಣ್ಣ ಉಪಾಹಾರ ಗೃಹವೂ ಜನರ ಬೇಡಿಕೆಗಳನ್ನ ಪೂರೈಸುವ ಸಲುವಾಗಿ ಅಲ್ಲಿತ್ತು. ಇಂತಹ ಬಂಜರುಭೂಮಿಯನ್ನ ಹಸನಾಗಿಸಿ ಊರುಕಟ್ಟುವ ಸಲುವಾಗಿ, ಕನ್ನಡನಾಡಿನಿಂದ ಹಚ್ಚ ಹರೆಯದ ಯುವಕ ಇಂಜನಿಯರುಗಳು ಬಂದಿದ್ದರು; ಅವರಲ್ಲಿ ಬಹಳ ಜನ ಅಲ್ಲಿನ ಜನರ ಆಡುನುಡಿ ತಮಿಳಿನ ಒಂದಕ್ಷರವನ್ನೂ ಅರಿಯದವರೂ ಇದ್ದರು. ಕಟ್ಟುತ್ತಿರುವ ಹೊಸ ನಗರ ಮತ್ತು ಹಳೆಯ ಹಳ್ಳಿಗಳ ನಡುವೆ, ಹೇಳಿಕೊಳ್ಳುವಂತಹ ವಾಹನ ಸೌಕರ್ಯವೇನೂ ಇರಲಿಲ್ಲ- ಈ ಗಣಿಯದೇ ಆದ ಲಾರಿಗಳು, ಒಂದೆರಡು ಜೀಪುಗಳು ಮತ್ತು ಕಾರ್ಮಿಕರ ಓಡಾಟಕ್ಕೆಂದೇ ಮೀಸಲಾಗಿಟ್ಟ ನಿಯಮಿತ ಕಾಲಾವಧಿಯ ಕೆಲವು ಬಸ್‍ಗಳು. ಎರಡೂ ಬಡಾವಣೆಯಲ್ಲಿ ವಾಸಿಸುತ್ತಿದ್ದ ಇಂಜನಿಯರ್‍ಗಳು ಕೆಲಸಕ್ಕೆಂದು ಮತ್ತು ಊಟದ ವೇಳೆ ಈ ಬಸ್‍ಗಳಲ್ಲಿ ಅಲ್ಲಿಂದ ಇಲ್ಲಿಗೆ, ಇಲ್ಲಿಂದ ಅಲ್ಲಿಗೆ ಹೋಗಿ ಬರುತ್ತಿದ್ದರು. ಈ ಪ್ರತಿಕೂಲ ವಾತಾವರಣದಲ್ಲಿ, ಈಗ ತಾನೇ ಹೊಸಿಲು ದಾಟಿ ಹೊರಬಂದ ಹಸಿ ಬಿಸಿ ರಕ್ತದ ತರುಣರನ್ನು ಬಂಧಿಸಿಡುವ ಸುಲಭ ಸೂತ್ರವಾಗಿತ್ತು- ನಾವಾಡುತ್ತಿದ್ದ ಕನ್ನಡ, ಸವಿಗನ್ನಡ!</p>
		<p>ಸುಮಾರು ಮೇ ಇಪ್ಪತ್ತೈದು-ಇಪ್ಪತ್ತಾರನೇ ದಿನ ಎಂದು ನನ್ನ ನೆನಪು. ಒಂದು ಪ್ರಕಟಣೆಯನ್ನು ಬರೆದು ನಾನು ತಯಾರು ಮಾಡಿದೆ. ಬಸ್‍ನಲ್ಲಿ ಇಲ್ಲಿಂದಲ್ಲಿಗೆ ಹೋಗಿಬರುವಾಗ, ಕನ್ನಡ ಮಾತನಾಡುವ ಇಂಜನಿಯರ್‍ಗಳು ತಾವು ನೋಡಿ, ಕೈಯಿಂದ ಕೈಗೆ ವರ್ಗಾವಣೆ ಮಾಡಿ ಓದುವಂತೆ ಒಂದು ವಿಜ್ಞಾಪನಾ ಪತ್ರವನ್ನು ಸುತ್ತೋಲೆಯಾಗಿ ಹರಿಬಿಟ್ಟೆ. ಅದು ಕನ್ನಡ ಸಂಘದ ಕಡತಗಳಲ್ಲಿ ಇನ್ನೂ ಕ್ಷೇಮವಾಗಿ ಸುರಕ್ಷಿತವಾಗಿದೆ, ಅದು ಹೀಗಿದೆ:</p>
		<p>'ಸಿರಿಗನ್ನಡಂ ಗೆಲ್ಗೆ!'</p>
		<p>ಸಹೃದಯರಲ್ಲಿ ಸವಿನಯ ವಿನಂತಿ:</p>
		<p>ನೈವೇಲಿಯಲ್ಲಿನ ಕನ್ನಡಿಗರೆಲ್ಲರ ಸಾಂಸ್ಕೃತಿಕ ಚಟುವಟಿಕೆಗಳಿಗೆ ಅವಕಾಶವೊದಗಿಸುವ 'ಕನ್ನಡ ಸಂಘ'ದ ಅವಶ್ಯಕತೆ ನಮ್ಮೆಲ್ಲರ ಬಹುದಿನದ ಅಪೇಕ್ಷೆಯಾಗಿತ್ತಲ್ಲವೆ? ಆ ಕನಸು ನನಸಾಗುವ ಕಾಲ ಬಂದೊದಗಿದೆ. 'ಕನ್ನಡ ಸಂಘ'ದ ಸ್ಥಾಪನೆಗೆ ಪೂರ್ವಭಾವಿಯಾಗಿ ನೈವೇಲಿಯಲ್ಲಿನ ಕನ್ನಡಿಗರೆಲ್ಲರ ಸಭೆಯೊಂದನ್ನು ದಿನಾಂಕ ೩೧ ಮೇ ೧೯೫೯ನೇ ಭಾನುವಾರ ಬೆಳಗ್ಗೆ ೧೦:೩೦ಕ್ಕೆ ಕರೆಯಲಾಗಿದೆ. ಕನ್ನಡಿಗರೆಲ್ಲರೂ ತಪ್ಪದೆ ಆ ಸಭೆಯಲ್ಲಿ ಭಾಗವಹಿಸಬೇಕಾಗಿ ಈ ಮೂಲಕ ಕೋರಿಕೆ. 'ಕನ್ನಡ ಸಂಘ'ದ ನಿರ್ಮಾಣ, ನಿಲುವು, ನಿಯಮಾವಳಿಗಳು ಮತ್ತು ಕಾರ್ಯಕ್ರಮಗಳ ಬಗ್ಗೆ ಆ ಸಭೆಯಲ್ಲಿ ನಿಮ್ಮೆಲ್ಲರ ಸಲಹೆಯನ್ನು ನಿರೀಕ್ಷಿಸಲಾಗಿದೆ.</p>
		<p>ಕನ್ನಡ ಬಾಂಧವರೇ, ದಯೆಯಿಟ್ಟು ಸಹಕರಿಸಿ. -'ಕನ್ನಡ ಸಂಘ'ದ ಹಿತೈಷಿಗಳು.</p>
		<p>ಸ್ಥಳ: ಜೆ ೭೭/೧, ಗಂಗಯ್ಯ ಕೊಂಡನ್ ಕಾಲೋನಿ, ನೈವೇಲಿ.</p>
		<p class="vertical-delimiter"/>
		<p>ಭಾನುವಾರ ಮೇ ೩೧, ೧೯೫೯, ಬೆಳಗ್ಗೆ ೧೦:೩೦ ಗಂಟೆ, ಜೆ ೭೭/೧ ಗಂಗೈಕೊಂಡನ್ ಕಾಲೋನಿಯ ನಮ್ಮ ಮನೆ: ಐವತ್ತು ಅರವತ್ತು ಮಂದಿ ಕನ್ನಡಿಗರು, ಬಹಳ ಜನ ಪರಸ್ಪರ ಅಪರಿಚಿತರೇ ಅಲ್ಲಿದ್ದರು- ನಾನು ಕರೆದ ಆ ಸಭೆಗೆ ಬಂದಿದ್ದರು. ಅಲ್ಲಿ ಸೇರಿದ್ದವರೆಲ್ಲರೂ ನಮಗೊಂದು ಈ ಮಾದರಿಯ ವೇದಿಕೆ ಬೇಕು- ಎಂದು ಸರ್ವಾನುಮತದಿಂದ ಅಭಿಪ್ರಾಯವನ್ನು ಸೂಚಿಸಿದರು. ನೈವೇಲಿ ಕನ್ನಡ ಸಂಘ ಅಸ್ತಿತ್ವಕ್ಕೆ ಬಂತು, ಮುಂದಿನ ಕಾರ್ಯಗಳಾದ ಸಂಘದ ರೂಪರೇಷೆ, ಘಟನೆ, ನಿಯಮಾವಳಿಗಳು- ಇತ್ಯಾದಿಗಳನ್ನು ವ್ಯವಸ್ಥಿತವಾಗಿ ರಚಿಸಲು ತಾತ್ಕಾಲಿಕ ಸಮಿತಿಯೊಂದನ್ನು ಸಭೆ ರಚಿಸಿತು. ಸಂಘದ ಕಾರ್ಯದರ್ಶಿಯಾಗಿ ನಾನು (ಹರಿಹರೇಶ್ವರ) ಮತ್ತು ಅಧ್ಯಕ್ಷರಾಗಿ ಎಲ್.ಎನ್. ರಾಜಾರಾವ್ ಅವರು ನೇಮಕಗೊಂಡೆವು.</p>
		<p class="vertical-delimiter"/>
		<p>ತಾತ್ಕಾಲಿಕ ಕಾರ್ಯಕಾರಿಣಿ ತನ್ನ ಕೆಲಸಗಳನ್ನ ಶರವೇಗದಲ್ಲಿ ನಿರ್ವಹಿಸ ತೊಡಗಿತು. ತೌರಿನ ಬಗ್ಗೆ ಸುದ್ದಿ ತಿಳಿಯುವ ಜನರ ದಾಹಕ್ಕೆ ನೀರುಣಿಸುವ ಸಲುವಾಗಿ ತೆರೆದು-ಮುಚ್ಚುವ ವಾಚನಾಲಯವೊಂದನ್ನು ತಾತ್ಕಾಲಿಕವಾಗಿ ಆರಂಭಿಸುವ ಯೋಜನೆ ಹಾಕಿಕೊಂಡೆ. ಸ್ನೇಹಿತರು ಸಹಕರಿಸಿದರು. ಒಂದು ಪ್ರಕಟಣೆ ಹೊರಡಿಸಿದೆ:</p>
		<p>ಕನ್ನಡ ಸಂಘ, ನೈವೇಲಿ :: ಪ್ರಕಟಣೆ ಸಂಖ್ಯೆ: ೩/ಪ್ರ/೫೯; ದಿನಾಂಕ: ೯ ಜೂನ್ ೧೯೫೯</p>
		<p>ಕನ್ನಡ ಸಂಘದ ಆಶ್ರಯದಲ್ಲಿ ಗಂಗಯ್ಯ ಕೊಂಡ ಕಾಲೋನಿಯ ಜೆ ೪೯/೨ ನೇ ಮನೆಯಲ್ಲಿ ಜೂನ್ ತಿಂಗಳ ಮೂರನೇ ವಾರದಲ್ಲಿ ವಾಚನಾಲಯವನ್ನು ತೆರೆಯಲಾಗುವುದು.</p>
		<p>ಸದ್ಯಕ್ಕೆ 'ಪ್ರಜಾವಾಣಿ' ದಿನಪತ್ರಿಕೆಯನ್ನು ಸಂಘ ತರಿಸುತ್ತದೆ. ಶ್ರೀಗಳಾದ ಎನ್.ಎಸ್. ನಾಗರಾಜ್, ಎಸ್ ರಾಮಕೃಷ್ಣ ಮತ್ತು ವಿ. ವಿಶ್ವನಾಥ್‍ರವರು ಸಂಘದ ವಾಚನಾಲಯಕ್ಕಾಗಿ ಅನುಕ್ರಮವಾಗಿ 'ಕಸ್ತೂರಿ', 'ಕೊರವಂಜಿ' ಮತ್ತು 'ಇಲಸ್ಟ್ರೇಟೆಡ್ ವೀಕ್ಲಿ ಆಫ್ ಇಂಡಿಯಾ'- ಗಳನ್ನು ತರಿಸಿಕೊಡಲು ಒಪ್ಪಿರುತ್ತಾರೆ.</p>
		<p>ಸಂಘದ ಸದಸ್ಯರು ತಮಗೆ ಸೂಕ್ತವಾದ ಪತ್ರಿಕೆಗಳನ್ನು ತರಿಸಿ ವಾಚನಾಲಯಕ್ಕಾಗಿ ಕೊಡಬಹುದು, ಉಪಕರಿಸಬಹುದು. ಈ ಬಗ್ಗೆ ಹೆಚ್ಚಿನ ವಿವರಗಳಿಗೆ ಎನ್.ಎಸ್. ನಾಗರಾಜ್ ಅವರನ್ನು ಭೇಟಿಮಾಡಿ. -ಎಲ್.ಎನ್. ರಾಜಾರಾವ್, ಅಧ್ಯಕ್ಷ, ದಿನಾಂಕ: ೧೦-೬-೧೯೫೯</p>
		<p class="vertical-delimiter"/>
		<p>ಮುಂದಿನ ಸರ್ವಸದಸ್ಯರ ಸಭೆ ಜೂನ್ ೨೮, ೧೯೫೯ ರಂದು ಸಂಘದ ಕಾರ್ಯಾಲಯವಾಗಿದ್ದ ನಮ್ಮ ಮನೆಯಲ್ಲೇ ಕರೆದೆವು. ಅದಕ್ಕಾಗಿ ಕಳಿಸಿದ ಸುತ್ತೋಲೆಯೂ ಸಂಘದ ಕಡತಗಳಲ್ಲಿ ಸುರಕ್ಷಿತವಾಗಿರುವ ಇನ್ನೊಂದು ದಾಖಲೆಯಾಗಿದೆ:</p>
		<p>ಪ್ರಕಟಣೆ ಸಂಖ್ಯೆ: ೪/ಪ್ರ/೫೯; ದಿನಾಂಕ: ೨೦-೬-೧೯೫೯</p>
		<p>ಕನ್ನಡ ಬಾಂಧವರೇ,</p>
		<p>ನಮ್ಮ 'ಕನ್ನಡ ಸಂಘ'ದ ಸರ್ವ ಸದಸ್ಯರ ಸಭೆ (ಜನರಲ್ ಬಾಡಿ ಮೀಟಿಂಗ್)ಯನ್ನು ೧೯೫೯ನೇ ಜೂನ್ ಮಾಹೆ ದಿನಾಂಕ ೨೮ನೇ ಭಾನುವಾರ ಪ್ರಾತಃಕಾಲ ೯:೩೦ ಗಂಟೆಗೆ ಸಂಘದ ತಾತ್ಕಾಲಿಕ ಕಾರ್ಯಾಲಯವಾದ ಜೆ ೭೭/೧ ಗಂಗಯ್ಯಕೊಂಡ ಕಾಲೋನಿ, ನೈವೇಲಿ-ಯಲ್ಲಿ ಏರ್ಪಡಿಸಲಾಗಿದೆ. ಆ ದಿನದ ಸಭೆಯಲ್ಲಿ ಕನ್ನಡ ಸಂಘದ ನಿಯಮಾವಳಿ ಘಟನೆ (ಕಾನ್ಸ್‍ಟಿಟ್ಯೂಷನ್) ಗಳ ರಚನೆ ಮತ್ತು ಸ್ಥಾಯೀ ಕಾರ್ಯಕಾರೀ ಸಮಿತಿಯ ಚುನಾವಣೆ ಮುಖ್ಯವಾದ ಕಾರ್ಯಕ್ರಮಗಳು. ಈಗಾಗಲೇ ತಾತ್ಕಾಲಿಕ ಕಾರ್ಯಕಾರೀ ಸಮಿತಿ ರಚಿಸಿರುವ ಸಂಘದ ನಿಯಮಾವಳಿಗಳ ಅನುಮೋದನೆ, ತಿದ್ದುಪಡಿ- ಇತ್ಯಾದಿಗಳು ಅಂದಿನ ಸಭೆಯಲ್ಲಿ ನಡೆಯಬೇಕಾದವು.</p>
		<p>ನಿಯಮಾವಳಿಯಲ್ಲಿ ಮಸೂದೆಯನ್ನು ಸೂಚಿಸುವವರು ೨೭ ಜೂನ್ ಶನಿವಾರ ಸಂಜೆ ಏಳು ಗಂಟೆಯೊಳಗಾಗಿ ಕಾರ್ಯಾಲಯದಲ್ಲಿ ಲಿಖಿತ ರೂಪದಲ್ಲಿ ತಿಳಿಸಬಹುದು. ಸಭೆಯಲ್ಲೂ ಮಸೂದೆಗಳಿಗೆ ಸ್ವಾಗತವಿದೆ. ಕನ್ನಡಿಗರೆಲ್ಲರೂ ಆ ಸಭೆಯಲ್ಲಿ ಭಾಗವಹಿಸಿ ಕಾರ್ಯಕ್ರಮವನ್ನು ಯಶಸ್ವಿಯಾಗಿ ಮಾಡಬೇಕೆಂದು ಕೋರಿಕೆ.</p>
		<p>[ಸೂಚನೆ: ತಾತ್ಕಾಲಿಕ ಕಾರ್ಯಕಾರೀ ಸಮಿತಿ ರಚಿಸಿರುವ ಘಟನೆಯ ಕರಡು ಪ್ರತಿಯನ್ನು ಸಂಘದ ಕಾರ್ಯಾಲಯದಲ್ಲಿ ದಿನಾಂಕ ೨೧ ರಿಂದ ಪ್ರತಿ ದಿನ ಸಂಜೆ ೭:೦೦ ರಿಂದ ೮:೦೦ ರವರೆಗೆ ಸದಸ್ಯರು ಪರಿಶೀಲಿಸಬಹುದು.] -ಎಸ್.ಕೆ.ಹರಿಹರೇಶ್ವರ, ಕಾರ್ಯದರ್ಶಿ; ಮತ್ತು ಎಲ್.ಎನ್. ರಾಜಾರಾವ್, ಅಧ್ಯಕ್ಷರು.</p>
		<p class="vertical-delimiter"/>
		<p>ಸರ್ವಸದಸ್ಯರ ಸಭೆ ನಮ್ಮ ಮನೆಯಲ್ಲೇ ನಡೆಯಿತು. ಆ ವೇಳೆಗೆ, ಇದ್ದ ಮೂರೂ ಮತ್ತೊಂದು ಜನರಲ್ಲೇ, ಮಂದಾರಕುಪ್ಪಮ್‍ನ ಕನ್ನಡಿಗರು ಮತ್ತು ಗಂಗೈಕೊಂಡನ್ ಕಾಲನಿಯ ಕನ್ನಡಿಗರು -ಎಂದು ಎರಡು ವಿಭಿನ್ನ ಮನೋಭಾವದ ಪಂಗಡಗಳು ತಮಗೆ ಗೊತ್ತಿಲ್ಲದಂತೆಯೇ ರೂಪುಗೊಂಡಿದ್ದವು. ನಾನೇ ಕಾರ್ಯದರ್ಶಿಯಾಗಿ ಮುಂದುವರಿಯಬೇಕೆಂದು ಹಲವರು ಅಭಿಪ್ರಾಯ ಪಟ್ಟಿದ್ದರು. ಸಂಘ ಕಟ್ಟಿದ್ದವನು ನಾನು, ಎತ್ತರಕ್ಕೆ ಬಾವುಟ ಹಾರಿಸಲು ಏನೇನೋ ಕನಸು ಕಾಣುತ್ತಿರುವವನು ನಾನು, ಅದೇ ಸರ್ವಸ್ವವೆಂದುಕೊಂಡು ಅಹರ್ನಿಶಿ ದುಡಿಯುತ್ತಿರುವವನು ನಾನು -ಎಂಬೆಲ್ಲ ಹೆಮ್ಮೆಯ, ಆದರೆ ಭ್ರಮೆಯ ಬಲೂನಿಗೆ ಯಾರೋ ಸೂಜಿ ಚುಚ್ಚಿದರು. ೧೯೫೯-೬೦ರ ಅವಧಿಗೆ ಸಂಘದ ಚುನಾವಣೆ ನಡೆಯಿತು. ನಾನು ಕೆಳಗಿಳಿದೆ. ಬಿ.ವಿ. ಸುಬ್ಬರಾವ್ ಅವರು ಅಧ್ಯಕ್ಷರಾಗಿ ಸರ್ವಾನುಮತದಿಂದ ಚುನಾಯಿತರಾದರು. ಎನ್. ಜಯರಾಮ್ ಅವರು ಕಾರ್ಯದರ್ಶಿಗಳಾಗಿ ಚುನಾಯಿತರಾದರು.</p>
		<p class="vertical-delimiter"/>
		<p>ಪದವಿಯಲ್ಲಿ ಇರಲಿ, ಇಲ್ಲದಿರಲಿ, ನನ್ನ ಪಾಡಿಗೆ ನಾನು ಕೆಲಸ ಮಾಡಿಕೊಂಡು ಹೋಗುವುದರಲ್ಲಿ ನನಗೆ ಸಂತೋಷವಿತ್ತು, ಸೌಕರ್ಯವಿತ್ತು. ನನ್ನದೇ ಮಗು, ಅಣ್ಣ ತಮ್ಮನ ಮನೆಯಲ್ಲಿ ಬೆಳೆದರೇನಂತೆ- ಎನ್ನುವುದಿಲ್ಲವೇ, ಹಾಗೆ. ಇದ್ದಲ್ಲಿಂದಲೇ ಅದಕ್ಕೆ ಪೋಷಣೆ. ಆಮೇಲೆ ಮಗು ನಮ್ಮ ಮನೆಗೇ ಬಂತು. ೧೯೬೦-೬೧ರ ಅವಧಿಗೆ ನಾನು ಕನ್ನಡ ಸಂಘದ ಕಾರ್ಯದರ್ಶಿ ಯಾಗಿ ಚುನಾಯಿತನಾದೆ. ಆಗ ಎಸ್.ಎನ್. ಭೀಮರಾಯರು ಅಧ್ಯಕ್ಷರು, ಸಿ.ಎಸ್. ಸತ್ಯನಾರಾಯಣ ರಾವ್ ಅವರು ಉಪಾಧ್ಯಕ್ಷರಾಗಿಯೂ ಚುನಾಯಿತರಾದವರು. ಆ ವರ್ಷ ನಾವು ಮೊಟ್ಟ ಮೊದಲ ನಾಟಕವನ್ನ ಕನ್ನಡ ಸಂಘದ ವೇದಿಕೆಯ ಮೇಲೆ ಆಡಿದೆವು. ಅಲ್ಲಿಂದ ಮುಂದೆ ನಮ್ಮನ್ನು ಹಿಡಿಯುವವರು ಇಲ್ಲವೆಂಬ ರೀತಿಯಲ್ಲಿ ನಾವು ನಾಟಕಗಳನ್ನು ಆಡಿದ್ದೇ ಆಡಿದ್ದು.</p>
		<p>ನೈವೇಲಿ ಕನ್ನಡ ಸಂಘವೆಂದರೆ ಆ ಪ್ರದೇಶದಲ್ಲಿ ಅತ್ಯುತ್ತಮ ಸಾಂಸ್ಕೃತಿಕ ಕಾರ್ಯಕ್ರಮಗಳಿಗೆ ಮೊದಲಿಂದಲೂ ಹೆಸರು ಮಾಡಿದ ಸಂಸ್ಥೆ. ಅದರಲ್ಲೂ ಕನ್ನಡ ನಾಟಕಗಳನ್ನು ಅಚ್ಚುಕಟ್ಟಾಗಿ, ಸೊಗಸಾಗಿ ಪ್ರದರ್ಶಿಸುವುದರಲ್ಲಿ ಎತ್ತಿದ ಕೈ. ೧೯೯೮ರ ವೇಳೆಗೆ ಸುಮಾರು ನೂರಾ ಐವತ್ತಕ್ಕೂ ಮಿಗಿಲಾಗಿ ಕನ್ನಡ ನಾಟಕಗಳನ್ನು ಈ ಕನ್ನಡ ಸಂಘ ತನ್ನ ವೇದಿಕೆಯ ಮೇಲೆ ಪ್ರದರ್ಶಿಸಿತು ಎಂದರೆ ಅಸಮಾನ್ಯ ಸಂಗತಿ ಅಲ್ಲವೇ?</p>
		<p>ಈ ಕನ್ನಡ ಸಂಘದ ಒಂದು ರೀತಿಯಲ್ಲಿ ಆಧಾರಸ್ತಂಭವಾದ, ಮೊದಲು ಅಸಿಸ್ಟೆಂಟ್ ಇಂಜನಿಯರ್ ಆಗಿ ಬಂದು, ಕೊನೆಗೆ ಅಲ್ಲಿನ ಡೆಪ್ಯುಟಿ ಜನರಲ್ ಮ್ಯಾನೇಜರ್ ಆಗಿ ನಿವೃತ್ತರಾಗಿ ಮೈಸೂರಿನಲ್ಲಿರುವ, ನನ್ನ ಆತ್ಮೀಯ ಗೆಳೆಯರು ಎಂ.ಕೆ. ಅಚ್ಯುತರಾಯರು. ಅವರಿದ್ದ ಅಲ್ಲಿನ ಮನೆಯೇ ಆಮೇಲೆ ಕನ್ನಡ ಸಂಘದ ಅಧಿಕೃತ ಕಛೇರಿ ಆಗಿಹೋಯಿತು. ಈಗಲೂ ಅಲ್ಲೇ ಕನ್ನಡ ಸಂಘದ ಕಟ್ಟಡ ಇದೆ. ವಿಳಾಸ: ಇ-೪೩, ಡಾ| ಜಾûಕೀರ್ ಹುಸೇನ್ ರಸ್ತೆ, ಬ್ಲಾಕ್-೧೬, ನೈವೇಲಿ- ೬೦೭ ೮೦೧, ತಮಿಳುನಾಡು. "ಈ ನೂರೈವತ್ತು ನಾಟಕಗಳಲ್ಲಿ ಕಡೆಯ ಪಕ್ಷ ನೂರು ನಾಟಕಗಳಲ್ಲಾದರೂ ಒಂದಲ್ಲ ಒಂದು ರೀತಿ ಪಾಲ್ಗೊಂಡಿರುವ ಹೆಮ್ಮೆ ನನ್ನದಾಗಿದೆ"- ಎನ್ನುವ, ಅಚ್ಯುತರಾಯರ ಈ ಮಾತುಗಳನ್ನ (ನೈವೇಲಿ ಕನ್ನಡಸಂಘದ ನೂರೈವತ್ತನೇ ನಾಟಕೋತ್ಸವದ, ಜನವರಿ ೧೯೯೮ರ ಸ್ಮರಣ ಸಂಚಿಕೆಯಲ್ಲಿ) ಕೇಳಿ:</p>
		<p>"ನಾನು (ಅಚ್ಯುತರಾಯರು) ನೈವೇಲಿಗೆ ಬಂದದ್ದು ಫೆÉಬ್ರವರಿ ೧೯೬೦ ರಲ್ಲಿ. ಆವೇಳೆಗೆ ಕನ್ನಡ ಸಂಘ ಸ್ಥಾಪನೆಯಾಗಿ ಒಂಬತ್ತು ತಿಂಗಳುಗಳಾಗಿದ್ದವು. ಮಾರ್ಚ್ ಏಪ್ರಿಲ್ ವೇಳೆಗೆ ಪ್ರಥಮ ವಾರ್ಷಿಕೋತ್ಸವ ಆಚರಿಸುವ ಸಂಭ್ರಮ. ಮೈಸೂರಿನಲ್ಲಿ ಕಾಲೇಜಿನಲ್ಲಿ ನೋಡಿದ್ದ ಹಲವಾರು ನಾಟಕದ ಘಟಾನುಘಟಿಗಳು ನೈವೇಲಿಯಲ್ಲಿದ್ದುದು ತಿಳಿದು ಬಂತು. ಕಾಲೇಜಿನಿಂದ ಆಗತಾನೆ ಹೊರ ಊರಿಗೆ ಬಂದಿದ್ದ ಬಿಸಿ ರಕ್ತದ ಯುವಕರು. ಅವರ ಉತ್ಸಾಹಕ್ಕೆ ಉತ್ತೇಜನದ ನಂದಾದೀಪ ಹೊತ್ತಿಸಿ 'ನಾಟಕವಿಲ್ಲದೆ ವಾರ್ಷಿಕೋತ್ಸವ ಹೇಗೆ ನಡೆದೀತು? ಮಾಡೇ ಮಾಡೋಣ' ಎಂದು ಕುಮ್ಮಕ್ಕು ಕೊಟ್ಟೆ; ಮೊದಲ ನಾಟಕ 'ಹೋಮ್ ರೂಲ್‍ಉ'; ನಮ್ಮ ಮನೆ ಎಂ-೧೦೧/೨, ಮಂದಾರಕುಪ್ಪಂನಲ್ಲಿ ರಿಹರ್ಸಲ್ ಪ್ರಾರಂಭಿಸಿಬಿಟ್ಟೆವು. ಒಳ್ಳೆಯ ನಟ ನಿರ್ದೇಶಕ ಶ್ರೀ ಎ.ಎಸ್. ಭೋಜರಾಜ್ ಅವರ ನಿರ್ದೇಶನದಲ್ಲಿ. ಬಹಳ ಕಷ್ಟದ ತಾಲೀಮು ಮಾಡಿಸುವ ವ್ಯಕ್ತಿ ಅವರು. ಮೇ ೧೫, ೧೯೬೦ರಂದು ಮೊದಲ ವಾರ್ಷಿಕೋತ್ಸವದಂದು ಆ ನಾಟಕ. "ಪ್ರಥಮ ಚುಂಬನೇ ದಂತಭಗ್ನಮ್- ಎಂಬಂತೆ ಆಯ್ತು. ಅದು ಬೆಳಗ್ಗೆ ನಡೆದ ಔಟ್ ಡೋರ್ ಗೇಮ್ಸ್ ಸ್ಪರ್ಧೆಯಲ್ಲಿ ಭಾಗವಹಿಸಿದ್ದ ಗೆಳೆಯ ಕೆ.ಎಸ್. ದಾಶರಥಿ ರನ್ನಿಂಗ್‍ರೇಸ್‍ನಲ್ಲಿ ಓಡಿ, ಮೈ ಸರಿಯಿಲ್ಲದೆ ಮಲಗಿ ಬಿಟ್ಟಿದ್ದರು. ಅವರು ಮಾಡಬೇಕಾಗಿದ್ದ ಅಯ್ಯಂಗಾರೀ ಪಾತ್ರವನ್ನು ಎರಡೇ ಗಂಟೆಗಳ ರಿಹರ್ಸಲ್ ನಂತರ ರಂಗದ ಮೇಲೆ ಯಶಸ್ವಿಯಾಗಿ ಅಭಿನಯಿಸಿದವರು ಸಂಘದ ಸ್ಥಾಪಕ [ಕಾರ್ಯದರ್ಶಿ] ಶ್ರೀ ಎಸ್.ಕೆ. ಹರಿಹರೇಶ್ವರ. ಮುಂದೆ ಎರಡು ವರ್ಷಗಳಲ್ಲೇ ಬಾರ್ಡರ್ ರೋಡ್ಸ್ ಆರ್ಗನೈಸೇಷನ್‍ಗೆ ಹೋದ ಅವರು ಸಂಘದ ನಾಟಕಗಳು ಚೆನ್ನಾಗಿ ನಡೆಯಲು ಹಲವಾರು ರೀತಿ [ಉತ್ತಮ ಅಭಿನಯಕ್ಕಾಗಿ ಬಹುಮಾನಗಳು ಇತ್ಯಾದಿ ಕೊಟ್ಟು] ಉತ್ತೇಜನ ನೀಡಿದರು. .. .." ಹೀಗೆ ಹೇಳಲು, ಸಲೀಸಾಗಿ ಪಾತ್ರ ನಿರ್ವಹಿಸಲು ಒಳಗುಟ್ಟು ಇಷ್ಟೇ: ದಾವಣಗೆರೆಯಲ್ಲಿ ಓದುತ್ತಿದ್ದಾಗ, ನಾನು ಸೇರಿದ್ದ ಹವ್ಯಾಸೀ ನಾಟಕತಂಡ ಆರ್ಟಿಸ್ಟ್‍ಸ್ ಕಂಬೈನ್‍ನ ವತಿಯಿಂದ, ಆ ಹೋಮ್ ರೂಲ್‍ಉ ನಾಟಕವನ್ನು ಹತ್ತಾರು ಬಾರಿ ಆಡಿ, ಬಹುತೇಕ ಎಲ್ಲಾ ಪಾತ್ರಗಳ ಮಾತೂ ಬಾಯಿಪಾಠ ವಾಗಿತ್ತು; ಈಗ ಉಪಯೋಗಕ್ಕೆ ಮತ್ತೆ ಬಂದಿತು.</p>
	</section>
</body>
</html>
