<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-027">
		<h1 class="level1-title" epub:type="title">ಜನ್ಮಭೂಮಿ ಭಾರತಕ್ಕೆ ಮರುಪ್ರಯಾಣ</h1>
		<p>ಅಮೆರಿಕಾದ ಸ್ಟಾಕ್‍ಟನ್‍ನಲ್ಲಿ ೧೯೯೧ ರಿಂದ ೨೦೦೨, ಸುಮಾರು ೧೧ ವರ್ಷಗಳ ಕಾಲ ಕ್ಯಾಲಿಫೋರ್ನಿಯಾದ ಟ್ರಾನ್ಸ್‍ಪೋರ್ಟೇಷನ್ ಡಿಪಾರ್ಟ್‍ಮೆಂಟ್‍ನಲ್ಲಿ ಹರಿಹರೇಶ್ವರ ಅವರು ಕೆಲಸ ಮಾಡಿದರು. ಅಮೆರಿಕಾದಲ್ಲಿ ಸರ್ಕಾರಿ ಉದ್ಯೋಗಿಯಾಗಿದ್ದರೆ ಆಜೀವಪರ್ಯಂತ ಕೆಲಸ ಮಾಡಬಹುದು. ಬೇಕಾದರೆ ೬೫ ವರ್ಷಕ್ಕೆ ನಿವೃತ್ತಿಯನ್ನೂ ಪಡೆಯಬಹುದು. ಹರಿಗೆ ೬೫ ವರ್ಷವಾದಾಗ ನಿವೃತ್ತಿಯನ್ನು ಪಡೆದು ಭಾರತಕ್ಕೆ ಮರಳುವಂತೆ ನಾನು ಒತ್ತಾಯಿಸಿದೆ.</p>
		<p>ಹರಿಗೆ ಮರಳಿ ಭಾರತಕ್ಕೆ ಬರಲು ಅಷ್ಟೇನೂ ಮನಸ್ಸಿರಲಿಲ್ಲ. ಭಾರತದಲ್ಲಿ ಮಾಡಲು ಆಗದೇ ಇರುವ ಎಷ್ಟೊಂದು ಕೆಲಸಗಳನ್ನು ನಾವು ಅಮೆರಿಕಾದಲ್ಲಿ ಮಾಡಬಹುದು ಅಲ್ಲಿ ಪಟ್ಟಭದ್ರ ಹಿತಾಸಕ್ತಿಗಳು ನಮ್ಮನ್ನು ಮುಂದುವರಿಯಲು ಬಿಡುವುದಿಲ್ಲ ಎಂಬುದು ಅವರ ಚಿಂತನೆಯಾಗಿತ್ತು. ಆದರೆ ಅವರ ತಾಯಿಗೆ ವಯಸ್ಸಾಗಿತ್ತು. ಆರೋಗ್ಯ ಸರಿಯಿರಲಿಲ್ಲ. ಹಾಸಿಗೆ ಹಿಡಿದು ಮಲಗಿದ್ದರು. ನಾನು ಆ ಕಾರಣವನ್ನು ಎತ್ತಿಹಿಡಿದು ಬನ್ನಿ ನಿಮ್ಮ ತಾಯಿಯ ಜೊತೆಯಲ್ಲಿ ನೀವು ಇರಬಹುದು. ಸ್ವಲ್ಪ ದಿನಗಳಾದರೂ ಅವರೊಡನೆ ಕಳೆಯೋಣ. ನಿಮ್ಮ ಮನಸ್ಸಿಗೆ ಭಾರತ ಒಪ್ಪದಿದ್ದರೆ ಮತ್ತೆ ಅಮೆರಿಕಾಕ್ಕೆ ವಾಪಸ್ ಬರೋಣ ಎಂದೆಲ್ಲ ಹುರಿದುಂಬಿಸಿ ಒಪ್ಪಿಸಿ ಭಾರತಕ್ಕೆ ಕರೆದುಕೊಂಡುಬರಲು ಅವರನ್ನು ಒಪ್ಪಿಸಿದೆ.</p>
		<p>ಅಮೆರಿಕೆಯಲ್ಲಿ ಮೂವತ್ತು ವರ್ಷಕ್ಕೂ ಹೆಚ್ಚು ದಿನಗಳ ಕಾಲ ಅರ್ಥಪೂರ್ಣ ಜೀವನ ನಡೆಸಿ, ಜೀವನದ ಇಳಿವಯಸ್ಸಿನಲ್ಲಿ ಭಾರತಕ್ಕೆ ಮರಳಿ ಬರಲು ನಿಶ್ಚಯಿಸಿದಾಗ, ನಮಗೆ ಅಮೆರಿಕೆಯಲ್ಲಿ ಸಹಾಯ ಮಾಡಿದ ಎಲ್ಲ ಸ್ನೇಹಿತರು, ಬಂಧು ಬಾಂಧವರಿಗೆ ಒಂದು ಕೃತಜ್ಞತಾ ಸಮರ್ಪಣೆ ಸಮಾರಂಭವನ್ನು ಏರ್ಪಡಿಸಿದ್ದೆವು.</p>
		<p>ಅವರೆಲ್ಲರದೂ ಒಂದೇ ಪ್ರಶ್ನೆ. ಜೀವನದ ಈ ಘಟ್ಟದಲ್ಲಿ, ಈ ವಯಸ್ಸಿನಲ್ಲಿ ಭಾರತಕ್ಕೆ ಮರಳುವಂತಹ ದೊಡ್ಡ ನಿರ್ಧಾರವನ್ನು ಹೇಗೆ ಮತ್ತು ಏಕೆ ಮಾಡಿದಿರಿ?</p>
		<p>ಅದಕ್ಕೆ ನಮ್ಮ ಉತ್ತರ "ಭಾರತಕ್ಕೆ ಯಾಕೆ ನಾವು ಮರಳುತ್ತಿದ್ದೇವೆ? ನಾವು ಭಾರತವನ್ನೇ ಸರಿಯಾಗಿ ನೋಡಿಲ್ಲ. ನಮ್ಮ ಕೈಕಾಲು ಗಟ್ಟಿಯಾಗಿರುವಾಗ, ಹೋಗಿ ನೋಡಬೇಕೆಂಬ ಹಂಬಲ. ಆಮೇಲೆ ನಮ್ಮ ಕೈಲೇನೂ ಆಗದೇ ಹೋದಾಗ, ಎಲ್ಲಾ ದೇವಸ್ಥಾನಗಳೂ ಒಂದೇ, ಎಲ್ಲಾ ಸ್ಥಳಗಳೂ ಒಂದೇ ಎನ್ನುವ ನಿರಾಶಾಭಾವ ಉಂಟಾಗಬಹುದು. ಅದಕ್ಕೇ ಈಗಲೇ ಹೋಗಿ  ನೋಡೋಣ ಅಂತ. ಜೊತೆಗೆ ನಮ್ಮ ನೆಂಟರಿಷ್ಟರ ಮನೆಗಳಿಗೆ ಭೇಟಿ ಕೊಡಬಹುದು ಅಂತ. ಜೊತೆಗೆ ನಮ್ಮ ನೆಂಟರಿಷ್ಟರ ಮನೆಗಳಿಗೆ ಭೇಟಿ ಕೊಡಬಹುದು. ಅವರ ಕಷ್ಟ ಸುಖಗಳಲ್ಲಿ ಭಾಗಿಯಾಗಬಹುದು. ಮದುವೆ ಮುಂಜಿ ಸಮಾರಂಭಗಳಿಗೆ ಹೋಗಿ ನಮ್ಮ ಕೈಯಾರ ಅವರಿಗೆ ಉಡುಗೊರೆಗಳನ್ನು ಕೊಡಬಹುದು. ಇರುವುದನ್ನು ಹಂಚಿ ಉಣ್ಣಬಹುದು.</p>
		<p>ಇನ್ನೂ ಒಂದು ಮಾತು, ಹರಿಯ ತಾಯಿಯವರು ಇನ್ನೂ ಇದ್ದಾರೆ. ಅವರು ಇಲ್ಲಿಗೆ ಬಂದಿರಲು ಸಾಧ್ಯವಿಲ್ಲ, ಅವರ ಆರೋಗ್ಯ ಚೆನ್ನಾಗಿಲ್ಲ. ನಾವೇ ಅಲ್ಲಿಗೆ ಹೋಗಿ ಅವರ ಜೊತೆ ಇರುವಷ್ಟು ಸಮಯ ಚೆನ್ನಾಗಿ ಕಾಲ ಕಳೆಯಬಹುದು. ಜೊತೆಗೆ "ಮನೆ ಗೆದ್ದು ಮಾರು ಗೆಲ್ಲು" ಅನ್ನೋ ಮಾತಿನ ಹಾಗೆ, ಅನಾಥಾಶ್ರಮ ಮತ್ತು ವೃದ್ಧಾಶ್ರಮಗಳನ್ನು ಸ್ಥಾಪಿಸಿ, ನಡೆಸುವ ಒಂದು ಆಸೆಯೂ ಇದೆ. ಹರಿ ಕನ್ನಡದ ಸೇವಕ, ಭಕ್ತ, ಹುಚ್ಚ. ನಾನು ಅವರ ಯಾವ ಕೆಲಸಗಳಿಗೂ ಅಡ್ಡಿಯಾಗುವುದಿಲ್ಲ. ಹಾಗೇ ನಾನು ಏನು ಮಾಡಬೇಕೆಂದರೂ ಅವರೂ ನನಗೆ ಅಡ್ಡಿ ಹೇಳುವುದಿಲ್ಲ. ನನ್ನ ಜನಸೇವೆಯನ್ನು ನಾನು ಮಾಡಿಕೊಂಡಿರುತ್ತೇನೆ. ಅವರ ಕನ್ನಡ ಸೇವೆ ಅವರಿಗೆ. ಇಲ್ಲಿದ್ದಷ್ಟು ಸಮಯವೂ ನೀವೆಲ್ಲರೂ ಮನೆಯವರಂತೆ ಪ್ರೀತಿ ತೋರಿಸಿದಿರಿ. ಇಲ್ಲಿ ನಮ್ಮ ಜೊತೆಗಿಲ್ಲದ ಅಣ್ಣ - ತಮ್ಮ, ಅಕ್ಕ - ತಂಗಿಯರಾಗಿ ಬಂಧುಗಳಾಗಿ ಇದ್ದಿರಿ. ಈಗ ಅಲ್ಲಿ ಹೋದ ಮೇಲೆ ನಮ್ಮ ಸ್ವಂತದ ಬಂಧುಗಳ ಜೊತೆಗೆ ಯಾರೂ ಇಲ್ಲದವರಿಗೂ ಏನೋ ನೆರವಾಗುವ - ಆಧಾರವಾಗುವ ಹಂಬಲ. ನಿಮ್ಮೆಲ್ಲರ ಪ್ರೀತಿಯಿಂದ "ಅಮೆರಿಕನ್ನಡ" ಅಷ್ಟು ಸಮಯ ನಡೆಸಿದೆವು. ಆ ಪ್ರೀತಿಯನ್ನು ಹೃದಯದಲ್ಲಿ ಹೊತ್ತುಕೊಂಡು ಹೋಗುತ್ತಿದ್ದೇವೆ.</p>
		<p>ಭಾರತದಲ್ಲಿ ಸಾಹಿತ್ಯ ಘಟಾನುಘಟಿಗಳ ಸಂಪರ್ಕ ಹೆಚ್ಚುವುದೇನೋ ಸರಿ. ಆದರೆ ಅದಕ್ಕೂ ಹೆಚ್ಚಾಗಿ, ಭಾರತಕ್ಕೂ-ಅಮೆರಿಕೆಗೂ ಸೇತುವಾಗಲು ಬಯಸುತ್ತೇನೆ. ಈಗಾಗಲೇ ಇಲ್ಲಿನ ಅನೇಕ ಬರಹಗಾರರಿಗೆ ಅವರ ಅಪ್ರಕಟಿತ ಕಥೆ - ಕವನ - ಲೇಖನಗಳನ್ನು ಜೋಡಿಸಿ ನನಗೆ ಕೊಡಬೇಕೆಂದು ಹೇಳಿದ್ದೇನೆ. ಇಲ್ಲಿನ ಲೇಖಕರ ಬರಹಗಳು, ಪುಸ್ತಕಗಳು, ಇನ್ನೂ ಹೆಚ್ಚು ಪ್ರಕಟವಾಗವೇಕು. ಇಲ್ಲಿ ಎಷ್ಟು ಸಾಹಿತ್ಯ ಕೃಷಿ ನಡೆಯುತ್ತಿದೆಯೆಂದು ಅಲ್ಲಿನವರಿಗೆ ತಿಳಿಯಬೇಕು. ಇಲ್ಲಿರುವ ಲೇಖಕರ ಪರಿಚಯ ಅಲ್ಲಿನ ಜನತೆಗೆ, ಲೇಖಕರಿಗೆ ಆಗಬೇಕು. ಹಾಗೇ ಅಲ್ಲಿನವರು ಇಲ್ಲಿಗೆ ಬರಬೇಕಾದಾಗ, ಅದಕ್ಕೆ ಬೇಕಾದ ವ್ಯವಸ್ಥೆ ಮಾಡಲೂ ಬಯಸುತ್ತೇನೆ. ಒಟ್ಟಿನಲ್ಲಿ ಇಲ್ಲಿಂದಲ್ಲಿಗೆ ಸಂಪರ್ಕ ಸೇತುವಾಗುವ ಹಂಬಲ ತುಂಬಾ ಇದೆ,'' -ಎಂದು ಹೇಳಿದೆವು.</p>
		<p>ನಮ್ಮ ಮಕ್ಕಳಾದ ನಂದಿನಿ ಮತ್ತು ಸುಮನಾ ಇವರು ಅಮೆರಿಕೆಯಲ್ಲಿಯೇ ಹೆಚ್ಚಿನ ವಿದ್ಯಾಭ್ಯಾಸ ಮಾಡುತ್ತಿದ್ದುದ್ದರಿಂದ ನಾವಿಬ್ಬರು ಮಾತ್ರ ಭಾರತಕ್ಕೆ ಮರಳಿ ಬರಲು ನಿಶ್ಚಯಿಸಿದೆವು.</p>
		<p>ಈ ವೇಳೆಗಾಗಲೇ ಮೈಸೂರಿನಲ್ಲಿ ಸರಸ್ವತಿಪುರಂನಲ್ಲಿ ಒಂದು ಮನೆಯನ್ನು ಕಟ್ಟಿಸಿ ಉಷಾ ಕಿರಣ್ ಕಣ್ಣಿನ ಆಸ್ಪತ್ರೆಗೆ ಒಂಬತ್ತು ವರ್ಷಗಳ ಕಾಲ ಬಾಡಿಗೆಗೆ ಕೊಟ್ಟಿದ್ದೆವು. ಒಂದು ವರ್ಷದ ಮುಂಚೆಯೇ ನಾನು ಬಂದು ಅವರಿಗೆ ತಿಳಿಸಿದೆ. ನಾವು ಭಾರತಕ್ಕೆ ಮರಳಿ ಬರುತ್ತಿದ್ದೇವೆ. ದಯವಿಟ್ಟು ಈ ಜಾಗವನ್ನು ಖಾಲಿ ಮಾಡಿ ನಮಗೆ ಮನೆಯನ್ನು ಬಿಟ್ಟುಕೊಡಿ ಎಂದು. ಅವರು ಅದನ್ನು ಅಷ್ಟಾಗಿ ನಂಬಿರಲಿಲ್ಲ. ಆದರೆ ಆಗಸ್ಟ್ ತಿಂಗಳ ಕೊನೆಯಲ್ಲಿ ನಮಗೆ ಅಲ್ಲಿ ಸಂತೋಷದ ಔತಣಕೂಟವನ್ನು ಕೊಟ್ಟು ವಿದಾಯದ ಕಾರ್ಯಕ್ರಮದ ಬಗ್ಗೆ ಉಷಾ ಕಿರಣ್‍ನ ರವಿಶಂಕರ್ ಅವರ ತಮ್ಮ ರಾಮಪ್ರಸಾದ್‍ರವರು ತಿಳಿಸಿದಾಗ ಇವರಿಗೆ ದೃಢವಾಯಿತು. ನಾವು ಭಾರತಕ್ಕೆ ಬರುತ್ತೇವೆಂದು.</p>
		<p>ಅಕ್ಟೋಬರ್ ೧೮ ವಿಜಯದಶಮಿ. ನನಗೆ ವಿಜಯದಶಮಿಯಂದು ಭಾರತಕ್ಕೆ ಮರಳುವ ಆಸೆ ಬಲವಾಗಿತ್ತು. ಆದರೆ ಏರ್ ಟಿಕೆಟ್ ಸಿಗದ ಕಾರಣ ಅಕ್ಟೋಬರ್ ೨೨, ೨೦೦೨ ರಂದು ಭಾರತಕ್ಕೆ ಮರಳಿದೆವು. ನಮ್ಮ ಸಾಮಾನುಗಳೆಲ್ಲವನ್ನು ಒಂದು ಹಡಗಿಗೆ ಹಾಕಿದೆವು. ಅದರಲ್ಲಿ ೨೬೫ ಬಾಕ್ಸ್ ಗಳಿದ್ದವು. ೨೫೦ ಬಾಕ್ಸ್ ಪುಸ್ತಕಗಳು ಇನ್ನು ೧೫ ಬಾಕ್ಸ್ ಬಟ್ಟೆ ಬರೆ ಅಡಿಗೆ ಮನೆಯ ಕೆಲವು ಸಾಮಾನುಗಳು. ಬೇರೆ ಯಾವುದನ್ನೂ ನಾವು ತರಲಿಲ್ಲ. ನಾವು ವಾಪಸ್ ಬಂದ ೧೫ ದಿನಗಳಲ್ಲೆ ನಮ್ಮ ಮನೆಯನ್ನು ನಮಗೆ ಬಿಟ್ಟುಕೊಟ್ಟರು. ಮನೆಯನ್ನು ಸುಣ್ಣ ಬಣ್ಣ ರಿಪೇರಿಗಳನ್ನು ಮಾಡಿಸಿಕೊಂಡು ಡಿಸಂಬರ್ ೨೫ ರಂದು ಸರಸ್ವತಿಪುರಂನ ಮನೆಗೆ ಬಂದು ಸೇರಿಕೊಂಡೆವು.</p>
	</section>
</body>
</html>
