<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-032">
		<h1 class="level1-title" epub:type="title">ನುಡಿನಮನ</h1>
		<p>ಶಿಕಾರಿಪುರ ಹರಿಹರೇಶ್ವರ ಅವರು ಕನ್ನಡ ಸಾರಸ್ವತ ಲೋಕಕ್ಕೆ 'ಹರಿ' ಎಂದೇ ಹೆಚ್ಚು ಚಿರಪರಿಚಿತ. ಹರಿ ಸತ್ಯವಾದಿ. ಮೊದಲಿನಿಂದಲೂ ಅದು ಅವರ ತತ್ತ್ವ. ಸತ್ಯ ನುಡಿದಾಗ ನಾವು ಅದನ್ನು ನೆನಪಿನಲ್ಲಿ ಇಟ್ಟುಕೊಳ್ಳಬೇಕಾಗಿಲ್ಲ. ಸುಳ್ಳು ಹೇಳಿದರೆ ಅದು ಸುಳ್ಳಿನ ಮಾಲೆಯಾಗುತ್ತದೆ. ಯಾರಿಗೆ ಯಾವ ಸುಳ್ಳು ಹೇಳಿದೆ ಎಂದು ನೆನಪಿನಲ್ಲಿಟ್ಟುಕೊಳ್ಳಬೇಕಾಗುತ್ತದೆ. ಇದು ಬಹಳ ಕಷ್ಟದ ಕೆಲಸ ಎಂದು ಹೇಳುತ್ತಾ ಸತ್ಯವಾಗಿ ಕನ್ನಡಕ್ಕಾಗೇ ತಮ್ಮ ಉಸಿರನ್ನು ಕೊಟ್ಟು ಬದುಕಿ ಬಾಳಿದ ಹರಿ ಸರಸ್ವತಿ ಪುತ್ರ, ನನಗಿಂತ ಅವರು ಹೆಚ್ಚಾಗಿ ಪುಸ್ತಕಗಳನ್ನೇ ಪ್ರೀತಿಸುತ್ತಿದ್ದರು, ಅದೇ ಅವರ ಉಸಿರಾಗಿತ್ತು, ಜೀವನವಾಗಿತ್ತು. ಅದಕ್ಕಾಗಿಯೇ 'ಎಸ್.ಕೆ. ಹರಿಹರೇಶ್ವರ' ಅಂದರೆ 'ಶುದ್ಧ ಕನ್ನಡ ಹರಿಹರೇಶ್ವರ' ಎಂದು ಪತ್ರಕರ್ತರಾದ ವಿಶ್ವೇಶ್ವರ ಭಟ್ ಬಣ್ಣಿಸುತ್ತಿರುತ್ತಾರೆ.</p>
		<p>ಹರಿ ದಿನಕ್ಕೆ ಕೇವಲ ಮೂರು ಗಂಟೆಗಳ ಕಾಲ ಮಲಗುತ್ತಿದ್ದರು. ಅದೂ ವಿಶ್ರಾಂತಿಗಾಗಿಯೇ ಹೊರತು, ಗಡದ್ದಾಗಿ ನಿದ್ದೆ ಮಾಡುವುದಕ್ಕಲ್ಲ. ಅವರ ದಿನದ ಸಮಯವನ್ನೆಲ್ಲ ಪುಸ್ತಕಗಳನ್ನು ಓದುವುದರಲ್ಲೇ ಕಳೆಯುತ್ತಿದ್ದರು. ಅವರು ಓದಿದ ಪುಸ್ತಕಗಳ ಮಾರ್ಜಿನ್ ಭಾಗದಲ್ಲಿ ಟಿಪ್ಪಣಿಗಳನ್ನು ಗುರುತು ಹಾಕಿಕೊಳ್ಳುತ್ತಿದ್ದರು. ಓದಿದ ಪುಸ್ತಕ ಮನಸಿಗೆ ಹಿಡಿಸಿದಾಗ ಸಮಯವನ್ನೂ ಲೆಕ್ಕಿಸದೇ ಲೇಖಕರಿಗೆ ಫೋನ್ ಮಾಡಿ ಪುಸ್ತಕದ ಬಗ್ಗೆ ಹರಟುತ್ತಿದ್ದರು. ಕೆಲವು ಪುಸ್ತಕಗಳಲ್ಲಿ ಲೋಪದೋಷಗಳು ಕಂಡುಬಂದರೆ ತಕ್ಷಣ ಲೇಖಕರಿಗೆ ಫೋನ್ ಮಾಡಿ ಪುಸ್ತಕ ರಚನೆಯ ಬಗ್ಗೆ ಸಲಹೆ ಸೂಚನೆಗಳನ್ನು ಕೊಡುತ್ತಿದ್ದರು. ಆದ್ದರಿಂದ ಸಾಹಿತ್ಯಲೋಕದಲ್ಲಿ ಹರಿ ಅವರನ್ನು ಕಂಡರೆ ಎಲ್ಲಾ ಲೇಖಕರಿಗೂ ಪ್ರೀತಿ ಹಾಗೂ ಅಚ್ಚುಮೆಚ್ಚು.</p>
		<p>ಮನೆಗೆ ಯಾರಾದರೂ ಅತಿಥಿಗಳು ಬಂದರೆ ಅವರನ್ನು ಹರಿ ಮಾತನಾಡಿಸುತ್ತಿದ್ದುದೇ "ನೀವು ಎಷ್ಟು ಪುಸ್ತಕಗಳನ್ನು ಬರೆದಿದ್ದೀರಿ, ಯಾವ ಯಾವ ಪುಸ್ತಕಗಳನ್ನು ಓದಿದ್ದೀರಿ'' ಎಂದು. ಒಂದು ವೇಳೆ ಅವರು ಓದಿಲ್ಲ ಎಂದು ಹೇಳಿದರೆ. "ನೀವು ಪುಸ್ತಕಗಳನ್ನು ಓದುವ ಹವ್ಯಾಸ ಬೆಳೆಸಿಕೊಳ್ಳಬೇಕು. ಒಳ್ಳೆಯ ಪುಸ್ತಕಗಳು ನಮ್ಮ ಮಾರ್ಗದರ್ಶಕರು, ಅವುಗಳು ನಮ್ಮ ಜೀವನದ ದಿಕ್ಕನ್ನೇ ಬದಲಾಯಿಸಿಬಿಡುತ್ತದೆ. ಸಮಾಜದಲ್ಲಿ ಗೌರವದಿಂದ ಬಾಳಲು ಸಹಾಯಕವಾಗುತ್ತವೆ''- ಎಂದು ಹೇಳಿ, ತಮ್ಮ ಬಳಿಯಲ್ಲಿರುವ, ಅವರಿಗೇ ಸಹಾಯವಾಗುವ ಕನ್ನಡ ಪುಸ್ತಕಗಳನ್ನು ನೀಡುತ್ತಿದ್ದರು.</p>
		<p>ಯಾವುದೇ ಕೆಲಸವನ್ನಾಗಲಿ ಮಾಡಿ ತೋರಿಸಬೇಕು. ಓದು ಬರೆಹ ವ್ಯರ್ಥವಾಗಬಾರದು. ಅದನ್ನು ಆಚರಣೆಗೆ ತರಬೇಕು ಎಂಬುದು ಹರಿಯವರ ನಂಬಿಕೆ. ತಮ್ಮ ಬದುಕಿನುದ್ದಕ್ಕೂ ಮತ್ತೆ ಸಾವಿನಲ್ಲೂ ಅದನ್ನು ಆಚರಿಸಿ ತೋರಿಸಿದ್ದಾರೆ. ಸತ್ತವರಾರೂ ಬದುಕಿ ಬಂದಿಲ್ಲವಾದ ಕಾರಣ 'ನಂತರ ಏನು?' 'ಹೇಗೆ?' ಎಂಬ ಪ್ರಶ್ನೆಗಳಿಗಿಂತ ಬದುಕಿದ್ದಾಗ ಒಳ್ಳೆಯ ಕೆಲಸಗಳನ್ನು ಮಾಡಿ, ಒಳ್ಳೆಯದನ್ನು ಯೋಚಿಸಿ, ಸಮಾಜದಿಂದ ಋಣ ಪಡೆದದ್ದನ್ನು ಸಮಾಜಕ್ಕೆ ಸಲ್ಲಿಸ(ಕೆರೆಯ ನೀರನ್ನು ಕೆರೆಗೆ ಚೆಲ್ಲಿ)ಬೇಕೆಂಬುದು ಹರಿಯವರ ಆಶಯ. ಆತ ಒಬ್ಬ ತಪಸ್ವಿ, ಸಾಧಕ, ಜನಗಳ ಹಿತ ಚಿಂತಕ, ಕನ್ನಡ ಪರಿಚಾರಕ.</p>
		<p>'ಹರಿ' ಅಮೆರಿಕನ್ನಡಿಗರಿಗಾಗಿ ಬಹಳಷ್ಟು ದುಡಿದರು, ಕನ್ನಡಕ್ಕಾಗಿ ಸದಾ ಹಾತೊರೆದರು, ತಮ್ಮಲ್ಲಿದ್ದುದನ್ನು ಇತರರೊಂದಿಗೆ ಹಿಂದೆ-ಮುಂದೆ ನೋಡದೇ ಹಂಚಿಕೊಂಡರು, ಇತರರ ಶ್ರೇಯಸ್ಸಿಗಾಗಿ ತಮ್ಮ ಶ್ರೇಯಸ್ಸನ್ನೂ ಮರೆತರು ಮತ್ತು ಒಳ್ಳೆಯ ಮೌಲ್ಯಗಳೊಂದಿಗೆ ಬಾಳಿದರು, ದೈನ್ಯವಿಲ್ಲದೇ ಜೀವಿಸಿ ಆಯಾಸವಿಲ್ಲದೇ ಕೊನೆಯುಸಿರೆಳೆದರು.</p>
		<p class="vertical-delimiter"/>
		<p>ಬಾಲ್ಯದಲ್ಲಿಯೇ ತಮ್ಮಲ್ಲಿ ತುಂಬಿದ್ದ ಪ್ರತಿಭೆಯನ್ನು ತುಳುಕುತ್ತ, ಸಣ್ಣ ಕವನಗಳನ್ನು ಆಗಾಗ್ಗೆ ಬರೆಯುತ್ತ, ಹದಿವಯಸ್ಸಿನಲ್ಲೇ ಕೈಬರೆಹದ ಪತ್ರಿಕೆ 'ಮಲ್ಲಿಗೆ'ಯನ್ನು ಮಿತ್ರರೊಡಗೂಡಿ ಶಿವಮೊಗ್ಗಾ ಸರ್ಕಾರಿ ಪ್ರೌಢಶಾಲೆಯಲ್ಲಿ ಅವರ ಸುಂದರವಾದ ಕೈಬರಹದಲ್ಲಿಯೇ ಪ್ರಕಟಿಸಿ, ಉಪಾಧ್ಯಾಯ ವೃಂದವನ್ನು ಅಚ್ಚರಿಗೊಳಿಸಿದ ನಮ್ಮ 'ಹರಿ', ಶಾಲಾ, ಕಾಲೇಜುಗಳಲ್ಲಿ ಅತ್ಯುತ್ತಮವಾದ ವಿದ್ಯಾರ್ಥಿಯಾಗಿದ್ದು, ಬಹುಪಾಲು ಮಿಕ್ಕ ಸಹಪಾಠಿಗಳೆಲ್ಲಾ ಅವರವರ ವೃತ್ತಿ ಉದ್ದಿಮೆಗಳಲ್ಲಿ ಮುಳುಗಿದ್ದು, ತಾರುಣ್ಯ, ಯೌವನ, ಮತ್ತು ಮಧ್ಯವಯಸ್ಸುಗಳನ್ನು ಕಳೆಯುತ್ತಿದ್ದಾಗ, ತಮ್ಮ ಸಾಹಿತ್ಯಾಭಿಲಾಷೆ, ಕನ್ನಡದ ಪ್ರೀತಿ ಅಭಿಮಾನಗಳನ್ನು ಬಿಡದೆ, ವೃತ್ತಿಯನ್ನೂ ಸಮರ್ಪಕವಾಗಿ ಸಲ್ಲಿಸಿದ್ದಲ್ಲದೆ, ಸಾರಸ್ವತಲೋಕದಲ್ಲಿಯೂ ಉತ್ತುಂಗಕ್ಕೇರಿ ನುರಿತ ವಿದ್ವಾಂಸರೂ ಅಚ್ಚರಿಪಡುವಂತಹ ಸಾಧನೆಗಳನ್ನು, ವಿದೇಶಗಳಲ್ಲೂ, ಮತ್ತು ಮೈಸೂರಿಗೆ ನಿವೃತ್ತಿಯ ನಂತರ ಹಿಂದಿರುಗಿದ ಮೇಲೆಯೂ ಸಾಧಿಸಿ, ನೂರಾರು ಮಂದಿ ಕಿರಿಯ ಕಲಾವಿದರನ್ನೂ, ಸಾಹಿತಿಗಳನ್ನು ಪ್ರೋತ್ಸಾಹಿಸಿ ಅವರಲ್ಲೂ ಕನ್ನಡದ ಬಗ್ಗೆ ಪ್ರೀತಿ, ಅಭಿಮಾನಗಳನ್ನು ತುಂಬಿಸಿ ಬೆಳೆಸಿದ್ದಾರೆ. ಅವರ ನಿರಂತರ ಚಟುವಟಿಕೆ, ಸಾಹಿತ್ಯದ ಅನೇಕ ಪ್ರಕಾರಗಳಲ್ಲಿ ಅವರ ಸಾಧನೆಗಳು, ಕನ್ನಡಿಗರೆಲ್ಲರ ಮನಸ್ಸನ್ನು ಸೂರೆಗೊಂಡಿದೆ. ಅವರ ಸೌಜನ್ಯ, ಮಿತ್ರಭಾವ, ಅತಿಥಿಸತ್ಕಾರ, ತಾಳ್ಮೆ, ಪರೋಪಕಾರ, ಸಮಾಜಸೇವೆ, ಬಡವರಬಗ್ಗೆ ಕಾಳಜಿ, ನಿಸ್ವಾರ್ಥ, ನಿಶ್ಕಾಪಟ್ಯ, ನಿಶ್ಕಳಂಕತೆ, ಎಲ್ಲರಿಗೂ ಅನುಕರಣೀಯವಾದ ಸದ್ಗುಣಗಳು. ಇಂಥ ಮಹಾನ್ವ್ಯಕ್ತಿಯ ಸಹವಾಸ ಮತ್ತು ಒಡನಾಟ ನಮಗೆ ಸಿಕ್ಕಿದ್ದು ನಮ್ಮ ಪುಣ್ಯವಿಶೇಷವೆಂದು ಭಾವಿಸುತ್ತೇವೆ. ಎಲೆ ಮರೆಯ ಕಾಯಿಯಂತೆ ಕೊಟ್ಟಕೊನೆಯ ದಿನದವರೆಗೂ ಶ್ರಮಿಸಿ ನಮ್ಮನ್ನಗಲಿದ 'ಹರಿ' ಗೆ ನಮ್ಮ ಶ್ರದ್ಧಾಂಜಲಿಗಳನ್ನರ್ಪಿಸುತ್ತಾ, ಅವರ ಕುಟುಂಬಕ್ಕೆ ಪರಮಾತ್ಮನು ಈ ದುಃಖವನ್ನು ಭರಿಸುವ ಶಕ್ತಿಯನ್ನು ದಯಪಾಲಿಸಲಿ, ಅವರ ಆತ್ಮಕ್ಕೆ ಭಗವಂತನು ಶಾಂತಿಯನ್ನೀಯಲಿ ಎಂದು ಅವರ ಸಹಪಾಠಿಗಳು ಪ್ರಾರ್ಥಿಸುತ್ತಾರೆ.</p>
		<p class="vertical-delimiter"/>
		<p>ಹರಿಯವರು ಭಾರತ ಮತ್ತು ಅಮೆರಿಕಾದಲ್ಲಿ ಹಲವಾರು ಸಾಮಾಜಿಕ ಮತ್ತು ಧಾರ್ಮಿಕ ಕಾರ್ಯಗಳನ್ನು ಮಾಡಿದ್ದಾರೆ. ಹಲವಾರು ಕನ್ನಡ ಶಾಲೆಗಳನ್ನು ದತ್ತು ಪಡೆದು ಪ್ರೋತ್ಸಾಹಿಸಿದ್ದಾರೆ. ಬಡ ವಿದ್ಯಾರ್ಥಿಗಳಿಗೆ ಆರ್ಥಿಕ ಸಹಕಾರ ನೀಡಿದ್ದಾರೆ. ನಮ್ಮ ನಂಬಿ ಬಂದವರಿಗೆ ನಾವು ಪ್ರತ್ಯಕ್ಷವಾಗಿ ಹಾಗೂ ಪರೋಕ್ಷವಾಗಿ ಸಹಾಯ ಮಾಡಿದ್ದೇವೆ.</p>
		<p>ನಮಗೂ ಸಹ ಹಲವಾರು ಮಿತ್ರರು, ಸಾಹಿತಿ ಬಂಧುಗಳು ಸಹಾಯ ಮಾಡಿದ್ದಾರೆ. ಅವರೆಲ್ಲರನ್ನೂ ಇಲ್ಲಿಂದಲೇ ಅವರಿಗೆ ಕೃತಜ್ಞತೆ ಸಲ್ಲಿಸುತ್ತೇವೆ.</p>
		<p>ಹರಿ ಅವರಿಗೆ ಸಲ್ಲಿಸುತ್ತಿರುವ ಗೌರವವನ್ನು ಸಂಪೂರ್ಣವಾಗಿ ಅವರೇ ಗಳಿಸಿಕೊಂಡದ್ದು. ಹರಿಹರೇಶ್ವರ ಇನ್ನೂ ಬಹು ಕಾಲ ನಮ್ಮೊಂದಿಗಿರಬಹುದಿತ್ತು. ಆದರೆ ಮತ್ತೆ ಕನ್ನಡ ತಾಯ ಮಡಿಲಲ್ಲಿ ಮುಖವಿಟ್ಟು ಚಿರಶಾಂತಿ ಪಡೆಯುವ ಸೌಭಾಗ್ಯ ಅವರದಾಗಿತ್ತು. ಅದು ಅವರು ಪಡೆದುಕೊಂಡ ಧನ್ಯತೆಯೆಂದೇ ಅನ್ನಿಸುತ್ತದೆ.</p>
		<p>ಹರಿಹರೇಶ್ವರ ಭೌತಿಕವಾಗಿ ಇಂದು ನಮ್ಮೊಡನೆ, ನಮ್ಮ ನಡುವೆ ಇಲ್ಲ. ಆದರೆ ಆತ್ಮಿಕವಾಗಿ ಇದ್ದಾರೆ. ಆತ್ಮಕ್ಕೆ, ಅದರಲ್ಲೂ ಅಂಥ ಆತ್ಮಕ್ಕೆ ಸೋಲುಂಟೆ, ಸಾವುಂಟೆ? ಡನ್ ಕವಿಯಂತೆ 'ಸಾವೇ, ಸಾಯುವೆ ನೀನು!' ಎಂದು ಮರಣವನ್ನು ಮೂದಲಿಸಬಲ್ಲರು. ಹರಿ ಅವರು ಒಬ್ಬ ವ್ಯಕ್ತಿ ಮಾತ್ರ ಅಲ್ಲ. ಶಕ್ತಿಯಾಗಿದ್ದರು. ಹಾಗೆಯೇ ಶ್ರೇಷ್ಠ ಮಾನವ, ವಿಶ್ವಮಾನವ ಆಗಿದ್ದರು.</p>
	</section>
</body>
</html>
