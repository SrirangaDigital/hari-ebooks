<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-017">
		<h1 class="level1-title" epub:type="title">ಇರಾನಿಗೆ ಪ್ರಯಾಣ</h1>
		<p>ಹರಿಯ ಗೆಳೆಯ ಚಂದ್ರಶೇಖರನ ತಮ್ಮ ಬಾಲು ಒಮ್ಮೆ ನಮ್ಮ ಮನೆಗೆ ಬಂದಿದ್ದ. ಅವನೊಂದಿಗೆ ಕುಶಲೋಪರಿ ಮಾತನಾಡುವಾಗ ''ಚಂದ್ರು ಈಗ ಎಲ್ಲಿದ್ದಾನೆ'' ಎಂದು ಕೇಳಿದೆ. ''ಚಂದ್ರು ಈಗ ಇರಾನಿಗೆ ಹೋಗಿದ್ದಾನೆ'' ಎಂದು ಬಾಲು ಹೇಳಿದ. ಅವನಿಂದ ಚಂದ್ರುವಿನ ವಿಳಾಸ ತೆಗೆದುಕೊಂಡು ಗೆಳೆಯನಿಗೆ ಕಾಗದ ಬರೆದರು. ಇದು ಬಹುಶಃ ಡಿಸಂಬರ್ ೨೦, ೧೯೭೪ ರ ವೇಳೆಗೆ ಎಂಬುದು ನನ್ನ ನೆನಪು. ಹರಿ ತುಂಬಾ ಒಳ್ಳೆಯ ಪತ್ರ ವ್ಯವಹಾರಿ. ಪತ್ರ ವ್ಯವಹಾರದ ಮೂಲಕವೇ ಜೀವನಪೂರ್ತಿ ಗೆಳೆಯರನ್ನು ಉಳಿಸಿ ಕೊಂಡಿದ್ದರು. ಸಂಪರ್ಕ ಸಾಧನ ಅವರಿಗೆ ತುಂಬಾ ಮುಖ್ಯವಾಗಿತ್ತು. ಆ ನಂತರದ ದಿನಗಳಲ್ಲಿ ದೂರವಾಣಿಯ ಅನುಕೂಲವಾದಾಗ ದೂರವಾಣಿಯ ಮೂಲಕ ಸ್ನೇಹದ ಬಳಗವನ್ನು ಇನ್ನೂ ಹೆಚ್ಚಿಸಿಕೊಂಡಿದ್ದರು.</p>
		<p>ಜನವರಿ ೦೧, ೧೯೭೫ ರಂದು ಹೊಸ ವರ್ಷದ ದಿನ ನಾನು ನಮ್ಮ ತಾಯಿ ಮನೆ ಇರುವ ಬೆಂಗಳೂರಿನ ಬಸವನಗುಡಿಗೆ ಹೋಗಿದ್ದೆ. ಅಲ್ಲಿಂದ ಬರುವಾಗ ನನ್ನ ಗೆಳತಿ ಸೀತಮ್ಮ ಅವರನ್ನು ಭೇಟಿ ಮಾಡಿದೆ. ಅವರೊಂದಿಗೆ ಲೋಕಾಭಿರಾಮವಾಗಿ ಮಾತನಾಡುವಾಗ ಸೀತಮ್ಮ ನನ್ನನ್ನು ನೋಡಿ "ನಾಗು ಈ ವರ್ಷ ನೀನು ಫಾರಿನ್‍ಗೆ ಹೋಗುತ್ತೀಯ" ಎಂದು ಭವಿಷ್ಯ ನುಡಿದರು.</p>
		<p>ಈ ಮಾತನ್ನು ಕೇಳಿ ನಾನು ಜೋರಾಗಿ ನಕ್ಕುಬಿಟ್ಟೆ. "ಯಾಕಮ್ಮ ಇಂಜಿನಿಯರನ್ನು ಮದುವೆಯಾಗಿದ್ದೀನಿ ಅಂತ ತಿಳಿದ ತಕ್ಷಣ ಫಾರಿನ್‍ಗೆ ಹೋಗುತ್ತೀನಿ ಎಂದು ಭವಿಷ್ಯ ನುಡಿತಿದ್ದೀರಾ?'' ಎಂದು ಅವರನ್ನು ಕೇಳಿದೆ.</p>
		<p>"ಇಲ್ಲ ಇಲ್ಲ ನನ್ನ ಮಾತಿಗೆ ನಾನು ಬದ್ಧಳಾಗಿದ್ದೇನೆ. ನನಗೆ ನನ್ನ ಮನಸ್ಸು ಹೇಳುತ್ತಿದೆ ಖಂಡಿತಾ ಈ ವರ್ಷ ನೀನು ಫಾರಿನ್‍ಗೆ ಹೋಗೇ ಹೋಗುತ್ತೀಯಾ" ಈ ಮಾತನ್ನು ನೀನು ನಂಬು ಎಂದರು.</p>
		<p>ನಾನೇನು ಅವರ ಮಾತನ್ನು ಗಂಭೀರವಾಗಿ ಪರಿಗಣಿಸಲಿಲ್ಲ. ಆದರೂ ನಮ್ಮ ಭವಿಷ್ಯ ಅರಿತವರಾರು ಎಂದುಕೊಂಡು ಮನೆಯತ್ತ ಹೊರಟೆ.</p>
		<p>ಜನವರಿ ೨, ೧೯೭೫ ರಂದು ಒಂದು ಅಂತರ್ ದೇಶಿಯ ಪತ್ರ ಬಂತು. ಆದರೆ ಕಾಗದ ಬಂದಿದ್ದು, ಗೆಳೆಯ ಚಂದ್ರುವಿನಿಂದಲ್ಲ, ಬದಲಿಗೆ ಫ್ರೆಂಡ್, ಫಿಲಾಸಫರ್ ಅಂಡ್ ಗೈಡ್ ಆಗಿದ್ದ ಶ್ರೀನಿವಾಸನ್ ಅವರಿಂದ. ಈ ಶ್ರೀನಿವಾಸನ್ ಬಗ್ಗೆ ನಾನು ಎರಡು ಮಾತನ್ನು ಹೇಳುವುದು ಔಚಿತ್ಯವೆನಿಸುತ್ತದೆ.ಹರಿ ದಾವಣಗೆರೆಯಲ್ಲಿ ಬಿ.ಇ. ಮುಗಿಸಿ ಬೆಂಗಳೂರಿನ ಎಂ.ಎಸ್. ರಾಮಯ್ಯ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಉಪನ್ಯಾಸಕರಾಗಿ ಕೆಲಸಕ್ಕೆ ಸೇರಿದರು. ಉಪನ್ಯಾಸಕ ವೃತ್ತಿ ಅವರಿಗೆ ಬಹಳ ತೃಪ್ತಿ ತಂದುಕೊಟ್ಟಿತ್ತು. ಆದರೆ ಶ್ರೀನಿವಾಸನ್ ಅವರು "ಹರಿ ನೀನು ಪ್ರತಿಭಾವಂತ ಎನ್ನುವುದರಲ್ಲಿ ಸಂಶಯವಿಲ್ಲ. ಆದರೆ ನೀನು ಓದಿರುವುದೂ ಬಿ.ಇ. ಇಲ್ಲಿನ ಕಾಲೇಜಿನ ವಿದ್ಯಾರ್ಥಿಗಳೂ ಬಿ.ಇ. ಓದುತ್ತಿದ್ದಾರೆ. ನೀನು ಅವರಿಗೆ ಈಗ ಉಪನ್ಯಾಸಕ. ನೀನೂ ಕೂಡ ಸಮಾನ ಶಿಕ್ಷಣ ಹೊಂದಿರುವುದಕ್ಕಿಂತ ಎಂ.ಟೆಕ್ ಮಾಡಿಕೊಂಡು ನಂತರ ಉಪನ್ಯಾಸಕ ವೃತ್ತಿ ಮಾಡುವುದು ಒಳ್ಳೆಯದು" ಎಂದು ಸಲಹೆ ನೀಡಿದರು.</p>
		<p>ಹರಿಗೆ ಶ್ರೀನಿವಾಸನ್ ಅವರ ಸಲಹೆ ಬಹಳ ಔಚಿತ್ಯವೆನಿಸಿತು. ಆದರೆ ಎಂ.ಟೆಕ್. ಮಾಡುವುದಾದರೂ ಎಲ್ಲಿ ಎಂದು ಆಲೋಚಿಸತೊಡಗಿದರು. ಕೊನೆಗೆ ಸೂರತ್ಕಲ್‍ನಲ್ಲಿ ಎಂ.ಟೆಕ್. ಮಾಡುವುದೆಂದು ತೀರ್ಮಾನಿಸಿಕೊಂಡರು.</p>
		<p>ಹರಿ ಸೂರತ್ಕಲ್‍ನಲ್ಲಿ ಎಂ.ಟೆಕ್ ಮಾಡಲು ಹೋಗಬೇಕೆಂದಾಗ ಅಪ್ಲಿಕೇಷನ್ ಹಾಕಲು ಸಹ ಅವರ ಬಳಿ ೨೫೦ ರೂಪಾಯಿ ಇರಲಿಲ್ಲ. ಆದರೆ ಅಪ್ಲಿಕೇಷನ್ ಹಾಕಲು ಒಂದೇ ಒಂದು ದಿನ ಬಾಕಿ ಉಳಿದಿತ್ತು. ಕಷ್ಟಪಟ್ಟು ಅಪ್ಲಿಕೇಷನ್ ಹಾಕಿದರೂ ಸಹ ಓದುವುದಕ್ಕೆ ಹಣ ಎಲ್ಲಿಂದ ತರುವುದು ಎಂದು ಹರಿ ಆಲೋಚಿಸತೊಡಗಿದರು. ಶ್ರೀನಿವಾಸನ್ ಅವರನ್ನು ಎಂ.ಟೆಕ್. ಮಾಡಲು ಧನ ಸಹಾಯ ಕೇಳಿದರು.</p>
		<p>ಆದರೆ ಅವರು "ನಾವೆಲ್ಲ ಹೇಳಿ ಕೇಳಿ ಮೇಷ್ಟ್ರು. ತಿಂಗಳ ಕೊನೆಯಲ್ಲಿ ನಮ್ಮ ಜೇಬಿನಲ್ಲಿ ದುಡ್ಡಾದ್ರು ಎಲ್ಲಿರುತ್ತೆ. ಆದರೆ ನೋಡು ನೀನು ಓದಬೇಕೆನ್ನುತ್ತಿದ್ದೀಯಾ ನಿನ್ನ ಭವಿಷ್ಯ ಚೆನ್ನಾಗಿರಬೇಕು ಎಂದು ಭಾವಿಸುವವನು ನಾನು. ನನ್ನ ಬಳಿ ಹಣವಿಲ್ಲದಿದ್ದರೇನಂತೆ, ನಮ್ಮ ಮದುವೆಗೆ ಕೊಟ್ಟ ಈ ವಜ್ರದ ಉಂಗುರ ಇದೆ. ನನಗೆ ಇದರ ಅವಶ್ಯಕತೆಯಿಲ್ಲ. ಇದನ್ನು ಮಾರಿಯೋ ಅಥವಾ ಅಡವಿಟ್ಟೋ ನೀನು ಎಂ.ಟೆಕ್‍ಗೆ ಅಪ್ಲಿಕೇಷನ್ ಹಾಕು" ಎಂದು ಹೇಳಿ ತಮ್ಮ ಕೈಬೆರಳಿನಲ್ಲಿದ್ದ ವಜ್ರದ ಉಂಗುರವನ್ನು ಬಿಚ್ಚಿಕೊಟ್ಟರು. ಹರಿಯವರಿಗೆ ಅದನ್ನು ತೆಗೆದುಕೊಳ್ಳಲು ಮನಸ್ಸಿರಲಿಲ್ಲ. ಆದರೂ ಅವರಿಗೆ ಹಣದ ಅವಶ್ಯಕತೆಯಿದ್ದುದರಿಂದ ವಜ್ರದ ಉಂಗುರವನ್ನು ತೆಗೆದುಕೊಂಡು ಹೋದರು. ಆದರೆ ಮನೆಗೆ ಹೋದ	 ತಕ್ಷಣ ಹರಿ ಹೇಗೋ ಹಣವನ್ನು ಹೊಂದಿಸಿ ಎಂ. ಟೆಕ್ ಗೆ ಅಪ್ಲಿಕೇಶನ್ ಹಾಕಿದರು. ಇದು ಶ್ರೀನಿವಾಸನ್ ಅವರ ಉದಾರಿತನಕ್ಕೆ ಸಾಕ್ಷಿ.</p>
		<p>ಹರಿಯ ಬದುಕಿನ ಕಷ್ಟದ ದಿನಗಳಲ್ಲಿ ಶ್ರೀನಿವಾಸನ್ ಅವರು ಪದೇ ಪದೇ ಸಹಾಯ ಮಾಡುತ್ತಿದ್ದರು. ಹರಿಯ ಕೈಹಿಡಿದು ಎತ್ತುತ್ತಲೇ ಇದ್ದರು. ನಮ್ಮ ಮದುವೆಯ ನಿಶ್ಚಯವಾಗಿದ್ದ ಸಮಯ. ಆದರೆ ಹರಿಗೆ ಕೆಲಸ ಸಿಕ್ಕಿರಲಿಲ್ಲ. ಒಂದು ದಿನ ರಾಷ್ಟ್ರೀಯ ವಿದ್ಯಾಲಯ (ಆರ್. ವಿ. ಕಾಲೇಜು) ಬೆಂಗಳೂರಿಗೆ ಕೆಲಸ ಕೇಳಲು ಹೋಗಿದ್ದರು. ಹರಿ ಪ್ರಿನ್ಸಿಪಾಲರ ಕೊಠಡಿಗೆ ಹೋಗುವುದಕ್ಕೂ (ಬಾಗಿಲ ಬಳಿ ತೆರಳುವಾಗ) ಯೋಗಾಯೋಗದಿಂದ ಶ್ರೀನಿವಾಸನ್ ರವರು ಬಾಗಿಲಿನ ಹೊರಗೆ ಬರುವಾಗ ಇಬ್ಬರೂ ಸಂಧಿಸಿದರು.</p>
		<p>"ಹರಿಹರೇಶ್ವರ್ ಏನಿಲ್ಲಿ" ಎಂದರು ಶ್ರೀನಿವಾಸನ್.</p>
		<p>"ಸರ್ ನಿಮ್ಮ ಆಶೀರ್ವಾದದಿಂದ ಯಶಸ್ವಿಯಾಗಿ ಎಂ.ಟೆಕ್ ಮುಗಿಸಿದ್ದೇನೆ. ಈಗ ಕೆಲಸದ ಹುಡುಕಾಟದಲ್ಲಿದ್ದೇನೆ" ಎಂದರು ಹರಿ.</p>
		<p>ಶ್ರೀನಿವಾಸನ್ ಅವರು ಹರಿಯ ಕೈಯನ್ನು ಹಿಡಿದುಕೊಂಡು ಒಳಗೆ ಹೋಗಿ ಪ್ರಿನ್ಸಿಪಾಲರ ಹತ್ತಿರ "ಸರ್! ನೀವು ನನಗೆ ಕೆಲಸ ಈಗ ಕೊಟ್ಟಿದ್ದೀರ, ಆದರೆ ಈ ಒಳ್ಳೆಯ ಗುರು ಹರಿಹರೇಶ್ವರ ಇವರಿಗೆ ಕೆಲಸ ಕೊಡಿ. ಈಗ ಅವರಿಗೆ ಅವಶ್ಯಕತೆಯಿದೆ" ಎಂದು ಒತ್ತಾಯಪೂರ್ವಕವಾಗಿ ಮಾತನಾಡಿದರು. ಪ್ರಿನ್ಸಿಪಾಲರು ಒಂದು ನಿಮಿಷ ಕಣ್ಣು ಮುಚ್ಚಿ ತೆಗೆದು "ಆಯ್ತು ಸಿವಿಲ್ ಡಿಪಾರ್ಟ್‍ಮೆಂಟ್ ನಿಮ್ಮಿಬ್ಬರಿಂದಲೂ ಸಮೃದ್ಧಿಹೊಂದಲಿ" ಎಂದು ಹರಸಿ ಬೆಂಗಳೂರಿನ ಆರ್.ವಿ. ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಒಂದು ಕೆಲಸ ಕೊಟ್ಟರು. ಹರಿ ಅಧ್ಯಾಪಕ ವೃತ್ತಿಯನ್ನು ತುಂಬಾ ಪ್ರೀತಿಸಿದರು, ಗೌರವಿಸಿದರು. ಹಾಗೂ ಬಹಳ ಸಂತೋಷದಿಂದ ಅನುಭವಿಸಿದರು.</p>
		<p class="vertical-delimiter"/>
		<p>ಈಗ ಮತ್ತೊಮ್ಮೆ ಪತ್ರ ಮುಖೇನ ಇರಾನಿನಿಂದ ಕರೆಯೋಲೆ ಬಂತು. ಪತ್ರವನ್ನು ತೆರೆದು ನೋಡಿದಾಗ "ಹರಿ ನೀವು ಈಗ ಏನು ಮಾಡುತ್ತಿದ್ದೀರಿ? ಇರಾನಿನಲ್ಲಿ ಸಿವಿಲ್ ಇಂಜಿನಿಯರ್‍ಗಳಿಗೆ ಅವಕಾಶಗಳ ಸುರಿಮಳೆ ಇದೆ. ನೀವು ಈಗಿಂದೀಗಲೇ ಇಲ್ಲಿಗೆ ಬರಲು ತಯಾರಿ ನಡೆಸಿರಿ. ರಾಮ್ ಮೋಹನ್ ಅಂಡ್ ಕಂಪನಿಗೆ ಹೋಗಿ ಪಾಸ್ ಪೋರ್ಟ್ ಮಾಡಿಸಿಕೊಳ್ಳಿ. ಅವರೇ ಇಲ್ಲಿಗೆ ಬರಲು ವಿಧಿವಿಧಾನಗಳನ್ನು (ವೀಸಾ ಮೊದಲಾದವುಗಳನ್ನು) ಮಾಡಿಕೊಡುತ್ತಾರೆ. ಈ ಕಾಗದ ನೋಡಿದ ತಕ್ಷಣ ನನಗೆ ಉತ್ತರಿಸಿ" ಎಂದು ಬರೆದವರು ಮತ್ತ್ಯಾರೂ ಅಲ್ಲ ಅದೇ ಶ್ರೀನಿವಾಸನ್.</p>
		<p>ಹರಿ ಆ ಕಾಗದ ಓದಿ ತುಂಬಾ ಸಂತೋಷ ಪಟ್ಟುಕೊಂಡರು. ಆದರೆ ಅಧ್ಯಾಪಕ ವೃತ್ತಿಯನ್ನು ಬಿಟ್ಟುಹೋಗಲು ಕಿಂಚಿತ್ತೂ ಮನಸ್ಸಿರಲಿಲ್ಲ. ಕಾಗದವನ್ನು ಮತ್ತೆ ಮತ್ತೆ ಓದಿ ಓದಿ ತಲೆ ದಿಂಬಿನಡಿ ಇಟ್ಟರು. ೧೫ ದಿನಗಳಾದರೂ ಹರಿಯು ಶ್ರೀನಿವಾಸನ್ ಅವರ ಪತ್ರಕ್ಕೆ ಉತ್ತರ ಬರೆಯಲಿಲ್ಲ. ಆದರೆ ಶ್ರೀನಿವಾಸನ್ ಬಿಡಬೇಕಾ? ಅವರು ಟೆಲಿಗ್ರಾಂ ಒಂದನ್ನು ಕೊಟ್ಟರು. "ಪ್ಲೀಸ್ ಹರಿಅಪ್ ಗೆಟ್ ಯುವರ್ ಪಾಸ್‍ಪೋರ್ಟ್ ಅಂಡ್ ವೀಸಾ ಇಮ್ಮಿಡಿಯೇಟ್ ಜಾಬ್ ಈಸ್ ವೇಟಿಂಗ್ ಫಾರ್ ಯು" ಹರಿಯವರಿಗೆ ಈ ಟೆಲಿಗ್ರಾಂನ್ನು ನೋಡಿದ ಮೇಲೆ ಒಂದು ಪರ್ಸೆಂಟ್ ಮನಸ್ಸು ಆ ಕಡೆ ಹೋಯಿತು.</p>
		<p>ಅಷ್ಟರಲ್ಲಿ ಗೆಳೆಯ ರಾಮಸ್ವಾಮಿ ಲಿಬಿಯಾದಿಂದ ಕಾಗದ ಮತ್ತು ಟೆಲಿಗ್ರಾಂ ಕಳಿಸಿ ಅಲ್ಲಿಗೆ ಬರುವಂತೆ ಆಹ್ವಾನಿಸಿದ್ದರು. ಹರಿಗೆ ಈಗ ಲಿಬಿಯಾಗೆ ಹೋಗುವುದೋ ಅಥವಾ ಇರಾನ್‍ಗೆ ಹೋಗುವುದೋ ಅಂತೂ ಹೊರಡಲೇ ಬೇಕೆ ಎಂಬ ಪ್ರಶ್ನೆ ಮುಂದೆ ಬಂದು ನಿಂತಿತ್ತು. ಏನಾದರಾಗಲಿ ಪಾಸ್‍ಪೋರ್ಟ್ ಮಾಡಿಸಿಯೇ ಬಿಡೋಣ ಎಂದು ರಾಮ್‍ಮೋಹನ್ ಕಂಪನಿಗೆ ಹೋಗಿ ಪಾಸ್‍ಪೋರ್ಟ್‍ಗೆ ಅರ್ಜಿ ಸಲ್ಲಿಸಿದರು. ಅದು ಆಗಿ ಬರಲು ಸುಮಾರು ಒಂದು ವಾರ ಹಿಡಿಯಿತು.</p>
		<p>ಅಷ್ಟರಲ್ಲಿ ಶ್ರೀನಿವಾಸನ್ ಫೆಬ್ರವರಿ ೧೮, ೧೯೭೫ ರಂದು ದೆಹಲಿಗೆ ಬಂದು ದೆಹಲಿಯಿಂದ ೧೯ ರಂದು ಇರಾನಿಗೆ ಬರಲು ಏರ್ ಟಿಕೇಟ್ ಕಳುಹಿಸಿಬಿಟ್ಟರು. ಅದರ ಜೊತೆಗೆ ಒಂದು ಕಾಗದದಲ್ಲಿ ನನ್ನ ತಮ್ಮ ಬರುತ್ತಿದ್ದಾನೆ ಅವನ ಜೊತೆ ನೀವು ಇರಾನಿಗೆ ಬನ್ನಿ. ಎರಡು ಮೂರು ಕಡೆ ನಿಮ್ಮ ಅರ್ಜಿಯನ್ನು ಕಳುಹಿಸಿದ್ದೇನೆ, ಕೆಲಸ ನಿಮಗಾಗಿ ಕಾಯುತ್ತ್ತಿದೆ ಎಂದು ಬರೆದಿದ್ದರು.</p>
		<p>ಈ ಕಾಗದ ಓದಿ ನಾವಿಬ್ಬರೂ ಮೂಕರಾದೆವು. ಏನು ಮಾಡುವುದು, ಹೇಗೆ ಮಾಡುವುದು ಎಂದು ನಿರ್ಧರಿಸಲು ಅಸಮರ್ಥರಾಗಿದ್ದೆವು. ಏಕೆಂದರೆ ನಾನು ಗರ್ಭಿಣಿಯಾಗಿದ್ದೆ. ಆದರೆ ನಾನೇ ಧೈರ್ಯ ತೆಗೆದುಕೊಂಡು "ಶ್ರೀನಿವಾಸನ್ ನಿಮ್ಮನ್ನು ಇಷ್ಟೊಂದು ಪ್ರೀತಿಸುವಾಗ ಅವರ ಪ್ರೀತಿಯ ಕರೆಗೆ ನೀವು ಓಗೊಡಲೇ ಬೇಕು. ಅಲ್ಲಿಗೆ ಹೋಗಿ ಅಲ್ಲಿಯ ಸ್ಥಿತಿಗತಿ ನೋಡಿ ನಿಮಗೆ ಇಷ್ಟವಾದರೆ ಆನಂತರ ನಾನು ನಿಮ್ಮನ್ನು ಸೇರಿಕೊಳ್ಳುತ್ತೇನೆ. ಇಲ್ಲವಾದರೆ ನೀವು ವಾಪಸ್ ಬರಬಹುದು. ಅಂತೂ ಒಂದು ಪ್ರಯತ್ನ ಪಡೋಣ ಎಂದು ಹರಿಗೆ ಧೈರ್ಯ ತುಂಬಿದೆ."</p>
		<p>ಫೆಬ್ರವರಿ ೧೮ ಹರಿ ದೆಹಲಿಗೆ ಪ್ರಯಾಣ ಬೆಳಸಿ ಅಲ್ಲಿಂದ ಇರಾನ್‍ಗೆ ಹೋದರು. ಶ್ರೀನಿವಾಸನ್ ಮತ್ತು ಅವರ ಶ್ರೀಮತಿ ಇಂದಿರಾ ಅವರು ಹರಿಯವರನ್ನು ಏರ್‍ಪೋರ್ಟ್‍ನಿಂದ ಮನೆಗೆ ಕರೆದುಕೊಂಡು ಹೋದರು. ಮಾರನೇ ದಿನ ಶುಕ್ರವಾರವಾಗಿತ್ತು. ಶುಕ್ರವಾರ ಇರಾನ್‍ನಲ್ಲಿ ಸಾರ್ವತ್ರಿಕ ರಜಾದಿನ ವಾಗಿರುತ್ತದೆ. ಹರಿಯವರನ್ನು ಕೂರಿಸಿಕೊಂಡು ಇರಾನಿನ ನಾಣ್ಯಗಳ ಪರಿಚಯವನ್ನು ಮೊದಲು ಮಾಡಿಸಿಕೊಟ್ಟರು. ಅಲ್ಲಿಯ ನಾಣ್ಯದ ಹೆಸರು 'ರಿಯಾಲ್'. ಒಂದು, ಐದು, ಹತ್ತು, ನೂರು ನೋಟುಗಳ ಪರಿಚಯ ಮಾಡಿಸಿಕೊಟ್ಟರು ಅದಕ್ಕೆ 'ತೋಮಾನ್' ಎಂದು ಕರೆಯುತ್ತಾರೆ. ಅವುಗಳ ಪರಿಚಯವನ್ನು ಮಾಡಿ ಸುಮಾರು ೫,೦೦ಂ ರೂಪಾಯಿನಷ್ಟು ಇರಾನಿನ ಹಣವನ್ನು ಅವರಿಗೆ ಕೊಟ್ಟರು. ಮತ್ತು ಅಲ್ಲಿ ವ್ಯವಹರಿಸಲು ಮುಖ್ಯವಾಗಿ ಬೇಕಾಗಿದ್ದ ಕೆಲವು ಪದಗಳ ಪರಿಚಯ ಮಾಡಿಕೊಟ್ಟರು. ಆ ಸಮಯದಲ್ಲಿ ಇರಾನಿನಲ್ಲಿ ಸಾಮಾನ್ಯ ಜನರಿಗೆ ಇಂಗ್ಲಿಷಿನ ಪರಿಚಯವಿರಲಿಲ್ಲ. ಫರ್ಷಿಯನ್ ಭಾಷೆಯನ್ನೇ ಮಾತನಾಡಬೇಕಿತ್ತು. ಶನಿವಾರವೇ ಅವರ ಕಂಪನಿಯಾದ 'ಅದಿಬಿ ಹ್ಯಾರಿಸ್'ನಲ್ಲೇ ಕೆಲಸ ಸಿಕ್ಕಿತು. ಬೇರೆ ಮನೆ ಮಾಡಿಕೊಳ್ಳುವ ಒಂದು ವಾರದವರೆಗೂ ಅವರ ಮನೆಯಲ್ಲೇ ಇಟ್ಟುಕೊಂಡು ಊಟ ಉಪಚಾರ ಇತ್ಯಾದಿಗಳನ್ನು ನೋಡಿಕೊಳ್ಳುತ್ತಿದ್ದರು. ಆ ವೇಳೆಗೆ 'ಫರಾ ಶೋಮಾಲಿ'ಯಲ್ಲಿ ಒಂದು ಮಹಡಿ ಮೇಲೆ ಮನೆ ಸಿಕ್ಕಿತು. ಗೆಳೆಯ ಚಂದ್ರುವಿನ ಮನೆಯ ಹತ್ತಿರ.</p>
		<p>ಹರಿ ಇರಾನಿಗೆ ಹೋದ ತೊಂಬತ್ತು ದಿನಗಳ ನಂತರ ನನ್ನನ್ನು ಇರಾನಿಗೆ ಕರೆದುಕೊಂಡು ಹೋದರು. ಈ ತೊಂಬತ್ತು ದಿನದ ಅವಧಿಯಲ್ಲಿ ಇರಾನನ್ನು ಕುರಿತು ಅಲ್ಲಿಯ ಜನ ಜೀವನ, ವಿದ್ಯಾಭ್ಯಾಸ ಜನರ ನಡೆವಳಿಕೆ, ಪ್ರಕೃತಿ, ಹವಾಮಾನ, ಟ್ರಾನ್ಸ್‍ಪೋರ್ಟೇಷನ್, ಆ ದೇಶದ ಆರ್ಥಿಕ ಸ್ಥಿತಿ, ಪರಿಸರ, ವಿಶೇಷ ಸುದ್ದಿಗಳು ಮತ್ತು ಭಾಷೆ ಇವುಗಳನ್ನು ನಾನು ಭಾರತದಲ್ಲಿದ್ದಾಗಲೇ ನನಗೆ ಇರಾನಿನ ಪರಿಚಯ ಮಾಡಿಕೊಡುತ್ತಿದ್ದರು. ಪ್ರತಿಯೊಂದು ಪತ್ರದಲ್ಲೂ ಒಂದು ವಿಶೇಷ ವಿಷಯವಿರುತ್ತಿತ್ತು. ಆ ಸಮಯದಲ್ಲೇ ನನ್ನ ಎರಡನೇ ಮಗು, ಹುಟ್ಟುವಾಗಲೇ ಸತ್ತುಹೋಗಿತ್ತು. ಈ ಸುದ್ದಿ ತಿಳಿದ ತಕ್ಷಣ ಹರಿ ಇರಾನಿನಿಂದ ಭಾರತಕ್ಕೆ ಹೊರಟು ಬಂದರು. ಇಲ್ಲಿ ನನ್ನೊಡನೆ ಹತ್ತುದಿನಗಳ ಕಾಲ ಇದ್ದು, ಇರಾನಿಗೆ ನನ್ನನ್ನು ಕರೆದುಕೊಂಡು ಹೋದರು.</p>
		<p>ನನಗೆ ಇರಾನಿನ ಭಾಷೆ ಕಲಿಯಲು ಕೆಲವು ದಿನಗಳೇ ಬೇಕಾಯಿತು. ನಮ್ಮ ಮನೆಯ ಮಾಲೀಕಳಿಗೆ ಒಂದು ಅಕ್ಷರವೂ ಸಹ ಇಂಗ್ಲಿಷ್ ಬರುತ್ತಿರಲಿಲ್ಲ. ಏನೇ ವ್ಯವಹಾರ ಮಾಡಬೇಕಾದರೂ ಪರ್ಷಿಯನ್ ಭಾಷೆಯ ತಿಳಿವಳಿಕೆ ಅಗತ್ಯವಾಗಿತ್ತು. ನಮ್ಮ ಮನೆಯ ಮಾಲೀಕ ಆ ದೇಶದ ಸೈನ್ಯದ ಮುಖ್ಯಾಧಿಕಾರಿಯಾಗಿದ್ದ. ಅವನಿಗೆ ಸ್ವಲ್ಪ ಇಂಗ್ಲಿಷ್ ಬರುತ್ತಿತ್ತು. ಅವನ ತಂಗಿ ಮಾನಿಜೆಯು ಹೈಸ್ಕೂಲು ಓದಿದ್ದಳು. ಆದ್ದರಿಂದ ಅವಳಿಗೆ ಸ್ವಲ್ಪ ಇಂಗ್ಲಿಷ್ ಬರುತ್ತಿತ್ತು. ಅವಳ ಅರ್ಧ ಇಂಗ್ಲಿಷ್ ನನ್ನ ಅರ್ಧ ಹಿಂದಿ ನನಗೆ ಪರ್ಷಿಯನ್ ಭಾಷೆಯನ್ನು ಕಲಿಸಿತು. ವ್ಯವಹಾರ ಸುಲಭವಾಯಿತು.</p>
		<p>ಅಲ್ಲಿಯ ಜನಗಳಿಗೆ ಭಾರತೀಯರನ್ನು ಕಂಡರೆ ತುಂಬಾ ಪ್ರೀತಿ, ಗೌರವ, ಆದರ. ನಮ್ಮ ಉಡುಗೆ ತೊಡುಗೆ ಬಗ್ಗೆ ಬಹಳ ಕುತೂಹಲ. ಪ್ರತಿಯೊಬ್ಬ ಹೆಂಗಸಿಗೂ ಸೀರೆ ಬಗ್ಗೆ ತಿಳಿದುಕೊಳ್ಳುವ ಆಸೆ. ಕುಂಕುಮದ ಬಗ್ಗೆ ನೂರಾರು ಪ್ರಶ್ನೆಗಳ ಸುರಿಮಳೆ. ನಮ್ಮ ಮನೆ ಮಾಲೀಕಳು ಪ್ರತಿ ಮಂಗಳವಾರ ಒಂದು ಹೆಂಗಳೆಯರ ಗುಂಪಿಗೆ ಹೋಗುತ್ತಿದ್ದಳು. ಅಲ್ಲಿಗೆ ನನ್ನನ್ನು ಕರೆದುಕೊಂಡು ಹೋಗುತ್ತಿದ್ದಳು. ಪ್ರತಿ ವಾರವೂ ಅಲ್ಲಿ ಸೇರಿದ್ದ ಗೆಳತಿಯರಿಗೆ ಯಾರಿಗಾದರೂ ಸೀರೆ ಉಡಿಸುವುದೋ, ಕುಂಕುಮ ಇಡುವುದೋ, ಹೂವು ಕಟ್ಟಿ ತೋರಿಸುವುದೋ ಇಂತಹವುಗಳನ್ನು ಮಾಡಿ ನಾನೂ ಗೆಳತಿಯರನ್ನು ಸಂಪಾದಿಸಿಕೊಂಡಿದ್ದೆ.</p>
		<p>ಈ ಮಧ್ಯೆ ಶ್ರೀನಿವಾಸಭಟ್ಟನನ್ನು ಇರಾನಿಗೆ ಕರೆಸಿಕೊಂಡಿದ್ದೆವು. ಮನೆಯ ಮಾಲೀಕನಿಗೆ ನನ್ನ ತಮ್ಮ ಎಂದು ಹೇಳಿಕೊಂಡಿದ್ದೆ. ಆ ದೇಶದಲ್ಲಿ ಬಾಡಿಗೆ ಮನೆಯಲ್ಲಿ ಬೇರೆ ಗಂಡಸರು ಇರೋ ಹಾಗಿರಲಿಲ್ಲ. ಆದ್ದರಿಂದ ಶ್ರೀನಿವಾಸಭಟ್ಟನನ್ನು ನನ್ನ ತಮ್ಮ ಎಂದು ಹೇಳಿಕೊಂಡಿದ್ದೆ.</p>
		<p>ನಾವು ರಾಜಧಾನಿಯಲ್ಲಿ ಇದ್ದುದ್ದರಿಂದ ಭಾರತದಿಂದ ಬರುವವರ ಹೋಗುವವರ ತಂಡಗಳೇ ನಮ್ಮ ಮನೆಯಲ್ಲಿ ಬೀಡು ಬಿಡುತ್ತಿತ್ತು. ಅವರನ್ನು ವಿಮಾನ ನಿಲ್ದಾಣದಿಂದ ಕರೆದುಕೊಂಡು ಬಂದು ನಾವಿದ್ದ ರಾಜಧಾನಿಯಲ್ಲಿ ಸಿಗುತ್ತಿದ್ದ ಭಾರತೀಯ ಮಸಾಲೆ ಪುಡಿಗಳು, ಬೇಳೆಗಳನ್ನು ತೆಗೆಸಿಕೊಡುತ್ತಿದ್ದೆ. ಇದೆಲ್ಲವೂ ಅವರಿರುವ ಊರುಗಳಲ್ಲಿ ಸಿಗುತ್ತಿರಲಿಲ್ಲ. ಅಲ್ಲದೆ ಇರಾನಿನಲ್ಲಿ ವಜ್ರ, ಚಿನ್ನ, ಮುತ್ತು ಮತ್ತು ಹವಳ ಇವುಗಳು ಭಾರತಕ್ಕಿಂತ ಸುಲಭ ಬೆಲೆಯಲ್ಲಿ ಸಿಗುತ್ತಿತ್ತು. ಆ ಸಾಮಾನುಗಳನ್ನೂ ಸಹ ಅಂಗಡಿಗಳಿಗೆ ಕರೆದುಕೊಂಡು ಹೋಗಿ ಕೊಡಿಸುತ್ತಿದ್ದೆ. ಮುಖ್ಯವಾಗಿ ಅವರನ್ನು ಕರೆದುಕೊಂಡು ಬಂದು ಊಟೋಪಚಾರಗಳನ್ನು ನಡೆಸಿ ಅಂಗಡಿಮುಂಗಟ್ಟುಗಳಿಗೆ ಕರೆದುಕೊಂಡು ಹೋಗಿ ಸಾಮಾನುಗಳನ್ನು ಕೊಡಿಸಿ ಮತ್ತೆ ಅವರನ್ನು ಅವರ ಊರಿಗೆ ತಲುಪಿಸುವ ಜವಾಬ್ದಾರಿ ನನ್ನದಾಗಿತ್ತು. ಹರಿ ಬೆಳಿಗ್ಗೆ ೬ ಗಂಟೆಗೆ ಮನೆ ಬಿಟ್ಟರೆ ರಾತ್ರಿ ೭ ಗಂಟೆಗೆ ಮನೆಗೆ ಬರುತ್ತಿದ್ದರು. ನಮ್ಮ ಹತ್ರ ಕಾರು ಇರಲಿಲ್ಲ. ಅಲ್ಲಿ ಟ್ಯಾಕ್ಸಿ ವ್ಯವಸ್ಥೆ ತುಂಬಾ ಚೆನ್ನಾಗಿತ್ತು. ಎಲ್ಲಿಂದ ಎಲ್ಲಿಗೆ ಬೇಕಾದರೂ ಕಡಿಮೆ ದರದಲ್ಲಿ ಹೋಗಬಹುದಾಗಿತ್ತು.</p>
		<p>ಆ ಸಮಯದಲ್ಲಿ ಟೆಹರಾನಿನಲ್ಲಿ ಕನ್ನಡದ ಸುಮಾರು ೩೫ ರಿಂದ ೪೦ ಕುಟುಂಬಗಳಿದ್ದವು. ಇರಾನಿನ ಮೂಲೆ ಮೂಲೆಯಲ್ಲಿ ಸುಮಾರು ೫೦ಂ ರಿಂದ ೭೦ಂ ಕನ್ನಡ ಕುಟುಂಬಗಳಿದ್ದವು. ಬಾಂಬೆಯಿಂದ ಇಬ್ಬರು ಕನ್ನಡ ಪೈಲೆಟ್‍ಗಳು ಏರ್ ಇಂಡಿಯಾದಲ್ಲಿ ಕೆಲಸ ಮಾಡುತ್ತಿದ್ದರು. ಅವರು ಪ್ರತಿ ಬುಧವಾರ ಇರಾನಿಗೆ ಬಂದು ಶನಿವಾರ ಭಾರತಕ್ಕೆ ವಾಪಸ್ ಹೋಗುತ್ತಿದ್ದರು. ಇರಾನಿಗೆ ಬಂದಾಗಲೆಲ್ಲ ನಮ್ಮ ಮನೆಗೆ ತಪ್ಪದೇ ಭೇಟಿ ಕೊಡುತ್ತಿದ್ದರು. ಒಂದು ರೀತಿಯಲ್ಲಿ ಇವರು ಭಾರತ ಮತ್ತು ಇರಾನಿನ ಸೇತುವೆಯಾಗಿದ್ದರು. ಹರಿಯವರು ಅವರ ಸಹಾಯದಿಂದ ಬೆಂಗಳೂರಿನಿಂದ ಕನ್ನಡದ ಜನಪ್ರಿಯ ವಾರಪತ್ರಿಕೆಗಳಾದ ಸುಧಾ, ಮಯೂರ, ತುಷಾರ, ತರಂಗ, ಕಸ್ತೂರಿ, ಮಲ್ಲಿಗೆ ಮುಂತಾದ ಪತ್ರಿಕೆಗಳನ್ನು ಇರಾನಿಗೆ ತರಿಸುತ್ತಿದ್ದರು. ಈ ಪತ್ರಿಕೆಗಳನ್ನು ಕನ್ನಡದಲ್ಲಿ ಆಸಕ್ತಿ ಇರುವ ಇರಾನ್ ದೇಶದ ಎಲ್ಲ ಭಾಗದ ಕನ್ನಡಿಗರಿಗೆ ಅಂಚೆ ಮುಖಾಂತರ ಕಳಿಸುತ್ತಿದ್ದರು. ಹಾಗೇನೆ ಮೂರು ನಾಲ್ಕು ದಿವಸ ಒಟ್ಟಿಗೆ ರಜಾ ಬಂದಾಗ ಇರಾನಿನ ವಿವಿಧೆಡೆಯಿಂದ ನಮ್ಮ ಮನೆಗೆ ಸುಮಾರು ೨೦ ರಿಂದ ೨೫ ಕುಟುಂಬಗಳು ಒಟ್ಟಿಗೆ ಬರುತ್ತಿದ್ದವು. ಆ ಸಮಯದಲ್ಲಿ ಹರಿ ಕನ್ನಡ ನಾಡು ಮತ್ತು ನುಡಿಯ ಬಗ್ಗೆ ಅವರೊಡನೆ ಗಂಟೆಗಟ್ಟಲೆ ಹರಟುತ್ತಿದ್ದರು. ಸಾಹಿತ್ಯಾಸಕ್ತರಿಂದ ಲೇಖನಗಳನ್ನು ಬರೆಸಿ ಅದನ್ನು ಭಾರತದ ವೃತ್ತಪತ್ರಿಕೆಗಳಿಗೆ ಕಳುಹಿಸಿಕೊಡುತ್ತಿದ್ದರು. ಕೆಲವರಿಂದ ಕನ್ನಡದಲ್ಲಿ ಪುಸ್ತಕ ಬರೆಸಿ ಅಚ್ಚುಹಾಕಿಸಿ ಅದನ್ನು ಸ್ವತಃ ಹರಿಯವರೇ ಹೆಚ್ಚು ಪ್ರಮಾಣದಲ್ಲಿ ಖರೀದಿಸಿ ತಮ್ಮ ಸ್ನೇಹಿತರಿಗೆ ಅಂಚೆ ಮೂಲಕ ಕಳುಹಿಸುತ್ತಿದ್ದರು. ಸಹೃದಯರಿಂದ ಪುಸ್ತಕದ ಬಗ್ಗೆ ಅಭಿಪ್ರಾಯ ಪಡೆದು ಲೇಖಕರಿಗೆ ತಲುಪಿಸುತ್ತಿದ್ದರು. ಹರಿಯವರಿಗೆ ಲೇಖಕರು ಮತ್ತು ಸಹೃದಯರ ಮೇಲೆ ಅಪಾರ ಅಭಿಮಾನ ಮತ್ತು ಪ್ರೀತಿ ಇದ್ದುದರಿಂದ ಅವರನ್ನು ಮನೆಗೆ ಕರೆಸಿ ಗೌರವಪೂರ್ವಕವಾಗಿ ಸನ್ಮಾನಿಸುತ್ತಿದ್ದರು. ಇರಾನಿನಲ್ಲಿರುವ ಕನ್ನಡ ಕುಟುಂಬಗಳನ್ನು ಹುಡುಕಿ ಅವರನ್ನು ಹರಿಯ ಕನ್ನಡ ಕೂಟಕ್ಕೆ ಸೇರಿಸಿಕೊಳ್ಳುತ್ತಿದ್ದರು. ರಜಾ ಸಮಯದಲ್ಲಿ ಇವರೆಲ್ಲರೂ ಕನ್ನಡ ನಾಡು ಮತ್ತು ನುಡಿಯ ಬಗ್ಗೆ ಚಿಂತನ ಮಂಥನ ನಡೆಸುತ್ತಿದ್ದರು. ನಾನು ನನ್ನ ಗೆಳತಿಯರ ಸಹಾಯದಿಂದ ಅವರೆಲ್ಲರಿಗೂ ಊಟೋಪಚಾರದ ವ್ಯವಸ್ಥೆ ಮಾಡುತ್ತಿದ್ದೆ. ಹೀಗೆ ಸಾಗುತ್ತಲೇ ಇತ್ತು ನಮ್ಮ ಕನ್ನಡದ ಕೆಲಸ.</p>
		<p>ಇರಾನಿನಲ್ಲಿ ಸಾಮಾನ್ಯವಾಗಿ ಶುಕ್ರವಾರ ಸಾರ್ವತ್ರಿಕ ರಜಾ ದಿನ. ಅವತ್ತು ಶುಕ್ರವಾರದ ದಿನ ಶಿವರಾತ್ರಿ ಹಬ್ಬವಾಗಿತ್ತು. ಅಂದೇ ಹರಿಯ ಹುಟ್ಟಿದ ದಿನವಾಗಿತ್ತು. ಹರಿಗೆ ನಾನು ಒಂದು ವಜ್ರದ ಉಂಗುರವನ್ನು ಹುಟ್ಟುಹಬ್ಬದ ಕಾಣಿಕೆಯಾಗಿ ಕೊಟ್ಟೆ. ಅಲ್ಲಿಯ ಹರೇಕೃಷ್ಣ ದೇವಸ್ಥಾನದಲ್ಲಿ ಪ್ರಸಾದ ಸ್ವೀಕರಿಸಿ ಒಂದು ಹಿಂದಿ ಸಿನಿಮಾ ನೋಡಿಕೊಂಡು ರಾತ್ರಿ ಮನೆಗೆ ಮರಳಿದೆವು.</p>
		<p>ಶನಿವಾರ ಬೆಳಿಗ್ಗೆ ಮಾಮೂಲಿನಂತೆ ಕೆಲಸಕ್ಕೆ ಹೊರಟರು. ಸುಮಾರು ಒಂಬತ್ತು ಒಂಬತ್ತೂವರೆ ವೇಳೆಗೆ ನಮ್ಮ ಮನೆಯ ಕರೆಗಂಟೆ ಬಾರಿಸಿತು. ಈ ಹೊತ್ತಿನಲ್ಲಿ ಯಾರು ಬಂದಿದ್ದಾರಪ್ಪ ಎಂದು ಬಾಗಿಲಿನ ಕ್ಯಾಮರಾದಲ್ಲಿ ಕಣ್ಣಿಟ್ಟು ನೋಡಿದೆ. ಹರಿ ಬಾಗಿಲಲ್ಲಿ ನಿಂತಿದ್ದರು. ನಾನು ಗಾಬರಿಯಾಗಿ ಮನೆಯ ಬಾಗಿಲನ್ನು ತೆಗೆದೆ. ಮನೆಯೊಳಗೆ ಬಂದ ಹರಿ ದೊಪ್ಪನೆ ಸೋಫಾ ಮೇಲೆ ಕುಸಿದರು. ಇವರಿಗೆ ಏನಾಯಿತು ಎಂದು ನನಗೆ ದಿಗಿಲಾಯಿತು.</p>
		<p>"ಏನ್ರಿ ಏನಾಯಿತು? ಏಕೆ ಇಷ್ಟು ಬೇಗ ಬಂದಿರಿ? ಆರೋಗ್ಯ ಚೆನ್ನಾಗಿದೆ ತಾನೆ?" ಎಂದೆ.</p>
		<p>ಹರಿ, ಉಸಿರನ್ನು ಮೇಲಕ್ಕೆ ತೆಗೆದುಕೊಂಡು "ಒಂದು ಲೋಟ ನೀರು ಕೊಡು" ಎಂದು ಕೈಸನ್ನೆ ಮಾಡಿದರು.</p>
		<p>ನನಗೆ ದಿಗ್ಭ್ರಮೆಯಾಯಿತು. ಅವಸರವಾಗಿ ಅಡಿಗೆ ಮನೆ ಒಳಗೆ ಹೋಗಿ ನೀರನ್ನು ತಂದು ಕುಡಿಯಲು ಕೊಟ್ಟೆ. ನೀರು ಕುಡಿದರೂ ಸಹ ಅವರಿಗೆ ಮಾತನಾಡಲು ಆಗುತ್ತಿರಲಿಲ್ಲ. ಕೈ ಸನ್ನೆಯಲ್ಲಿಯೇ ಎಲ್ಲಾ ಮುಗಿದು ಹೋಯಿತು. ಆಗೋಯ್ತು ಆಗೋಯ್ತು ಎಂದರು.</p>
		<p>"ಏನಾಗೊಯ್ತು ಸ್ವಲ್ಪ ನಿಧಾನವಾಗಿ" ಹೇಳಿ ಅಂದೆ.</p>
		<p>ಅವರು "ಈ ದೇಶದ ಅನ್ನದ ಋಣ ಮುಗಿತು. ಇನ್ನು ನಾವು ಗಂಟುಮೂಟೆ ಕಟ್ಟಿಕೊಂಡು ಭಾರತಕ್ಕೆ ಹೋಗಬೇಕಾಗುತ್ತೆ ಎಂದರು"</p>
		<p>ಹರಿ ತುಂಬಾ ಸುಸ್ತಾದವರಂತೆ ಕಂಡಿದ್ದನ್ನು ನೋಡಿ, ನಾನು ಅಡಿಗೆ ಮನೆಗೆ ಹೋಗಿ ಬಿಸಿಬಿಸಿಯಾಗಿ ಅರ್ಧ ಲೋಟ ಕಾಫಿ ಮಾಡಿ ತಂದು ಕೊಟ್ಟೆ. ಹರಿ, ಕಾಫಿ ಕುಡಿದ ಮೇಲೆ ಸ್ವಲ್ಪ ಸುಧಾರಿಸಿಕೊಂಡರು.</p>
		<p>"ನಮ್ಮ ಆಫೀಸಿನಲ್ಲಿ ನಾವು ಮಾಡುತ್ತಿದ್ದ ಪ್ರಾಜೆಕ್ಟ್ ಮುಗಿಯಿತು. ಆದ್ದರಿಂದ ಆ ವಿಭಾಗವನ್ನು ಮುಚ್ಚುತ್ತಿದ್ದಾರೆ. ಆ ವಿಭಾಗದಲ್ಲಿ ಕೆಲಸ ಮಾಡುತ್ತಿದ್ದ ಎಲ್ಲ ನೌಕರರನ್ನು ಮನೆಗೆ ಕಳುಹಿಸಿದರು. ಅದು ಇವತ್ತಿನಿಂದಲೇ. ಪರಿಣಾಮವೆಂದರೆ ೧೫ ದಿನಗಳ ರಜಾ ಸಹಿತ ಸಂಬಳ ಮತ್ತು ಒಂದು ತಿಂಗಳ ಬೋನಸ್ ಮತ್ತು ಭಾರತಕ್ಕೆ ಹಿಂದಿರುಗಲು ನಮ್ಮಿಬರಿಗೂ ಪ್ರಯಾಣದ ಟಿಕೆಟ್ ಎಲ್ಲ ಕೊಟ್ಟಿದ್ದಾರೆ. ಇಲ್ಲಿಗೆ ಇರಾನಿನ ಚಾಪ್ಟರ್ ಮುಗಿಯಿತು ಎಂದು ನನಗೆ ಅನ್ನಿಸುತ್ತದೆ. ಏನು ಮಾಡೋದು ಅಂತ ಗೊತ್ತಾಗುತ್ತಿಲ್ಲ" ಎಂದು ಹೇಳಿದರು.</p>
		<p>ಹರಿಯ ಜೀವನದಲ್ಲಿ ಕೆಲಸಕ್ಕೆ ಸೇರಿಕೊಂಡು ಕೆಲಸದಿಂದ ತೆಗೆಸಿಕೊಳ್ಳುವ ಅನುಭವ ಇರಲಿಲ್ಲ. ಬಹುಶಃ ಭಾರತೀಯರಿಗೆ ಈ ಅನುಭವ ಆಗ ಆಗಿರಲಿಲ್ಲ ಎನ್ನುವುದು ನನ್ನ ಅಭಿಪ್ರಾಯ. ಹರಿಯ ಅಸಮಾಧಾನವನ್ನು ನೋಡಿ "ಹೋಗಲಿ ಬಿಡಿ. ಇರಾನಿನಲ್ಲೇ ಇನ್ಯಾವುದಾದರೂ ಕಂಪನಿಗೆ ಪ್ರಯತ್ನ ಪಡೋಣ" ಎಂದೆ.</p>
		<p>ಇರಾನಿನಲ್ಲಿ ಕೆಲಸ ಮಾಡುತ್ತಿದ್ದ ನಮಗೆ ಗೊತ್ತಿರುವ ಎಲ್ಲ ಗೆಳೆಯರನ್ನೆಲ್ಲ ನೆನೆಸಿಕೊಂಡೆವು. ಆ ಸಮಯದಲ್ಲಿ ದೇವರಂತೆ ಒದಗಿಬಂದವರು ದೆಹಲಿಯ ಆಕಾಶವಾಣಿಯಲ್ಲಿ ಕೆಲಸ ಮಾಡುತ್ತಿದ್ದ ಶ್ರೀ ವೆಂಕಟರಾಮಯ್ಯನವರು. ಈಗ ಇರಾನಿನ ಸರ್ಕಾರಿ ಕೆಲಸದಲ್ಲಿ ಉತ್ತಮ ಶ್ರೇಣಿಯಲ್ಲಿದ್ದರು. ಅವರನ್ನು ಸಂಪರ್ಕಿಸಿದ ಕೂಡಲೇ "ಹರಿ ನಿನ್ನ ರೆಸ್ಯೂಮೆ ತೆಗೆದುಕೊಂಡು ನಾಗಲಕ್ಷ್ಮೀಯನ್ನು ಕರೆದುಕೊಂಡು ಒಂದು ಟ್ಯಾಕ್ಸಿಯಲ್ಲಿ ನಮ್ಮ ಆಫೀಸಿಗೆ ಬಾ" ಎಂದು ಹೇಳಿದರು. ಅದೇ ರೀತಿ ಅವರ ಆಫೀಸಿಗೆ ಹೋದ ತಕ್ಷಣ ಅವರು ಸಿವಿಲ್ ಇಂಜಿನಿಯರಿಂಗ್ ಡಿಪಾರ್ಟ್‍ಮೆಂಟ್ ಹೆಡ್‍ನ್ನು ಕರೆದರು. ಅವರಿಗೆ ಹರಿಯನ್ನು ಪರಿಚಯ ಮಾಡಿಸಿ ಖಾಲಿ ಇರುವ ಸ್ಥಾನಕ್ಕೆ ಭರ್ತಿ ಮಾಡಿಕೊಳ್ಳುವ ಬಗ್ಗೆ ಚರ್ಚಿಸಿದರು. ಅವರು "ಓ ಆ ಸಿವಿಲ್ ಇಂಜಿನಿಯರ್ ನಿನ್ನೆ ತಾನೆ ಸೇರಿಕೊಂಡರಲ್ಲ ಸಾರ್" ಎಂದನು ಆ ಭೂಪತಿ.</p>
		<p>ವೆಂಕಟರಾಮಯ್ಯನವರು ಒಂದು ನಿಮಿಷ ಯೋಚನೆ ಮಾಡಿ ಸಿವಿಲ್, ಎಲೆಕ್ಟ್ರಿಕಲ್ ಮತ್ತು ಮೆಕ್ಯಾನಿಕಲ್ ಮೂರೂ ವಿಭಾಗಕ್ಕೆ ಇವರನ್ನು ಅಧಿಕಾರಿಯಾಗಿ ತೆಗೆದುಕೊಂಡರು.</p>
		<p>''ಹಿಂದೆ ಕೆಲಸ ಮಾಡುತ್ತಿದ್ದ ಕಂಪನಿಯಲ್ಲಿ ಎಷ್ಟು ಸಂಬಳ ಬರುತ್ತಿತ್ತು'' ಎಂದು ವೆಂಕಟರಾಮಯ್ಯನವರು ಕೇಳಿದರು. ಹರಿ ಅದಕ್ಕೆ ಉತ್ತರಿಸಿದರು. ವೆಂಕಟರಾಮಯ್ಯನವರು ನೀನು ಹಿಂದೆ ಕೆಲಸ ಮಾಡಿ ಪಡೆಯುತ್ತಿದ್ದ ಸಂಬಳಕ್ಕಿಂತ ಒಂದೂವರೆ ಪಟ್ಟು ಸಂಬಳ ಜಾಸ್ತಿ, ಒಂದು ಕಾರು, ಕಾರಿಗೊಬ್ಬ ಡ್ರೈವರ್ ಮನೆಗೆ ಬಂದು ಕರೆದುಕೊಂಡು ಹೋಗುವ ವ್ಯವಸ್ಥೆ ಮತ್ತು ತಿಂಗಳಿಗೆ ಆಗುವಷ್ಟು ಸಾಂಬಾರು ದಿನಸಿಗಳು ವರ್ಷಕ್ಕೆ ಒಂದು ತಿಂಗಳು ರಜಾ. ಭಾರತಕ್ಕೆ ಹೋಗಿಬರಲು ವಿಮಾನದ ವೆಚ್ಚ. ಈ ರೀತಿಯ ಸೌಲಭ್ಯವನ್ನು ನಿನಗೆ ನೀಡಲಾಗುವುದು ಎಂದರು. ಹರಿ ಮತ್ತು ನಾನು ಕೆಲಸ ಕೊಡಿಸಿದ ಶ್ರೀ ವೆಂಕಟರಾಮಯ್ಯನವರಿಗೆ ತುಂಬು ಹೃದಯದಿಂದ ವಂದಿಸಿದೆವು.</p>
		<p>ನಮಗೆ ಇರಾನಿನಲ್ಲಿ ಇಂಗ್ಲಿಷ್ ಮೇಷ್ಟ್ರಾದ ರವಿ ಮತ್ತು ಅವರ ಹೆಂಡತಿ ಲೀಲಾ ಟಾಟಾ ಕನ್ಸಲ್ಟೆನ್ಸಿಯ ನಾಗರಾಜ್, ಇಂಡಿಯನ್ ಎಂಬೆಸ್ಸಿಯ ಅಲುವಾಲಿಯ, ಬ್ಯಾಂಕ್ ಆಫ್ ಬರೋಡದ ಭಟ್, ವೆಂಕಟರಾಮ್, ಕೃಷ್ಣಮಾಚಾರ್ ಇವರುಗಳ ಸಂಸಾರಗಳೊಂದಿಗೆ ನಮ್ಮ ಓಡಾಟ ಮತ್ತು ಒಡನಾಟ ನಡೆಯುತ್ತಿತ್ತು.</p>
		<p>ಇರಾನಿನ ರೇಡಿಯೋ ಟೆಲಿವಿಜ಼ನ್ ಕಛೇರಿಯಲ್ಲಿ ಫೆಬ್ರವರಿ ೧೯೭೬ ರಿಂದ ಆಗಸ್ಟ್ ೧೯೭೭ ರ ವರೆಗೆ ಕೆಲಸ ನಿರ್ವಹಿಸಿದರು.</p>
		<p>ಹಿಂದೆ ಕೆಲಸ ಮಾಡುತ್ತಿದ್ದ ಅದಿಬಿ ಹ್ಯಾರಿಸ್ ಕಂಪನಿಯಿಂದ ಕೆಲಸ ಕಳೆದು ಕೊಂಡಾಗ ಸುಮಾರು ಒಂದು ಲಕ್ಷ ಹಣ ದೊರಕಿತ್ತು. ಈ ಹಣದಲ್ಲಿ ಸುಮಾರು ಐವತ್ತು ಸಾವಿರ ಕೊಟ್ಟು ಮೈಸೂರಿನ ಸರಸ್ವತಿಪುರದಲ್ಲಿ ಒಂದು ನಿವೇಶನ ಕೊಂಡುಕೊಂಡೆವು. ಹಾಗೂ ಇನ್ನುಳಿಕೆ ಹಣವನ್ನು ನಮ್ಮ ಮಗು ಶಾಮು ಕಳೆದುಕೊಂಡಾಗ ಮಾಡಿದ್ದ ಸಾಲವನ್ನು ತೀರಿಸಿದೆವು.</p>
		<p>ಮಕ್ಕಳ ಸಮಸ್ಯೆ ನಮ್ಮನ್ನು ತುಂಬಾ ನೋವಿಗೆ ಈಡು ಮಾಡಿತ್ತು. ಮಕ್ಕಳು ಬೇಕು ಎಂದು ಎಷ್ಟು ಹಂಬಲಿಸಿದರೂ ಅದು ಸಾಧ್ಯವಾಗಿರಲಿಲ್ಲ. ನನ್ನ ಆರೋಗ್ಯವೂ ಮಾನಸಿಕವಾಗಿ ಸ್ವಲ್ಪ ಹದಗೆಟ್ಟಿತ್ತು. ಆ ಸಮಯದಲ್ಲಿ ಇರಾನಿನಲ್ಲಿ ತಂಡೋಪತಂಡವಾಗಿ ಭಾರತೀಯ ವೈದ್ಯರುಗಳ ಸಮೂಹವೇ ದೇಶದ ಎಲ್ಲಾ ಕಡೆಯೂ ಹರಡಿತ್ತು. ಆದರೂ ನಾವು ಆಶಿಸಿದ್ದ ಮಕ್ಕಳ ಫಲ ಇರಾನಿನಲ್ಲಿ ವೈದ್ಯಕೀಯ ವ್ಯವಸ್ಥೆ ಚೆನ್ನಾಗಿಲ್ಲದ ಕಾರಣ ದೊರಕಲಿಲ್ಲ. ಉತ್ತಮ ವ್ಯವಸ್ಥೆಯುಳ್ಳ ಅಮೆರಿಕಾಗೆ ಹೋದರೆ ಒಳ್ಳೆಯ ವೈದ್ಯಕೀಯ ಚಿಕಿತ್ಸೆ ಮುಖಾಂತರ ಸಂತಾನ ಭಾಗ್ಯ ದೊರಕಬಹುದು ಎಂದು ಯೋಚಿಸಿದೆವು. ಹಾಗೆನೇ ಹರಿಯವರಿಗೆ ಓದಿನ ಬಗ್ಗೆ ತುಂಬಾ ಆಸಕ್ತಿ ಇದ್ದ ಕಾರಣ ಅವರಿಗೆ ಒಂದು ಡಾಕ್ಟರೇಟ್ ತೆಗೆದುಕೊಳ್ಳಬೇಕೆಂಬ ಹಂಬಲವಿತ್ತು. ಈ ಎರಡೂ ಕಾರಣದಿಂದ ಎರಡು ವರ್ಷ ಅನ್ನ ನೀಡಿದ ಇರಾನಿಗೆ ವಂದಿಸಿ, ಅಮೆರಿಕಾ ಕಡೆ ಪ್ರಯಾಣ ಬೆಳೆಸಿದೆವು.</p>
	</section>
</body>
</html>
