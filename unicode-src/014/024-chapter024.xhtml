<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-024">
		<h1 class="level1-title" epub:type="title">ಅಮೆರಿಕನ್ನಡಕ್ಕೆ ಪ್ರತಿಕ್ರಿಯೆಗಳು</h1>
		<p>ಅಮೆರಿಕನ್ನಡ ಪತ್ರಿಕೆ ಪ್ರಾರಂಭಿಸುವುದಕ್ಕೆ ಮೊದಲು, ಹಾಗೂ ಪತ್ರಿಕೆ ಪ್ರಾರಂಭಗೊಂಡು ಚಾಲನೆಯಲ್ಲಿರುವಾಗ ಅಮೆರಿಕನ್ನಡಿಗರು, ಭಾರತದ ಓದುಗರು ಪತ್ರಿಕೆಗೆ ಅನೇಕ ಸಲಹೆ ಸೂಚನೆಗಳನ್ನು ಕೊಟ್ಟಿದ್ದಾರೆ. ಅದರಲ್ಲಿನ ಕೆಲವೊಂದು ಮುಖ್ಯವಾದವುಗಳನ್ನು ಮಾಹಿತಿಗಾಗಿ ನೀಡಿದ್ದೇನೆ.</p>
		<section class="level2 numbered" id="id-024.01">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧:</h2>
			<p>ಅಮೆರಿಕನ್ನಡ ಪತ್ರಿಕೆಯಲ್ಲಿ ಯಾವ ರೀತಿಯ ಲೇಖನಗಳಿಗೆ ಆದ್ಯತೆ ಕೊಡಬೇಕು ಹಾಗೂ ಪತ್ರಿಕೆಯ ಪ್ರಕಟಣೆಯ ಅವಧಿಯ ಬಗ್ಗೆ ನನ್ನ ಅಭಿಪ್ರಾಯ:</p>
			<p>೧. ಭಾರತೀಯ, ಅಮೆರಿಕ ಸಂಸ್ಕೃತಿ ಮತ್ತು ಸಮಾಜಕ್ಕೆ ಸಂಬಂಧಪಟ್ಟ ಲೇಖನಗಳಿಗೆ ಆದ್ಯತೆ ಕೊಡಬೇಕು.</p>
			<p>೨. ನಮ್ಮ ಮಕ್ಕಳಲ್ಲಿ ನಮ್ಮ ಸಂಸ್ಕೃತಿ ಮತ್ತು ಭಾಷೆಯ ಬಗ್ಗೆ ಆಸಕ್ತಿ ಹುಟ್ಟಿಸುವಂತಹ ಲೇಖನಗಳು, ಕಥೆ, ಕವನ, ಚುಟುಕು, ವ್ಯಂಗ್ಯ ಚಿತ್ರ, ಹಾಸ್ಯ ಪ್ರಹಸನಗಳು ಮತ್ತು ತಮಾಷೆಯ ಆಟಗಳು ಸಾಧ್ಯವಾದಷ್ಟು ಮಟ್ಟಿಗೆ ನಿಮ್ಮ ಪತ್ರಿಕೆಯ ಅಂಗವಾಗಿರಬಹುದು</p>
			<p>೩. ಪತ್ರಿಕೆಯ ಪ್ರಕಟಣೆಯ ಅವಧಿ: ಮಾಸಿಕ ಪತ್ರಿಕೆಯಾದರೆ ಲೇಸು ಎನಿಸುತ್ತದೆ</p>
			<p class="text-right"><strong>-ಪ್ರೊ| ವೈ.ಆರ್. ಮೋಹನ್, (ಟಸ್ಕಲೂಸ)</strong></p>
			<p>ಅಂತೂ ಕನ್ನಡಿಗರಿಗೆ ವಿಚಾರ ವಿನಿಮಯ ಮಾಡಿಕೊಳ್ಳಬಹುದಾದಂತಹ ಒಂದು ಪತ್ರಿಕೆ ಇಲ್ಲದಿರುವ ಕೊರತೆಯನ್ನು ಹೋಗಲಾಡಿಸುವ ಬಗ್ಗೆ ಇಟ್ಟಿರುವ ಈ ಹೆಜ್ಜೆ ಸಾಹಸದ್ದು. ಇದನ್ನು ನಡೆಸಿಕೊಂಡು ಹೋಗುವ ಹೊಣೆಗಾರಿಕೆ ಕನ್ನಡ ಬಲ್ಲವರೆಲ್ಲರ ಕರ್ತವ್ಯವೆಂದು ನಾನು ಭಾವಿಸುತ್ತೇನೆ. ಈ ಪತ್ರಿಕೆ ಯಾವ ಅವಧಿಯಾಗಬೇಕೆಂದು ನಾನು ಯೋಚಿಸಲೂ ಆಗದು. ಜನರ ಉತ್ಸಾಹ ನೆರವುಗಳ ಮೇಲೆ ನಿಂತಿರುವ ಪ್ರಶ್ನೆ. ಹೆಚ್ಚಿನ ಪ್ರಚಾರ ಬೇಕಾಗಬಹುದು. ಕಾರಣ ಕನ್ನಡಿಗರು ತಾವಾಗೇ ಮುನ್ನುಗ್ಗುವ ಜನವಲ್ಲ. ಅಲ್ಲದೆ 'ಕನ್ನಡವೇಕೆ, ಕನ್ನಡಬೇಕೆ' ಎಂದು ಬ್ರೇಕ್ ಹಾಕಲು ಹಾರುವ ಜನ ಸಮುದಾಯ. ವೈಯಕ್ತಿಕವಾಗಿ ಒಬ್ಬೊಬ್ಬರನ್ನೇ ಮನವೊಲಿಸಿಕೊಳ್ಳಬೇಕಾದ ಕೆಲಸ, ಸಮಯ, ಸಹನೆ, ಸಾಹಸಗಳ ಕೆಲಸ. ಇಷ್ಟಕ್ಕೆಲ್ಲ ಎಷ್ಟು ಸಮಯ, ಹಣ ವ್ಯಯವಾಗುತ್ತದೆ ಎಂಬುದು ನಿಮ್ಮ ಊಹೆಗೂ ಮೀರಬಹುದು.</p>
			<p class="text-right"><strong>-ಎಚ್.ಎಸ್. ಜಯಸ್ವಾಮಿ (ಡೆಸ್‍ಪ್ಲೈಯಿನ್ಸ್, ಇಲಿನಾಯ್)</strong></p>
			<p>.. ..ನಗೆ ಬರೆಹಗಳು, ಸಣ್ಣ ಕತೆ ಹಾಗೂ ಧಾರಾವಾಹಿ ಕಾದಂಬರಿಗಳಿಗೆ ಆದ್ಯತೆ. ಮನರಂಜನೆಯನ್ನು ಮುಖ್ಯ ಉದ್ದೇಶವುಳ್ಳ ಲೇಖನಗಳು ಓದುಗರಿಗೆ ಆಸಕ್ತಿದಾಯಕವೆಂಬುದು ನನ್ನ ಅಭಿಪ್ರಾಯ. ಇದು ವಾರಪತ್ರಿಕೆಯಾದರೆ ಉತ್ತಮ. ಪತ್ರಿಕೆಯ ಶೀರ್ಷಿಕೆಯನ್ನು ಬದಲಾಯಿಸಲು ಸಾಧ್ಯವೆ. ಕೆಲವು ಸಲಹೆಗಳು: ಕನ್ನಡದ ಕಂಪನ್ನು ಸಾರುವ ಉದ್ದೇಶವುಳ್ಳ ಪತ್ರಿಕೆಯಾದ್ದರಿಂದ 'ಸೌರಭ' ಇಲ್ಲವೇ ಕನ್ನಡಿಗರಿಗೆ ಕೊಡುಗೆಯಾಗಿ ಹೊರಬರುತ್ತಿರುವುದರಿಂದ 'ಉಪಾಯನ'</p>
			<p class="text-right"><strong>-ಜಯಶ್ರೀ 'ಶ್ರೀಕೂರ್ಗ್' (ಕೆಂಟ್ ವಾಷಿಂಗ್‍ಟನ್)</strong></p>
			<p>.. .. ಪತ್ರಿಕೆಯಲ್ಲಿ ನಿಮಗೇನು ಬೇಕು! ಸಣ್ಣಕತೆ, ಸಂಕ್ಷಿಪ್ತ ಸುದ್ದಿ - ಸಮಾಚಾರ, ಕನ್ನಡಿಗರಿಗೆ ಹಿಡಿಸುವಂತಹದ್ದು ಕವನ, ಮಕ್ಕಳಿಗೆ ಹಿಡಿಸುವ ಒಂದು ವಿಭಾಗ, ಅವಧಿ? ಎರಡು ತಿಂಗಳಿಗೊಮ್ಮೆ ಅಥವಾ ವರ್ಷಕ್ಕೆ ನಾಲ್ಕು.</p>
			<p class="text-right"><strong>-ಗೀತಾ ಮತ್ತು ರಾಮದಾಸ್ ಭಟ್ (ಹೈಲ್ಯಾಂಡ್ ಪಾರ್ಕ್, ನ್ಯೂಜೆರ್ಸಿ)</strong></p>
			<p>ವಿಚಾರಪೂರಿತ ಬರೆಹಗಳು, ಅಮೆರಿಕಾದಲ್ಲಿರುವ ಕನ್ನಡಿಗರ/ಭಾರತೀಯರ ಜೀವನವನ್ನು ಪ್ರತಿಬಿಂಬಿಸುವ ಕತೆ ಕವನ ನಾಟಕ ಪ್ರಬಂಧ. ಮೂರು ತಿಂಗಳಿಗೊಮ್ಮೆಯಾದರೆ ಸಾಕು (ತೀರಾ ಕಮ್ಮಿಯೆಂದರೆ ವರ್ಷಕ್ಕೊಮ್ಮೆ) ರಂಗೋಲಿ/ರೆಸಿಪಿಗಳು ಮಾತ್ರ ಬೇಡವೇ ಬೇಡ! ಯಾವ ಒಂದು ಗುಂಪನ್ನು ಕುರಿತು ಬರೆಯಬೇಡಿ. ಸಾಧ್ಯವಾದಷ್ಟು ಕನ್ನಡಿಗರಿಗೆ ಆಸಕ್ತಿ ಕೆರಳಿಸುವಂತೆ ಮಾಡಿ. ಜೋಕುಗಳು, ಕಾರ್ಟೂನುಗಳು ಇದ್ದರೆ ಚೆನ್ನ.</p>
			<p class="text-right"><strong>-ಡಾ| ಮೈ.ಶ್ರೀ. ನಟರಾಜ್ (ಗೈಥಸ್‍ಬರ್ಗ್, ಮೇರಿಲ್ಯಾಂಡ್)</strong></p>
			<p>ಮೊದಲ ಮತ್ತು ಎರಡನೇ ವರ್ಷಗಳಲ್ಲಿ ವರ್ಷಕ್ಕೆ ೬ ಸಂಚಿಕೆಗಳನ್ನು, ನಂತರ ಪ್ರತಿಕ್ರಿಯೆಗೆ ಅನುಗುಣವಾಗಿ ನಿಧಾನವಾಗಿ ಹೆಚ್ಚಿಸುವುದು ಉತ್ತಮ. ಇಲ್ಲಿ ಭೇಟಿಕೊಡುವ (ತಂದೆ ತಾಯಿ ಬಂಧುಬಾಂಧವರು) ಜನರು ಬರೆದ ಲೇಖನಗಳು ಅವರ ದೃಷ್ಟಿಕೋನ ವಿಭಿನ್ನವಾಗಿರುವ ಕಾರಣ ರೋಚಕ ವಾಗಿರಬಲ್ಲವು. ಮಕ್ಕಳು ಬರೆದ ಲೇಖನಗಳು ಕನ್ನಡಿಗರು ಅವರ ಮಕ್ಕಳು ವೃತ್ತಿಯಲ್ಲಿ ವಿದ್ಯಾಕ್ಷೇತ್ರದಲ್ಲಿ ಆಟಪಾಠ ಮುಂತಾದವುಗಳಲ್ಲಿ ವಿಶೇಷವಾದುದನ್ನು ಗಳಿಸಿದಾಗ ಆ ಸುದ್ದಿ ಅಮೆರಿಕನ್ನಡದಲ್ಲಿ ಬರಲಿ. ಈ ದೇಶದ ಕನ್ನಡಿಗರೆಲ್ಲರ ದರ್ಶಿಕೆ (ಟೆಲಿಫೋನ್ ಡೈರೆಕ್ಟರಿ) ಮುಂದೆ ತರಬಹುದು. ಎಲ್ಲ ಕನ್ನಡ ಸಂಘಗಳ ಪದಾಧಿಕಾರಿಗಳು ಸಂಘಗಳ ಚಟುವಟಿಕೆಗಳು ಇವುಗಳ ಮಾಹಿತಿ ಪ್ರಕಟಿಸಿ.</p>
			<p class="text-right"><strong>-ಎ.ವಾಸುದೇವಮೂರ್ತಿ (ಮೌಂಟ್‍ಲಾರೆಲ್, ನ್ಯೂಜೆರ್ಸಿ)</strong></p>
			<p>ಅಮೆರಿಕನ್ನಡ ಕನ್ನಡಿಗರೆಲ್ಲರಿಗೂ ಸಂತೋಷ ಮತ್ತು ಹೆಮ್ಮೆಯನ್ನುಂಟು ಮಾಡುವ ಚರಿತ್ರಾರ್ಹ ವಿಷಯ. ಇದು ಬೆಳೆಯಲಿ, ಪ್ರವರ್ಧಮಾನಕ್ಕೆ ಬರಲಿ ಒಗ್ಗಟ್ಟಿನಿಂದ ಇಲ್ಲಿರುವ ಎಲ್ಲಾ ಕನ್ನಡಿಗರು ನಿಮ್ಮೊಡನೆ ಸಹಕರಿಸಿ ಕೆಲಸ ಮಾಡಿ ಕನ್ನಡದ ಸ್ಮೃತಿ ಮತ್ತು ಪ್ರಭಾವವನ್ನು ಇತರೆ ಎಲ್ಲಾ ದೇಶದ ರಾಜ್ಯದವರ ಮೇಲೆ ಬೀರಿ ಉಪಯುಕ್ತವಾಗಲಿ. ಅಮೆರಿಕನ್ನಡ ಈ ಕೆಲಸಕ್ಕೆ ಒಂದು ಸಾಧನ. ಮನೆಯಲ್ಲೋ ಹೊರಗೋ ಕನ್ನಡಿಗರು ಸೇರಿದಾಗ ಕನ್ನಡದಲ್ಲೇ ಮಾತನಾಡುವುದು, ಮಕ್ಕಳಿಗೆ ಕನ್ನಡ ಕಲಿಸುವುದು, ಇತರ ಭಾಷೆ ಮತ್ತು ಜನರ ವಿಚಾರದಲ್ಲಿ ಸ್ನೇಹ ಸಹಾನುಭೂತಿಯಿಂದ ವರ್ತಿಸಿ ಇವರನ್ನು ಕನ್ನಡ ಸಂಸ್ಕೃತಿ, ಚಟುವಟಿಕೆ ಕಾರ್ಯಕ್ರಮಕ್ಕೆ ಆಹ್ವಾನಿಸಿ ಇವರೂ ಕನ್ನಡ ಕಲಿಯುವಂತೆ ಅವರ ಮನಸ್ಸಿನಲ್ಲಿ ಆಸಕ್ತಿ ಹುಟ್ಟಿಸುವುದು ಇತ್ಯಾದಿ ಚಟುವಟಿಕೆಗಳು ಅವಶ್ಯಕ. ಕನ್ನಡ ಧ್ವಜವನ್ನು ಏರಿಸಿ ಶಾಶ್ವತವಾಗಿ ನಿಲ್ಲುವಂತೆ ಮಾಡಿತು</p>
			<p class="text-right"><strong>-ಇ.ಎಲ್. ಕಲ್ಲಯ್ಯ, (ಸೋಮರ್‍ವಿಲ್ ಮೆಸಾಚೂಸೆಟ್ಸ್)</strong></p>
		</section>
		<section class="level2 numbered" id="id-024.02">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨</h2>
			<p>'ಅಮೆರಿಕನ್ನಡ-೧'ನ್ನು ನೋಡಿದೊಡನೆ ನನ್ನನ್ನು ಆಕರ್ಷಿಸಿದ್ದು ಅದರಲ್ಲಿನ ಸುಂದರ ಬರೆಹ. ಮುತ್ತಿನಂತಿದ್ದ ಅಕ್ಷರಗಳನ್ನು 'ಕಣ್ಣಿಗೊತ್ತಿಕೊಂಡು' ಓದತೊಡಗಿದಾಗ ಅಮೆರಿಕನ್ನಡ ಇನ್ನೂ ಶೈಶವಾಸ್ಥೆಯಲ್ಲಿರುವ ಮುಗ್ಧ ಸಂಚಿಕೆಯಲ್ಲ, ಕವನ, ಕತೆ, ಲೇಖನ, ಹಾಸ್ಯ-ವಿಡಂಬನೆ, ವಿಚಾರ-ವಿಮರ್ಶೆ, ಅಂದವಾದ ರಕ್ಷಾಪುಟ ಇವುಗಳಿಂದ ಅಲಂಕೃತವಾದ ಪ್ರಬುದ್ಧೆಯಂತೆ ಕಾಣಿಸಿತು.</p>
			<p class="text-right"><strong>-ಸುವಾಸಿನಿ ಸುಬ್ರಹ್ಮಣ್ಯ (ಫ್ಲಷಿಂಗ್ ನ್ಯೂಯಾರ್ಕ್)</strong></p>
			<p class="myquote">ಹೆತ್ತವರ ಜೊತೆಗಾಗಿ ಬೆಳೆದವರ<br /> ಹೆಬ್ಬಯಕೆ ಹೆಗಲೇರಿ ದೇಶಾಂತರ ಹಾರಿ<br /> ಕೈಗೆಟುಕಿದ ಚೂಡಾಮಣಿ<br /> ಇಲ್ಲೇ ಒತ್ತೆಯಿಟ್ಟು<br /> ಡಾಲರಿನ ಜಾಡು ಹಿಡಿದು ಜಾರಿ<br /> ಸಂದ ಇಂಟರೆಷ್ಟು?<br /> ಬಂದ ಗೆಸ್ಟು ನೆಂಟರೆಷ್ಟು?<br /> ಹಲುಬುತ್ತ ಹಲ್ಕಿರಿವ ಹನುಮಂತರು<br /> ನಾವು ಧೀರ ಕನ್ನಡಿಗರು<br /> ಸಿನಿಕತನ ಅತ್ತಿರಿಸಿ<br /> ಹಿತ್ತಿಲಲ್ಲೆ ಇಲ್ಲೆ ಸಣ್ಣ ಸಸಿ<br /> ನೆಟ್ಟೆವು ಎದೆ ತುಂಬ ಹರಸಿ<br /> ಇಂದು ಹೂ ಬಿಟ್ಟಿದೆ ಈ ಬಳ್ಳಿ<br /> ಬನ್ನಿ ಕುಳಿತುಕೊಳ್ಳಿ, ಕೊಳ್ಳಿ<br /> ಇದು ನಮ್ಮ ಬಂಗಾರ ಬೆಳ್ಳಿ</p> 
			<p class="quote-author">-ನರಸಿಂಹಸ್ವಾಮಿ (ಬೆತೆಸ್ದಾ, ಮೇರಿಲ್ಯಾಂಡ್)</p> 
		</section>
		<section class="level2 numbered" id="id-024.03">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೩</h2>
			<p>ಅಮೆರಿಕದಷ್ಟು ದೂರದ ಸ್ಥಳದಲ್ಲಿ ಕುಳಿತು, ನಾಡಿನ, ಭಾಷೆಯ (ಅಲ್ಲಿರುವ ಕನ್ನಡಿಗ ಗೆಳೆಯರ) ಸಂಬಂಧದಲ್ಲಿ ದುಡಿಯುತ್ತ ಮಾಡುತ್ತಿರುವ ಕೆಲಸ ನಿಜವಾಗಿ ಅಭಿನಂದನೆಗೆ ಅರ್ಹವಾದದ್ದು. ಹೊಟ್ಟೆಪಾಡಿಗಾಗಿ ಮಾಡುವ ಕೆಲಸ, ಅದು ಎಷ್ಟೇ ದೊಡ್ಡದಾದರೂ ಸಾಹಸಿಗಳಿಗೆ ಪೂರ್ಣ ತೃಪ್ತಿ ಕೊಡುವಂಥದಲ್ಲ. ಹಾಗಾಗಿ ಅವರು ಇಂಥದೇನನ್ನಾದರೂ ಹುಡುಕಿಕೊಳ್ಳುತ್ತಾರೆ ಅಥವಾ ಇಂಥ ಕೆಲಸ ಅವರಿಗಾಗಿ ಕಾಯುತ್ತಿರುತ್ತದೆ.</p>
			<p class="text-right"><strong>-ಪ್ರೊ| ಎನ್.ಎಸ್. ಲಕ್ಷ್ಮೀನಾರಾಯಣ ಭಟ್ಟ (ಕನ್ನಡ ಅಧ್ಯಯನ ಕೇಂದ್ರ ಬೆಂಗಳೂರು ವಿಶ್ವವಿದ್ಯಾನಿಲಯ, ಬೆಂಗಳೂರು)</strong></p>
			<p>'ಅಮೆರಿಕನ್ನಡ' ಕೈ ಸೇರಿದೆ. ತುಂಬಾ ಸಾಹಸದ ಕೆಲಸ ಮಾಡಿದ್ದೀರಿ. ಈ ಸಾಹಸದ ಹಿಂದೆ ಇರುವ ನುಡಿಯ ಪ್ರೇಮವನ್ನು ನಾನು ಅರ್ಥಮಾಡಿಕೊಳ್ಳಬಲ್ಲೆ. ಎಲ್ಲ ಲೇಖನಗಳನ್ನು ಓದಿದ್ದೇನೆ. ಇದು ಅಮೆರಿಕದಲ್ಲಿರುವ ದೂರದ ಕನ್ನಡಿಗರು ಬರೆದದ್ದು ಎಂದು ಸೂಚಿಸುವ ಯಾವ ಲಕ್ಷಣ ವಿಶೇಷವೂ ಇಲ್ಲ. ಇಲ್ಲಿಯ ಬನಿಯನ್ನೇ ಒಳಗೊಂಡಿದೆ. ಇಂಥ ಹೃದಯವಂತಿಕೆಯ ಕಾರ್ಯ ಮುಂದುವರಿಯಲಿ. ಸೌ| ನಾಗಲಕ್ಷ್ಮೀಗೆ ನನ್ನ, ನನ್ನ ಮಡದಿಯ ಶುಭಾಶಯಗಳನ್ನು ತಿಳಿಸಿ. ಕನ್ನಡ ಪಾಠದ ಬರಹ ಅಚ್ಚುಕಟ್ಟಾಗಿದೆ. ನಮ್ಮ ಜನ ಇದನ್ನು ಉಪಯೋಗಿಸಿಕೊಳ್ಳಲಿ. ಡಾ| ಜಯರಾಮ ಉಡುಪರ ಕೈಬರಹ ತುಂಬಾ ಮುದ್ದಾಗಿದೆ. ನೀವೆಲ್ಲ ಖದೀಮರೇ ಸೇರಿದ್ದೀರಿ; ಒಳ್ಳೆಯದೇ!</p>
			<p class="text-right"><strong>-ಪ್ರೊ| ಜಿ. ವೆಂಕಟಸುಬ್ಬಯ್ಯ (ಕನ್ನಡ ಸಾಹಿತ್ಯ ಪರಿಷತ್ತಿನ ಮಾಜಿ ಅಧ್ಯಕ್ಷರು, ಪ್ರಧಾನ ಸಂಪಾದಕ, ಕನ್ನಡ-ಕನ್ನಡ ನಿಘಂಟು, ಬೆಂಗಳೂರು)</strong></p>
			<p>...ನಾನು ಈಗ ನಿಮ್ಮನ್ನು ಸಂಪರ್ಕಿಸಲು ಮುಖ್ಯ ಸೇತು ನಿಮ್ಮ 'ಅಮೆರಿಕನ್ನಡ'. ಹೊರದೇಶದಲ್ಲಿದ್ದೂ ಕನ್ನಡದ ಸೇವೆಗಾಗಿ ಕಂಕಣಬದ್ಧರಾಗಿರುವ ನಿಮ್ಮನ್ನು ಎಷ್ಟು ಅಭಿನಂದಿಸಿದರೂ ಅಲ್ಪವೇ. ಇತ್ತೀಚೆಗೆ ನಿಮ್ಮ ಪತ್ರಿಕೆಯು ನನ್ನ ಕಣ್ಣಿಗೆ ಬಿದ್ದಾಗ ರೋಮಾಂಚನವಾಯಿತು. ಕನ್ನಡ ನಾಡಿನಲ್ಲಿ ಕನ್ನಡ ಪತ್ರಿಕೆ ಹೊರಡಿಸಲು ಹಿಂದು ಮುಂದು ನೋಡುವ ಈ ಕಾಲದಲ್ಲಿ ನಿಮ್ಮ ಸಾಹಸ ಅಪೂರ್ವವಾದುದು. ತಾಯ್ನುಡಿಯನ್ನು ಮರೆಯುತ್ತಿರುವ ಪ್ರದೇಶದ ಕನ್ನಡ ಮಕ್ಕಳಿಗೆ ಕನ್ನಡ ಕಲಿಸುವ ನಿಮ್ಮ ಪ್ರಯತ್ನ ತುಂಬಾ ಪ್ರಶಂಸನೀಯ... ನಿಮ್ಮ ಪ್ರಯತ್ನ ಆರ್ಥಿಕವಾಗಿ ಲಾಭದಾಯಕವಿಲ್ಲದಿರಬಹುದು. ಆದರೆ, ನಿಮ್ಮ ಸೇವಾ ಮನೋಭಾವ ಉನ್ನತಮಟ್ಟದ್ದಾಗಿರುವುದರಿಂದ, ನೀವು ಈ ಕೈಕಂಕರ್ಯದಲ್ಲಿ ಪ್ರಗತಿ ಸಾಧಿಸುತ್ತೀರೆಂಬ ಸಂಪೂರ್ಣ ಭರವಸೆ ನನಗಿದೆ...</p>
			<p class="text-right"><strong>-ಎಸ್. ವೆಂಕಟೇಶ್‍ಮೂರ್ತಿ (ಜನಪ್ರಿಯ ವಿಜ್ಞಾನ ಪುಸ್ತಕಗಳ ಲೇಖಕರು, ಬೆಂಗಳೂರು)</strong></p>
			<p>ಅಮೆರಿಕನ್ನಡದ ಎರಡನೆಯ ಸಂಚಿಕೆ... ಸರ್ವಾಂಗಸುಂದರವಾಗಿ ಮೂಡಿ ಬಂದಿದೆ. ನಿಮ್ಮ ಸಂಚಿಕೆಯ ಎಲ್ಲಾ ಲೇಖನಗಳನ್ನೂ ಓದಿ ಆನಂದಿಸಿದೆ. ಆದರೆ ಕವಿತೆಗಳನ್ನು ಓದಿದಾಗ ನಿಜವಾಗಿ ಬಹಳ ಸಂತಸವಾಯಿತು. ಈ ಪರದೇಶದ ಸುಖೀ ವಾತಾವರಣದಲ್ಲೂ ನಮ್ಮ ನಾಡಿನ ಸೆಳೆತದಿಂದಾಗಿ ನಮ್ಮ ಮನದಾಳದಲ್ಲಿ ನೋವಿನ ಎಳೆಯೊಂದು ಮಿಡಿಯುತ್ತಲೇ ಇರುತ್ತದೆ ಎನ್ನುವ ಭಾವ ಹಲವಾರು ಕವಿತೆಗಳಲ್ಲಿ ಕಾಣಬರುತ್ತದೆ. ಅದು ನಿಜವೂ ಹೌದು. ನಾವು ಇಲ್ಲಿ ಎಷ್ಟೇ ವರ್ಷಗಳಿರಲಿ, ಎಷ್ಟೇ ಇಲ್ಲಿನ ಜೀವನಕ್ಕೆ ಹೊಂದಿಕೊಂಡಿರಲಿ, ನಾವಿಲ್ಲಿ ಯಾವಾಗಲೂ ಪರದೇಶಿಗಳೇ. ಪ್ರೊ| ರಾಮಾನುಜಂರವರ ಸಂದರ್ಶನ ಬಹಳ ಚೆನ್ನಾಗಿ ಬಂದಿದೆ. ನಮ್ಮ ಕನ್ನಡದವರು ಇಲ್ಲಿ ಬಂದು ವಿಜಯಧ್ವಜ ಹಾರಿಸಿದಾಗ ನಮಗೆ ನಮ್ಮ ನಾಡು ಭಾಷೆಗಳ ಮೇಲಿನ ಹೆಮ್ಮೆ ಹೆಚ್ಚಾಗುತ್ತದೆ....</p>
			<p class="text-right"><strong>-ನಳಿನಿ ಮೂರ್ತಿ (ಎಡ್‍ಮನ್ಟನ್, ಆಲ್‍ಬರ್ಟಾ, ಕೆನಡಾ)</strong></p>
		</section>
		<section class="level2 numbered" id="id-024.04">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೪</h2>
			<p>ನಾಲ್ಕು ತಿಂಗಳ ಕಾಲ ಅಮೆರಿಕದಲ್ಲಿದ್ದು, ಈ ನೆಲದಲ್ಲಿ ಕನ್ನಡ ಬದುಕುವುದು ಸಾಧ್ಯವೇ ಎಂಬ ಸಂದೇಹ ತಂದುಕೊಂಡಿದ್ದ ನನಗೆ ತಾಯ್ನುಡಿಯ ಕುರಿತ ನಿಮ್ಮೆಲ್ಲರ ಪ್ರೀತಿ, ತಾಯ್ನುಡಿ ಪ್ರಚೋದಿಸುವ ಸೃಜನಶೀಲತೆಯು ಪರಕೀಯ ನೆಲದಲ್ಲೂ ಅರಳುವುದು ಸಾಧ್ಯ ಎಂದು ತೋರಿಸುವ ನಿಮ್ಮ ಸಾಹಸ ನೋಡಿ ತುಂಬಾ ಸಂತೋಷವಾಗಿದೆ. ನಿಮ್ಮ ಸಂಪಾದಕತ್ವದಲ್ಲಿ ಪ್ರಕಟವಾಗತೊಡಗಿರುವ 'ಅಮೆರಿಕನ್ನಡ' ಪತ್ರಿಕೆಯು ತುಂಬ ದಿಟ್ಟ ಹೆಜ್ಜೆ. ಕನ್ನಡದ ಸಂಸ್ಕಾರವನ್ನು ಉಳಿಸಿ, ಬೆಳೆಸುವ ನಿಮ್ಮ ಎಲ್ಲ ಪ್ರಯತ್ನಗಳಿಗೆ ಎಲ್ಲ ಸಹಕಾರ, ಯಶಸ್ಸು ಒದಗಿ ಬರಲಿ ಎಂದು ಹಾರೈಸುತ್ತೇನೆ.</p>
			<p class="text-right"><strong>-ವ್ಯಾಸರಾಯ ಬಲ್ಲಾಳ (ವಡಾಲ, ಮುಂಬಯಿ)</strong></p>
			<p>ನಮ್ಮ ಸಂಸ್ಕೃತಿಯನ್ನು ಜ್ಞಾಪಕಕ್ಕೆ ತರುವ ಚಿಕ್ಕದೊಂದು ಸಾಧನವೂ ಒಂದು ಅಮೂಲ್ಯ ವಸ್ತು ಎಂದು ನನ್ನ ಭಾವನೆ. ಅತ್ತ ಪೂರ್ತಿ ಪಾಶ್ಚಿಮಾತ್ಯರೂ ಅಲ್ಲ, ಇತ್ತ ಪೂರ್ತಿ ಭಾರತೀಯರೂ ಅಲ್ಲ. ಇಂತಹ ಪರಿಸ್ಥಿತಿಯಲ್ಲಿ ನಮ್ಮತನವನ್ನು ಮರುಕಳಿಸಿ, ನಮ್ಮ ನೋವು ನಲಿವುಗಳನ್ನು ಪ್ರಕಟಿಸಲು ನಮಗೊಂದು ಸಾಧನಬೇಕು, ನಮ್ಮದೇ ಆದ ಪತ್ರಿಕೆ ಬೇಕು. ಅಮೆರಿಕನ್ನಡ ಇಂತಹ ಉದಾತ್ತ ಸಮಾಜದ ರಚನೆಗೆ ಸಾಧನವಾಗಲಿ ಎಂದು ದೇವರಲ್ಲಿ ಬೇಡುತ್ತೇನೆ.</p>
			<p class="text-right"><strong>-ಮಧು ಜಯರಾಮ, ಎಂ.ಡಿ.<br /> (ಹಾರ್ವಾರ್ಡ್ ಬೀಚ್, ನ್ಯೂಯಾರ್ಕ್)</strong></p>
		</section>
		<section class="level2 numbered" id="id-024.05">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೫</h2>
			<p>.. .. ಅಮೆರಿಕನ್ನಡ ಒಂದು ಉತ್ತಮ ಪ್ರಯತ್ನ; ಮಾರ್ಗಸೂಚಿ ಪ್ರಯತ್ನ. ನೀವದನ್ನು ಬಲಪಡಿಸಿ ಸುಭದ್ರವಾಗಿ ನೆಲೆಯೂರುವಂತೆ ಮಾಡುವಿರೆಂಬ ನಂಬಿಕೆ ಭರವಸೆ ನನಗಿದೆ. ಯಾರಿಗೆ ಗೊತ್ತು, ಮುಂದೊಂದು ದಿನ ಇದರ ಫಲವಾಗಿ ಒಂದು ಬಗೆಯ ಹೈಬ್ರಿಡ್ ಸಾಹಿತ್ಯ ಬೆಳೆಯಬಹುದು. ಈಗಾಗಲೇ ಆ ಸೂಚನೆ ಕಾಣಬರುತ್ತಿದೆ -ನನ್ನಂಥವರಿಗೆ! ಕನ್ನಡ ಬರೆಹಕ್ಕೆ ಹೆಚ್ಚು ಅಮೆರಿಕನ್ನಡಿಗರನ್ನು ತೊಡಗಿಸುವ ಪ್ರಯತ್ನ ನಿಮ್ಮದಾಗಲಿ, ಅದು ಯಶಸ್ವಿಯಾಗಲಿ....</p>
			<p class="text-right"><strong>-ಸೂ. ಸುಬ್ರಹ್ಮಣ್ಯ (ಖ್ಯಾತ ವಿಜ್ಞಾನ ಸಾಹಿತ್ಯ ಲೇಖಕರು, ಕನ್ನಡ ವಿಜ್ಞಾನ ಪರಿಷತ್ತು, ಬೆಂಗಳೂರು)</strong></p>
			<p>ಅಮೆರಿಕನ್ನಡ ನಾಲ್ಕನೆಯ ಸಂಚಿಕೆ ಬಂದು ಸೇರಿತು. ಪತ್ರಿಕೆ ಓದುತ್ತಿದ್ದರೆ ಬೆಂಗಳೂರಿನಲ್ಲಿ 'ಸುಧಾ' ಓದುವಂತಿರುತ್ತದೆ. ಮೊದಲನೆಯ ಸಂಚಿಕೆಯೊಂದಿಗೆ ಹೋಲಿಸಿದರೆ ಅಮೆರಿಕನ್ನಡ ಬೆಳೆಯುತ್ತಿದೆಯೆಂದೇ ಹೇಳಬೇಕು. ಪತ್ರಿಕೆಯ ಎಲ್ಲಾ ಪುಟಗಳು ಆಕರ್ಷಣೀಯವಾಗಿವೆ. ಕಂಪ್ಯೂಟರ್‍ನಲ್ಲಿ ಕನ್ನಡ ಉನ್ನತ ಹುದ್ದೆಗಳಿಗಾಗಿ ವಲಸೆ ಬಂದ ಕನ್ನಡಿಗರ ಸಾಮಥ್ರ್ಯವನ್ನೂ, ಭಾಷಾಭಿಮಾನ ವನ್ನೂ ತೋರಿಸುತ್ತದೆಯೆಂದರೆ ತಪ್ಪಲ್ಲ. ಎಲ್ಲಕ್ಕಿಂತ ನನಗೆ ಆಕರ್ಷಣೆಯಾದದ್ದು, ಸ್ವಲ್ಪ ಸ್ವಲ್ಪವಾಗಿ ಇಲ್ಲಿ ನಾವು ಮರೆಯುತ್ತಿರುವ ಕನ್ನಡವನ್ನು, ಮರೆಯದಂತೆ ಮಾಡುವ, ಶಬ್ದಕೋಶವನ್ನು ಕೆದಕುವ ಪ್ರಯತ್ನ ಮಾಡಿಸುವ ಶ್ರೀ ಅಚ್ಯುತಮೂರ್ತಿಯವರ 'ಪದರಂಗ' ಪತ್ರಿಕೆಯನ್ನು ಪೂರ್ತಿ ಓದಿ ಮುಗಿಸಿದ ಕೂಡಲೇ ಮೂಡುವ ಭಾವನೆ -ಮುಂದಿನ ಪತ್ರಿಕೆಗಾಗಿ ಇನ್ನು ಎರಡು ತಿಂಗಳು ಕಾಯಬೇಕಲ್ಲಾ ಎಂಬ ಸಂಕಟ. ಪತ್ರಿಕೆ ಸಾವಿರ ವರುಷ ಬಾಳಲು ಅತ್ಯಗತ್ಯವಾದ ಸಹಕಾರವನ್ನು ಉತ್ತರ ಅಮೆರಿಕದ ಕನ್ನಡಿಗರು ನೀಡಲಿ ಎಂದು ಬೇಡುವೆ</p>
			<p class="text-right"><strong>-ಜೈ.ಸ. ಪುರುಷೋತ್ತಮ (ನ್ಯೂಯಾರ್ಕ್)</strong></p>
			<p class="verse">ಮೊಳಕೆಯೊಡೆದ ಹೊಸ ಚಿಗುರು<br /> ನಮ್ಮೆಲ್ಲರ 'ಅಮೆರಿಕನ್ನಡ'<br /> ಉತ್ಸಾಹದ ಚಿಲುಮೆಯಡಿ<br /> ಬೆಳೆ ಬೆಳೆಯಲೀ ಹಂದರ!<br /> ಕನ್ನಡಿಗರ ಕರ್ತವ್ಯವಿದು<br /> ನೀರೆರುವುದು ಈ ಚಿಗುರಿಗೆ<br /> ಪೋಷಿಸುವುದು ಲಾಲಿಸುವುದು<br /> ಸಾಹಿತ್ಯದ ಈ ಸ್ಫೂರ್ತಿಗೆ!<br /> ಮರವಾಗಲಿ, ಚಿರವಾಗಲಿ<br /> ಪಸರಿಸಲಿ ಕೀರ್ತಿಯು;<br /> ಅರಳಿರಲಿ ಯೌವನದಿ<br /> ಬರುತಿರಲಿ ವಸಂತ, ಕೌಮುದಿ!</p> 
			<p class="text-right"><strong>-ಡಾ| ಹಾ.ಕೃ. ಶ್ರೀನಾಥ್ (ಮ್ಯಾಡಿಸನ್, ವಿಸ್ಕಾನ್‍ಸಿನ್)</strong></p>
		</section>
		<section class="level2 numbered" id="id-024.06">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೬</h2>
			<p>....'ಅಮೆರಿಕನ್ನಡ' ಪತ್ರಿಕೆ ಚೆನ್ನಾಗಿ ಬಂದಿದೆ. ಅಭಿನಂದನೆಗಳು. ನಿಮ್ಮ ಮತ್ತು ಶ್ರೀಮತಿ ನಾಗಲಕ್ಷ್ಮಿಯವರ ಕನ್ನಡ ಒಲವು ನಿಷ್ಠೆಗಳ ಬಗ್ಗೆ ನನಗೆ ಸಂದೇಹವೇ ಇಲ್ಲ. ನೀವು ಅಲ್ಲಿದ್ದು ಈ ಕೆಲಸಗಳನ್ನು ಕೈಗೊಂಡಿರುವುದು ನಮಗೆಲ್ಲ ಹೆಮ್ಮೆಯ ವಿಷಯ</p>
			<p class="text-right"><strong>-ಪ್ರೊ| ಎಂ. ಚಿದಾನಂದಮೂರ್ತಿ (ಬೆಂಗಳೂರು ವಿಶ್ವವಿದ್ಯಾನಿಲಯ, ಬೆಂಗಳೂರು)</strong></p>
			<p>....'ಅಮೆರಿಕನ್ನಡ'ದ ಬಗ್ಗೆ ನೈವೇಲಿಯ ಕನ್ನಡಿಗರಿಗೆಲ್ಲ ಬಲು ಹೆಮ್ಮೆ. ಎಲ್ಲರಿಗೂ ಬಹಳ ಸಂತೋಷ. ಕನ್ನಡ ಕಲಿಸುವ ಕಾಲಂ ತುಂಬಾ ಚೆನ್ನಾಗಿದೆ. ಶ್ರೀಮತಿ ನಾಗಲಕ್ಷ್ಮಿಯವರ ಕಾರ್ಯ ಸ್ತುತ್ಯಾರ್ಹ. ಹೊಸ ಪೀಳಿಗೆಯ ಜನರಿಗೆ ಎಷ್ಟೆಲ್ಲ ಕಾರ್ಯಗಳನ್ನು ನೀವು ನಡೆಸುತ್ತಿದ್ದೀರಿ ಎಂದು ಆಶ್ಚರ್ಯ! ಇಂತಹ ಒಳ್ಳೆಯ ಕೆಲಸಕ್ಕೆ ಅಡಚಣೆಗಳೇನೇ ಬಂದರೂ ನಿಶ್ಚಿಂತೆಯಿಂದ ಮುಂದುವರಿಸಿ. ....ಇಲ್ಲಂತೂ, ನೀವು ಬಿತ್ತಿ ನೀರೆರೆದ ಕನ್ನಡದ ಸಸಿ (ನೈವೇಲಿ ಕನ್ನಡ ಸಂಘ) ಈಗ ಎಲ್ಲರ ಮೆಚ್ಚುಗೆಯ ಹೆಮ್ಮರವಾಗಿ ಬೆಳೆದಿದೆ.</p>
			<p class="text-right"><strong>-ಎಂ.ಕೆ. ಅಚ್ಚುತರಾವ್ (ನೈವೇಲಿ, ತಮಿಳುನಾಡು)</strong></p>
			<p>ಕನ್ನಡ ಸಂಘಗಳ ಚಟುವಟಿಕೆಯನ್ನು ಕುರಿತು 'ಅಲ್ಲಲ್ಲಿ ಏನೇನು' ಎಂಬ ಶೀರ್ಷಿಕೆಯಲ್ಲಿ ವರದಿ, ಸಮಾಚಾರ; ಕನ್ನಡಿಗರ ಮಕ್ಕಳ ಅಥವಾ ಕುಟುಂಬದವರ ಸಾಧನೆಗಳ ಬಗ್ಗೆ ವರದಿ; ಆರ್ಥಿಕ ಸಲಹೆ-ಸೂಚನೆಗಳು, ಭಾರತದಲ್ಲಿ ಹಾಗೂ ಅಮೆರಿಕಾದಲ್ಲಿ ಹಣ ತೊಡಗಿಸುವ ಬಗ್ಗೆ ಸಲಹೆಗಳು; ವೈವಾಹಿಕ(ಮೆಟ್ರಿಮೋನಿಯಲ್) ವಿಷಯಗಳಿಗೆ ಸಂಬಂಧಿಸಿದ ಒಂದು ವಿಭಾಗ; ಕನ್ನಡಿಗರ ವಿಳಾಸ-ದರ್ಶಿಕೆ (ಡೈರಕ್ಟರಿ)- ಇವು ಕೆಲವು ಸೂಚನೆಗಳು.. ..</p>
			<p class="text-right"><strong>-ಕೆ. ಶ್ರೀನಿವಾಸಭಟ್ (ಟ್ರಾಯ್, ಮಿಷಿಗನ್)</strong></p>
			<p>'ಅಮೆರಿಕನ್ನಡ'ಕ್ಕೆ ಇನ್ನೇನು ಒಂದು ವರ್ಷ ತುಂಬಲಿದೆ! ನೀವು ಪೋಷಿಸಿ, ಬೆಳೆಸುತ್ತಿರುವ ಅಮೆರಿಕನ್ನಡ ಪತ್ರಿಕೆ ಕಳೆದ ವರ್ಷ ಜುಲೈ ೨೮ ರಂದು ಬಿಡುಗಡೆ ಆಯ್ತಲ್ಲ, ಅದಕ್ಕೀಗ ಒಂದು ವರ್ಷ ಆಗಲಿದೆ. ವಿದೇಶದಲ್ಲಿ ಕನ್ನಡವನ್ನು ಉಳಿಸುವ, ಬೆಳೆಸುವ ಪ್ರಯತ್ನದಲ್ಲಿ ನಮ್ಮೆಲ್ಲರ ಆಶೋತ್ತರಗಳನ್ನು ಪ್ರತಿಬಿಂಬಿಸುತ್ತಿರುವ ನಿಮ್ಮ ಮೆಚ್ಚಿನ ಈ 'ಅಮೆರಿಕನ್ನಡ' ಪತ್ರಿಕೆಯ ಹುಟ್ಟುಹಬ್ಬವನ್ನು ವಿಶಿಷ್ಟ ರೀತಿಯಲ್ಲಿ ಆಚರಿಸಲು ಯೋಜಿಸಲಾಗುತ್ತಿದೆ. 'ಅಮೆರಿಕನ್ನಡ'ದ ಹುಟ್ಟುಹಬ್ಬದ ಸಂದರ್ಭದಲ್ಲಿ ಆಗಸ್ಟ್ ೩, ೧೯೮೫ ರ ಶನಿವಾರವನ್ನು 'ಕನ್ನಡ ದಿನ'ವನ್ನಾಗಿ ಅಮೆರಿಕದಾದ್ಯಂತ ಆಚರಿಸಲು ಕನ್ನಡದ ಅಭಿಮಾನಿಗಳೆಲ್ಲ ಯೋಚಿಸುತ್ತಿದ್ದಾರೆ. ಇದಕ್ಕೆ ನಿಮ್ಮ ಸಹಕಾರ ಸಹಾಯವನ್ನು ವಿನಂತಿಸಿಕೊಳ್ಳುತ್ತಿದ್ದೇವೆ.</p>
			<p class="text-right"><strong>-ಎಸ್.ಕೆ. ಹರಿಹರೇಶ್ವರ, ಪ್ರಧಾನ ಸಂಪಾದಕರು 'ಅಮೆರಿಕನ್ನಡ'</strong></p>
		</section>
		<section class="level2 numbered" id="id-024.07">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೭</h2>
			<p>'ಆದದ್ದು' ಓದಿ, ನಾನು ತುಂಬಾ ಸಂತೋಷಪಟ್ಟೆ. ಪತ್ರಿಕೆಯನ್ನು ಪ್ರಾರಂಭಿಸಿದುದರ ಬಗ್ಗೆ ನಿಮ್ಮ ಆಲೋಚನೆಗಳನ್ನು ಅದು ಚೆನ್ನಾಗಿ ಪ್ರತಿಬಿಂಬಿಸುತ್ತದೆ. ಮುಂಬರುವ ದಶಕ-ದಶಕಗಳವರೆಗೆ, ಕನ್ನಡಿಗರ ಚಟುವಟಿಕೆಗಳ ಒಂದು ಚಾರಿತ್ರಿಕ ದಾಖಲೆಯಾಗಿ 'ಅಮೆರಿಕನ್ನಡ' ಉಳಿಯುತ್ತದೆ; ಇದು ಮುಖ್ಯವೆಂದು ನಾನು ನಂಬುತ್ತೇನೆ. ಬೇರೆ ಬೇರೆ ಸಂಘ ಸಂಸ್ಥೆಗಳ ನಡುವೆ ಸಂಪರ್ಕವನ್ನು ಉತ್ತಮಪಡಿಸಲು ಪತ್ರಿಕೆ ಸಹಾಯ ಮಾಡಿದೆ ಮತ್ತು ಅವುಗಳನ್ನು ಒಂದುಗೂಡಿಸಲು ಒಂದು ಶಕ್ತಿಯಂತಿದೆ. ಈ ಒಳ್ಳೆಯ ಕೆಲಸವನ್ನು ಬಿಡದೆ ಮುಂದುವರಿಸಿ.</p>
			<p class="text-right"><strong>-ಡಾ| ಬೆಲ್ಲೂರ್ ಎಸ್. ಪ್ರಭಾಕರ (ಗೈಥರ್ಸ್‍ಬರ್ಗ್, ಮೇರಿಲ್ಯಾಂಡ್)</strong></p>
			<p class="verse">'ಅಮೆರಿಕನ್ನಡ' ತುಂಬಿತು ನಿನಗೆ ವರುಷ;<br /> ನಿನ್ನ ಅಪೂರ್ವ ಬೆಳವಣಿಗೆ ತಂದಿತು ನಮಗೆ ಹರುಷ!<br /> ಕೂಸು ಬೆಳೆದಂತೆ ಬೆಳೆಯುತ್ತಿರುವೆ ನೀನು;<br /> ಎದ್ದು ನಿಂತು ನಡೆಯುವ ಹಂತದಲ್ಲಿರುವೆ ಇನ್ನೇನು.<br /> ಏಳು, ಎದ್ದೇಳು, ನೀ ಓಡು;<br /> ಜನಮನದ ಸ್ಫೂರ್ತಿ ಬೆಳಕು ನೀನಾಗು!<br /> ಓ ಅಮೆರಿಕನ್ನಡ ನಿನಗೆ ಹುಟ್ಟುಹಬ್ಬದ ಶುಭಾಶಯ<br /> ಆಗಲಿ ನಿನ್ನ ಏಳಿಗೆ, ಅಭ್ಯುದಯ<br /> ಎಂಬುದೇ ನನ್ನಯ ಚಿರಂತನ ಆಶಯ!!</p>
			<p class="text-right"><strong>-ಹೇಮಾ ಶ್ರೀಕಂಠ (ಸೇಂಟ್ ಲೂಯಿಸ್, ಮಿಸ್ಸೌರಿ)</strong></p>
			<p class="verse">ರಾಜ್ಯ, ರಾಜ್ಯಗಳಲ್ಲಿ ಕನ್ನಡ ಪರಿಮಳವ ಹರಡಿ,<br /> ಜನ, ಜನರಿಗೆ ಕನ್ನಡ ಸಾಹಿತ್ಯ ನೀಡಿ,<br /> ಅಮೆರಿಕನ್ನಡ, ನಿನಗೆ ತುಂಬಲಿದೆ ವರುಷ!<br /> ಅದು ನಮಗೆಲ್ಲಾ ತಂದಿದೆ ಬಹು ಹರುಷ!!</p>
			<p class="text-right"><strong>-ಎಸ್.ವಿ. ವೆಂಕಟೇಶ್ (ಜಾಕ್ಸನ್ ಹೈಟ್ಸ್, ನ್ಯೂಯಾರ್ಕ್)</strong></p>
			<p>ಅಮೆರಿಕನ್ನಡ-೬ ಇವತ್ತು ಕೈಸೇರಿತು. ಪತ್ರಿಕೆ ಒಂದು ವರ್ಷದ ಪಯಣ ಮುಗಿಸಿದೆ ಎಂದು ತಿಳಿದು ಬಹಳ ಸಂತೋಷವಾಯಿತು. ಬರಹಗಳನ್ನು ಪಡೆಯುವುದು ಕನ್ನಡದಲ್ಲಿ ಮುದ್ರಣ- ಎಲ್ಲ ತೊಡಕಾಗುವ ಸನ್ನಿವೇಶದಲ್ಲಿ ಪತ್ರಿಕೆಯನ್ನು ಚೆನ್ನಾಗಿ ನಿರ್ವಹಿಸಿದ್ದೀರಿ. ದೂರದ ಅಮೆರಿಕದಲ್ಲಿ ಪ್ರಕಟವಾಗುವ ಕನ್ನಡ ಪತ್ರಿಕೆ ಎಂದೇನೂ ರಿಯಾಯಿತಿ ತೋರಿಸದೆ ಬೆಲೆ ಕಟ್ಟಿದರೂ ಮೆಚ್ಚಿಕೊಳ್ಳಬೇಕಾದಂತಹ ಪತ್ರಿಕೆಯನ್ನು ಪ್ರಕಟಿಸುತ್ತಿದ್ದೀರಿ.... ಅಭಿನಂದನೆ ಹಾಗೂ ಶುಭಾಶಯ.</p>
			<p class="text-right"><strong>-ಪ್ರೊ| ಎಲ್.ಎಸ್. ಶೇಷಗಿರಿರಾವ್ (ಖ್ಯಾತ ವಿಮರ್ಶಕರು, ಬೆಂಗಳೂರು)</strong></p>
			<p>ಪದರಂಗ-೫ರ ಸರಿಯುತ್ತರವನ್ನು ನಾನು ಕಳಿಸಿದುದಕ್ಕೆ ನೀವು ವಿಶ್ವಾಸದಿಂದ ಉಡುಗೊರೆಯಾಗಿತ್ತ ಮನೋಹರ ಕುಲಕರ್ಣಿ ಅವರ 'ಸಮಾಧಿಯಿಂದೆದ್ದ ಸುಂದರಿ' ಕಥಾ ಸಂಕಲನ ತಲುಪಿತು. ಕೃತಜ್ಞತೆಗಳು.</p>
			<p class="text-right"><strong>-ಗೀತಾ ಐಯಂಗಾರ್ (ನ್ಯೂಬ್ರೈಟನ್, ಮಿನಿಸೋಟ)</strong></p>
			<p>ನೀವು ಅಮೆರಿಕೆಯಲ್ಲಿದ್ದು ಕನ್ನಡಕ್ಕಾಗಿ ಹೀಗೆ ದುಡಿಯುತ್ತಿರುವುದನ್ನು ಕಂಡು ಮನಸ್ಸು ಮೂಕವಾಗುತ್ತದೆ. ಬುದ್ಧಿ ತಲೆಬಾಗುತ್ತಿದೆ. ನಿಮ್ಮ ಅಮೆರಿಕನ್ನಡ ನಿಜಕ್ಕೂ ಒಂದು ಅಭಿಮಾನ ಪಡುವಂಥ ಕೃತಿ; ಸಾಹಿತ್ಯಕವಾಗಿಯೂ, ವೈಚಾರಿಕವಾಗಿಯೂ ಒಂದು ಮೇಲ್ಮಟ್ಟದ ಪತ್ರಿಕೆ. ಕನ್ನಡ ಕಲಿಯಲು ನೀವು ತಿಳಿಸುತ್ತಿರುವ 'ಪಾಠ' ನಮಗೆಲ್ಲ ಒಂದು ರೀತಿಯ ಮೇಲ್ಪಂಕ್ತಿಯನ್ನು ಹಾಕಿಕೊಟ್ಟಿದೆ. ಮುಂಬಯಿಯ ಕನ್ನಡಿಗರೆಲ್ಲರ ಪರವಾಗಿ, ಕರ್ನಾಟಕ ಸಂಘದ ವತಿಯಿಂದ ನಾವು ನಮ್ಮ ಹೃತ್ಪೂರ್ವಕವಾದ ಶುಭಾಶಯಗಳನ್ನು ಕಳಿಸುವುದರ ಜೊತೆಗೆ, ನಿಮ್ಮ ಸಾಹಸ ಕನ್ನಡಿಗರಿಗೆಲ್ಲಾ ಒಂದು ಆದರ್ಶವಾಗಲಿ ಎಂದು ಹಾರೈಸುತ್ತೇವೆ.</p>
			<p class="text-right"><strong>-ಶ್ರೀಪತಿ ಬಲ್ಲಾಳ (ಗೌರವ ಕಾರ್ಯದರ್ಶಿ, ಕರ್ನಾಟಕ ಸಂಘ, ಮುಂಬಯಿ, ಭಾರತ)</strong></p>
			<p>ನಿಮ್ಮ ಅಮೆರಿಕನ್ನಡ-೫ ತುಂಬಾ ಚೆನ್ನಾಗಿದೆ ಮೊದಲ ಸಂಚಿಕೆಗಳಿಗಿಂತ ಹೆಚ್ಚು ಮಹತ್ವಾಕಾಂಕ್ಷಿಯಾಗಿದೆ. ಹಾರ್ದಿಕ ಅಭಿನಂದನೆಗಳು. ನಿಮ್ಮ ಕಂಪ್ಯೂಟರ್ ಮುದ್ರಣವಂತೂ ನನಗೆ ಅತ್ಯಂತ ಹಿಡಿಸಿದೆ. ಆ ಬಗ್ಗೆ ಬರೆದ ಶ್ರೀ ವಿಶ್ವೇಶ್ವರ ದೀಕ್ಷಿತರ ಲೇಖನವೂ ತುಂಬ ಬೋಧಪ್ರದವಾಗಿದೆ. ದೀಕ್ಷಿತರ 'ವಿಕಲ ಕಾವ್ಯ' ಬಹಳ ಇಂಟರೆಸ್ಟಿಂಗಾಗಿದೆ. ಅವರ ಈ ಉತ್ಕೃಷ್ಟ ಪ್ರಾಯೋಗಿಕ ಕವಿತೆಯ ಪರಿಚಯ ಇಲ್ಲಿಯ ಕನ್ನಡಿಗರಿಗೂ ಆಗಬೇಕು...</p>
			<p class="text-right"><strong>-ಪ್ರೊ| ಶಾಂತಿನಾಥ ದೇಸಾಯಿ (ಇಂಗ್ಲಿಷ್ ವಿಭಾಗದ ಮುಖ್ಯಸ್ಥರು, ಶಿವಾಜಿ ವಿಶ್ವವಿದ್ಯಾಲಯ, ಕೊಲ್ಹಾಪುರ, ಮಹಾರಾಷ್ಟ್ರ)</strong></p>
		</section>
		<section class="level2 numbered" id="id-024.09">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೯</h2>
			<p>ಅಮೆರಿಕನ್ನಡ-೭ ಮತ್ತು ೮ ಎರಡೂ ಸಂಚಿಕೆಗಳು ಬಹಳ ಆಕರ್ಷಕವಾಗಿ ಚೆನ್ನಾಗಿವೆ. ಆಗಸ್ಟ್ ೩ ರಂದು ಅಮೆರಿಕದ ಮೂಲೆಮೂಲೆಯಲ್ಲೂ ಕಸ್ತೂರಿ ಕನ್ನಡದ ಪರಿಮಳ ಹರಡಿದ್ದು ಓದಿ ಸಂತಸವಾಯಿತು. ಷಿಕಾಗೋನಲ್ಲಿ ನಮ್ಮ ಮಕ್ಕಳು ಕನ್ನಡ ವಚನಗಳನ್ನು ಹಾಡಿ ಅಮೆರಿಕನ್ನಡ ಕಳಿಸಿಕೊಟ್ಟಿದ್ದ ಪುಸ್ತಕಗಳನ್ನು ಬಹುಮಾನವಾಗಿ ಪಡೆದರು.</p>
			<p class="text-right"><strong>-ಭವಾನಿ ಪ್ರಸಾದ್ (ರಾಕ್ ಫೋರ್ಡ್, ಇಲಿನಾಯ್)</strong></p>
		</section>
		<section class="level2 numbered" id="id-024.10">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧೦</h2>
			<p>ನನ್ನ ಲೇಖನಕ್ಕಾಗಿ ನೀವು ಕಳುಹಿಸಿದ 'ಕನ್ನಡ ರತ್ನಕೋಶ'ಕ್ಕಾಗಿ ನಾನು ಆಭಾರಿ. ಕನ್ನಡದಿನವನ್ನು ನಾಡಿನ ಮೂಲೆ-ಮೂಲೆಗಳಲ್ಲಿ ಆಚರಿಸಿದ ವಿವರಗಳು ಓದಲು ಚೆನ್ನಾಗಿ ಇದ್ದವು. ಆ ಆಗಸ್ಟ್ ಮೂರನೆಯ ದಿನ 'ಗಂಧರ್ವ ಕಿನ್ನರರು ಗಗನದಲಿ ಸಂಚರಿಸುತಿರೆ ಉತ್ತರ ಅಮೆರಿಕಾದ್ಯಂತ ಕನ್ನಡದ ಘೋಷ ಕೇಳಿ ಆಶ್ಚರ್ಯ ಹೊಂದಿರಬೇಕು'. ಕನ್ನಡವನ್ನು ಕಂಪ್ಯೂಟರ್‍ನಲ್ಲಿ ಅಳವಡಿಸಿದ ಸಾಹಸಿಗಳ (ವಿಶ್ವೇಶ್ವರ ದೀಕ್ಷಿತ್ ಮತ್ತು ಪ್ರೊ| ಕಸ್ತೂರಿ ರಂಗಾಚಾರ್ ಅವರುಗಳ) ಸಾಹಸ ಮತ್ತು ನೀವು ಅವನ್ನು ಚಮತ್ಕಾರ ಭರಿತವಾಗಿ ಉಪಯೋಗಿಸಿಕೊಳ್ಳುವ ರೀತಿಗಳು ಬಹಳ ಶ್ಲಾಘನೀಯ. ಈ ಅನುಭವಗಳನ್ನು ನೀವು ಕರ್ನಾಟಕದಲ್ಲೇ ಮಾಡುವ ಇಂತಹ ಪ್ರಯತ್ನಗಳಿಗೆ ಸೇರಿಸಿದರೆ ಕ್ರಾಂತಿಕಾರಕ ಪರಿಣಾಮವಾದೀತು.</p>
			<p class="text-right"><strong>-ಪ್ರೊ| ಬಿ. ರಾಮಭಟ್ (ಬ್ರೋಸಾರ್ಡ್, ಕ್ವಿಬೆಕ್, ಕೆನಡಾ)</strong></p>
			<p>ಉದಯೋನ್ಮುಖ ಯುವ ಸಾಹಿತಿಗಳಿಗೆ ನೀವು ತೋರುವ ಉತ್ತೇಜನ ಅಭಿನಂದನೀಯ. ಅಮೆರಿಕದೇಶದಲ್ಲಿದ್ದುಕೊಂಡು ನಮ್ಮತನವನ್ನು ಬಿಡದೆ ಕನ್ನಡದ ಬೆಳವಣಿಗೆಗಾಗಿ ಪಡುವ 'ಅಮೆರಿಕನ್ನಡ'ದ ಶ್ರಮ ಶ್ಲಾಘನೀಯ. ಅಮೆರಿಕನ್ನಡ-೯ ಬಹಳ ಹಿಡಿಸಿತು. ನಿಮ್ಮ ಮುಂದಿನ ಸಂಚಿಕೆಯನ್ನು ಎದುರು ನೋಡುತ್ತಿದ್ದೇನೆ.</p>
			<p class="text-right"><strong>-ಡಾ| ಸತೀಶ್ ಮಗ್ಗೆ (ಮನ್ರೋವಿಲ್, ಪೆನ್ಸಿಲ್ವೇನಿಯಾ)</strong></p>
			<p>'ಅಮೆರಿಕನ್ನಡ'ದ ಉಗಮ ಕನ್ನಡಿಗರಲ್ಲಿ ಹೊಸದೊಂದು ಅರಿವನ್ನು ಮೂಡಿಸಿದೆ: ತಂದೆ ತಾಯಿಗಳು ಮನೆಯಲ್ಲಿ ಕನ್ನಡ ಮಾತನಾಡಿ ಕನ್ನಡ ಮಕ್ಕಳಿಗೆ ಕಲಿಸುತ್ತಿದ್ದಾರೆ. ಗೆಳೆಯರು ಈಗ ಮೂಗು ಮುರಿಯದೆ ಕನ್ನಡ ಮಾತನಾಡುತ್ತಾರೆ. ಅಮೆರಿಕನ್ನರಾಗುವ ಹವಣಿಕೆಯಲ್ಲಿ ಕನ್ನಡವನ್ನು ಮರೆಯುತ್ತಿದ್ದ ನಮಗೆಲ್ಲ 'ಅಮೆರಿಕನ್ನಡಿಗ'ರಾಗುವ ಹೆಚ್ಚಿನ ಮಾರ್ಗವನ್ನು ತೋರಿಸಿದ್ದೀರಿ. ಇನ್ನು ಮುಂದೆ ಅಮೆರಿಕನ್ನಡಿಗರಾರಾದರೂ ಕನ್ನಡ ಶ್ರೇಷ್ಠ ಸಾಹಿತಿಗಳೆಂದು ಗೌರವಿಸಲ್ಪಟ್ಟಾಗ ಜ್ಞಾನಪೀಠ ಪ್ರಶಸ್ತಿ ಪಡೆದಾಗ, ಸಾಹಿತ್ಯ ಪರಿಷತ್ತಿನ ಅಧ್ಯಕ್ಷರಾದಾಗ ಅಮೆರಿಕದಲ್ಲಿ ಕನ್ನಡ ವಿಶ್ವಸಮ್ಮೇಳನ ನಡೆದಾಗ ನನಗೆ ಅಚ್ಚರಿಯೇನೂ ಆಗುವುದಿಲ್ಲ.</p>
			<p class="text-right"><strong>-ವಿಶ್ವೇಶ್ವರ ದೀಕ್ಷಿತ್ (ಲಾಸ್ ಏಂಜಲೀಸ್, ಕ್ಯಾಲಿಫೋರ್ನಿಯಾ)</strong></p>
		</section>
		<section class="level2 numbered" id="id-024.11">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧೧</h2>
			<p>ಅಮೆರಿಕನ್ನಡದ ಸಂಚಿಕೆಯ ಸಂಖ್ಯೆ ಡಬಲ್ ಡಿಜಿಟ್‍ಗೆ ಕಾಲಿಟ್ಟಿದೆ. ಪ್ರತಿಯೊಂದು ಸಂಚಿಕೆಯನ್ನು ನೋಡಿದಾಗಲೂ ಏನಾದರೊಂದು ಹೊಸತನ್ನೂ ಸುಧಾರಣೆಯನ್ನೂ ಪತ್ರಿಕೆ ಬೆಳೆಯುತ್ತಿರುವುದನ್ನೂ ಗಮನಿಸುತ್ತಿದ್ದೇನೆ. ಸಂಚಿಕೆ-೧೦ರ ವಿಶೇಷವೆಂದರೆ ಡಾ| ಅಶ್ವತ್ಥ್, ನಗರ್ ಮೈಲಾರ ರಾವ್ ಮತ್ತು ಬಾರ್ಬರಾ ಲ್ಯಾಂಜಿ ಅವರುಗಳು ಬರೆದ ವಿಡಂಬನ/ರೇಖಾ ಚಿತ್ರಗಳು ಮತ್ತು ಡಾ| ಜಯರಾಮ ಉಡುಪರ ಮುದ್ದಾದ ಶೀರ್ಷಿಕೆಗಳು. ಚಿತ್ರಗಳು ಸಮಂಜಸವಾಗಿವೆ. ಅಮೆರಿಕದಲ್ಲಿ ಕನ್ನಡ ಮಹಿಳೆಯ ನಿಜ ಪರಿಸ್ಥಿತಿಯನ್ನು ಕೂಲಂಕಷವಾಗಿ ಲಲಿತಾ ಕುಪ್ಪುಸ್ವಾಮಿಯವರು ಬಣ್ಣಿಸಿದ್ದಾರೆ. ನಾಲ್ಕೂ ದಿಕ್ಕಿನಲ್ಲಿ ಹರಡಿ ಹೋಗಿರುವ ಕನ್ನಡಿಗರನ್ನು ಹತ್ತಿರ ಹತ್ತಿರ ತರಲು, ಸಂಪರ್ಕ ಸಾಧಿಸಲು ಮಾಡುತ್ತಿರುವ ಪತ್ರಿಕೆಯ ಕೆಲಸ ಸ್ತುತ್ಯರ್ಹ. ಈ ದೃಷ್ಟಿಯಿಂದ ಅಮೆರಿಕದಲ್ಲಿ ಅಲ್ಲಲ್ಲಿ ನಡೆಯುವ ಕನ್ನಡ ನಾಟಕಗಳ ವಿಮರ್ಶೆ ತುಂಬಾ ಉಪಯುಕ್ತ. ಹಾಸ್ಯ ಲೇಖನಗಳು ಇನ್ನೂ ಬೇಕು.</p>
			<p class="text-right"><strong>-ನಳಿನಿ ಕುಕ್ಕೆ (ಮನಲಪ್ಪನ್, ನ್ಯೂಜೆರ್ಸಿ)</strong></p>
		</section>
		<section class="level2 numbered" id="id-024.12">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧೪</h2>
			<p>ಈಚೆಗಂತೂ ನಾನು ಯಾವ ಪಾರ್ಟಿಗೆ ಹೋಗಲಿ, ಯಾರಾದರೂ ಒಬ್ಬರು, "ನೀವು ಅಮೆರಿಕನ್ನಡವನ್ನು ತರಿಸುತ್ತಿದ್ದೀರಾ? ಅದನ್ನು ನೋಡಿ ನಿಮಗೇನನ್ನಿಸಿತು?'' ಎಂದು ಕೇಳದೆ ಇರುವುದಿಲ್ಲ. ನೀನೂ, ಅದೇ ಪ್ರಶ್ನೆಯನ್ನೇ ಕೇಳುತ್ತಿದ್ದೀ. ಒಂದು ಸಂಚಿಕೆಯನ್ನೂ ನೀನು ನೋಡಿಲ್ಲವೆಂದು ಕೇಳಿ ನನಗೆ ತುಂಬಾ ಆಶ್ಚರ್ಯವಾಯಿತು. ಎರಡು ವರ್ಷಗಳ ಹಿಂದೆ ಈ ಪತ್ರಿಕೆ ಬಿಡುಗಡೆಯಾದಾಗ ಆ ಸಮಾರಂಭಕ್ಕೆ ನಮ್ಮ ಮನೆಯವರೆಲ್ಲರೂ ಹೋಗಿದ್ದೆವು. ಇಂಡಿಯಾದ ಸ್ವಾತಂತ್ರ್ಯ ದಿನಾಚರಣೆ, ಗಣರಾಜ್ಯೋತ್ಸವದ ದಿನಾಚರಣೆಗಳು ಎಷ್ಟು ಮುಖ್ಯವೋ ಅಮೆರಿಕದಲ್ಲಿ ಒಂದು ಕನ್ನಡ ಪತ್ರಿಕೆ ಬಿಡುಗಡೆಯಾಗುವುದೂ ಅಷ್ಟೇ ಮುಖ್ಯವಾದ ದಿನವಾಗಿ ನನಗೆ ಕಂಡಿತು. ಎಂದೋ ಆಗಬೇಕಾಗಿದ್ದ ಕೆಲಸ, ಇಂದಾದರೂ ಆಯಿತಲ್ಲ ಅಂತ ಸಂತೋಷವಾಯಿತು. ಇನ್ನು ಮೇಲೆ ಮೂನ್ ಮೇಲೋ, ಮಾರ್ಸ್ ಮೇಲೋ ಒಂದು ಕನ್ನಡ ಸಂಘ ಸ್ಥಾಪಿತವಾದರೆ, ಅಮೆರಿಕನ್ನಡದಲ್ಲಿ ಮೊಟ್ಟ ಮೊದಲು ವರದಿಗಳು ಬರುತ್ತವೆಯೆಂದು ನಿಸ್ಸಂದೇಹವಾಗಿ ಹೇಳಬಹುದು.</p>
			<p class="text-right"><strong>-ಪ್ರಭಾ ಸೂರ್ಯನಾರಾಯಣ (ಜಮೈಕಾ, ನ್ಯೂಯಾರ್ಕ್)</strong></p>
		</section>
		<section class="level2 numbered" id="id-024.13">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧೫</h2>
			<p>....ಕನ್ನಡ ಭಾಷೆ ಮತ್ತು ಕರ್ನಾಟಕ ಸಂಸ್ಕೃತಿಗಳ ಆಸ್ವಾದನೆಯನ್ನು ಇಲ್ಲಿ ನೆಲಸಿರುವ ಕನ್ನಡಿಗರಿಗೆ ನೀಡಲು ಪಡುತ್ತಿರುವ ಪತ್ರಿಕೆಯ ಶ್ರಮ ಶ್ಲಾಘನೀಯ. ಅಮೆಚೂರ್ ಬರಹಗಾರರಿಗೆ ನೀವು ಕೊಡುತ್ತಿರುವ ಉತ್ತೇಜನವಂತೂ ಬಹಳ ಪರಿಣಾಮಕಾರಿ; ಇದರಿಂದ ಅನೇಕ ಎಲೆಮರೆಯ ಪುಷ್ಪಗಳು ಅರಳಿ ಕಂಪು ಬೀರುತ್ತಿರುವುದು ನಮಗೆಲ್ಲರಿಗೂ ಹೆಮ್ಮೆಯ ಮತ್ತು ಸಂತೋಷದ ಸುದ್ದಿ...</p>
			<p class="text-right"><strong>-ಡಾ| ಶಂ.ರ. ಶಾಸ್ತ್ರಿ (ಚೆಸ್ಟರ್‍ಫೀಲ್ಡ್, ಮಿಸ್ಸೌರಿ)</strong></p>
			<p>ಆಗಸ್ಟ್-ಸೆಪ್ಟಂಬರ್ ೧೯೮೬ರ ಅಮೆರಿಕನ್ನಡ-೧೩ ತಲುಪಿತು. ಸ್ವಾತಂತ್ರ್ಯದೇವಿಯ ಮುಖಪುಟದಿಂದ ಕೊನೆಯವರೆಗೆ ನೋಡಿ, ಓದಿ ಆನಂದಿಸಿಯಾಯ್ತು. ಇಲ್ಲಿನ ಕನ್ನಡದ ಸಾಹಿತಿಗಳ ಅನುಭವ ಹಾಗೂ ರಚನೆಗಳ ಜೊತೆ ಜೊತೆಗೆ ಕನ್ನಡದ, ಕರ್ನಾಟಕದ ಹಲವು ಉದ್ದಾಮ ಸಾಹಿತಿಗಳ ಬರಹಗಳನ್ನು ಪ್ರಕಟಿಸುತ್ತಿರುವ ಅಮೆರಿಕನ್ನಡಕ್ಕೆ ಅಭಿನಂದನೆಗಳು.</p>
			<p class="text-right"><strong>-ಡಾ| ಸಿ.ಆರ್. ಶ್ರೀಧರ್ (ಚರ್ಚ್‍ವಿಲ್, ಪೆನ್ಸಿಲ್ವೇನಿಯಾ)</strong></p>
			<p>ಅಮೆರಿಕನ್ನಡ ನನ್ನ ಅಚ್ಚುಮೆಚ್ಚಿನ ಪತ್ರಿಕೆ. ಅದು ಬಂದ ದಿನವೇ ಮೊದಲಿನಿಂದ ಕೊನೆಯವರೆಗೂ ಓದಿ ಮುಗಿಸದಿದ್ದರೆ, ಮನಸ್ಸಿಗೆ ಸಮಾಧಾನವಿರುವುದಿಲ್ಲ. ಪ್ರತಿ ಸಂಚಿಕೆಯಲ್ಲೂ ಒಂದಲ್ಲ ಒಂದು ಲೇಖನ, ಇಲ್ಲಿಯ ಬದುಕಿನ ಜಂಜಡದಲ್ಲಿ, ಒಮ್ಮೊಮ್ಮೆ ಮನಸಾಗರದ ಅಡಿ ಸೇರುವ ಕನ್ನಡಾಭಿಮಾನವನ್ನು ಬಡಿದು ಮೇಲೆಬ್ಬಿಸುತ್ತದೆ.</p>
			<p class="text-right"><strong>-ನಾಗಮಣಿ ವಿಶ್ವನಾಥ್ (ಸೌತ್‍ಫೀಲ್ಡ್, ಮಿಷಿಗನ್)</strong></p>
			<p>ಅಮೆರಿಕದಲ್ಲಿ ವಾಸವಾಗಿರುವ ಕನ್ನಡಿಗರಿಗೆ ಅಮೆರಿಕನ್ನಡ ಮಾಡುತ್ತಿರುವ ಸೇವೆ ಮತ್ತು ಸಾಹಿತ್ಯಕ ಸಹಾಯಕ್ಕೆ ನಾವುಗಳು ಪತ್ರಿಕೆಗೆ ಎಷ್ಟು ಮೆಚ್ಚುಗೆ, ಬೆಂಬಲ ಮತ್ತು ಹೊಗಳಿಕೆಯನ್ನು ಸಲ್ಲಿಸಿದರೂ ಸಾಲದು.... ಅಮೆರಿಕಾದಲ್ಲಿ ಇನ್ನು ಮುಂದೆ ವಾಸ ಮಾಡುವ ನಮ್ಮ ಮಕ್ಕಳು, ಮೊಮ್ಮಕ್ಕಳು ಸ್ವಲ್ಪ ಮಟ್ಟಿಗಾದರೂ ಕನ್ನಡಭಾಷೆಯ ಉಪಯೋಗ ಉಳಿಸಿಕೊಂಡರೆ, ಅದಕ್ಕೆ ಮುಖ್ಯ ಕಾರಣ 'ಅಮೆರಿಕನ್ನಡ'.....</p>
			<p class="text-right"><strong>-ಕೆಜಿವಿ ಕೃಷ್ಣ (ಚೆವಿಛೇಸ್, ಮೇರಿಲ್ಯಾಂಡ್)</strong></p>
		</section>
		<section class="level2 numbered" id="id-024.14">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧೬</h2>
			<p>ಅಮೆರಿಕನ್ನಡದ ಸಂಚಿಕೆ ಮುಟ್ಟಿತು. ಉಸಿರುಕಟ್ಟಿಕೊಂಡೇ ಓದಿದೆನೋ ಎಂಬಂತೆ, ಮೊದಲಿಂದ ಕೊನೆಯವರೆಗೆ ಓದುವಂತೆ ಮಾಡಿತು ನಿಮ್ಮ ಈ ಸಂಚಿಕೆ. ಕನ್ನಡಮ್ಮನ ಮಕ್ಕಳು ಎಲ್ಲೇ ಇರಲಿ, ಛಾತಿವಂತರೆಂದು ನೀವು ತೋರಿಸುತ್ತಿದ್ದೀರಿ. ಸಂಚಿಕೆಯು ಸರ್ವಾಂಗ ಸುಂದರವಾಗಿದೆ. ವೈವಿಧ್ಯಪೂರ್ಣ ವಾಗಿದೆ. ಉತ್ತಮಮಟ್ಟದ ಸಂಚಿಕೆಗಳ ಶ್ರೇಣಿಗೆ ಸೇರಿದೆ. ಕಥೆ, ಕವನ, ನಾಟಕ, ವಿನೋದ, ವಿಮರ್ಶೆ ಎಲ್ಲವೂ ಇವೆ. "ಅಲ್ಲಲ್ಲಿ ಏನೇನು?''- ಎಂಬ ಶೀರ್ಷಿಕೆಯೊಂದರಲ್ಲಿ ನಮ್ಮ ಕನ್ನಡ ನಾಡಿನಲ್ಲಿ ಭಾರತದಲ್ಲಿ ನಡೆಯುವ ಅತಿ ಗಹನವಾದ, ಮುಖ್ಯವಾದ, ಅಗತ್ಯವಾದ ಸುದ್ದಿಗಳ ಸಂಗ್ರಹವೊಂದನ್ನು ಸೇರಿಸಿದರೆ ಪತ್ರಿಕೆ ಇನ್ನೂ ಚೆನ್ನಾದೀತು...... ಕರ್ನಾಟಕದಲ್ಲಿ ಎಷ್ಟೆಷ್ಟೋ ಪತ್ರಿಕೆಗಳಿವೆ; ಹತ್ತು ಸಾವಿರ ಮೈಲಿ ದೂರದಲ್ಲಿದ್ದುಕೊಂಡು ನೀವುಗಳು ಮಾಡುತ್ತಿರುವ ಈ ಕಾರ್ಯ ಸರ್ವವಿಧದಲ್ಲೂ ಶ್ಲಾಘನೀಯ. ಅಮೆರಿಕದಲ್ಲಿನ, ವಿದೇಶದಲ್ಲಿನ ಎಲ್ಲ ಕನ್ನಡಿಗರ ಮನೆ ಮನೆಯಲ್ಲೂ ಇದು-ಇವಳು ಬೆಳಗಬೇಕು.</p>
			<p class="text-right"><strong>-ಮತ್ತೂರು ಕೃಷ್ಣಮೂರ್ತಿ (ನಿರ್ದೇಶಕರು, ಭಾರತೀಯ ವಿದ್ಯಾಭವನ ಲಂಡನ್ (ಯು.ಕೆ)</strong></p>
			<p class="verse">ಯುಗ-ಯುಗಾದಿ ಕಳೆದರೂ ಬರಲಿ ಅಮೆರಿಕನ್ನಡ!<br /> ಕನ್ನಡಿಗರ ಮನೆಮನೆಗೂ ತರಲಿ ನುಡಿಯ ಸೌರಭ!!<br /> ಇರಲಿ ಬೆಳಸಿ ಅಭಿಮಾನ ಕನ್ನಡಿಗರ ಮನ-ಮನದಲಿ!<br /> ಸಂಭ್ರಮದಿ ಎದುರು ನೋಡುವೆ ಆ ನಿನ್ನ ಬರವನು<br /> ಸಾಹಿತ್ಯ ರಸಿಕರಿಗಂತೂ ನೀನೊಂದು ರಸದೌತಣ!<br /> ಬಗೆಬಗೆಯ ಬರಹಗಳ ಕಡಲು<br /> ಕತೆ ಕವನ ಕಾದಂಬರಿಯಲಿ ಮಿಂದು ಆನಂದಿಸುವೆ, ಬಾ<br /> ಬಾ ಎನ್ನ ಮನೆಗೆ ತಡೆ ಮಾಡದೆ<br /> ತಡೆ ಮಾಡದೆ ಬಾ ಮನೆಗೆ ಕಾಯುತರಿರುವರು ಎಲ್ಲಾ<br /> ಎದುರು ನೋಡುವೆ ನಿನ್ನ ಬರವನ್ನು ಭಾರತದ ಪತ್ರದಂತೆ<br /> ಕೊಂಡೊಯ್ಯುವೆ ನೀ ಒಡವೆ ಭಾರತಕೆ. ನಿನ್ನ ಓದುತಿರಲು<br /> ಮರೆಯುವೆನು ಇನ್ನೊಡನೆ ಈ ಜೀವನದ ಜಂಜಾಟ<br /> ಜಾರುತಿರುವ ಕನ್ನಡಕೆ ಇಲ್ಲಿ ಜರಿಯ ಲಂಗವ ತೊಡಿಸಿ<br /> ಮೆರಸುತಿರುವೆ;<br /> ಮರೆಯುತಿರುವ ಅಮೆರಿಕನ್ನಡಿಗರಿಗೆ ಕನ್ನಡದ ನೆನಪುಳಿಸಿ<br /> ನಿಲಿಸುತಿರುವೆ;<br /> ಕಲಿಸುತಿರುವೆ ಕಂದಮ್ಮಗಳಿಗೂ ಸವಿಗನ್ನಡದ ಪಾಠ ಬಳಸಿ<br /> ಒಲಿಸುತಿರುವೆ-<br /> ಸ್ಫೂರ್ತಿದಾಯಕವಾಗಿ ಇರುವೆ ನಮ್ಮೆಲ್ಲರಿಗೆ!<br /> ನೀ ಬರುವ ರೀತಿ ನಮಗೆಲ್ಲಾ ಬಲು ಪ್ರೀತಿ;<br /> ನೀ ಬಂದೆಯಾ, ಬಾ ಆದಿ-ಶಂಕರನಂತೆ!<br /> ಎತ್ತಿ ಹಿಡಿದೆ ಕನ್ನಡದ ಪತಾಕೆಯನ್ನು ಮತ್ತೆ ಬೀಳದಂತೆ!<br /> ನೀ ನೆಡುತ್ತಿರುವೆ ಕನ್ನಡದ ಸಸಿಯನ್ನು ಅಮೆರಿಕದ<br />ಮೂಲೆಮೂಲೆಯಲ್ಲೂ;<br /> ವೃಕ್ಷವಾಗಿ ತಂಪ ನೀಡಲಿ ಕನ್ನಡದ ಕುಲಕೋಟಿಗೆ!<br /> ಕನ್ನಡ ಬಾಳಲಿ, ಕನ್ನಡ ಬೆಳಗಲಿ, ಕನ್ನಡ ಕುಣಿದಾಡಲಿ ಎಲ್ಲೆಲ್ಲೂ<br /> ಎಂದೆಂದಿಗೂ ಚಿರೃಣಿಗಳು ಈ ನಿನ್ನ ಸಾಹಸಕ್ಕೆ<br /> ಯುಗ-ಯುಗಾದಿ ಕಳೆದರೂ ಬರಲಿ ಅಮೆರಿಕನ್ನಡ!<br /> ಕನ್ನಡಿಗರ ಮನೆ ಮನೆಗೂ ತರಲಿ ನುಡಿಯ ಸೌರಭ!!</p>
			<p class="verse-author">-ಅನಸೂಯ ರಾವ್ (ರಿಡ್ಲೆಪಾರ್ಕ್, ಪೆನ್ಸಿಲ್ವೇನಿಯಾ)</p>
		</section>
		<section class="level2 numbered" id="id-024.15">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧೭</h2>
			<p>'ಅಮೆರಿಕನ್ನಡ-೧೭' ಹೊಟ್ಟೆ ಹಸಿದವನ ಮುಂದೆ ಮೃಷ್ಟಾನ್ನ ಭೋಜನದ ತಟ್ಟೆ ಇಟ್ಟಂತಾಯಿತು. ಒಂದೇ ಉಸಿರಿನಲ್ಲಿ, ಹೊದಿಕೆಯಿಂದ ಹೊದಿಕೆಯ ವರೆಗೆ ಓದಿ ಮುಗಿಸಿದೆ. ಊಟ ಮುಗಿಸಿದ ನಂತರ ನನಗೆ ಹೀಗನ್ನಿಸಿತು: ಸಿಹಿ ತಿಂಡಿಗಳೇ ಇಲ್ಲಿ ಹೆಚ್ಚು; ಪುಷ್ಟಿಕರ ಆಹಾರ ಕಡಿಮೆ, ಹಾಸ್ಯ ಪ್ರಧಾನವಾದ ಬರಹಗಳೇ ಹೆಚ್ಚು; ವಿಚಾರ ಪ್ರಚೋದಕ ಲೇಖನಗಳು ಕಡಿಮೆ</p>
			<p class="text-right"><strong>-ಎಚ್.ವಿ. ಶೇಖರ್ (ಕಾರ್ಟರ್‍ವಿಲ್, ಇಲಿನಾಯ್)</strong></p>
			<p>ನಿರೀಕ್ಷಿಸುತ್ತಿರುವ ಮಗುವಿನ ಹೆಸರನ್ನು ಹುಡುಕಲೂ ಸಹಾಯ ಮಾಡಿತು! "ಪದ ಅನ್ವೇಷಣ' ವಿಭಾಗ ಮರೆತು ಹೋಗುತ್ತಿರುವ ಕನ್ನಡ ಪದ-ಹೆಸರುಗಳನ್ನು ನೆನಪಿನಲ್ಲಿ ಉಳಿಸಿಕೊಳ್ಳಲು ಬಹಳ ಸಹಾಯಕವಾಗಿದೆ...</p>
			<p class="text-right"><strong>-ವೀಣಾ ಪ್ರಸಾದ್ (ಸ್ಯಾನ್ ಆಂಟೋನಿಯೋ, ಟೆಕ್ಸಾಸ್)</strong></p>
			<p>ಪತ್ರಿಕೆಯೊಂದರ ಸ್ಥಾಪನೆ, ಉತ್ಪಾದನೆ, ಬೆಳವಣಿಗೆ ಇವು ಎಂಥಾ ಸವಾಲುಗಳು ಎಂಬುದನ್ನು ಕೊಂಚ ಬಲ್ಲೆನಾಗಿ, ಮೊದಲಿಗೆ ಮೂರು ವರ್ಷ ಸತತವಾಗಿ ಸಾಗಿರುವುದು ಈ ಪತ್ರಿಕೆಯ ಸಾಧನೆ. ಅಲ್ಲದೆ, ತಾಂತ್ರಿಕವಾಗಿ ಎಂಥದೋ ಒಂದನ್ನು ಹೊಸೆದು ತಳ್ಳುವ ಬದಲು, ಪ್ರಯೋಗಶೀಲತೆಯನ್ನು ಉಳಿಸಿಕೊಂಡಿರುವುದು ಗಣನೀಯ.</p>
			<p class="text-right"><strong>-ಕೆ.ವಿ. ನಾರಾಯಣ (ಸ್ಟೇಟ್ ಯೂನಿವರ್ಸಿಟಿ ಆಫ್ ನ್ಯೂಯಾರ್ಕ್, ಸ್ಟೋನಿಬ್ರೂಕ್)</strong></p>
		</section>
		<section class="level2 numbered" id="id-024.16">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧೮</h2>
			<p>ಇಲ್ಲಿನ ಅನೇಕ ಬರಹಗಳು ಅಮೆರಿಕಕ್ಕೆ ವಲಸೆ ಬಂದ ಮೊದಲ ಪೀಳಿಗೆಯ ಧ್ವನಿಗಳಾಗಿವೆ. ಎರಡನೆಯ ಪೀಳಿಗೆಯ "ಮುದ್ದು, ಅಪ್ಪುಗೆ ಸುಲಭದಲಿ ಸುರಿವ ಅಮೆರಿಕನ್ ಹೆಣ್ಣು ಮಗನಿಗಾಸೆ''ಯಂತಹ ಆಶಯಗಳು ಅಮೆರಿಕನ್ನಡದಲ್ಲಿ ಕೇಳಿಸುವಂತಾದಾಗ ಇನ್ನಷ್ಟು ಅರ್ಥಪೂರ್ಣವಾದ ಅನುಭವಗಳು ನಮಗೆ ಸಿಗಬಹುದು.</p>
			<p class="text-right"><strong>-ಟಿ.ಎಸ್. ಸತ್ಯನಾಥ್ (ಕನ್ನಡ ಅಧ್ಯಾಪಕರು, ದೆಹಲಿ ವಿಶ್ವವಿದ್ಯಾನಿಲಯ, ಫಿಲಿಡಲ್ಫಿಯಾ, ಪೆನ್ಸಿಲ್ವೇನಿಯಾ)</strong></p>
		</section>
		<section class="level2 numbered" id="id-024.17">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೧೯</h2>
			<p>.....'ಅಮೆರಿಕನ್ನಡ'ದ ವಿಷಯ ನಾನು ಸಾಕಷ್ಟು ಕೇಳಿದ್ದೆ. 'ವಿಶ್ವ ಕನ್ನಡ ಸಮ್ಮೇಳನ'ಕ್ಕೆ ಸಂಬಂಧಿಸಿದ ಲೇಖನಗಳುಳ್ಳ ಅಮೆರಿಕನ್ನಡ-೧೦ನೇ ಸಂಚಿಕೆ ನೋಡಿ ನಾನು ಅಭಿಮಾನ ಪಟ್ಟಿದ್ದೆ. ಈಗ ನೀವು ಕಳಿಸಿದ ಸಂಚಿಕೆಗಳ ಮೇಲೆ ಕಣ್ಣಾಡಿಸಿದಾಗ ಆ ಅಭಿಮಾನ ಹತ್ತುಪಟ್ಟು ಹೆಚ್ಚಿತು. ಹಿಂದೆ ಎರಡು ಮೂರು ಸಲ ನಾನು ಅಮೆರಿಕೆಯಲ್ಲಿದ್ದಾಗ ನನಗೆ ತುಂಬ ಪ್ರಿಯರಾದ ಒಬ್ಬ ತೆಲುಗು ಮಿತ್ರರ ಮನೆಯಲ್ಲಿ, ಅಮೆರಿಕೆಯಲ್ಲಿರುವ ತೆಲುಗು ವಿಜ್ಞಾನಿಗಳು ಕೂಡಿ ಪ್ರಕಟಿಸುತ್ತಿದ್ದ ವಿಜ್ಞಾನ ಸಂಬಂಧವಾದ ಒಂದು ತೆಲುಗು ನಿಯತಕಾಲಿಕ ಸಂಚಿಕೆಗಳನ್ನು ನೋಡುತ್ತಿದ್ದೆ. ಆಗ ನಮ್ಮ ಬಗೆಗೆ ಒಂದು ವಿಧವಾದ ಕೀಳರಿಮೆಯ ಭಾವನೆ ಬರುತ್ತಿತ್ತು. ಈಗ ನಿಮ್ಮ ಸಾಹಸ ಸಾಕಾರಗೊಂಡಿರುವ 'ಅಮೆರಿಕನ್ನಡ' ದಿಂದ ಆ ಭಾವನೆಗೆ ಆಸ್ಪದವಿಲ್ಲ. 'ನಾವು ಸಮ ನಿಮಗೆಂದು' ಮೆರೆಯಬಹುದು! ನಿಜಕ್ಕೂ ನೀವು ಮಾಡುತ್ತಿರುವ ಕೆಲಸ ಅದ್ಭುತವಾದದ್ದು; ಚಾರಿತ್ರಿಕ ಮಹತ್ವದ್ದು. ಈ ಕೆಲಸವನ್ನು ನೀವು ಹೇಗೆ ನಿರ್ವಹಿಸುತ್ತಿದ್ದೀರಿ- ಎಂದು ಯೋಚಿಸಿದಾಗಲೆಲ್ಲ ನನಗೆ ಆಶ್ಚರ್ಯವೆನಿಸುತ್ತದೆ. ನಿಮ್ಮ ಈ ಮಹತ್ವದ ಮೂಲಭೂತವಾದ ಕೆಲಸಕ್ಕಾಗಿ ಇಡೀ ಕನ್ನಡ ನಾಡು ಚಿರ ಕೃತಜ್ಞವಾಗಿರುತ್ತದೆ. ದಯವಿಟ್ಟು ನನ್ನ ಹೃತ್ಪೂರ್ವಕವಾದ ಅಭಿನಂದನೆಗಳನ್ನು ಸ್ವೀಕರಿಸಿ...</p>
			<p class="text-right"><strong>ಪ್ರೊ| ಹಾ.ಮಾ. ನಾಯಕ (ಕಲಬುರ್ಗಿ ವಿಶ್ವವಿದ್ಯಾಲಯದ ಕುಲಪತಿ ಆಗಿದ್ದವರು, ಮಾನಸ ಗಂಗೋತ್ರಿ, ಮೈಸೂರು)</strong></p>
			<p>'ಅಮೆರಿಕನ್ನಡ' ನಿಮ್ಮ ಕಲ್ಪಕತೆ, ಸಾಹಸ, ಸತತ ಪರಿಶ್ರಮಗಳ ಉಜ್ವಲ ದ್ಯೋತಕವಾಗಿದೆ. ಅಮೆರಿಕೆಯಲ್ಲಿರುವ ಕನ್ನಡಿಗರಲ್ಲಿ ಇಷ್ಟರಮಟ್ಟಿನ ಸಾಹಿತ್ಯಕ ಶಕ್ತಿ ಇದ್ದುದ್ದನ್ನು ನೋಡಿ ನನಗೆ ಆನಂದಾಶ್ಚರ್ಯಗಳಾದವು. ಇಲ್ಲಿಯ ಲೇಖನಗಳು ಸ್ವತಃ ಏವ ಮೌಲಿಕವಾಗಿವೆ. ಯಾರೂ ಬೆನ್ನುತಟ್ಟುವ ದೃಷ್ಟಿಯಿಂದ ಅವನ್ನು ಹೊಗಳಬೇಕಾಗಿಲ್ಲ. ಕನ್ನಡ ಲೇಖಕರ ಅನುಭವದ ಕ್ಷಿತಿಜ ದಿನ ದಿನಕ್ಕೆ ವಿಸ್ತಾರಗೊಳ್ಳುತ್ತ ನಡೆದಿದೆ. ಇಂದಿನ ಕನ್ನಡ ಸಾಹಿತ್ಯ ಕೇವಲ ಮೈಸೂರು, ಬೆಂಗಳೂರು, ಧಾರವಾಡಗಳ ಅನುಭವಕ್ಕೆ ಮಾತ್ರ ಸೀಮಿತವಾಗಬೇಕಿಲ್ಲ. ಕನ್ನಡಿಗರು ಆದರ್ಶದ ಬೆನ್ನು ಹತ್ತಿ ಸಪ್ತ ಸಮುದ್ರಗಳನ್ನು ದಾಟಿ, ಈಗ ಇಂಗ್ಲೆಂಡ್ ಅಮೆರಿಕೆಗಳಂಥ ದೇಶಗಳಲ್ಲಿಯೂ ಖಾಯಂ ಆಗಿ ನೆಲೆಸಿದ್ದಾರೆ. ಇಲ್ಲಿ ಬರುವ ಮುಂದಿನ ಮಹತ್ವಾಕಾಂಕ್ಷೆ, ಅದರಲ್ಲಿ ಪಡೆದ ಸಾಫಲ್ಯಗಳಾದ ಮೇಲೆ ಮನೆಮಾಡಿಕೊಂಡು ಇಲ್ಲಿ ನೆಲಸಿದ್ದಾರೆ. ಅದಾದ ನಂತರ ಏನು - ಎಂಬ ಪ್ರಶ್ನೆಯೂ ಅವರನ್ನು ಕಾಡುತ್ತಿದೆ. ಮೈಸೂರು ಮಲ್ಲಿಗೆಯ ಸುವಾಸನೆ, ಧಾರವಾಡದ ಕಲಮಿ ಮಾವಿನ ಹಣ್ಣಿನ ರುಚಿ ಅವರನ್ನು ಕೈಮಾಡಿ ಕರೆಯುತ್ತವೆ. ಇಲ್ಲಿ ಇರಲಾರರು, ಅಲ್ಲಿ ಹೋಗಲಾರರು.... "ನೆನೆವುದೆನ್ನ ಮನಂ ಬನವಾಸಿ ದೇಶಮಂ'' ಪಿಜಾ಼ ತಿಂದ ಬಾಯಿಗೆ ಪುನಃ ದೋಸೆ ತಿನ್ನುವ ಆಸೆ. 'ಅಮೆರಿಕೆಯ ಬಟಾಣಿಗೆ ಕನ್ನಡ ಒಗ್ಗರಣೆ ಕೊಡುವ ಆಸೆ''- ಹೀಗೆ, ನಾವು ಹಿಂದೂ ಮುಂದೂ ನೋಡುತ್ತೇವೆ, ನೋಡಿ ಇಲ್ಲದುದಕ್ಕಾಗಿ ಪರಿತಪಿಸುತ್ತೇವೆ, ಇದು ಮಾನವ್ಯದ ಸಾಧನೆ, ಉದ್ವೇಗಗಳ ಪ್ರತೀಕವೇ ಅಲ್ಲವೇ?...</p>
			<p class="text-right"><strong>ಪ್ರೊ| ರಾ.ಯ. ಧಾರವಾಡಕರ್ (ನಿವೃತ್ತ ಪ್ರಾಚಾರ್ಯರು, ಜೆ.ಎಸ್.ಎಸ್. ಕಾಲೇಜ್, ಕರ್ನಾಟಕ ವಿಶ್ವವಿದ್ಯಾಲಯ, ಧಾರವಾಡ)</strong></p>
		</section>
		<section class="level2 numbered" id="id-024.18">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೦</h2>
			<p>.... ತಾಯಿನೆಲದಿಂದ ದೂರವಿದ್ದಾಗ ತನ್ನ ಜನ, ಭಾಷೆ ಇವುಗಳ ನೆನಪು ಎಲ್ಲರನ್ನೂ ಸದಾ ಕಾಡುವುದು ಸಹಜ. ಆಗೆಲ್ಲ ತಾತ್ಕಾಲಿಕವಾಗಿ ತಾಯ್ನೆಲ, ಭಾಷೆ ಇವುಗಳ ಬಗ್ಗೆ ತುಂಬಾ ಪ್ರೇಮ ಮೂಡುತ್ತದೆ. ಅಲ್ಲಿಗೆ ಅದು ಸಾಕು. ಮತ್ತೆ ಎಲ್ಲರಿಗೂ ಅವರವರ ಜೀವನಯಂತ್ರ ನಡೆದರೆ ಆಯಿತು. ಬಹಳ ಜನರ ವಿಷಯದಲ್ಲಿ ಇದು ಹೀಗಾದರೆ 'ಅಮೆರಿಕನ್ನಡ'ದ ಸಂಗತಿಯೇ ಬೇರೆ. ಇದು ಹೊಗಳಿಕೆಯಲ್ಲ. ಬಿಚ್ಚು ಮನಸ್ಸಿನ ಪ್ರಾಮಾಣಿಕ ಮೆಚ್ಚುಗೆ.... ಅಮೆರಿಕನ್ನಡದ ಬಗ್ಗೆ ನನ್ನಲ್ಲಿ ಬೇರೆಲ್ಲ ಕನ್ನಡದ ಮಕ್ಕಳಲ್ಲಿರುವಂತೆ, ಹೆಮ್ಮೆಯಿದೆ. ನಿಮ್ಮ ಪ್ರಯತ್ನ ಪರಿಶ್ರಮಗಳಲ್ಲಿ ನನ್ನ ಬೆಂಬಲದ ಬೆನ್ನ ಮಳಲೂ ಸೇರಲೆನ್ನುವ ಆಸೆ...</p>
			<p class="text-right"><strong>-ಜಿ. ದಕ್ಷಿಣಾಮೂರ್ತಿ (ಮೌಂಟನ್ ವ್ಯೂ, ಕ್ಯಾಲಿಫೋರ್ನಿಯಾ)</strong></p>
			<p>ಇಂಡಿಯಾದಲ್ಲಿದ್ದಾಗ ಕನ್ನಡ ಪತ್ರಿಕೆ, ಪುಸ್ತಕಗಳನ್ನು ಧಾರಾಳವಾಗಿ ಓದುತ್ತಿದ್ದ ನಾನು, ಇಲ್ಲಿ ನೆಲೆಸಲು ಬಂದಾಗ, 'ತಾಯಿ ಹಾಲು ಬಿಡಿಸಿದ ಮಗುವಿನಂತೆ' ತುಂಬಾ ಸಂಕಟ ಪಟ್ಟೆ. ಆ ತಳಮಳ ಬಹಳ ಕಾಲ ಉಳಿಯಲಿಲ್ಲ. ಕಾರಣ: ನಾನೀಗ 'ಅಮೆರಿಕನ್ನಡ' ತರಿಸುತ್ತಿದ್ದೇನೆ!... ಅಮೆರಿಕನ್ನಡ ೧೯ ರ ಸಂಚಿಕೆಯಲ್ಲಿ ಪ್ರಕಟವಾದ ಕವನ, ಹಾಸ್ಯ, ವೈಚಾರಿಕ ಬರಹಗಳೆಲ್ಲ ಮೇಲ್ಮಟ್ಟದ ಲೇಖನಗಳಾಗಿದ್ದು, ಅವನ್ನು ಓದಿ ನಾನು ತೃಪ್ತಿ ಪಡೆದಿದ್ದೇನೆ. ಅಮೆರಿಕನ್ನಡ ಇಲ್ಲಿಯ ಈ ಹೊಸ ನೆಲದಲ್ಲಿ ಕನ್ನಡಕ್ಕಾಗಿ ಮಾಡುತ್ತಿರುವ ಪ್ರಯತ್ನಗಳು ಸ್ತುತ್ಯ. 'ಯೆಂಡ್ಕುಡ್ಕ' ರತ್ನ ಅಂದಂತೆ "..... ಎಲ್ಲಾ ಕೊಚ್ಕೊಂಡ್ ಓಗ್ಲಿ (ಆದ್ರೆ ಪರ್‍ಪಂಚ ಇರೋ ತನ್ಕ ಮುಂದೆ ಕನ್ನಡ್ ಪದ್ಗೋಳ್ ನುಗ್ಲಿ!''</p>
			<p class="text-right"><strong>-ಪಡುಕೋಣೆ ಪ್ರಭಾಶಂಕರ ರಾವ್ (ಫ್ಲಿಷಿಂಗ್, ನ್ಯೂಯಾರ್ಕ್)</strong></p>
		</section>
		<section class="level2 numbered" id="id-024.19">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೧</h2>
			<p>....ಕಡಲಾಚೆಯೂ ಕನ್ನಡ ಇದೆಯೇ? ಎಂಬ ಪ್ರಶ್ನೆಗೆ ನಿಮ್ಮ 'ಅಮೆರಿಕನ್ನಡ' ಪತ್ರಿಕೆ ಒಂದು ಸಮರ್ಪಕವಾದ ಉತ್ತರ. ನಮ್ಮ ಕನ್ನಡ ನಾಡಿನಲ್ಲಿ ಹುಟ್ಟಿ, ಬೆಳೆದು ಈಗ ಅಮೆರಿಕಾದಲ್ಲಿ, ಕೆನಡಾದಲ್ಲಿ ಜೀವಿಸುತ್ತಿರುವವರಿಗೆ ಕನ್ನಡ ಭಾಷೆಯ ಸವಿ ನೆನಪಿಸಿ; ಅವರು ಕನ್ನಡವನ್ನು ಮತ್ತೆ ಮತ್ತೆ ಮೆಲುಕು ಹಾಕುವಂತೆ ಬಗೆ ಬಗೆಯ ಲೇಖನಗಳನ್ನು ಬರೆಯುವಂತೆ, ತಮ್ಮ ಮನಸ್ಸಿನ ಅಭಿಪ್ರಾಯಗಳು ಎಲ್ಲವೂ ಕನ್ನಡದ ಮೂಲಕವೇ ಹೊರ ಬರುವಂತೆ ಪ್ರೋತ್ಸಾಹಿಸುತ್ತಿದೆ ಅಮೆರಿಕನ್ನಡ. ಇದಕ್ಕೆ ಉತ್ತರ ಅಮೆರಿಕಾದ ಎಲ್ಲ ಕನ್ನಡಿಗರು ಕೃತಜ್ಞರಾಗಿರಬೇಕು.</p>
			<p class="text-right"><strong>-ಬಿ.ಎಲ್. ಅನಂತಮೂರ್ತಿರಾವ್ (ತುಮಕೂರು, ಭಾರತ)</strong></p>
			<p>ಕರ್ನಾಟಕದ ಅನೇಕ ಕಡೆಗಳಿಂದ ತುಂಬಾ ಜನ ಉತ್ತರ ಅಮೆರಿಕೆಯಲ್ಲಿ ಬಂದು ನೆಲಸಿದ್ದಾರೆ. ತಮ್ಮ ನಾಡಿಗೆ ಯಾವುದಾದರೊಂದು ರೀತಿಯಲ್ಲಿ ಸಹಾಯ ನೀಡಬೇಕೆಂಬ ಅಭಿಲಾಷೆ ಅನೇಕರಿಗಿದೆ. ಬರಗಾಲದಂತಹ ಸನ್ನಿವೇಶಗಳಲ್ಲಿ ಅಮೆರಿಕನ್ನಡ ಆ ದಿಕ್ಕಿನಲ್ಲಿ ಹಣ ಸಂಗ್ರಹ ಮಾಡಿ ಸಹಾಯಮಾಡಿದೆ.</p>
			<p class="text-right"><strong>-ಪ್ರೊ| ರಾಮ ಭಿ. ಭಟ್ (ಮಂಟ್ರಿಯಾಲ್, ಕೆನಡಾ)</strong></p>
		</section>
		<section class="level2 numbered" id="id-024.20">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೨</h2>
			<p>....ಉತ್ಸಾಹ, ಕಾರ್ಯಕ್ಷಮತೆ, ಕನ್ನಡದ ಬಗೆಗಿನ ಜೀವಂತ ಹಾಗೂ ಪ್ರಾಮಾಣಿಕವಾದ ಕಳಕಳಿ ಇತ್ಯಾದಿಗಳಿಂದಾಗಿ ನಿಮ್ಮ 'ಅಮೆರಿಕನ್ನಡ' ಅಲ್ಲಿನ ಕನ್ನಡಿಗರನ್ನು ಒಂದುಗೂಡಿಸಿ, ಕನ್ನಡಿಗರು ತಮ್ಮ ವ್ಯಕ್ತಿವಿಶಿಷ್ಟತೆಯನ್ನು ಕಾಯ್ದುಕೊಳ್ಳುವ ಉತ್ತಮ ವೇದಿಕೆಯಾಗಿ ಕೆಲಸ ಮಾಡುತ್ತಿದೆ. ಇದು ನನಗೆ ಸಂತೋಷದ ಸಂಗತಿ.... ನೀವು ಮಾಡುತ್ತಿರುವ (ಈ) ಒಳ್ಳೆಯ ಕೆಲಸ, ತೆಂಗಿನ ಮರ ನೆಟ್ಟ ಹಾಗೆ; ನಿಧಾನವಾಗಿ ಅದರ ಫಲ ಗೋಚರವಾಗುತ್ತದೆ. ತರಕಾರಿ ಬೆಳೆಯುವವರ ಮಾರಾಟದ ಅವಸರಕ್ಕೂ, ತೆಂಗಿನ ಮರ ಬೆಳೆಸುವ ತೋಟಗಾರನ ತಾಳ್ಮೆಗೂ ವ್ಯತ್ಯಾಸವಿದೆ.</p>
			<p class="text-right"><strong>-ಡಾ| ಜಿ.ಎಸ್. ಶಿವರುದ್ರಪ್ಪ (ಅಧ್ಯಕ್ಷರು, ಕರ್ನಾಟಕ ರಾಜ್ಯ ಸಾಹಿತ್ಯ ಅಕಡೆಮಿ, ಬೆಂಗಳೂರು)</strong></p>
		</section>
		<section class="level2 numbered" id="id-024.21">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೩</h2>
			<p>....ಅಮೆರಿಕನ್ನಡ: ಈ ಹೊರದೇಶದಲ್ಲಿ ನಮ್ಮ ಕನ್ನಡ ಭಾಷೆಯ ಪುಸ್ತಕ ನಮ್ಮ ಕೈಸೇರಿ, ನಾವು ಅದನ್ನು ಓದಿ, ಎಷ್ಟು ಸಂತೋಷಪಡುತ್ತೇವೆ, ಎಂದರೆ- ಹೋಳಿಗೆ ಪಾಯಸದ ಊಟ ಮಾಡಿದಷ್ಟು!</p>
			<p class="text-right"><strong>-ರಾಧ ನಾಗು ಶ್ರೀನಿವಾಸ್ (ಫಾರ್ಮಿಂಗ್‍ಟನ್ ಹಿಲ್ಸ್, ಮಿಷಿಗನ್)</strong></p>
			<p>ಈಗ ನನ್ನ ಮಗಳು ಕನ್ನಡ ಪಾಠ ಕಲಿಯಲು ಶುರು ಮಾಡಿದ್ದಾಳೆ. ಅಮೆರಿಕನ್ನಡದ ಕನ್ನಡ ಪಾಠಗಳು ಬಹಳ ಉಪಯೋಗವಾಗುತ್ತಿವೆ.... ಅಮೆರಿಕನ್ನಡದ ದಾರಿಯನ್ನೇ ಎದುರುನೋಡುತ್ತಿದ್ದು, ಬಂದ ತಕ್ಷಣ ಈ ಕೊನೆಯಿಂದ, ಆ ಕೊನೆಯವರೆಗೆ ಓದಿ ಮುಗಿಸಿ, ಆನಂದಿಸಿ, "ಅಯ್ಯೋ ಮುಗಿದೇ ಹೋಯಿತೇ!'' ಅಂತ ವ್ಯಥಿಸಿ, ಇನ್ನೊಂದರ ದಾರಿ ಕಾಯುವುದರಲ್ಲೇ ಒಂದು ಬಗೆಯ ತೃಪ್ತಿ ನಮಗೆ.</p>
			<p class="text-right"><strong>-ಮಂಗಳಾ ಚೆನ್ನಬಸಪ್ಪ (ನ್ಯಾಷ್‍ವಿಲ್, ಟೆನೆಸ್ಸೀ)</strong></p>
		</section>
		<section class="level2 numbered" id="id-024.22">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೪</h2>
			<p>ಹತ್ತಾರು ಕನ್ನಡಿಗರ ಸಂಘಟನೆಗಳು ಸಂಯುಕ್ತ ಅಮೆರಿಕಾದ ಪ್ರಮುಖ ಶಹರಗಳಲ್ಲಿ ತಮ್ಮ ಭಾಷಾಭಿಮಾನದ ಆಳವಿಸ್ತಾರಗಳನ್ನು ಗುರುತಿಸಲು ಕೂಟಜೀವನದ ಉಲ್ಲಾಸವನ್ನು ಕಂಡುಕೊಳ್ಳಲು, ಸೃಜನಶೀಲ ಆಸಕ್ತಿಗಳನ್ನು ಬೆಳೆಸಲು ಕಾರ್ಯಪ್ರವೃತ್ತವಾಗಿರುವುದು ತುಂಬ ಸಂತೋಷದ ಹಾಗೂ ಅಭಿಮಾನದ ಮಾತು. ಕನ್ನಡ ಸಾಹಿತ್ಯದ ಶ್ರೀಮಂತಿಕೆಯನ್ನು ಗುರುತಿಸಲು ಸಾಧ್ಯವಾಗಬಹುದಾದಂಥ ಕೃತಿಗಳನ್ನು ಕೊಡುವ ಯೋಗ್ಯತೆಯುಳ್ಳ ಕವಿಗಳು, ಕತೆಗಾರ/ಕಾದಂಬರಿಕಾರರು, ನಾಟಕಕಾರರು, ಲಲಿತಪ್ರಬಂಧ ರಚಯಿತರು ಅಲ್ಲಿ ಕಾಣಸಿಗುತ್ತಾರೆ. ಇಂಥವರ ಸೃಜನಶೀಲ ಆಸಕ್ತಿಗಳನ್ನು ಪ್ರೋತ್ಸಾಹಿಸಲೆಂದೆ ಅಲ್ಲಿ 'ಅಮೆರಿಕನ್ನಡ'ವೆಂಬ ದ್ವೈಮಾಸಿಕ ಪತ್ರಿಕೆ, ತುಂಬಾ ಸುಂದರವಾಗಿ, ಅಚ್ಚುಕಟ್ಟಾಗಿ ಪ್ರಕಟವಾಗುತ್ತಿದೆ.</p>
			<p class="text-right"><strong>-ಉಮಾ ವೀರಪ್ಪ (ಲೇಕ್‍ವುಡ್, ಕ್ಯಾಲಿಫೋರ್ನಿಯ)</strong></p>
		</section>
		<section class="level2 numbered" id="id-024.23">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೫</h2>
			<p>....ಸಾಹಿತ್ಯ ಪ್ರಧಾನ ದ್ವೈಮಾಸಿಕ ಪತ್ರಿಕೆಯಾದ 'ಅಮೆರಿಕನ್ನಡ'ವು ಅಮೆರಿಕಾದಲ್ಲಿ ಕನ್ನಡವನ್ನು ಬೆಳೆಸುವ ಕಾರ್ಯದಲ್ಲಿ ತನ್ನನ್ನು ತೊಡಗಿಸಿಕೊಂಡಿರುವುದು ನನಗೆ ತುಂಬಾ ಹೆಮ್ಮೆ ತಂದಿದೆ.... ತಮ್ಮ ಪತ್ರಿಕೆಗೆ ಸಕಲ ಶ್ರೇಯಸ್ಸನ್ನೂ ಕೋರುತ್ತೇನೆ. (ವಿದೇಶದ) ಕನ್ನಡ ಬಾಂಧವರಿಗೆಲ್ಲ ನನ್ನ ನಮ್ರ ನಮನಗಳನ್ನು ದಯವಿಟ್ಟು ತಿಳಿಸಿ. ಶುಭಾಶಯಗಳೊಂದಿಗೆ</p>
			<p class="text-right"><strong>-ಕುವೆಂಪು (ರಾಷ್ಟ್ರಕವಿ, ಮೈಸೂರು, ಭಾರತ)</strong></p>
			<p>'ಅಮೆರಿಕನ್ನಡ'ದ ಮುನ್ನಡೆಯ ಸುದ್ದಿ ಸಂತಸ ತಂದಿತು. ವಿದೇಶವಾಸಿ ಕನ್ನಡಿಗರ ಹೊಕ್ಕುಳು ಬಳ್ಳಿ ಹರಿದು ಹೋಗದಂತೆ ನೀವುಗಳೆಲ್ಲ ನಡೆಸುವ ಪ್ರಯತ್ನಗಳನ್ನು ಅಭಿನಂದಿಸುತ್ತೇನೆ.</p>
			<p class="text-right"><strong>-ಪಾ.ವೆಂ. ಆಚಾರ್ಯ (ಕರ್ಮವೀರ, ಕಸ್ತೂರಿ ಪತ್ರಿಕೆಯ ಸಂಪಾದಕರು, ಹುಬ್ಬಳ್ಳಿ, ಭಾರತ)</strong></p>
			<p>.....'ಅಮೆರಿಕನ್ನಡ' ಪತ್ರಿಕೆಯ ಪ್ರಯತ್ನ ಅತ್ಯಂತ ಶ್ಲಾಘನೀಯ. ಈಗಾಗಲೇ ೨೪ ಸಂಚಿಕೆಗಳು ಸುವ್ಯವಸ್ಥಿತವಾಗಿ ಪ್ರಕಟಗೊಂಡಿರುವುದು ನಿಮ್ಮೆಲ್ಲರ ಕಾರ್ಯಕ್ಷಮತೆ ಹಾಗೂ ಕನ್ನಡನಿಷ್ಠೆಗೆ ಸಾಕ್ಷಿ. ಅದಕ್ಕಾಗಿ ತಮ್ಮನ್ನು ಹಾರ್ದಿಕವಾಗಿ ಅಭಿನಂದಿಸುತ್ತೇನೆ...</p>
			<p class="text-right"><strong>-ಚನ್ನವೀರ ಕಣವಿ (ಖ್ಯಾತ ಕವಿ, ವಿಮರ್ಶಕ, ಧಾರವಾಡ, ಭಾರತ)</strong></p>
			<p>....ವಿದೇಶದಲ್ಲಿ ಕನ್ನಡದ ನರುಗಂಪನ್ನು ಹರಡುತ್ತಿರುವ ನಮ್ಮೆಲ್ಲರ ಸಾಂಸ್ಕೃತಿಕ ರಾಯಭಾರಿಗಳಾಗಿ ಕೆಲಸ ನಿರ್ವಹಿಸುತ್ತಿರುವ ನಿಮಗೆ ಹಾರ್ದಿಕ ನಮನ...</p>
			<p class="text-right"><strong>-ಅ.ರಾ. ಮಿತ್ರ (ಬೆಂಗಳೂರು, ಭಾರತ)</strong></p>
			<p>....ತಮ್ಮ ನಾಡ-ನುಡಿಯ ಸೇವೆಯನ್ನು ಕೇಳಿ, ಕಣ್ಣಾರೆ ಕಂಡು ಹೆಮ್ಮೆಪಡುವ ಅನೇಕರಲ್ಲಿ ಅಗ್ರಮಾನ್ಯ ನಾನೆಂದು ತಮಗೂ ತಿಳಿದಿದೆ. 'ಅಮೆರಿಕನ್ನಡ'ದ ಈ ಕೃಷಿಯಲ್ಲಿ (ಭಾರತದ ಲೇಖಕರಾದ) ನಮ್ಮನ್ನೂ ಸಹ ಸೆಳೆದುಕೊಂಡು, ಹೊರನಾಡ ಕನ್ನಡಿಗರ ಸೇವೆಗೆ ಅವಕಾಶ ಮಾಡಿಕೊಡುತ್ತಿರುವುದಕ್ಕೆ ಅನಂತ ಧನ್ಯವಾದಗಳು....</p>
			<p class="text-right"><strong>-ಮಾಸ್ಟರ್ ಹಿರಣ್ಣಯ್ಯ (ಜನಪ್ರಿಯ ನಟ, ನಾಟಕಕಾರ, ಬೆಂಗಳೂರು)</strong></p>
		</section>
		<section class="level2 numbered" id="id-024.24">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೬</h2>
			<p>....ಎಂದಿಗಿಂತ ಹೆಚ್ಚು (೭೨) ಪುಟಗಳನ್ನು ಒಳಗೊಂಡ ಈ ಸಂಚಿಕೆಯ ತುಂಬಾ ಕನ್ನಡದ ಹೆಸರಾಂತ ಸಾಹಿತಿಗಳ ಲೇಖನಗಳು! ಅಷ್ಟೇ ಅಲ್ಲದೆ, ಈ ವಿಶೇಷ ಸಂದರ್ಭದಲ್ಲಿ ತಮ್ಮ ಆಮಂತ್ರಣ ಮನ್ನಿಸಿ, ಈ ಸಂತೋಷಕೂಟದಲ್ಲಿ ಭಾಗವಹಿಸಲು ಆಗಮಿಸಿರುವ ಅನೇಕ ಸಾಹಿತಿಗಳು!! (ಪದ ಅನ್ವೇಷಣ-೨೫) ನೀವು ಹೇಳಿದಂತೆ ಸಾಹಿತಿಗಳನ್ನು ಪತ್ತೆ ಹಚ್ಚಿ, ನಮಸ್ಕರಿಸಿ ಕೈಕುಲುಕಿದ್ದಾಯಿತು; ಆದರೆ, ವಿರಾಮವಾಗಿ ಕುಳಿತು ಮಾತನಾಡೋಣವೆಂದರೆ, ಅಲ್ಲೊಂದು ಇಲ್ಲೊಂದನ್ನು ಬಿಟ್ಟು, ಆಸನಗಳೇ ಖಾಲಿ ಇಲ್ಲವಲ್ಲಾ. ಅಮೆರಿಕನ್ನಡದ 'ಸುವರ್ಣ ಸಂಚಿಕೆ' ಅತಿ ಶೀಘ್ರವಾಗಿ ಹೊರಬರಲೆಂದು ಆಶಿಸುವೆ....</p>
			<p class="text-right"><strong>-ಡಾ| ಕಸ್ತೂರಿ ರಂಗಾಚಾರ್ (ಸ್ಟೇಟ್ ಕಾಲೇಜ್, ಪೆನ್ಸಿಲ್ವೇನಿಯಾ)</strong></p>
			<p>ಅಮೆರಿಕನ್ನಡ ಪತ್ರಿಕೆಯ ಕುರಿತು ಕನ್ನಡನಾಡಿನ ಹಿರಿಯ ಸಾಹಿತಿಗಳ ಅಭಿನಂದನೆ ಪತ್ರಗಳನ್ನು ಸಂಚಿಕೆಯಲ್ಲಿ ಓದಿ ಹೆಮ್ಮೆಪಟ್ಟೆ. ಆ ಜಯಘೋಷದಲ್ಲಿ ನನ್ನ ಚಿಕ್ಕ ಸ್ವರವೂ ಸೇರಿದೆ!</p>
			<p class="text-right"><strong>-ಪಡುಕೋಣೆ ಪ್ರಭಾಶಂಕರ ರಾವ್ (ಫ್ಲಷಿಂಗ್, ನ್ಯೂಯಾರ್ಕ್)</strong></p>
		</section>
		<section class="level2 numbered" id="id-024.25">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೭</h2>
			<p>ಒಂದು ದಿನ, ನನಗೆ ಮನೆಗೆ ಆಪ್ತ ಬಂಧುಗಳು ಬರುವ ಶುಭ ಶಕುನವಾಯಿತು. ಯಾರಿರಬಹುದು? ಎಂದು ಯೋಚಿಸುತ್ತಿದ್ದೆ. ಟಪ್ಪಾಲು ಪೆಟ್ಟಿಗೆಯಲ್ಲಿ ಅಮೆರಿಕನ್ನಡದ ಬೆಳ್ಳಿ ಸಂಚಿಕೆ ಪವಡಿಸಿದೆ, ಸಂಭ್ರಮದಿಂದ ಹಬ್ಬ ಮಾಡಿಕೊಂಡು! ನನಗಾದ ಆನಂದ ಅಷ್ಟಿಷ್ಟಲ್ಲ. ಒಡನೆ, ಎಲ್ಲಾ ಕೆಲಸ ಮರೆತು ಓದಲು ಕೂತೆ. ಮಕ್ಕಳು ಸ್ಕೂಲ್‍ನಿಂದ ಬಂದು ಬೆಲ್ ಮಾಡಿದಾಗಲೇ ಎಚ್ಚರ. ಸಂತೋಷದಿಂದ ಮಕ್ಕಳಿಗೆ ಸಿಹಿ ಹಂಚಿದೆ, ಬೆಳ್ಳಿ ಹಬ್ಬ ಮಾಡಿ ಬಂದ ನಮ್ಮ ಅಮೆರಿಕನ್ನಡ ಸಲುವಾಗಿ. ಇದೇ ರೀತಿ ಚಿರಂಜೀವಿಯಾಗಿ, ಸ್ವರ್ಣಸಂಚಿಕೆ, ವಜ್ರಸಂಚಿಕೆ ಹೊತ್ತುತರಲಿ, ಅಮೆರಿಕನ್ನಡ ಎಂದು ಆಶಿಸುತ್ತೇನೆ.</p>
			<p class="text-right"><strong>-ಕೆ.ಎನ್. ರೇವತಿ (ಆಂಡೋವರ್, ಮೆಸಾಚುಸೆಟ್ಸ್)</strong></p>
			<p>ಪೂಜ್ಯ ಶ್ರೀ ರಾಘವೇಂದ್ರ ಸ್ವಾಮೀಜಿ ಅವರು ಗ್ರಾಮಾಂತರ ಪ್ರದೇಶದಲ್ಲಿ, ಕೇವಲ ಜೋಳಿಗೆಯ ಬಲದಿಂದ ಸಾಧಿಸಿರುವ ಸಾಧನೆಯನ್ನು ನೋಡಿ ಸಂತೋಷಪಟ್ಟು, ೧೦,೦೦೦ ಡಾಲರ್‍ಗಳನ್ನು ಜಲ ಮೂಲಗಳ ಅಭಿವೃದ್ಧಿಗಾಗಿ ಹೃತ್ಪೂರ್ವಕವಾಗಿ ದಾನ ನೀಡಿರುವುದು ತುಂಬಾ ಹರ್ಷವನ್ನುಂಟು ಮಾಡಿದೆ. ಗಂಗಾ ಕಾವೇರಿ ಭಾಗೀರಥಿ ಟ್ರಸ್ಟ್‍ನವರು ಆಶ್ರಮಕ್ಕೆ ಆರ್ಥಿಕ ಸಹಾಯ ನೀಡುವಂತೆ ಈ ಪ್ರೇರೇಪಣೆ ನೀಡಿದ 'ಅಮೆರಿಕನ್ನಡ'ಕ್ಕೆ ಧನ್ಯವಾದಗಳು</p>
			<p class="text-right"><strong>-ಶ್ರೀ ಸೂರದಾಸ್‍ಜಿ (ನಿರ್ವಾಹಕ ವಿಶ್ವಸ್ತರು, ಅನಾಥಸೇವಾಶ್ರಮ, ಮಲ್ಲಾಡಿಹಳ್ಳಿ, ಕರ್ನಾಟಕ)</strong></p>
		</section>
		<section class="level2 numbered" id="id-024.26">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೮</h2>
			<p>....ಬೆಳ್ಳಿ ಸಂಚಿಕೆ ತುಂಬಾ ಚೆಲುವಾಗಿ ಬಂದಿದೆ. ಅದರಲ್ಲಿ ಪ್ರಕಟವಾಗಿರುವ ಕತೆಗಳು, ಶ್ರೇಷ್ಠ ದರ್ಜೆಯವಾಗಿದ್ದು, ಸಂಚಿಕೆಗೆ ವಿಶೇಷ ಮೆರುಗು ಮೌಲ್ಯ ನೀಡಿವೆ. ಬೆಂಗಳೂರಿನಲ್ಲಿ ಪ್ರಕಟವಾಗುವ ಯಾವುದೇ ವಿಶೇಷ ಸಂಚಿಕೆಗಿಂತ 'ಅಮೆರಿಕನ್ನಡ' ಒಂದು ತೂಕ ಮೇಲೆ ಹೋಗಿದೆ. ಇದು ಸಮರ್ಪಣಭಾವದಿಂದ ಕೆಲಸ ಮಾಡುತ್ತಿರುವವರ ಶ್ರಮದ ಫಲ. ನಿಮ್ಮ ಉತ್ಸಾಹ ಎಂದಿಗೂ ಬಾಡದಿರಲಿ ಎಂದು ಹಾರೈಸುತ್ತೇನೆ.</p>
			<p class="text-right"><strong>-ಅನುಪಮಾ ನಿರಂಜನ (ಬೆಂಗಳೂರು, ಭಾರತ)</strong></p>
			<p>....'ಬೆಳ್ಳಿ ಸಂಚಿಕೆ' ತಲುಪಿತು. ಕನ್ನಡದ ಕಂಪ್ಯೂಟರೀಕರಣ ಹಾಗೂ ಭಾರತದಿಂದ ಮೈತ್ರಿ ಮುದ್ರಣದ ನೆರವು ಕೂಡಿ ನೀವು ಸಾಧಿಸಿರುವ ಕೆಲಸ ಅದ್ಭುತವಾದುದು. ಇಡೀ ಸಂಚಿಕೆಯ ಮುದ್ರಣ ವಿನ್ಯಾಸ ನೋಡಿ ಮೂಕ ವಿಸ್ಮಿತನಾದೆ. ಒಳಗೆ ಬಣ್ಣವಿಲ್ಲ ಎಂಬ ಅರಕೆ ಬಿಟ್ಟರೆ, ಉದ್ದಕ್ಕೂ ಒಪ್ಪ, ಓರಣ, ಸದಭಿರುಚಿಯ ಸಾಕ್ಷಾತ್ಕಾರ. ಬೆಳ್ಳಿ ಸಂಚಿಕೆ ಕಥಾ ಪ್ರಧಾನವಾಗಿದ್ದರೂ, ವೈವಿಧ್ಯ ತರಲು ನೀವು ವಹಿಸಿದ ಶ್ರದ್ಧೆ ಸ್ಪಷ್ಟವಾಗಿ ಎದ್ದು ಕಾಣುತ್ತದೆ.</p>
			<p class="text-right"><strong>-ಈಶ್ವರಚಂದ್ರ (ಬೆಂಗಳೂರು, ಭಾರತ)</strong></p>
		</section>
		<section class="level2 numbered" id="id-024.27">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೨೯</h2>
			<p>ತುಂಬಾ ಆಕರ್ಷಣೀಯವಾದ 'ಕನ್ನಡ ಪಾಠ' ಅತ್ಯಂತ ಪ್ರಶಂಸನಾರ್ಹ. ಸಂದರ್ಶನ, ಸಾಹಿತ್ಯಕ ಲೇಖನ, ಪದ ಸಂಗ್ರಹ, ಕವಿತೆ, ನಾಟಕ, ವ್ಯಕ್ತಿ ಪರಿಚಯ ಇವುಗಳನ್ನೆಲ್ಲ ಕೂಡಿಕೊಂಡು ಹೊರಬರುತ್ತಿರುವ 'ಅಮೆರಿಕನ್ನಡ' ಸರ್ವಾಂಗ ಪರಿಪೂರ್ಣತೆಯಿಂದ ಕೂಡಿದ, ಸರ್ವಾಭರಣ ಭೂಷಿತೆಯಾದ ಸುಮಂಗಲೆ! ಅವಳು ಎಂದೆಂದಿಗೂ ನವವಧುವಾಗಿಯೇ ಉಳಿಯಲಿ!</p>
			<p class="text-right"><strong>-ಕೆ. ಪ್ರಭಾಕರ ಪೈ (ಸ್ಕಾರ್ಸ್‍ಡೇಲ್, ನ್ಯೂಯಾರ್ಕ್)</strong></p>
		</section>
		<section class="level2 numbered" id="id-024.28">
			<h2 class="level2-title" epub:type="title">ಅಮೆರಿಕನ್ನಡ ಸಂಚಿಕೆ-೩೧</h2>
			<p>ಎಲ್ಲ ಸರಿಯಿರುವಾಗಲೇ ಅಮೆರಿಕದ ಜೀವನ ಒಂದು 'ಭಾರತ ರೈಲು ಯಾತ್ರೆ'ಯಂತೆ. ಜನರ ನೂಕು ನುಗ್ಗಲು. ಹಾಗಿರುವಾಗ, ಒಂದೂರಿನಿಂದ ಇನ್ನೊಂದು ಊರಿಗೆ ನೆಲಸಿ, ಪಾಟ್ಸ್‍ಟೌನ್‍ನಲ್ಲಿ ಗಿಡವಾಗಿ ಬೆಳೆದು ಮರವಾಗಿ ನಿಂತ ಅಮೆರಿಕನ್ನಡವನ್ನು ಜೋಪಾನವಾಗಿ ಬೇರು ಸಹಿತ ತೆಗೆದು ಸೇಂಟ್ ಲೂಯಿಸ್‍ನಲ್ಲಿ ನೆಟ್ಟ ನಿಮ್ಮ ಸಾಹಸ ಪ್ರಶಂಸನೀಯ.</p>
			<p class="text-right"><strong>ಪ್ರೊ| ರಾಮಭಟ್ (ಮಾಂಟ್ರಿಯಾಲ್, ಕೆನಡಾ)</strong></p>
			<p>ಎರಡು ದಿನದ ಕೆಲಸಕ್ಕೆಂದು ಹೋದ ಮುದ್ದಿನ ತಮ್ಮ ಮೂರು ತಿಂಗಳಾದರೂ ಹಿಂತಿರುಗಿ ಮನೆಗೆ ಬಾರದಿದ್ದಾಗ, ಮನಸ್ಸಿನಲ್ಲಿ ಕಳವಳ, ಭಯಗಳುಂಟಾದಾಗ ಅವನು ಫಕ್ಕನೆ ಹಿಂತಿರುಗಿ ಬಂದು ನಮ್ಮನ್ನು ನೋಡಿ, ನಗುತ್ತಾ ನಿಂತಾಗ ಯಾವ ಆಶ್ಚರ್ಯ ಸಂತೋಷಗಳಾಗುತ್ತದೋ, ಕೆಲವು ತಿಂಗಳಿಂದ ಮರೆಯಾದ 'ಅಮೆರಿಕನ್ನಡ' ಮರಳಿಬಂದಾಗ ಅದೇ ತರಹದ ಸುಖಾನುಭವ ಆಯಿತು; ಪತ್ರಿಕೆಯನ್ನು ತಬ್ಬಿಕೊಂಡೆ!</p>
			<p class="text-right"><strong>-ಪಡುಕೋಣೆ ಪ್ರಭಾಶಂಕರರಾವ್ (ಫ್ಲಷಿಂಗ್, ನ್ಯೂಯಾರ್ಕ್)</strong></p>
		</section>
	</section>
</body>
</html>
