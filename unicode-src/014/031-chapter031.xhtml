<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-031">
		<h1 class="level1-title" epub:type="title">ಕೊನೆ</h1>
		<p>ಮನಸ್ಸಿಗೆ ಹತ್ತಿರವಾದವರೊಬ್ಬರು ಆಸ್ಪತ್ರೆಯ ತೀವ್ರ ಚಿಕಿತ್ಸಾಘಟಕದಲ್ಲಿ ಶುಶ್ರೂಷೆ ಪಡೆಯುತ್ತಿದ್ದರು; ಹೋಗಿ ನೋಡಿ ಬಂದೆ. ಆಗ ಅಪ್ಪಳಿಸಿದ ಯೋಚನಾ ಲಹರಿಗಳು ದಟ್ಟವಾಗಿ ಕಾಡುತ್ತಿವೆ.</p>
		<p>ಅಂಕದ ಪರದೆ ಜಾರಿದ ಮೇಲೆ ನಾಟಕವಿನ್ನೂ ಉಳಿದಿಹುದೇ? ಎನ್ನುತ್ತದೆ ಒಂದು ಜನಪ್ರಿಯ ಚಿತ್ರಗೀತೆ. ಹೌದು, ಕೊನೆಯ ಅಂಕದ ತೆರೆ ಬಿದ್ದ ಬಳಿಕ ನಾಟಕ ಮುಗಿದಂತೆ; ರಂಗಕರ್ಮಿಗಳು ಕಾಲ್ತೆಗೆಯಲು ಅದು ಹಸಿರು ನಿಶಾನೆ ತೋರಿಸಿದಂತೆ. ನಾಟ್ಯಶಾಸ್ತ್ರದ ಭರತನ ಪ್ರಕಾರ 'ಅಂಕ' ಎನ್ನುವುದು ಹತ್ತು ಬಗೆಯ ನಾಟಕ ಪ್ರಭೇದಗಳಲ್ಲಿ ಒಂದರ ಹೆಸರೂ ಹೌದು. ಬಣ್ಣ ಹಚ್ಚಿಕೊಂಡು ಒಂದು ಭ್ರಾಮಕ ಪ್ರಪಂಚವನ್ನು ಹುಟ್ಟು ಹಾಕಿ ಕುಣಿಯುತ್ತಲೋ ಕುಣಿಸುತ್ತಲೋ ನೋಡುಗರನ್ನ ತಣಿಸುತ್ತ, ಅಥವಾ ಹಾಗೆ ತಣಿಸುತ್ತಿದ್ದೇವೆಂಬ ಹುಸಿ ಹಸಿ ನಂಬುಗೆಯ ಭೃಂಗದ ಬೆನ್ನೇರಿ ಕಲ್ಪನಾ ವಿಲಾಸದಲ್ಲಿ ಮೈಮರೆತ ಕಲಾವಿದರು ಈಗ ನೇಪಥ್ಯಕ್ಕೆ ಸರಿಯಲೇ ಬೇಕು.</p>
		<p>ಆದರೆ, ಈ ಕೊನೆಯ ತೆರೆ ಬೀಳುವುದು ಯಾವಾಗ? ಯಾವಾಗ ಬೇಕಾದರೂ ಬೀಳಬಹುದು. ನಾಟಕ ಬರೆದವರು 'ಅದು ಹೀಗೆ ಇಲ್ಲಿಗೇ ಮುಗಿಯಲಿ' ಎಂದು ಆಶಿಸಿರಬಹುದು. ಜನರಿಗೆ ಏನು ಬೇಕು, ಹೇಗೆ ಬೇಕು, ಎಷ್ಟು ಬೇಕು ಎಂಬುವುಗಳು ತನಗಿಂತ ಬೇರೆ ಯಾರಿಗೆ ಗೊತ್ತು? ಎಂದುಕೊಂಡ ನಿರ್ದೇಶಕ ಕವಿಕಲ್ಪನೆಗೆ ಒಂದು ಹೊಸ ಆಯಾಮವನ್ನು ಕಾಣಿಸುವ ತವಕದಲ್ಲಿ ಇಲ್ಲಿಯೋ ಅಲ್ಲಿಯೋ ಎಲ್ಲಿಯೋ ತುಂಡರಿಸಿ, ಬೇಕೆಂದಲ್ಲಿ ಈ ದೃಶ್ಯಕಾವ್ಯವನ್ನ ನಿಲ್ಲಿಸಿಯೂ ಬಿಡಬಹುದು. ಭೋಂಕನೆ ರಂಗವನ್ನೂ, ಜನಾಂತರಂಗವನ್ನೂ, ನಮ್ಮ ಕನ್ನಡದ ಪಂಪಕವಿಯ ಆದಿಪುರಾಣದ ನೀಲಾಂಜನೆ ಮಾಡಿದಂತೆ, ಪ್ರವೇಶಿಸಿ ಅಲೆಯೆಬ್ಬಿಸಿ ಅಲ್ಲೋಲ ಕಲ್ಲೋಲ ಮಾಡಿರುವ ಕಲಾವತಂಸರಿದ್ದಾರೆ. ಅಭಿಮಾನಿಗಳು ಇನ್ನೂ ಬೇಕು, ಇನ್ನಷ್ಟು ಬೇಕು ಎಂದು ತಹತಹಿಸುತ್ತಿರುವಾಗಲೇ ಹೂಡಿದ ಹಣದ ನವಿಲುಗರಿಗಳ ಮರಿಗಳ ಸುರಿಮಳೆಯ ಕನಸು ಕಾಣುತ್ತಿರುವ ನಿರ್ಮಾಪಕರ ನಿದ್ದೆಗೆಡೆಸಿ, ಆ ನವಿರು ಹಾಸ್ಯದ ಸರಸ ನಟ ಸೈನ್‍ಫೀಲ್ಡ್  ಮಾಡಿದಂತೆ, ಕಲಾವಿದ ತಾನೇ ಸ್ವಯಂ ನಿವೃತ್ತಿ ಘೋಷಿಸಿಕೊಂಡು, ಮೆಲ್ಲಗೆ ರಂಗಮಂಚದಿಂದ ಅಂತರ್ಧಾನನಾಗಲೂ ಬಹುದು. ಕಿಂಕಾಪಿನ ರಂಗುರಂಗಿನ ವರ್ಣಪಟಲ ತೆರೆ ಮರೆಗೊಂದು ಕಿರುಸಾಧನವೂ ಹೌದು, ಅಪ್ಪಳಿಸಿ ಬರುವ ಅಲೆಯೂ ಹೌದು. ಖುಷಿಯಿಂದ ತಟ್ಟುತ್ತಿದ್ದ ಚಪ್ಪಾಳೆಯ ಕೈಗಳೇ ಕೊಳೆತ ಕಳಿತ ಹಣ್ಣು ಮೊಟ್ಟೆಗಳ ಕ್ಷಿಪಣಿಗಳನ್ನ ವೇದಿಕೆಯತ್ತ ತೂರಿ ಎಸೆಯತೊಡಗಿ ಹಠಾತ್ತನೆ ಅಂಕದ ಪರದೆ ಬಿದ್ದಿತೆಂದರೆ ಅದು ಮುಖಕ್ಕೆ ಮಂಗಳಾರತಿ ಮಾಡಿಸಿಕೊಂಡ ಅಭಿನೇತೃಗಳ ಆತ್ಮರಕ್ಷಣೆಗಾಗಿ. ಹೀಗೆ, ತೆರೆ ಯಾವಾಗ ಬೇಕಾದರೂ ಬೀಳಬಹುದು.</p>
		<p>ಕುಳಿತಿದ್ದವರು ಎದ್ದು ಹೋಗತೊಡಗಿದಾಗ, ಸಭಾಂಗಣದ ಖಾಲಿ ಕುರ್ಚಿಗಳು ಮುಲುಗಿದಾಗ, ಮೂಕವೇದನೆಯಿಂದ ರಂಗಸಜ್ಜಿಕೆ ಗದ್ಗದಿಸಿದಾಗ ಕಣ್ಣೊರೆಸಲು ಇಳಿಬಿಟ್ಟ ಪರದೆಯ ಸೆರಗಿಗಿಂತ ಬೇರೆ ನೆರವು ಇನ್ನೇನು ಬೇಕು? ಅಡಗಿಕೊಳ್ಳಲು ತೆರೆಯ ಮರೆಯ ಮಡಿಲಿಗಿಂತ ಸುರಕ್ಷಿತ ಬಿಲ ಇನ್ನೆಲ್ಲಿ ಸಿಕ್ಕೀತು? ನಿತ್ಯಜವ್ವನೆ ರಂಗರಮಣಿಯ ಮುಖಾರವಿಂದಕ್ಕೆ ಈ ಸಮಯದಲ್ಲಿ ಮುಸುಕೆನ್ನಿ, ಅವಗುಂಠನವೆನ್ನಿ, ಬುರ್‍ಖಾ ಎನ್ನಿ ಯವನಿಕೆ ಪರದೆ ಕೆಳಗಿಳಿದು ಬೀಳುತ್ತದೆ. ಪರದೇ ಮೇ ರಹನೇ ದೋ, ಪರದಾ ನ ಉಠಾವೋ ಎಂದು ಗೋಗರೆಯುವುದು ಈ ಸನ್ನಿವೇಶದಲ್ಲೇ.</p>
		<p>ಹಿಂದೆಲ್ಲ ಪಾಶ್ಚಾತ್ಯ ರಂಗಭೂಮಿಯಲ್ಲಿ ನಾಟಕಕ್ಕೆ ಮಂಗಳ ಹಾಡುವಾಗ ಸಾಮಾನ್ಯವಾಗಿ ಯಾರಾದರೂ ಒಬ್ಬರು ನಟೀಮಣಿ ವೇದಿಕೆಯ ಮೇಲೆ ಬಂದು ಹಾಡಿಹೋಗುತ್ತಿದ್ದರಂತೆ. ನಮ್ಮ ಕೆಲವು ಸಂಘಗಳಲ್ಲಿ ಖಾಯಂ ಕಾರ್ಯದರ್ಶಿ, ಖಾಯಂ ಅಧ್ಯಕ್ಷರು ಇದ್ದ ಹಾಗೆ. ಬಹುಶಃ ಯಾರೋ ಪ್ರಖ್ಯಾತ ಗಾಯಕಿಯೊಬ್ಬರು ನಿರಂತರವಾಗಿ ಈ ಪಾತ್ರ ವಹಿಸುತ್ತಿದ್ದರೇನೋ. ದಿನ ಕಳೆದಂತೆ, ಮಕ್ಕಳು ಮೊಮ್ಮಕ್ಕಳು ಮರಿಮಕ್ಕಳಾದರೂ ಈಕೆಯ ಕಂಠಶ್ರೀಗೆ ಜನ ಮುಗಿಬಿದ್ದಿದ್ದರೇನೋ. ಜನರ ಮೆಚ್ಚುಗೆಯ ಕಡಾಯಿ ತುಂಬುತಿದ್ದಂತೆಯೇ ಈ ಮಹಾಮಾತೆಯ ಗಾತ್ರವೂ ವರ್ಧಿಸುತ್ತಲೇ ಇತ್ತೇನೋ. ಅದಕ್ಕೇ ಬಂದಿರಬೇಕು ಈ ಉದ್ಘೋಷ ಗುಂಡಮ್ಮನವರು ಬಂದು ಹಾಡಿಹೋಗುವ ವರೆಗೂ ನಾಟಕ ಮುಗಿಸುವಂತಿಲ್ಲ. (ದ ಷೋ ಈಸ್ ನಾಟ್ ಓವರ್, ಅಂಟಿಲ್ ದ ಫಾ಼್ಯಟ್ ಲೇಡಿ ಸಿಂಗ್ಸ್!)</p>
		<p>ಸಿನೆಮಾ ಮುಗಿದಮೇಲೆಯೂ, ಎಲ್ಲ ಸಾಂಸ್ಕೃತಿಕ ಕಾರ್ಯಕ್ರಮಗಳ ಕೊನೆಯಲ್ಲಿಯೂ 'ಜನಗಣಮನ' ಕಡ್ಡಾಯವಾಗಿದ್ದ ಕಾಲ ಒಂದಿತ್ತು; ಈಗ ರಾಷ್ಟ್ರಪತಿ/ರಾಜ್ಯಪಾಲರಿಗೆ ಆ ಗೌರವ ಮೀಸಲು. 'ನಾಂದ್ಯಂತೇ ಪ್ರವಿಶತ ಸೂತ್ರಧಾರಃ' ಎಂದು ಭಾಸ ಮೊದಲಾದ ನಮ್ಮ ಸಂಸ್ಕೃತ ನಾಟಕಕಾರರು ಪ್ರಾರಂಭದಲ್ಲಿ ಶ್ರೀಗಣೇಶ ಮಾಡುವ ರೀತಿಯಲ್ಲೇ, ಆ ನಾಟಕಗಳ ಸೂತ್ರಧಾರನೋ, ನಿರ್ದೇಶಕನೋ, ಕಂಪನಿ ಮಾಲೀಕನೋ ಕೊನೆಯಲ್ಲಿ ಇತಿಶ್ರೀ ಹೇಳಲು ರಂಗದ ಮೇಲೆ ಕಾಣಿಸಿಕೊಳ್ಳುತ್ತಾನೆ; ಸಾವಧಾನದಿಂದ ನಾಟಕವನ್ನ ನೋಡಿದುದಕ್ಕೆ ಸಭಿಕರಿಗೆ ಥ್ಯಾಂಕ್ಸ್ ಹೇಳುತ್ತಾನೆ. ಈಗ ನಮ್ಮ ಕಾರ್ಯಕ್ರಮಗಳಲ್ಲಿ ಶಾಸ್ತ್ರಕ್ಕಾಗಿಯೋ ಏನೋ ಎನ್ನುವಂತೆ ಮಾಡುತ್ತಿರುವ ವಂದನಾರ್ಪಣೆಯ ಮೂಲ ರೂಪ ಅದು. ನಮ್ಮ ಈ ಪ್ರಯೋಗಕ್ಕೆ ಆಶ್ರಯವಿತ್ತ ರಾಜ, ಪಾಳೇಗಾರ, ಊರ ಪಟೇಲ ಸುಖವಾಗಿರಲಿ, ಅವನು ಕೈಹಿಡಿದವಳು, ಅವನ ಕೈಯನ್ನು ಹಿಡಿದವಳೂ, ಅವರ ಮಕ್ಕಳು ಮರಿಗಳ ಹೊಟ್ಟೆ ತಣ್ಣಗಿರಲಿ, ಅವನನ್ನೇ ನಂಬಿರುವ ಪ್ರಜೆಗಳಾದ ನಿಮ್ಮ ಮೇಲೆ ಸದಾ ನೆಮ್ಮದಿಯ ಮಳೆಗರೆಯುತ್ತಿರಲಿ" ಎಂದೆಲ್ಲ ಹಾಡುತ್ತಾನೆ. ಇದೇ ಭರತವಾಕ್ಯ. ಪಾತ್ರಧಾರಿಗಳೆಲ್ಲರೂ ಒಟ್ಟಿಗೇ ಅರ್ಧಚಂದ್ರಾಕಾರವಾಗಿ ನಿಂತು, ಒಟ್ಟಿಗೇ ತಲೆಬಾಗಿ ಸಭಿಕರಿಗೆ ನಮಸ್ಕರಿಸುತ್ತಾರೆ. ಸಭಿಕರು ಕರತಾಡನ ಮಾಡುತ್ತಾರೆ. ಈ ಪರಿಯ ತೆರೆಯ ಕರೆ (ಕರ್ಟನ್ ಕಾಲ್) ಮರುಕಳಿಸುವುದೇ ಒಂದು ಸೊಗಸು. ಅಭಿನಯ ತುಂಬಾ ಖುಷಿತಂದುಕೊಟ್ಟಿತ್ತೆಂದರೆ ನೋಡುಗರೆಲ್ಲ ಎದ್ದುನಿಂತು ಚಪ್ಪಾಳೆ ತಟ್ಟುವುದೂ ಉಂಟು.</p>
		<p>ಎಲ್ಲಾ ಕಲಾವಿದರೂ ಸಮಾನವಾಗಿ ಮಿಂಚುತ್ತಾರೆಂದೇನಲ್ಲ. ಒಬ್ಬರು ಮಿಂಚಿದರೆಂದರೂ ಎಲ್ಲಾ ದೃಶ್ಯಗಳಲ್ಲೂ ಅವರು ಒಂದೇ ಪ್ರಮಾಣದಲ್ಲಿ ಮೆರೆದರು ಎನ್ನುವಂತಿಲ್ಲ. ಅಭಿನೇತೃವು ಪ್ರತಿಭಾವಂತನಾದರೂ, ಆ ಪ್ರತಿಭೆ ಕ್ಷಣಕ್ಷಣಕ್ಕೂ ನಿಚ್ಚಂಪೊಸತಾಗಿ ನವನವೋನ್ಮೇಷಶಾಲಿನಿಯಾಗಿ ಬೆಳಗಿದರೂ, ಪರಾಕಾಷ್ಠೆಗೆ ಮುಟ್ಟಿದ ಆ ಕಿಡಿ ಕೊನೆಗೊಮ್ಮೆ ಆರಲೇ ಬೇಕು. ಆದಿ ಇದ್ದುದಕ್ಕೆಲ್ಲ ಅಂತ್ಯ ಬಂದೊದಗಲೇ ಬೇಕು. ಅವತಾರಕ್ಕೂ ಸಹ ಒಂದು ಮಹಾಪ್ರಸ್ಥಾನದ ಅವಕಾಶ ಪುರಾಣಕಾರರು ಒದಗಿಸಿಟ್ಟಿದ್ದಾರೆ. ಸಂದರ್ಶನಕ್ಕೆಂದು ಬಂದ ಜೀವಾತ್ಮ ತನ್ನ ಕೆಲಸ ಮುಗಿದ ಮೇಲೆ ದೇಹವೆಂಬ ಕೊಠಡಿಯಿಂದ ಮೆಲ್ಲಗೆ ಹೊರ ಜಾರಲೇ ಬೇಕು. ಈಗ ಇದ್ದವರು ನಮ್ಮನಗಲಿ ಇನ್ನಿಲ್ಲವಾಗಿ ಹೋದರು ಎಂದು ತಿಳಿಸಿ ಚರಮಗೀತೆ ಹಾಡುವಾಗ ಅಸುನೀಗಿದರು, ಕೊನೆಯುಸಿರೆಳೆದರು, ನಿಧನರಾದರು, ಪ್ರಾಣಬಿಟ್ಟರು, ತೀರಿಹೋದರು, ಮರಣಹೊಂದಿದರು ಅಥವಾ ನೇರವಾಗಿ ಅವರು ಸತ್ತುಹೋದರು ಎಂದು ಹೇಳಿಬಿಡುತ್ತೇವೆ. ಅಥವಾ ಈ ನೋವಿನ ಕಾರ್ಮುಗಿಲಲ್ಲೂ ಏನೋ ಒಂದು ಬೆಳಕಿನ ಕಿರಣವನ್ನ ಕಾಣುತ್ತಾ ದೈವಾಧೀನರಾದರು, ಸ್ವರ್ಗಸ್ಥರಾದರು, ವೈಕುಂಠವಾಸಿಗಳಾದರು, ಶಿವೈಕ್ಯರಾದರು ಎಂದು ಹೇಳುವುದುಂಟು. ಈ ಬಿಡುಗಡೆಯನ್ನ ಮೋಕ್ಷ, ಮುಕ್ತಿ, ಕೈವಲ್ಯ, ನಿರ್ವಾಣ, ಲಿಂಗೈಕ್ಯತೆ, ಬಯಲಾಗುವುದು, ಸಮಾಧಿ, ಅವನಲ್ಲಿ ಲೀನವಾಗುವುದು ಹೀಗೆ ಬಣ್ಣಿಸುವುದುಂಟು.</p>
		<p>ಸಂಸ್ಕೃತದಲ್ಲಿ <em>'ನಿಧನ'</em>ರಾಗುವುದು ಎಂಬ ಪದವಿದೆಯಲ್ಲ, ಅದು ಮಲಗಿಸಲ್ಪಡುವುದು, ಇಡಲ್ಪಡುವುದು ಎಂಬ ಅರ್ಥ ಕೊಡುವ ಪದ.<em>'ನಿಧಿ'</em>ಎಂಬುದು ಇಡು, ಮಡುಗು ಎಂಬ 'ನೀ'ಧಾತುವಿನಿಂದ, ಹೂಳಿಟ್ಟದ್ದು ಎಂಬ ಅರ್ಥದಲ್ಲಿ ಬಂದಿದೆ. ಶಾಶ್ವತವಾಗಿ ವಿಶ್ರಾಂತಿಗೆ ಮಲಗಿಸುವುದು,<em>ಲೇಯಿಂಗ್ ಟು ರೆಸ್ಟ್</em>ಎಂದರೆ ಸಾವನ್ನಪ್ಪುವುದೇ. ಹಳಗನ್ನಡದಲ್ಲಿ ಸಾಯುವ ಅರ್ಥದಲ್ಲಿ<em>'ಪಡು'</em>ಎಂದರೂ ಮಲಗು ಎಂದೇ. ಕೆಲವರು ಕಾಲವಶರಾಗುತ್ತಾರೆ, ಅವರಿಗೆ ಕಾಲನೇ ಯಮ. ಇನ್ನು ಕೆಲವರು ಏನೇನೋ ಒಳ್ಳೆಯ ಕೆಲಸಗಳನ್ನು ಮಾಡಿ,<em>ಕೀರ್ತಿಶೇಷ</em>ರಾಗುತ್ತಾರೆ, ಅವರ ಕಾಯ<em>ಪಂಚತ್ವ</em>ವನ್ನೈದಿತು, ಉಳಿಯದೇ ಪಂಚಭೂತಗಳಲ್ಲಿ ಲೀನವಾಗಿ ಹೋಯಿತು; ಆದರೆ, ನೆನಸಿಕೊಳ್ಳುವವರ ಪಾಲಿಗೆ ಅವರ ಕೀರ್ತಿ ಭಾಗಾಹಾರದ<em>ಶೇಷ</em>ದಂತೆ ಇಲ್ಲೇ ಅಜರಾಮರವಾಗಿ ಉಳಿದೀತು.<em>ಕಸ್ತೂರಿ</em>ಯ ಪಾವೆಂ ಆಚಾರ್ಯರು ತಮ್ಮ ಪದಾರ್ಥಚಿಂತಾಮಣಿ<sup><a epub:type="noteref" href="999-aside.xhtml#id-031-01">೧</a></sup>ಯಲ್ಲಿ ಈ ಸಾವಿನ ಬಗ್ಗೆ ವಿವರಿಸುವಂತೆ, ಅಮಂಗಲಕರ ವಿಷಯವನ್ನ ನೇರವಾಗಿ ಹೇಳಲು ಮನಸ್ಸು ಒಗ್ಗದೆ, ಹಿಂದಿಯಲ್ಲಿ '<em>ಗುಜರ್ ಜಾನಾ' ಎಂದಾಗ, 'ಗುಜರ್ ಬಸೇ</em>' ಎನ್ನುವುದು ಇದಕ್ಕೇ. (ಫಾ಼ರಸಿಯಲ್ಲಿ<em>ಗುಜರ್‍ನಾ</em>ಎಂದರೆ ತೀರುವುದು, ತಲುಪುವುದು, ದಾಟುವುದು, ಮುಗಿಸುವುದು ಇತ್ಯಾದಿ; ಇಲ್ಲಿ<em>ಗುಜರ್</em>ಈ ಎಲ್ಲ ಅರ್ಥವಿನ್ಯಾಸದೊಂದಿಗೆ<em>ಕಾಲ ಕಳೆಯುವುದು</em>ಎಂಬ ಪ್ರಧಾನ ಅರ್ಥವನ್ನೇ ಸೂಚಿಸುತ್ತದೆ.) ಆ ದೊಡ್ಡ ಮನುಷ್ಯ<em>ದಾಟಿಹೋದರು</em>ಎನ್ನುವ ಅರ್ಥದಲ್ಲಿ<em>ಹಿ ಪಾಸ್‍ಡ್ ಎವೇ</em>ಆಗುತ್ತಾರೆ. ಲಘುವಾಗಿ ಮಾತನಾಡುವಾಗ ನಮಗಾಗದವರು<em>ಗಚ್ಛ ಗಚ್ಛ ಆಗಿ, 'ಗೊಟಕ್'</em>ಎಂದುಬಿಡುತ್ತಾರೆ; ಇಲ್ಲವೇ<em>'ನೆಗೆದು ಬೀಳುತ್ತಾರೆ',</em>ಪುಣ್ಯ ಕೋಟಿ ಗೋವಿನ ಕತೆ ಹಾಡಿನ ಆ ಕೆಟ್ಟ ಹುಲಿ<em>'ನೆಗೆದು ಪ್ರಾಣವ ಬಿಟ್ಟಿತಲ್ಲ'</em>ಹಾಗೆ.</p>
		<p>ಸಾಯುವುದರ ಮಾತನಾಡಿದಾಗಲೆಲ್ಲ ನಾವು ಸಾವಿನ ಬಗ್ಗೆಯೇ ಹೇಳುತ್ತಿದ್ದೇವೆ ಎಂದಲ್ಲ ಎಂದು ಲಾಂಗೂಲಾಚಾರ್ಯರು ಬರೆದಾಗ ಬೆರಗಾಗಬೇಡಿ. ಅದು ನಿಜ. 'ದಿನಾ ಸಾಯೋರಿಗೆ ಅಳೋರ್ಯಾರು?' ಎಂಬ ಗಾದೆ ಮಾತಿನಲ್ಲಿ ಚಿಂತೆ ನಿರಂತರವಾಗಿದ್ದಾಗ ದುಃಖಕ್ಕೆ ಜಾಗ ಅಲ್ಲಿಲ್ಲ ಎಂಬುದೇ ಭಾವಾರ್ಥ. 'ಅವನು ಸಾಯಲಿ, ನನಗೇನು?- ಎನ್ನುವಾಗ 'ಅವ ಎಲ್ಲಿಯಾದರೂ ಹಾಳಾಗಿ ಹೋಗಲಿ, ನನಗೆ ಚಿಂತೆಯಿಲ್ಲ'- ಎಂಬುದು ಭಾವಾರ್ಥ. ಇಷ್ಟು ಹೊತ್ತು ಎಲ್ಲಿ ಸತ್ತಿದ್ದೀ?'- ಎಂದು ಗಿರಿಜಾಮೀಸೆಯ ಸರದಾರ ತನ್ನ ಆಳಿನ ಮೇಲೆ ರೇಗಿದಾಗ, 'ಕರೆದೊಡನೆ ಏಕೆ ಬೇಗ ಬರಲಿಲ್ಲ?'- ಎಂಬುದಷ್ಟೇ ಆ ಅಸಹನೆಯ ಪ್ರಶ್ನೆಯ ಇಂಗಿತ. 'ಎಷ್ಟು ಕೋಪ ಬಂದಿತ್ತು ಗೊತ್ತಾ? ಮಚ್ಚು ತೊಗೊಂಡು ಚಚ್ಚಿ, ನುಚ್ಚು ನೂರಾಗೋ ಹಾಗೆ ಆ ತುಚ್ಛನನ್ನ ಕೊಚ್ಚಿ ಹಾಕಿ ಬಿಡ್ತಾ ಇದ್ದೆ, ಪಾಪ, ಸಾಯಲಿ ಅಂತ ಬಿಟ್ಟೆ!'-ಎನ್ನುವವರೂ ಇದ್ದಾರೆ. ಇದೇನು ದೇವರು ಮೆಚ್ಚೋ ಮಾತೇ? ಹಾಗಂದಾಗ ಇಲ್ಲೆಲ್ಲ<em>'ಸಾಯುವುದು'</em>'ಇರು, ಹೋಗು, ಬದುಕಿಕೋ' ಎನ್ನುವುದಕ್ಕೆ ಪರ್ಯಾಯ ಪದಗಳು ಅಷ್ಟೆ. 'ಅಯ್ಯೋ, ಅವನು ರಸಿಕ ಬಡ್ಡೀಮಗ; ಹೆಂಡತಿ ಅಂದರೆ ಸಾಯುತ್ತಾನೆ' ಎಂದಾಗ, 'ಪ್ರಾಣಾನೇ ಬಿಡುತ್ತಾನೆ' ಎನ್ನಲು, '<em>ಹಿ ಡೈಸ್ ಆನ್ ಹರ್'</em>ಎಂದರೆ ಇಲ್ಲಿ<em>ಹುಚ್ಚಾಪಟ್ಟೆ ಆಸಕ್ತಿ</em>ಎಂದಷ್ಟೇ ಅರ್ಥ. ''ಹೊರಗೆ ಹೋಗಿ ಆಟ ಆಡಬೇಕು ಅಂತ ಸಾಯಬೇಡ, ತೆಪ್ಪಗೆ ಮನೆಯಲ್ಲಿ ಕೂತ್ಕೊಂಡು ಓದು'' ಎಂದಾಗ ಆಟದ ಬಗ್ಗೆ ಮಗನಿಗಿರೋ ಆಸಕ್ತಿಯ ತೀವ್ರತೆಯನ್ನೇ ನಾವು ಗುರುತಿಸುತ್ತೇವೆ.</p>
		<p>ಹಾಡುಗಾರರು ಪ್ರವಚನಕಾರರು ಮಂಗಳ ಹಾಡದೆ ಕಾರ್ಯಕ್ರಮ ಮುಗಿಸರು. ಬ್ರಹ್ಮರ್ಷಿಗಳು ಶಾಂತಿಮಂತ್ರ ಪಠಿಸಿದರೆಂದರೆ ಜಗತ್ತಿನಲ್ಲೆಲ್ಲ ನೆಮ್ಮದಿಯ ಮಾವಿನಕಾಯಿಗಳು ಉದುರುತ್ತಿದ್ದ ಒಂದು ಕಾಲವೂ ಹಿಂದೆ ಇತ್ತಂತೆ. ಸಂಗೀತದ ಕಛೇರಿಗಳಲ್ಲಿ<em>ಪವಮಾನ</em>ಹಾಡಿದರೆಂದರೆ ಸಂಗೀತ ವಿದ್ವಾಂಸರು ಕೊನೆಯ ಘಟ್ಟ ಮುಟ್ಟಿದರೆಂದೇ ಅರ್ಥ. ಬೆಳ್ಳಿತೆರೆಯ ಕಿರುತೆರೆಯ ದೃಶ್ಯಾವಳಿಗಳು ಮುಕ್ತಾಯಗೊಳ್ಳುವಾಗ<em>ಮಂಗಳ, ಶುಭಂ</em>ಹೇಳಿ ಬೀಳ್ಕೊಡುವುದು ಈಗಲೂ ನಮ್ಮ ಸಂಪ್ರದಾಯ. ಪಾಶ್ಚಾತ್ಯರಲ್ಲಿ<em>'ಕೊನೆಗೊಂಡಿತು'</em>ಎನ್ನುವುದನ್ನ ಫಿನಿಸ್, ದ ಎಂಡ್ ಎಂದು, ಫಿನಲೆಯೊಂದಿಗೆ ಸೂಚಿಸುತ್ತಾರೆ. ಪಾಶ್ಚಾತ್ಯ ಭಾಷೆಗಳಲ್ಲಿ ಹಿಂದೆ ಇದೇ ಪದ್ಧತಿ ಗ್ರಂಥಗಳ ಮುಗಿವಿಗೂ ಬಳಸುತ್ತಿದ್ದರು. ಮುದ್ರಾಂಕಿತಗಳು ಗೋಚರಿಸಿದವೆಂದರೆ ವಚನಗಳು, ಕೀರ್ತನೆಗಳು, ಮುಕ್ತಕಗಳು ಇನ್ನೇನು ಮುಕ್ತಾಯಗೊಂಡವು ಎನ್ನುವುದರ ಖಚಿತ ಸೂಚನೆ; ಆಕಾಶವಾಣಿಯವರು ಕಾಪಿರೈಟ್ ಯಾರಿಗೆ ಸೇರಿದ್ದು ಎಂದು ಹುಡುಕಿಕೊಂಡು ಹೋಗಬೇಕಿಲ್ಲ. ಹಿಂದಿನ ಕಾಲದಲ್ಲಿ ಸಂಸ್ಕೃತ ಗ್ರಂಥಗಳನ್ನ ಬರೆಯುತ್ತಿದ್ದವರು 'ಪಠ್ಯಭಾಗವು ಮುಕ್ತಾಯಗೊಂಡಿತು' ಎಂಬುದನ್ನ ಇನ್ನೊಂದು ರೀತಿ ಸೂಚಿಸುತ್ತಿದ್ದರು. ಪುಸ್ತಿಕೆಯ ಕೊನೆ ವಾಕ್ಯವನ್ನು ಅಥವಾ ಕೊನೆಯ ಶ್ಲೋಕವನ್ನು ಮೂರುಬಾರಿ ಹೇಳಿದರೆಂದರೆ ಅಲ್ಲಿಗೆ ಗ್ರಂಥ ಮುಗಿಯಿತೆಂದು ಸಂಕೇತ. ಅಲ್ಲಿಂದ ಮುಂದೆ, ಸಾಮಾನ್ಯವಾಗಿ, ಅಭಿಮಾನಿಗಳು ಲಗತ್ತಿಸಿರಬಹುದಾದ 'ವೇದಪಾರಾಯಣದ ಫಲ, ಗಂಗಾದಿ ತೀರ್ಥಸ್ನಾನಫಲ'ಗಳೆಲ್ಲ ಫಲಶ್ರುತಿಯ ಬಾಲಂಗೋಚಿಗಳು.</p>
		<p>ಮಹಾಭಾರತ ಭೀಷ್ಮಪರ್ವಾಂತರ್ಗತ ವಿಷ್ಣುಸಹಸ್ರನಾಮ ಸ್ತೋತ್ರದ ಕೊನೆಯಲ್ಲಿ,<em>ವನಮಾಲೀ, ಗದೀ, ಶಾರ್ಙ್ಗೀ, ಶಂಖೀ, ಚಕ್ರೀ, ಚ ನಂದಕೀ....</em>ಎಂದು ಮೂರು ಬಾರಿ ಪುನರಾವರ್ತನೆ ಮಾಡಿರುವುದು ಅದಕ್ಕಾಗಿಯೇ. ಯಾವುದನ್ನಾದರೂ ಮೂರು ಬಾರಿ ಹೇಳಿದರೆ ಅದು ದೇವರಿಗೆ ತೃಪ್ತಿ ತಂದುಕೊಡುತ್ತದೆ ಎಂದು ಋಗ್ವೇದದಲ್ಲಿ ಹೇಳಿದೆ. ಓಂ ಶಾಂತಿಃ ಶಾಂತಿಃ ಶಾಂತಿಃ ಎನ್ನುವುದಿಲ್ಲವೆ, ಹಾಗೆ. (ತೌರಿಗೆ ಹೋದ ಹೆಂಡತಿ ಬೇಗ ಬರಲೆಂದು ''ಹೊರಟು ಬಾ, ಹೊರಟು ಬಾ, ಹೊರಟು ಬಾ'' ಎಂದು ಟೆಲಿಗ್ರಾಂ ಕಳುಹಿಸಿದ ಕಥೆ ನೆನಪಿಗೆ ಬರುತ್ತದೆಯೆ? ಅಲ್ಲಿ, ಮೂರು ಸಾರಿ ಹೇಳಿದರೇನೇ ಅವಳು ತನ್ನ ಮಾತು ಕೇಳುವವಳು ಎಂದುಕೊಂಡ ಬಡಪಾಯಿ ಗಂಡ ತೆಗೆದುಕೊಂಡ ಮುಂಜಾಗರೂಕತೆ ಕ್ರಮ ಅದು ಅಷ್ಟೆ.) ಮುಸ್ಲಿಮರಲ್ಲಿ ವಿಚ್ಛೇದನ ಸಿಂಧುವಾಗಬೇಕಾದರೆ<em>ತಲಾಕ್ ತಲಾಕ್ ತಲಾಕ್</em>ಎಂದು ಮೂರು ಬಾರಿ ಹೇಳಬೇಕಂತೆ. ಅಲ್ಲಿಗೆ ಕಳಚಿತು ಅವನ-ಅವಳ ಸಂಬಂಧದ ಮೂರ್ಕಾಲೋಟ. ಹರಾಜು ಕೂಗುವಾಗಲೂ ಮೂರನೆಯ ಬಾರಿಯೇ ಕೊನೆಯ ಬಾರಿ; ಅಲ್ಲಿಗೆ ಕಥೆ ಮುಗಿಯಿತು. ಕಷ್ಟಪಟ್ಟು ಸಂಪಾದಿಸಿದ್ದ ಆತ್ಮಲಿಂಗವನ್ನ 'ಜೋಪಾನವಾಗಿ ಎತ್ತಿ ಹಿಡಿದುಕೊಂಡಿರು' ಎಂದು ಒಪ್ಪಿಸಿದ್ದುದನ್ನ ತುಂಟ ಗಣೇಶ ಗೋಕರ್ಣದಲ್ಲಿ ನೆಲದ ಮೇಲೆ ಇಟ್ಟುಬಿಡುವ ಮುನ್ನ, ಸಮುದ್ರದಲ್ಲಿ ಸಾಯಂಸಂಧ್ಯಾವಂದನೆಗೆ ಹೋಗಿದ್ದ ರಾವಣನನ್ನ 'ಬೇಗ ಬಾ' ಎಂದು ಕರೆದು ಎಚ್ಚರಿಸಿದ್ದೂ ಸಹ ಮೂರುಬಾರಿಯೇ.</p>
		<p>ಶಬ್ದಮಣಿದರ್ಪಣದ ಸಮಾಪ್ತಿ ವಾಕ್ಯವಾಗಿ ಕೇಶಿರಾಜ ಹೇಳುತ್ತಾನೆ: ಆನೆಯ ನಡು ಬಡವಾದುದನ್ನ ಕಂಡವರಿದ್ದಾರೆಯೇ? ಈ ಆನೆ ನಡೆದಿದ್ದೇ ದಾರಿ, ಒಮ್ಮೆ ಇಟ್ಟ ಪದವನ್ನ ಅಳುಹದ ಹೆಗ್ಗಳಿಕೆ, ನಾನೇರುವೆತ್ತರಕೆ ನೀನೇರಬಲ್ಲೆಯಾ? ಇತ್ಯಾದಿ ಆತ್ಮವಿಶ್ವಾಸದ ಪರಾಕಾಷ್ಠತೆಯ ಮಾತುಗಳನ್ನ ಆಡುವ ದಾಷ್ಟ್ರ್ಯ ಉಳ್ಳವರೂ ಇದ್ದಾರೆ.</p>
		<p class="verse">ಅವಧರಿಪುದು ವಿಬುಧರ್ ದೋ<br /> ಷವಿದರೊಳ್ ಏನಾನುಂ ಉಳ್ಳೊಡಂ ಪ್ರಿಯದಿಂ ತಿ<br /> ರ್ದುವುದು; ಗುಣಯುಕ್ತಮುಂ ದೋ<br /> ಷವಿದೂರಮುಂ ಆಗೆ ಮೆಚ್ಚಿ ಕೈಕೊಳ್ವುದಿದಂ॥<sup><a epub:type="noteref" href="999-aside.xhtml#id-031-02">೨</a></sup></p>
		<p>ಎಂದು ಕೇಶಿರಾಜನೇ ಇನ್ನೊಂದೆಡೆ ಹೇಳುವಂತೆ, ಸಮರ್ಪಿಸಿದುದನ್ನು ಹಂಸ-ಕ್ಷೀರ ನ್ಯಾಯದಂತೆ ಸ್ವೀಕರಿಸಬೇಕೆಂದು ಗುಣಗ್ರಾಹಿಗಳಲ್ಲಿ ಕೊನೆಯಲ್ಲಿ ವಿನಂತಿಸಿಕೊಳ್ಳುವವರೂ ಇದ್ದಾರೆ. ಮಂಗಳ ಹಾಡುವಾಗ ಈ ಬಗೆಯ ವಿನಯದ ಮಾತುಗಳು ಯಾವ ಕವಿಗಾದರೂ ಶೋಭೆ ತರುವ ವಿಚಾರವೇ ಸರಿ.</p>
		<p>ಮಕ್ಕಳ ಕತೆಗಳು ಅಂದಾಗ ತೆನಾಲಿರಾಮನ ಕತೆಗಳು, ಅಕ್ಬರ್ ಬೀರಬಲ್ಲನ ಕತೆಗಳು, ಈಸೋಪನ ಕತೆಗಳು, ಚಂದಮಾಮದ ಕತೆಗಳು ಇತ್ಯಾದಿಗಳು ನೆನಪಿಗೆ ಬರುತ್ತವೆಯಲ್ಲವೆ. ಈ ಸಾಲಿಗೆ ಸೇರಿದ್ದು, ಪಂಚತಂತ್ರದ ಹಿತೋಪದೇಶದ ನೀತಿಚಿಂತಾಮಣಿಯ ಕತೆಗಳು. ಪಂಚತಂತ್ರದ ಕೊನೆಯ ಸುಭಾಷಿತ ಎಷ್ಟು ಅರ್ಥವತ್ತಾಗಿದೆ ನೋಡಿ:</p>
		<p class="verse">ಮಂತ್ರದಲಿ, ತೀರ್ಥದಲಿ, ವೈದ್ಯರಲಿ, ಗಣಕರಲಿ,<br /> ತಿಳಿದವರು ಅವರೆಂದು ಶರಣಾದ ಗುರುಗಳಲಿ,<br /> ನೀನಲ್ಲದಿನ್ನಾರು ಪೊರೆವರೆನೆ ದೇವರಲಿ<br /> ಎಷ್ಟೆಷ್ಟು ನಂಬಿಕೆಯೋ ಎಷ್ಟು ಭರವಸೆಯೋ ಸಿದ್ಧಿ ಅಷ್ಟು!<sup><a epub:type="noteref" href="999-aside.xhtml#id-031-03">೩</a></sup></p>
		<p>'ವಾಚಕ ಮಹಾಶಯರೇ' ಎಂದು ಆರಂಭವಾಗುತ್ತಿದ್ದ ಒಂದು ಕಾಲದ ಕಥನಗಳನ್ನು ಜ್ಞಾಪಿಸಿಕೊಳ್ಳಿ, 'ಇಂತು ಎಂಬಲ್ಲಿಗೆ ಇದು ಸಂಪೂರ್ಣಂ' ಎಂದೆಲ್ಲ ಅವು ಕೊನೆಗಾಣುತ್ತಿದ್ದ ಬರೆಹಗಳು. ತಾವು ಹೇಳುವ ಕಾಗಕ್ಕ ಗುಬ್ಬಕ್ಕನ ಕತೆಗೆ ಅನಾಮಕವೆಂದಾದರೂ ಸರಿ, ಮಾನ್ಯತೆ ಸಿಗಲಿ ಎಂಬ ಹಂಬಲವಿದ್ದವರು ಸ್ಕಾಂದಪುರಾಣದ ರೇವಾಖಂಡದಲ್ಲಿ ಸೂತಪುರಾಣಿಕರು ಶೌನಕಾದಿ ಋಷಿಗಳಿಗೆ ಇದನ್ನು ಹೇಳಿದರು ಎಂಬ ಮುಕ್ತಾಯಮುದ್ರೆ(ಕಾಲ್‍ಫ಼ನ್) ಅಥವಾ ಮುದ್ರಾಂಕಿತ ಸಮಾಪ್ತಿ ವಚನ ನಮೂದಿಸಿದ್ದರೆ ಸಾಕಿತ್ತು; ಏಕೆಂದರೆ ಅದರಲ್ಲಿ ಇಲ್ಲದ ವ್ರತಕತೆಯಿಲ್ಲ. ಹೀಗೆ 'ಶ್ರೀರಸ್ತು' ಎನ್ನುವಾಗ ತಮಗೆ ಯಾರೋ ಕೊಟ್ಟ ಅಥವಾ ಕೊಟ್ಟರೆ ಚೆನ್ನಾಗಿತ್ತು ಎಂದುಕೊಂಡ ಬಿರುದುಬಾವಲಿ, ಕಾವ್ಯನಾಮಾವಳಿಗಳನ್ನ ಓದುಗರಿಗೆ ನೆನಪಿಸಲು ಇದೊಂದು ಸದಾವಕಾಶ.</p>
		<p>''ಅಭಿನವ ಕಪಿಕುಲತಿಲಕನೂ, ಪ್ಲವಂಗ ಕುಲೋತ್ಪನ್ನನೂ, ಅಆಕಖಗಘಹಳ ಬಿರುದಾಂಕಿತನೂ ಆದ ತನ್ನಿಂದ ಶಕವರ್ಷ ಇಷ್ಟಿಷ್ಟರಲ್ಲಿ ಸ್ವಸ್ತಿಶ್ರೀ ವಿಜಯಾಭ್ಯುದಯ ಅಮುಕ ಸಂವತ್ಸರದಲ್ಲಿ ವಿರಚಿತಮಪ್ಪ ಈ ಕೃತಿಗೆ ಮಂಗಳಂ'' ಎಂದು ಹೇಳುತ್ತ, ಗ್ರಂಥದ ಒಟ್ಟು ಅಧ್ಯಾಯಗಳು, ಪ್ರಕರಣಗಳು, ಪದ್ಯ ಸಂಖ್ಯೆಗಳು ಎಷ್ಟಿವೆ ಎಂಬುದನ್ನ ತಿಳಿಸುವುದು ಒಂದು ಪದ್ಧತಿಯಾಗಿತ್ತು.<sup><a epub:type="noteref" href="999-aside.xhtml#id-031-04">೪</a></sup></p>
		<p>ಇನ್ನು ಕೆಲವರು ತಾವೇ ಬರೆದರೂ, ಆಶ್ರಯ ಕೊಟ್ಟ ಛತ್ರಪತಿಯ ಹೆಸರನ್ನ ಠಂಕಿಸಿ ನಮ್ಮ ಶ್ರೀವಿಜಯ ಶತಮಾನಗಳ ನಂತರ ಉದಯಿಸಿದ ಸಂಶೋಧಕರಲ್ಲಿ ಗೊಂದಲವೆಬ್ಬಿಸಿದಂತೆ,<em>ಇಂತು ಪರಮ ಸರಸ್ವತೀ ತೀರ್ಥಾವತಾರ ನೃಪತುಂಗದೇವಾನುಮತಮಪ್ಪ ಕವಿರಾಜಮಾರ್ಗದೊಳ್ ತೃತೀಯ [ಅಂತಿಮ] ಪರಿಚ್ಛೇದಂ ಸಂಪೂರ್ಣಮ್॥</em>ಎಂದು ಕೊನೆ ಮುಟ್ಟಿಸುತ್ತಾರೆ. ಗ್ರಂಥಗಳನ್ನ ಮುಗಿಸುವ ಮುನ್ನ ಆಡುವ ಮಾತುಗಳನ್ನ ಹೇಳುತ್ತಿದ್ದೆ ಅಲ್ಲವೆ. ವಾಲಖಿಲ್ಯ ಎಂಬ ಪರಿಶಿಷ್ಟ ರೂಪದ ಮಂಡಲವನ್ನು ಬಿಟ್ಟರೆ ಒಟ್ಟು ೧೦೪೭೨ ಮಂತ್ರಗಳಿರುವ ಪ್ರಪಂಚದ ಅತ್ಯಂತ ಪ್ರಾಚೀನ ಮಹಾಗ್ರಂಥವೆಂದರೆ ಋಗ್ವೇದ. ಅದು ಎಂತಹ ಸಾರ್ವತ್ರಿಕ ಶಾಶ್ವತ ಉದಾತ್ತ ಹಾರೈಕೆಯೊಂದಿಗೆ ಕೊನೆಗೊಳ್ಳುತ್ತದೆ ಎಂಬುದಕ್ಕೆ ಹತ್ತನೆಯ ಮಂಡಲದ ಈ ಮುಕ್ತಾಯವನ್ನು ನೋಡಿ.<sup><a epub:type="noteref" href="999-aside.xhtml#id-031-05">೫</a></sup></p>
		<p>ನಾವು ಜೊತೆಜೊತೆಗೆ ನಡೆಯೋಣ, ನಾವು ಒಂದೇ ಭಾವನೆಯಿಂದ ಮಾತನಾಡೋಣ, ನಮ್ಮ ಮನಸ್ಸುಗಳು ಒಂದೇ ಗುರಿಯತ್ತ ಒಗ್ಗೂಡಿರಲಿ. ಹಿಂದೆಲ್ಲ ದೈವಾಂಶ ಸಂಭೂತರು ಹೇಗೆ ಪರಸ್ಪರ ಗೌರವ ಸಂಪತ್ತು ವಿಚಾರಧಾರೆಗಳನ್ನ ಹಂಚಿಕೊಂಡು ಜಗತ್ತಿನ ಒಳಿತಿಗಾಗಿ ವಿನಿಯೋಗಿಸುತ್ತಿದ್ದರೋ ಹಾಗೆಯೇ ನಾವೂ ಸಹ ನಮ್ಮದನೆಲ್ಲ ಹಂಚಿಕೊಂಡು ಅನುಭವಿಸುವಂತಾಗಲಿ.</p>
		<p>ನಿಮ್ಮ ಸಮಾಲೋಚನೆಗಳು ಒಂದೇ ವಿಷಯದತ್ತ ಇರಲಿ. ನಿಮ್ಮ ಒಕ್ಕೂಟಗಳಲ್ಲಿ ಒಗ್ಗಟ್ಟಿರಲಿ. ನಿಮ್ಮ ಹೃದಯ ಮತ್ತು ಮನಸ್ಸುಗಳು ಅಲ್ಲಿ ಒಂದೇ ಹಾದಿಯಲ್ಲಿ ಸಾಗಲಿ. ಒಂದೇ ಯೋಜನೆ, ಒಂದೇ ಪ್ರಣಾಳಿಕೆ, ಒಂದೇ ಸಮರ್ಪಣೆ ನಿಮ್ಮ ಗುರಿಯಾಗಲಿ. ನಿಮ್ಮ ಗುರಿ ಉದ್ದೇಶ ಒಂದೇ ಆಗಿರಲಿ, ನಿಮ್ಮ ಹೃದಯಗಳು ಒಗ್ಗೂಡಿರಲಿ, ನಿಮ್ಮ ಮನಸ್ಸುಗಳು ಒಂದಾಗಿರಲಿ ಇವೆಲ್ಲವೂ ಪರಸ್ಪರ ಸೌಹಾರ್ದಯುತವಾಗಿರಲಿ; ಈಗ ಹೇಳಿ, ಇದಕ್ಕಿಂತ ಉತ್ತಮವಾದ ಮಂಗಳಶ್ಲೋಕಗಳು ಇನ್ನೆಲ್ಲಿವೆ?<sup><a epub:type="noteref" href="999-aside.xhtml#id-031-06">೬</a></sup></p>
		<p>''ಕೊನೆಯಲ್ಲಿ ಹೇಳುವುದೇನೆಂದರೆ'' ಎನ್ನುತ್ತಾ ಭಾಷಣದ ಕೊರೆತವನ್ನು ಮುಂದುವರಿಸುವವರ ಮಾತು ಅತ್ತ ಇರಲಿ, ಮುಕ್ತಾಯದ ಬಗ್ಗೆ ಇಂಗ್ಲಿಷಿನಲ್ಲಿ ಇರುವ ಈ ಎರಡು ಸಾರ್ವಕಾಲಿಕ ಸದುಕ್ತಿಗಳನ್ನು ಕೇಳಿ: ಒಂದು: ಸರಿಯಾಗಿ ಕೊನೆಗೊಂಡಿತು ಎಂದರೆ ಅದರ ಒಳಹೊರಗು ಎಲ್ಲಾ ಚೆನ್ನಾಗಿದೆ ಅನ್ನುವುದರ ಲಕ್ಷಣ (ಆಲ್ ಈಸ್ ವೆಲ್ ದಟ್ ಎಂಡ್ಸ್ ವೆಲ್). ಇನ್ನೊಂದು: ಚೆನ್ನಾಗಿರುವುದೆಲ್ಲ ಒಂದಲ್ಲಾ ಒಂದು ದಿನ ಕೊನೆಗೊಳ್ಳಲೇ ಬೇಕು. (ಆಲ್ ಗುಡ್ ಥಿಂಗ್ಸ್ ಶುಡ್ ಕಂ ಟು ಆ್ಯನ್ ಎಂಡ್).</p>
		<p>ನಾನಿನ್ನು ಹೋಗಿಬರಲೇ?</p>
	</section>
</body>
</html>
