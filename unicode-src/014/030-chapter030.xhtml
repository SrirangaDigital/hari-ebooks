<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-030">
		<h1 class="level1-title" epub:type="title">ಹರಿಹರೇಶ್ವರ ಅವರ ಸಾಹಿತ್ಯ ಕೃಷಿ</h1>
		<p>ಕನ್ನಡದ ಮೇಲಿನ ನಮ್ಮ ಅಭಿಮಾನ, ಗೌರವ, ವಿಶ್ವಾಸ, ಪ್ರೀತಿ ಮತ್ತು ಕಳಕಳಿ ತನ್ನ ತಾಯಿ, ಲಾವಣ್ಯವತಿ, ಪ್ರೇಯಸಿ, ಮೆಚ್ಚಿನ ಮಡದಿ ಮತ್ತು ಮಗಳ ಮೇಲೆ ಒಬ್ಬನು ತೋರುವ, ಬೀರುವ, ಅನುಭವಿಸುವ ಪೂಜ್ಯ ಭಾವನೆ, ಒಲವು, ನಲುಮೆ, ಪ್ರೇಮ ಮತ್ತು ವಾತ್ಸಲ್ಯ ಇದ್ದಂತೆ. ನಮ್ಮ ವೈಯಕ್ತಿಕ ಜೀವನದ ಅವಿಭಾಜ್ಯ ಅಂಗವಾಗಿ ನಮ್ಮ ಸುತ್ತಮುತ್ತ ಇರುವವರೊಡನೆ ನಾವು ಇರಿಸಿಕೊಳ್ಳುವ ಸಂಬಂಧ ಹೇಗೋ ಹಾಗೆ, ನಮ್ಮ ಮನಸ್ಸಿನ ಮಿಡಿತಗಳನ್ನ ಅಭಿವ್ಯಕ್ತಿಸಲು ಮುಖ್ಯ ಸಾಧನವಾದ ಈ ನುಡಿವೆಣ್ಣಿನ ಮೇಲೆ ನಾವು ಇರಿಸಿಕೊಳ್ಳುವ ಅಕ್ಕರೆಯ ಪ್ರಮಾಣವೂ ಏರಿಳಿತಗಳನ್ನು ಕಾಣುತ್ತದೆ. ಇದಕ್ಕೆ ಪೂರಕವಾಗಿ ನಾವಿರುವ ಪರಿಸರದ ಪ್ರಭಾವವಂತೂ ಪ್ರಧಾನವಾದದ್ದು.</p>
		<p>ಕನ್ನಡ ನಾಡನ್ನು ಬಿಟ್ಟು, ಜೀವನೋಪಾಯಕ್ಕಾಗಿ ಹಲವು ವೃತ್ತಿಗಳನ್ನು ಅವಲಂಬಿಸುತ್ತಾ ಹೊರನಾಡುಗಳಲ್ಲಿ ಸುತ್ತಾಡಿದ ನನ್ನಂಥವರು ಅನುಭವಿಸಿರಬಹುದಾದ ಕಳಕಳಿ ಮತ್ತು ಕನ್ನಡಪರ ಯೋಚನೆಗಳ ಸುಳಿವೇ ನನ್ನ ಕೃತಿಗಳು. ನಾವು ನಡೆಸಿದ ಸಾಹಿತ್ಯ ಪ್ರಧಾನ ಪತ್ರಿಕೆ 'ಅಮೆರಿಕನ್ನಡ'ದ ಸಂಪಾದಕೀಯಗಳ ಮೂಲಕ ಸಮಾನ ಮನಸ್ಕರೊಂದಿಗೆ ಈ ಚಿಂತನೆಗಳನ್ನ ಹಂಚಿಕೊಳ್ಳಲು ನನಗೆ ಅನುವಾಯಿತು. ಅನುಕೂಲ-ಪ್ರತಿಕೂಲ ವಾತಾವರಣದಲ್ಲಿ ನಮ್ಮ ಕನ್ನಡವನ್ನ ಉಳಿಸಿ ಬೆಳೆಸಿಕೊಳ್ಳುವ ಬಗ್ಗೆ ಬಹಳ ಹಿಂದಿನ ಕಾಲದಿಂದಲೂ ಹಲವಾರು ಚಿಂತಕರು ಸಮರ್ಥ ಮಾರ್ಗದರ್ಶನ ಮಾಡಿದ್ದಾರೆ.</p>
		<p>ಬರೆದ ಕಾಲಕ್ಕೆ ಮತ್ತು ಅದನ್ನು ಓದುವ ಸಹೃದಯರ ಪರಿಸರಕ್ಕೆ ತಕ್ಕಂತೆ ಈ ಬಿಡಿ ಬಿಡಿ ಚಿಂತನೆಗಳು ಮೊದಲು ರಚಿತವಾದವು- ಎಂಬುದು ನಿಜ. ಆದರೆ ಇವುಗಳಲ್ಲಿನ ಬಹುಪಾಲು ಮಾತುಗಳು ಬೇರೆ ಬೇರೆ ಪ್ರಮಾಣದಲ್ಲಿ ಎಲ್ಲ ಕಾಲಕ್ಕೂ ಅನ್ವಯಿಸುವ ತಥ್ಯವನ್ನು ಒಳಗೊಂಡಿವೆ- ಎಂಬ ಕಾರಣಕ್ಕೆ ಇವುಗಳನ್ನೀಗ ಒಂದೆಡೆ ಕಲೆಹಾಕಿ ಒಟ್ಟಾಗಿ ನೋಡುವ ಆಶಯವನ್ನ ಹಲವಾರು ಅಭಿಮಾನಿಗಳು ಸೂಚಿಸಿದ್ದಾರೆ. ವಿದೇಶದ ಕನ್ನಡ ಸಂಘಗಳು ಕನ್ನಡದಲ್ಲಿ ಬರವಣಿಗೆಯ, ಓದುವ ಚಟುವಟಿಕೆಯನ್ನು ಪ್ರೋತ್ಸಾಹಿಸುವ, ಸಲುವಾಗಿ ಸಂಸ್ಥೆಯ ಸಮಾಚಾರ ಪತ್ರಗಳನ್ನೋ, ವಾರ್ಷಿಕ (ಇಲ್ಲವೇ ವಿಶೇಷ ಸಮಾರಂಭಕ್ಕೆ ಸಂಬಂಧಿಸಿದ) ಸಾಹಿತ್ಯ ಸಂಚಿಕೆಗಳನ್ನೋ ಪ್ರಕಟಿಸುತ್ತಿರುವುದು ಉಂಟು.</p>
		<p>ಕನ್ನಡದ ಸಾಂಸ್ಕೃತಿಕ, ಸಾಹಿತ್ಯಕ ಮತ್ತು ಸಾಮಾಜಿಕ ಚಟುವಟಿಕೆಗಳನ್ನು ಸಮರ್ಥವಾಗಿ ನಡೆಸಲೆಂದೇ ತಾವಿದ್ದಲ್ಲೆಲ್ಲಾ ಕನ್ನಡಿಗರು 'ಕನ್ನಡ ಸಂಘ ಕೂಟ ವೃಂದ'ಗಳನ್ನು ಕಟ್ಟಿಕೊಂಡು ಕ್ರಿಯಾಶೀಲರಾಗಿರುವುದು. ಬೆಳೆಯುತ್ತಿರುವ ಇಲ್ಲಿನ ಕನ್ನಡ ಸಂಘಗಳ ಕಾರ್ಯಕ್ರಮಗಳನ್ನು ಇನ್ನೂ ಉತ್ತಮಪಡಿಸುವುದು ಹೇಗೆ? -ಎಂಬ ವಿಚಾರವನ್ನು ಕುರಿತು ತಮ್ಮ ಅಭಿಪ್ರಾಯಗಳನ್ನು ಓದುಗರೊಂದಿಗೆ ಹಂಚಿಕೊಳ್ಳಲು ವಿವಿಧ ಕನ್ನಡ ಸಂಘಗಳ ಪದಾಧಿಕಾರಿಗಳನ್ನು ಕೇಳಿಕೊಳ್ಳುತ್ತಿದ್ದೆವು.</p>
		<p>ಸುಮಾರು ಮೂವತ್ತು ವರ್ಷಗಳ ಕಾಲ ಅಮೆರಿಕಾದಲ್ಲಿದ್ದು, ಭಾರತಕ್ಕೆ ಹಿಂತಿರುಗಿದ ಮೇಲೆ ಇಲ್ಲಿನ ಸಾಹಿತ್ಯಪರ ಚಟುವಟಿಕೆಗಳಲ್ಲಿ ಇನ್ನಷ್ಟು ತೀವ್ರವಾಗಿ ತೊಡಗಿಸಿಕೊಳ್ಳಲು ನನಗೆ ಅವಕಾಶಗಳು ಹೇರಳವಾಗಿ ಒದಗಿದವು. ಅವುಗಳಲ್ಲಿ ಮುಖ್ಯವಾದದ್ದು, ಹೆಚ್ಚು ಹೆಚ್ಚು ಕನ್ನಡ ಪುಸ್ತಕಗಳ ಓದು, ಚರ್ಚೆ, ವಿಚಾರ ಮಥನ, ಚಿಂತನೆ ಮತ್ತು ನನ್ನ ಅನಿಸಿಕೆಗಳನ್ನು ಹಂಚಿಕೊಳ್ಳಲು ಒದಗಿದ ವೇದಿಕೆಗಳು. ಅಂತಹ ಒಂದು ವೇದಿಕೆ ಎಂದರೆ ಮುನ್ನುಡಿ-ಬೆನ್ನುಡಿ ರೂಪದ ಪುಸ್ತಕ ವಿಮರ್ಶೆ. ಪುಸ್ತಕ ಬಿಡುಗಡೆಯ ಸಂದರ್ಭದಲ್ಲಿ ಮುಖ್ಯ ಅತಿಥಿಯಾಗಿ ವೇದಿಕೆಯನ್ನೇರಿ ಕೃತಿ ಕುರಿತು ಮಾಡಿದ, ಮಾಡುತ್ತಿರುವ ಉಪನ್ಯಾಸ ಮತ್ತು ಪತ್ರಿಕೆಗಳ ಅಂಕಣಗಳಿಗೆ ಬರೆಯತೊಡಗಿದ ಪುಸ್ತಕ ಪರಿಚಯಾತ್ಮಕ ಲೇಖನಗಳು.</p>
		<p>ನಾವು ಅಮೆರಿಕನ್ನಡ ಪತ್ರಿಕೆ ನಡೆಸುತ್ತಿದ್ದಾಗ, ಸಹೃದಯ ಲೇಖಕರಿಗೆ ನಾವು ದಿನವೂ ಬರೆಯದಿದ್ದರೆ, ''ನಿಮ್ಮ ಲೇಖನಿ ಮೊಂಡು ಆಗಿ ತುಕ್ಕು ಹಿಡಿದು ಹೋಗುತ್ತದೆ, ಬರೆಯಿರಿ''- ಎಂದು ದುಂಬಾಲು ಬೀಳುತ್ತಿದ್ದಂತೆ, ಬಲ್ಲವರು ನಮಗೂ ಹಿತವಚನ ಹೇಳುತ್ತಾರೆ. ನಿವೃತ್ತ ಜೀವನದಲ್ಲಿ ಇಲ್ಲಿ ಓದಲು ನಮಗೆ ಸಾಕಷ್ಟು ವೇಳೆ, ವಿಪುಲವಾಗಿ ವಿಧ ವಿಧ ಸಾಮಗ್ರಿ ಸಿಕ್ಕು ಅದರಲ್ಲಿ ಮುಳುಗುತ್ತೇವೆ. ಓದು ಬರಹದ ಶತ್ರು- ಎನ್ನುತ್ತಾರೆ; ಅದರ ಜೊತೆಗೆ, ಭಾಷಣವನ್ನೂ ಸೇರಿಸಿದರೆ ಅರ್ಥವತ್ತಾಗಿ ಇರುತ್ತೇನೋ. ಇಲ್ಲಿನ ಪತ್ರಿಕೆಗಳಿಗೆ, ಅಂಕಣ ಬರೆಯುತ್ತೇವೆ; ಸಂಭಾವನಾ ಗ್ರಂಥಗಳಿಗೆ, ವಿಶೇಷ ಸಂಪುಟಗಳಿಗೆ ಸಂಶೋಧನಾತ್ಮಕ ಪ್ರಬಂಧ ರಚಿಸಿ ಕಳುಹಿಸುತ್ತೇವೆ; ಕೇಳಿ ಬಂದವರ ಹಿರಿ-ಕಿರಿಯರ ಗ್ರಂಥಗಳಿಗೆ ಮುನ್ನುಡಿಯ ತಿಲಕಗಳನ್ನಿಡುತ್ತೇವೆ, ಬೆನ್ನುಡಿಯ ಪರಿಚಯಾತ್ಮಕ ಷಹಬಾಸಗಿರಿಯನ್ನೂ ತಟ್ಟ ತೊಡಗುತ್ತೇವೆÉ; ಖುಷಿ ಪಡುತ್ತೇವೆ. ಶುಕ್ರವಾರ ಶನಿವಾರ ಭಾನುವಾರಗಳೆಲ್ಲ ಸಭೆ ಸಮಾರಂಭಗಳಲ್ಲಿ ಪಾಲ್ಗೊಳ್ಳುತ್ತಲೇ ಇದ್ದರೆ, ಬಿಡುವೆಲ್ಲಿಂದ ಬರಬೇಕು- ಕುದುರೆ ಎತ್ತೆತ್ತಲೋ ಓಡುತ್ತದೆ. ಹೀಗಾಗಿ, ಇಲ್ಲಿನ ಅಂಕಣದ ಪ್ರಾಂಗಣದ ಓಟಕ್ಕಾಗಿ ಎಂದು ಹೊಡೆದಿದ್ದ ಶಿಸ್ತಿನ ಲಾಳಗಳು ಈ ಹುಚ್ಚಾಟದಲ್ಲಿ ಸವೆದು ಹೋಗಿ ಬಿಡುತ್ತವೆ. ಆದರೂ ಬರೆಯುತ್ತಿದ್ದೇವೆ.</p>
		<p>ಪತ್ರಿಕೆಗಳಲ್ಲಿ ಲೇಖನಗಳು ಪ್ರಕಟವಾಗುವಾಗ, ನನ್ನ ಆತ್ಮೀಯ ಸಂಪಾದಕರೂ ಕೆಲವು ಮುನ್ಸೂಚನೆಗಳನ್ನು ಕೊಟ್ಟು ಎಚ್ಚರಿಸಿದ್ದಾರೆ. ಅವರು ಹೇಳುತ್ತಿದ್ದರು: ''ಬರೀ ಒಳ್ಳೆಯ ಮಾತುಗಳಿಗೇ ಮೀಸಲಿಟ್ಟು ಮೋಸಗೊಳಿಸಿಕೊಳ್ಳಬೇಡಿ, ಗುದ್ದಲಿಯನ್ನ ಗುದ್ದಲಿಯೆಂದೇ ಕರೆದು ಗುದ್ದಿದರೆ ತಪ್ಪೇನು- ಎನ್ನುತ್ತಾರೆ ಅವರು. ಗೋಳದ ಆ ಮೂಲೆಯಿಂದ ಈ ಮೂಲೆಗೆ ಎಲ್ಲೆಲ್ಲೋ ಸುತ್ತಾಡಿ ಬಂದವರು, ಕನ್ನಡಕ್ಕಾಗಿ ಕೈ ಸುಟ್ಟುಕೊಂಡವರು, ನಿಮ್ಮ ಹಣೆಯಕುಂಕುಮವನ್ನೇ ಎಷ್ಟೋ ಖಾಲಿ ಹಣೆಗಳಿಗೆ ಹಚ್ಚಿ ಸಿಂಗರಿಸಿದವರು, ನಿಮ್ಮ ಅಪೂರ್ವ ಸಿಹಿ-ಕಹಿ ಅನುಭವಗಳನ್ನು ನುಂಗಿ ಏಕೆ ಇಂಗಿಸಿಕೊಳ್ಳುತ್ತೀರಿ, ಯಥೋಚಿತ ಬರೆಹಕ್ಕಿಳಿಸಬೇಡವೇ?''- ಛೇಡಿಸುತ್ತಾರೆ, ಲೇವಡಿ ಮಾಡುತ್ತಾರೆ. ಅವರೆಲ್ಲರ ನಿರೀಕ್ಷೆಯನ್ನು ಹುಸಿಗೊಳಿಸುವುದಿಲ್ಲ ಎಂಬ ಆಶಾಭಾವನೆ ನನ್ನದು. ಲೇಖಕರ ಬೌದ್ಧಿಕ ವ್ಯಾಯಾಮದ ಫಲವಾಗಿ, ಕೆಲವರಿಗಾದರೂ ಕಿಂಚಿತ್ತು ಪ್ರಯೋಜನವಾದರೆ ಅದೇ ಬರಹಗಾರರ ಶ್ರಮದ ಸಾರ್ಥಕ್ಯ. ಇನ್ನು ಈಗ ಸಾಕು- ಎಂದು ನನಗೆ ಅನ್ನಿಸುವವರೆಗೂ ಬರೆಯಲು ಪ್ರಯತ್ನಿಸಬೇಕು.</p>
		<p>ಪ್ರತಿ ಬರೆಹಕ್ಕೂ ಸಾಕಷ್ಟು ಟಿಪ್ಪಣಿಗಳನ್ನು ಹರಿಯವರು ಸಿದ್ಧಪಡಿಸಿಕೊಳ್ಳುತ್ತಿದ್ದರು. ಒಂದು ಮಾತಂತೂ ನಿಜ: ಹಿಂತಿರುಗಿ ಬರುವ ವೇಳೆಗೆ ಸೇತುವೆಯಡಿ ಬಹಳ ನೀರು ಹರಿದು ಹೋಗಿಯಾಗಿದೆ. ಉದ್ಯಾನವನದಲ್ಲಿ ಹೊಸಹೊಸ ಸಸಿ ಬಳ್ಳಿ ಗಿಡ ಮರಗಳು ಮೇಲೆದ್ದು, ಚಿಗುರಿ, ಹೂ ಕಾಯಿ ಹಣ್ಣುಗಳನ್ನು ಬಿಟ್ಟು ಸಮೃದ್ಧವಾಗಿ ತಲೆಯೆತ್ತಿವೆ. ಅಂದು ನೆಟ್ಟ ತೆಂಗಿನ ಮರಗಳಲ್ಲಿ ಕಾಯಿಗೊಂಚಲುಗಳು ತೂಗಾಡುತ್ತಿವೆ. ಆಗ ಮೊಟ್ಟೆಯೊಡೆದು ಹೊರಬರುತ್ತಿದ್ದ ಎಷ್ಟೋ ಮರಿ ಹಕ್ಕಿಗಳು ಬೆಳೆದು, ಗರಿಗೆದರಿ ಹಾರಾಡಿಕೊಂಡು ಈಗ ಬಾನಾಡಿಗಳಾಗಿವೆ- ಇವೆಲ್ಲ ಸಂತೋಷ ತರುವ ವಿಚಾರ. ಎಷ್ಟು ನೀರೆರೆದು ಪೋಷಿಸಿದರೇನು, ಅಂತಃಸತ್ವದ ಕೊರತೆಯೇ ಕುತ್ತಾಗಿ, ಹಲವು ಗಿಡಗಳು ಪ್ರಖರ ಬಿಸಿಲಿನ ಝಳವನ್ನು ತಾಳಲಾರದೆ, ಗಾಳಿ ಚಳಿ ಮಳೆಗಳ ಹೊಡೆತಗಳನ್ನು ತಡೆದುಕೊಳ್ಳಲಾಗದೆ, ಬಾಡಿಹೋದದ್ದೂ ಗೋಚರವಾಗುತ್ತಿದೆ- ಇದು ಖೇದದ ಸಂಗತಿ. ಆದರೆ, ಏನು ಮಾಡಲಾದೀತು? ಹೇಳಿ ಕೇಳಿ ಇದು ಸ್ಪರ್ಧೆಯ ಆಡುಂಬೊಲ. ಓಡಬೇಕು, ಇಲ್ಲವೇ ಓಡುವವರಿಗೆ ಎಡೆಮಾಡಿಕೊಡಲು ಪಕ್ಕಕ್ಕೆ ಸರಿದು ನಿಲ್ಲಬೇಕು! ಆದರೆ, ಓಡಿದವರೆಲ್ಲ ಗೆದ್ದೇ ಗೆಲ್ಲುತ್ತಾರೆಂಬ ಭ್ರಮೆ ಯಾರಿಗೂ ಇಲ್ಲ; ನೋಡುವವರಿಗಂತೂ ಇಲ್ಲವೇ ಇಲ್ಲ. ಮಳೆ ಬಂದರೂ ಕಾಮನ ಬಿಲ್ಲು ಮೂಡುವುದೆಂಬ ನಿಯಮವಂತೂ ಇಲ್ಲ. ಹೊಸ ನೀರು ಬಂದು, ಹಳೆಯ ನೀರು ಕೊಚ್ಚಿಕೊಂಡು ಹೋಗುವುದು ಪ್ರಕೃತಿ ನಿಯಮ, ಋತ; ಋತ ಒಂದೇ ಗೆಲ್ಲುವುದು, ಬೇರಲ್ಲ!</p>
		<p>ನಾನು ಅಮೆರಿಕಾದಿಂದ ಭಾರತಕ್ಕೆ ಮರಳಿದ ಮೇಲೆ ನನಗೆ ಅಪಾರ ಸಂಖ್ಯೆಯ ಸಾಹಿತಿಗಳೊಂದಿಗೆ ಬೆರೆಯಲು ದೇವರ ದಯೆಯಿಂದ ಅವಕಾಶ ಸಿಕ್ಕಿತು. ಅವರೊಂದಿಗೆ ನಾನು ಬರೆದ ಲೇಖನಗಳ ಬಗ್ಗೆ, ಪ್ರಬಂಧಗಳ ಬಗ್ಗೆ, ಕವಿತೆಗಳ ಬಗ್ಗೆ ಚರ್ಚೆ ನಡೆಸುತ್ತಿದ್ದೆ. ಅವರು ಸಹ ಯಥೋಚಿತ ಸಲಹೆ ಸೂಚನೆಗಳನ್ನು ನೀಡುತ್ತಿದ್ದರು. ಅವರೆಲ್ಲರ ಕೃಪಾಶೀರ್ವಾದದಿಂದಲೇ ಸುಮಾರು ಇಪ್ಪತ್ತೈದಕ್ಕೂ ಹೆಚ್ಚು ಪುಸ್ತಕಗಳನ್ನು ಬರೆಯಲು ಅವಕಾಶ ಒದಗಿಬಂತು.</p>
		<p class="vertical-delimiter"/>
		<p>ಹರಿಯು ಸುಮಾರು ಇಪ್ಪತ್ತಕ್ಕೂ ಹೆಚ್ಚು ಪುಸ್ತಕಗಳನ್ನು ರಚಿಸಿದ್ದಾರೆ. ಅಲ್ಲದೆ ಪ್ರಧಾನ ಸಂಪಾದಕರಾಗಿ, ಸಹಸಂಪಾದಕರಾಗಿ, ದಿನಪತ್ರಿಕೆಗಳ ಕಥಾ ಸಂಕಲನಗಳಿಗೆ ತೀರ್ಪುಗಾರರಾಗಿ ಕೆಲಸ ಮಾಡಿದ್ದಾರೆ. ಅವರಿಂದ ಇನ್ನೂ ಹೆಚ್ಚಿನ ಸಾಹಿತ್ಯ ಕೃಷಿಯನ್ನು ನಿರೀಕ್ಷಿಸಬಹುದಾಗಿತ್ತು. ಅದೆಷ್ಟೋ ಕೃತಿಗಳು ಅಪೂರ್ಣಗೊಂಡು ಕಂಪ್ಯೂಟರ್‍ನಲ್ಲಿ ಸೇರಿವೆ. ಹರಿಯ ಜೀವಿತಾವಧಿಯಲ್ಲಿ ವಿದೇಶಕ್ಕೆ ಬಂದವರು, ಮಾತಿನಮಂಟಪ, ರಾಂಟ್‍ಜನ್, ಮಾತಿನ ಚಪ್ಪರ, ಕನ್ನಡ ಉಳಿಸಿಬೆಳಸುವ ಬಗೆ ಮತ್ತು ಕನ್ನಡದಲ್ಲಿ ಸತ್ಯನಾರಾಯಣ ಪೂಜೆ ಕೃತಿಗಳಿಗೆ ಮಾತ್ರ ಲೋಕಾರ್ಪಣೆಯ ಭಾಗ್ಯ ದೊರಕಿತು. ಉಳಿಕೆ ಕೃತಿಗಳನ್ನು ನಾನು ಮತ್ತು ಮಲ್ಲಿಕಾರ್ಜುನ ಕಂಪ್ಯೂಟರ್‍ನಲ್ಲಿ ಅಳಿದುಳಿದ ಲೇಖನಗಳು, ಮಾಹಿತಿಗಳನ್ನೆಲ್ಲ ಸಂಗ್ರಹಿಸಿ ಲೋಕಾರ್ಪಣೆ ಮಾಡಿದ್ದೇವೆ. ಹರಿಯವರು ಬಿಟ್ಟು ಹೋಗಿದ್ದ ಸಾಹಿತ್ಯ ಕೃಷಿಯನ್ನು ನಾವು ಮುಂದುವರೆಸಿದ್ದೇವೆ. ಮೌನವಾಗಿದ್ದ ನನ್ನನ್ನು ಹರಿಯವರು ಈ ರೀತಿಯ ಕೃತಿಗಳನ್ನು ರಚಿಸುವುದರ ಮೂಲಕ ಮಾತನಾಡಿಸುತ್ತಿದ್ದಾರೆ.</p>
		<section class="level2 numbered" id="id-030-1">
			<h2 class="level2-title" epub:type="title">ಹರಿ ವಿರಚಿತ ಕೃತಿಗಳು:</h2>
			<p><strong>ವಿದೇಶಕ್ಕೆ ಬಂದವರು</strong>(ಕವನ ಸಂಕಲನ) (೧೯೯೮, ೨೦೦೫)</p>
			<p><strong>ಮಾತಿನ ಮಂಟಪ</strong>(ಪ್ರಬಂಧ ಸಂಕಲನ) (೨೦೦೨)</p>
			<p><strong>ರಾಂಟ್‍ಜನ್</strong>(ವೈಜ್ಞಾನಿಕ ಸಾಹಿತ್ಯ) (೧೯೭೫)</p>
			<p><strong>ಮಾತಿನ ಚಪ್ಪರ</strong>(ಪ್ರಬಂಧ ಸಂಕಲನ) (೨೦೦೫)</p>
			<p><strong>ಕನ್ನಡ ಉಳಿಸಿ ಬೆಳಸುವ ಬಗೆ</strong>(ಅಮೆರಿಕನ್ನಡ ಚಿಂತನೆಗಳು೨೦೦೫)</p>
			<p><strong>ಕನ್ನಡದಲ್ಲಿ ಸತ್ಯನಾರಾಯಣ ಪೂಜೆ</strong>(ಮಂತ್ರ ಮಂಜರಿ) (೨೦೦೬)</p>
			<p><strong>ಮಾತೇ ಮುತ್ತು</strong>(ವೈಚಾರಿಕ ಲೇಖನಗಳ ಸಂಕಲನ, ೨೦೦೯)</p>
			<p><strong>ಮಾತಿನ ಮಲ್ಲಿಗೆ</strong>(ಲಲಿತ ಪ್ರಬಂಧ ಸಂಕಲನ) (೨೦೦೯)</p>
			<p><strong>ಮುಕ್ತಕ ಕನ್ನಡ</strong>(ಸಂಸ್ಕೃತದಿಂದ ಕನ್ನಡಿಸಿದ ಮುಕ್ತಕಗಳು)(೨೦೦೯)</p>
			<p><strong>ಗೀತ ಗುಚ್ಛ</strong>(ಸಂಸ್ಕೃತ ನೀಳ್ಗವನಗಳ ಕನ್ನಡ ರೂಪ) (೨೦೦೯)</p>
			<p><strong>ಮೊದಲ ಹೆಜ್ಜೆಗಳು</strong>(ಕವನ ಸಂಕಲನ) (೨೦೦೯)</p>
			<p><strong>ಗುಬ್ಬಿ-ಗುಬ್ಬಚ್ಚಿ</strong>(ಒಂದು ವಿವೇಚನೆ) (೨೦೦೯)</p>
			<p><strong>ಕನ್ನಡದಲ್ಲಿ ಸತ್ಯನಾರಾಯಣ ಪೂಜೆ</strong>(ಪದ್ಯ ಮಂಜರಿ) (೨೦೦೯)</p>
			<p><strong>ಮಾತಿನ ಚಾವಡಿ</strong>(ವಿಮರ್ಶಾ ಲೇಖನಗಳು) (೨೦೧೦)</p>
			<p><strong>ತಿರುಗಾಟ</strong>(ಕಾದಂಬರಿ) (೨೦೧೦)</p>
			<p><strong>ನಮ್ಮ ಕಾಶ್ಮೀರ</strong>(ಪ್ರಬಂಧ ಸಂಕಲನ) (೨೦೧೦)</p>
			<p><strong>ಪುರಂದರದಾಸರು</strong>(ಗೀತ ಪ್ರಧಾನ ನಾಟಕ) (೨೦೧೧)</p>
			<p><strong>ಹರಿಯ ಕಾಣಿಕೆ ಭಾಗ-೧</strong>(ಸಮಗ್ರ ಸಾಹಿತ್ಯ) (೨೦೧೨)</p>
			<p><strong>ಹರಿಯ ಕಾಣಿಕೆ ಭಾಗ-೨</strong>(ಸಮಗ್ರ ಸಾಹಿತ್ಯ) (೨೦೧೨)</p>
			<p><strong>ಜಾನ್ ಬರೆದ ಬೈಬಲ್‍ನ ಸುವಾರ್ತೆ</strong>(ತೌಲನಿಕ ಅಧ್ಯಯನ)(೨೦೧೩)</p>
			<p><strong>ವಾಸ್ತು ಪ್ರಕರಣ</strong>(೨೦೧೪)</p>
			<p><strong>ಮೌನ ಮಾತನಾಡಿಸಿದಾಗ</strong>(೨೦೧೪)</p>
		</section>
		<section class="level2 numbered" id="id-030-2">
			<h2 class="level2-title" epub:type="title">ಪ್ರಧಾನ ಸಂಪಾದಕ:</h2>
			<p><strong>ಅಮೆರಿಕನ್ನಡ</strong>(ಉತ್ತರ ಅಮೆರಿಕಾದ ಕನ್ನಡ ಸಾಹಿತ್ಯ ದ್ವೈಮಾಸಿಕ)</p>
			<p><strong>ಸ್ಮರಣ ಸಂಚಿಕೆ</strong>(ವಿಶ್ವಕನ್ನಡ ಸಮ್ಮೇಳನ, ಟೆಕ್ಸಸ್ ಯುಎಸ್‍ಎ೨೦೦೦)</p>
			<p><strong>ದರ್ಶನ</strong>(ವಿಶ್ವ ಕನ್ನಡ ಸಮ್ಮೇಳನ, ಟೆಕ್ಸಸ್, ಯುಎಸ್‍ಎ, ೨೦೦೦)</p>
			<p><strong>ಚಿತ್ರಭಾನು</strong>(ಉತ್ತರ ಕ್ಯಾಲಿಫೋರ್ನಿಯಾ ಕನ್ನಡ ಕೂಟ, ಸಾಹಿತ್ಯ ವಾರ್ಷಿಕ, ೨೦೦೨)</p>
			<p><strong>ತುರಾಯಿ</strong>(ಮಧ್ಯವಲಯ ಕನ್ನಡ ಸಮ್ಮೇಳನ, ಮಿಸ್ಸೌರಿ, ೧೯೯೧)</p>
			<p><strong>ಅಕ್ಷಯ</strong>(ಪ್ರೊ| ಕೆ.ಭೈರವಮೂರ್ತಿರವರ ಅಭಿನಂದನ ಗ್ರಂಥ೨೦೦೮)</p>
			<p><strong>ಸಂವಹನ ಕಾವ್ಯ-೨೦೦೮</strong>(ವಿವಿಧ ಕವಿಗಳ ಕವನ ಸಂಕಲನ)</p>
		</section>
		<section class="level2 numbered" id="id-030-3">
			<h2 class="level2-title" epub:type="title">ಸಹ ಸಂಪಾದಕ:</h2>
			<p><strong>ಕನ್ನಡ ಭಾಗವತ ಸಮಗ್ರ ಸಂಪುಟ</strong> (ಪರಿಶೋಧಕ ಸಮಿತಿ ಸದಸ್ಯ, ೨೦೦೮)</p>
			<p><strong>ಸ್ಪಂದನ</strong>(ಅಕ್ಕ ವಿಶ್ವಕನ್ನಡ ಸಮ್ಮೇಳನ ಸ್ಮರಣ ಸಂಚಿಕೆ, ಡೆಟ್ರಾಯಿಟ್, ಯುಎಸ್‍ಎ, ೨೦೦೨)</p>
			<p><strong>ವಿಕಾಸ</strong>(ಅಕ್ಕ ವಿಶ್ವಕನ್ನಡ ಸಮ್ಮೇಳನ ಸ್ಮರಣ ಸಂಚಿಕೆ, ಫ್ಲಾರಿಡಾ ಯುಎಸ್‍ಎ, ೨೦೦೪)</p>
			<p><strong>ಸಮ್ಮೇಳನ ಸ್ಮರಣ ಸಂಚಿಕೆ</strong>(ಅಕ್ಕ ವಿಶ್ವಕನ್ನಡ ಸಮ್ಮೇಳನ ವಾಷಿಂಗ್‍ಟನ್ ಡಿಸಿ, ಯುಎಸ್‍ಎ, ೨೦೦೬)</p>
			<p><strong>ಪ್ರಬಂಧ ವಾಹಿನಿ</strong>(ಅಕ್ಕ ವಿಶ್ವಕನ್ನಡ ಸಮ್ಮೇಳನ ವಾಷಿಂಗ್‍ಟನ್ ಡಿಸಿ, ಯುಎಸ್‍ಎ ೨೦೦೬)</p>
			<p class="vertical-delimiter"/>
		</section>
		<section class="level2 numbered" id="id-030-4">
			<h2 class="level2-title" epub:type="title">ಶ್ರವಣಬೆಳಗೊಳದಲ್ಲಿ ಮಹಾಮಸ್ತಕಾಭಿಷೇಕ; ಮೈಸೂರಿನಲ್ಲಿ ಪುಸ್ತಕಾಭಿಷೇಕ</h2>
			<p>ದಿನಾಂಕ: ೧೧-೦೨-೨೦೦೬ ರ ಶನಿವಾರ ಬೆಳಗ್ಗೆ ೧೦:೩೦ ಗಂಟೆಗೆ ಸರಿಯಾಗಿ ನಾಡಗೀತೆಯೊಂದಿಗೆ ಕಾರ್ಯಕ್ರಮ ಪ್ರಾರಂಭವಾಯಿತು. ಖ್ಯಾತ ಚಲನಚಿತ್ರ ನಿರ್ದೇಶಕರು ಹಾಗೂ ಸಾಹಿತಿಗಳಾದ ಶ್ರೀ ನಾಗತಿಹಳ್ಳಿ ಚಂದ್ರಶೇಖರ್‍ರವರು ದೀಪ ಬೆಳಗಿಸುವಾಗ ಹಚ್ಚೇವು ಕನ್ನಡದ ದೀಪ ಎಂಬ ಹಾಡು ಇಂಪಾಗಿ ತೇಲಿಬಂತು. ಶ್ರೀ ಡಿ.ಎನ್. ಲೋಕಪ್ಪ, ಮಾಲೀಕರು ಸಂವಹನ ಪ್ರಕಾಶನ ಅವರು ಸ್ವಾಗತ ಭಾಷಣ ಮಾಡಿದರು. ನಂತರ ನಾಲ್ಕು ಪುಸ್ತಕಗಳ ಲೋಕಾರ್ಪಣಾ ಸಮಾರಂಭ. ಮೈಸೂರಿನ ಹೆಸರಾಂತ ಸಂವಹನ ಪ್ರಕಾಶನದವರು ಹೊರತಂದ ಶಿಕಾರಿಪುರ ಹರಿಹರೇಶ್ವರರ 'ಕನ್ನಡ ಉಳಿಸಿ ಬೆಳಸುವ ಬಗೆ' ಎಂಬ ವೈಚಾರಿಕ ಲೇಖನಗಳ ಪುಸ್ತಕವನ್ನು ಶ್ರೀ ವಿಶ್ವೇಶ್ವರ ಭಟ್, ಸಂಪಾದಕರು, ವಿಜಯ ಕರ್ನಾಟಕ ದಿನಪತ್ರಿಕೆ, ಬೆಂಗಳೂರು ಹಾಗೂ 'ಮಾತಿನ ಚಪ್ಪರ' ಎಂಬ ಸಂಶೋಧನಾತ್ಮಕ ಪುಸ್ತಕವನ್ನು ಖ್ಯಾತ ಸಾಹಿತಿಗಳಾದ ಹಾಗೂ ಸಭೆಯ ಅಧ್ಯಕ್ಷರಾದ ಡಾ| ಸಾ.ಶಿ. ಮರುಳಯ್ಯ, ಬೆಂಗಳೂರು ರವರು ಲೋಕಾರ್ಪಣೆ ಮಾಡಿದರು.</p>
			<p>ಅದೊಂದು ಗಲಾಟೆ, ಅಬ್ಬರಗಳಿಲ್ಲದ ಭಾವನಾತ್ಮಕ ಸಮಾರಂಭ. ಪುಸ್ತಕಗಳ ಲೋಕಾರ್ಪಣ ಸಮಾರಂಭದಲ್ಲಿ ಡಾ| ದೇಜಗೌ, ಪ್ರೊ| ಸಿ.ಪಿ.ಕೆ. ಪ್ರೊ| ತಾರಾನಾಥ್, ಪ್ರೊ| ಪಂಡಿತಾರಾಧ್ಯ, ಪ್ರೊ| ಭೈರವಮೂರ್ತಿ, ರಾಜಶೇಖರ ಕದಂಬ, ಶ್ಯಾಮ್ ಸುಂದರ್ ಇನ್ನೂ ಮುಂತಾದ ಮೂನ್ನೂರ ಐವತ್ತಕ್ಕೂ ಹೆಚ್ಚು ಸಾಹಿತಿಗಳು, ಉದಯೋನ್ಮುಖ ಲೇಖಕರು, ಸಹೃದಯರು ಆಗಮಿಸಿ ಕಾರ್ಯಕ್ರಮ ಮುಗಿಯುವವರೆಗೂ ತಮ್ಮನ್ನು ತೊಡಗಿಸಿಕೊಂಡು ಯಶಸ್ವಿಯಾಗಿ ನಡೆಸಿಕೊಟ್ಟರು.</p>
			<p>ಸ್ವತಃ ಹರಿಹರೇಶ್ವರರೇ ಸಭಿಕರಿಗೆ ಒಂದೊಂದು ಲೋಕಾರ್ಪಣೆಗೊಂಡ ಪುಸ್ತಕಗಳನ್ನು ನೀಡುವುದರ ಜೊತೆಗೆ ಓದಿ ಅಭಿಪ್ರಾಯ ಬರೆಯಲು ಅದರೊಳಗೊಂದು ಪೋಸ್ಟ್‍ಕಾರ್ಡ್, ಒಂದು ಹೆಗಲು ಚೀಲ, ಮೆಲ್ಲಲು ಬಾದಾಮಿ, ಕಲ್ಲು ಸಕ್ಕರೆ. ಖರ್ಜೂರ, ಒಣದ್ರಾಕ್ಷಿಗಳನ್ನು ನೀಡಿ ಪುಸ್ತಕ ಸಂಸ್ಕೃತಿಯನ್ನು ಜೀವಂತವಾಗಿರಿಸಿದರು. ನಂತರ ಸಭೆಗೆ ಆಗಮಿಸಿದ ಎಲ್ಲಾ ಸಹೃದಯರಿಗೂ ಕೃತಜ್ಞತೆ ತಿಳಿಸಿದರು.</p>
			<p>ಶಿಕಾರಿಪುರ ಹರಿಹರೇಶ್ವರರು ಶಿಸ್ತಿಗೆ ಮತ್ತೊಂದು ಹೆಸರು. ಕಾರ್ಯಕ್ರಮ ಸರಿಯಾಗಿ ತಡವಿಲ್ಲದೆ ಬೆಳಗ್ಗೆ ೧೦:೩೦ ಗಂಟೆಗೆ ಪ್ರಾರಂಭಿಸಿದರು. ವೇದಿಕೆಯ ಮೇಲೆ ಉಪಸ್ಥಿತರಿದ್ದ ಅಧ್ಯಕ್ಷರು ಹಾಗೂ ಮುಖ್ಯ ಅತಿಥಿಗಳ ಪರಿಚಯ ಭಾಷಣ ಮಾಡಿದರು.</p>
			<p>ಮೊದಲಿಗೆ ಶ್ರೀ ವಿಶ್ವೇಶ್ವರ ಭಟ್, ಸಂಪಾದಕರು, ವಿಜಯಕರ್ನಾಟಕ ದಿನಪತ್ರಿಕೆ, ಬೆಂಗಳೂರು ಅವರು ಜಾಗತಿಕರಣವು ಭಾಷೆ ಮತ್ತು ಬದುಕಿನ ಮೇಲೆ ಮಾಡಿರುವ ದುಷ್ಪರಿಣಾಮಗಳ ಬಗ್ಗೆ ವಿವರಿಸುತ್ತಾ ಕರ್ನಾಟಕದ ಯಾವ ಮುಖ್ಯಮಂತ್ರಿಯೂ ಸಹ ಕನ್ನಡ ಬಾರದ ಐ.ಎ.ಎಸ್., ಐ.ಪಿ.ಎಸ್., ಕೆ.ಎ.ಎಸ್. ಅಧಿಕಾರಿಗಳ ವಿರುದ್ಧ ಕ್ರಮಕೈಗೊಂಡಿಲ್ಲ. ಅಚ್ಚ ಕನ್ನಡದಲ್ಲಿ ಮಾತನಾಡುವ ಕನ್ನಡಿಗರಿಗೇ ಸನ್ಮಾನಿಸುವ ಕಾಲ ಬಂದಿದೆ. ನಮ್ಮ ಆಹಾರ ಪದ್ಧತಿಯಲ್ಲಿಯೂ ನಾವು ವಿದೇಶಿ ಸಂಸ್ಕೃತಿಯನ್ನು ಅನುಕರಿಸುತ್ತಿದ್ದೇವೆ ಎಂದು ವಿಷಾದ ವ್ಯಕಪಡಿಸಿದರು. ಹರಿಹರೇಶ್ವರರ 'ಕನ್ನಡ ಉಳಿಸಿ ಬೆಳಸುವ ಬಗೆ' ಈ ನಿಟ್ಟಿನಲ್ಲಿ ಕನ್ನಡಿಗರನ್ನು ಜಾಗೃತಿಗೊಳಿಸುವಲ್ಲಿ ಸಫಲವಾಗುತ್ತದೆ. ಅಮೆರಿಕನ್ನಡಿಗರಲ್ಲಿ ಕನ್ನಡ ಪುಸ್ತಕಗಳನ್ನು ಕೊಂಡು ಓದುವುದು, ಕನ್ನಡಿಗರಿರುವಾಗ ಅವರ ಜೊತೆ ಕನ್ನಡದಲ್ಲೇ ಮಾತನಾಡುವುದು, ಅಮೆರಿಕನ್ನಡ ಪತ್ರಿಕೆಯ ಮೂಲಕ ಕನ್ನಡ ಪಾಠ ಮಾಡುವುದು, ಕನ್ನಡ ಶಾಲೆ ತೆರೆಯುವುದು ಕನ್ನಡದಲ್ಲಿ ಕಥೆ, ಕವನ ಬರೆಯಲು ಉತ್ತೇಜಿಸುವುದು ಅವರ ಮುಖ್ಯ ಧ್ಯೇಯವಾಗಿತ್ತು. ಬಹುತೇಕರಿಗೆ ಡಾಲರ್ ಮುಂದೆ ಕನ್ನಡ ಕಾಣುವುದಿಲ್ಲ. ಆದರೆ ವಿದೇಶದಲ್ಲಿದ್ದೂ ಕನ್ನಡವನ್ನೇ ಉಸಿರನ್ನಾಗಿಸಿಕೊಂಡ ಹರಿಹರೇಶ್ವರರು ಕನ್ನಡಕ್ಕಾಗಿ ಶ್ರಮಿಸಿದ್ದಾರೆ. ಕರ್ನಾಟಕದಿಂದ ಅಮೆರಿಕಾಗೆ ಹೋದವರೆಲ್ಲರೂ ನಯಾಗರ, ಸ್ಟ್ಯಾಚು ಆಫ್ ಲಿಬರ್ಟಿ, ವಾಷಿಂಗ್‍ಟನ್ ಡಿ.ಸಿ. ಕ್ಯಾಲಿಫೋರ್ನಿಯಾ ನೋಡದೇ ಬರಬಹುದು ಆದರೆ ಹರಿಹರೇಶ್ವರರನ್ನು ಭೇಟಿಯಾಗದೇ ಬರುವುದಿಲ್ಲ ಎಂದು ಹೇಳಿದಾಗ ಸಭೆಯಲ್ಲಿ ಚಪ್ಪಾಳೆಯ ಶಬ್ದ ಮೊಳಗಿತು. ಅವರು ಸಮಾರಂಭವನ್ನು ಶ್ರವಣಬೆಳಗೊಳದಲ್ಲಿ ಮಹಾಮಸ್ತಕಾಭಿಷೇಕ, ಮೈಸೂರಿನಲ್ಲಿ ಪುಸ್ತಕಾಭಿಷೇಕ ಎಂದು ಬಣ್ಣಿಸಿದರು.</p>
			<p>ಕಾರ್ಯಕ್ರಮದ ಜ್ಯೋತಿ ಬೆಳಗಿಸಿದ ಖ್ಯಾತ ಚಲನಚಿತ್ರ ನಿರ್ದೇಶಕರು ಹಾಗೂ ಸಾಹಿತಿಗಳಾದ ಶ್ರೀ ನಾಗತಿಹಳ್ಳಿ ಚಂದ್ರಶೇಖರ್ ರವರು ಸೂರ್ಯನಿಗೆ ರಜೆಕೊಟ್ಟ ಎರಡು ಪುಟ್ಟ ಹಣತೆಗಳ ವಿನಯದ ಬಗ್ಗೆ ರವೀಂದ್ರನಾಥ ಠಾಗೂರರ ಕಥೆಯನ್ನು ವಿವರಿಸಿದ ಅವರು ಸಾಂಕೇತಿಕವಾಗಿ ಇಬ್ಬರು ಲೇಖಕರಾದ ಶಿಕಾರಿಪುರ ಹರಿಹರೇಶ್ವರ ಮತ್ತು ಡಾ|| ಅಶ್ವತ್ಥ್ ಎನ್. ರಾವ್‍ರವರನ್ನು ಕನ್ನಡದ ಹಣತೆಗೆ ಹೋಲಿಸಿದರು. ತನ್ನ 'ಕೋಟ್ರೇಶಿ ಕನಸು' ಸಿನಿಮಾವನ್ನು ಅಮೆರಿಕಾದಲ್ಲಿ ಪ್ರದರ್ಶಿಸುವ ವಿಷಯದಲ್ಲಿ ಹರಿಯವರ ಸಹಾಯ-ಔದಾರ್ಯ ಮತ್ತು ಕ್ರಮಬದ್ಧತೆಯನ್ನು ಚಂದ್ರು ಗುಣಗಾನ ಮಾಡಿದರು. ನನ್ನ ಎಲ್ಲಾ ಕ್ರೆಡಿಟ್ಸ್ ಶಿಕಾರಿಪುರ ಹರಿಹರೇಶ್ವರರಿಗೆ ಸಲ್ಲತಕ್ಕದ್ದು ಎಂದು ಕಾಣದ ಕೈಯನ್ನು ಸ್ಮರಿಸಿದರು. ಜೊತೆಗೆ ಸಭಿಕರ ಸಾಲಿನಲ್ಲಿದ್ದ ಗುರುಗಳಾದ ಪ್ರೊ| ಪಂಡಿತಾರಾಧ್ಯ, ಪ್ರೊ| ಎನ್. ಎಸ್. ತಾರಾನಾಥ್ ಮತ್ತು ಪ್ರೊ| ಸಿ.ಪಿ.ಕೆ. ಅವರನ್ನು ಮಾತಿನ ನಡುವೆ ಉಲ್ಲೇಖಿಸಿದರು. ನಾವು ಜಗತ್ತನ್ನೇ ಸರಿಮಾಡಿಬಿಡುವ ಭ್ರಮೆಯಲ್ಲಿದ್ದೇವೆ. ಮೊದಲು ನಮ್ಮ ಮನೆ ಸುತ್ತಲಿನ ಪರಿಸರವನ್ನು ಸ್ವಚ್ಛವಾಗಿಟ್ಟರೆ ದೇಶವೇ ಕೊನೆಗೆ ವಿಶ್ವವೇ ಸ್ವಚ್ಛವಾಗಿರುತ್ತದೆ ಎಂದರು.</p>
			<p>ಭಾವುಕ ಕವಿ ಎಂದೇ ಖ್ಯಾತರಾದ ಶ್ರೀ ಎನ್. ಎಸ್. ಲಕ್ಷ್ಮೀನಾರಾಯಣ ಭಟ್ಟರು ಹರಿಹರೇಶ್ವರರ ಬಗ್ಗೆ ಮಾತನಾಡುತ್ತ ಹರಿ ನನಗೆ ೬೧ ವರ್ಷಗಳಿಂದಲೂ ಪರಿಚಯ. ಅವರ ಶ್ರೀಮತಿಗೆ ಹರಿ ಪರಿಚಯವಾಗಿ ಕೇವಲ ೩೦ ವರ್ಷ ಅಷ್ಟೆ. ಕಳೆದ ೬೧ ವರ್ಷಗಳಿಂದಲೂ ಹರಿಯನ್ನು ಹತ್ತಿರದಿಂದ ನೋಡಿದ್ದೇನೆ. ಅವನು ಶಿಸ್ತಿನ ಸಿಪಾಯಿ, ವೃತ್ತಿಯಲ್ಲಿ ಇಂಜಿನಿಯರ್ ಆದರೂ ಕನ್ನಡತನವೇ ಅವನ ಮನೆತನ ಎಂದು ಹೇಳಿದ ಅವರು ಯಾವುದಾದರೂ ಹೊಸ ಮನೆ ಕಟ್ಟುವುದಕ್ಕೆ ಸ್ಕೆಚ್ ಹಾಕುತ್ತಾನೋ ಇಲ್ಲವೋ ಗೊತ್ತಿಲ್ಲ ಆದರೆ ಕಟ್ಟಿರುವ ಮನೆ ನೋಡಿ ಇಲ್ಲೊಂದು ಕುವೆಂಪು ಭಾವಚಿತ್ರ ಇದ್ದರೆ ಎಷ್ಟು ಚೆನ್ನಾಗಿರುತ್ತಿತ್ತು ಎನ್ನುತ್ತಾನೆ- ಎಂದಾಗ ಸಭೆಯಲ್ಲಿ ಕರತಾಡನ ಮೊಳಗಿತು.</p>
			<p>ಕೊನೆಯಲ್ಲಿ ಸಭೆಯ ಅಧ್ಯಕ್ಷರಾದ ಡಾ|| ಸಾ. ಶಿ. ಮರುಳಯ್ಯನವರು ಭಾವುಕರಾಗಿ ಮಾತನಾಡಿದರು. ಹರಿ ಮತ್ತು ನಾಗಲಕ್ಷ್ಮಿ ನನ್ನ ಅಣ್ಣ ಅತ್ತಿಗೆ ಇದ್ದಹಾಗೆ. ಅವರ ಸಹಾಯಕ್ಕೆ ನಾನು ಚಿರಋಣಿಯಾಗಿರುತ್ತೇನೆ. ನಾಗಲಕ್ಷ್ಮಿಯವರ ಮೂಲಕ ತನ್ನ ತಾಯಿಯನ್ನು ನೋಡುತ್ತಿದ್ದೇನೆ ಎಂದು ಹೃದಯದಿಂದ ಹೇಳಿದರು. ಅವರು ಬರೆದ ಎರಡು ಪುಸ್ತಕಗಳನ್ನು ಹರಿಯವರಿಗೆ ಅರ್ಪಿಸಿದರು. ಸಭೆಯಲ್ಲಿ ಉಪಸ್ಥಿತರಿದ್ದ ಅವರ ಗುರುಗಳಾದ ಡಾ| ದೇ. ಜವರೇಗೌಡರವರನ್ನು ವೇದಿಕೆಗೆ ಕರೆತಂದು ಸನ್ಮಾನಿಸಿದರು.</p>
			<p>ಸಭೆಯಲ್ಲಿ ಅಧ್ಯಕ್ಷರು, ಮುಖ್ಯ ಅತಿಥಿಗಳು ಹಾಗೂ ಪುಸ್ತಕಕ್ಕೆ ರಕ್ಷಾಪುಟ ವಿನ್ಯಾಸಿಸಿದ ಶ್ರೀ ಬಸವರಾಜು, ರಾಜೇಂದ್ರ ಪ್ರಿಂಟರ್ಸ್ ಅಂಡ್ ಪಬ್ಲಿಕೇಷನ್, ಛಾಯಾಕ್ಷರ ಜೋಡಿಸಿದ ಶ್ರೀ ಮಾಗಲು ಮಲ್ಲಿಕಾರ್ಜುನ ಮತ್ತು ಉದಯೋನ್ಮುಖ ಲೇಖಕರಾದ ಶ್ರೀ ಜಯಪ್ಪ ಹೊನ್ನಾಳಿ ಮತ್ತು ಶ್ರೀ ರಂಗಣ್ಣರವರನ್ನು ಸನ್ಮಾನಿಸಲಾಯಿತು.</p>
			<p class="quote-author">-ಮಾಗಲು ಮಲ್ಲಿಕಾರ್ಜುನ, ಮೈಸೂರು</p>
			<p class="vertical-delimiter"/>
		</section>
		<section class="level2 numbered" id="id-030-5">
			<h2 class="level2-title" epub:type="title">ಧರೆಗಿಳಿದ ದೇವಲೋಕ</h2>
			<p>ಇದಾವ ದೇವಲೋಕವೋ ಎಂಬಂತೆ ಸಿಂಗಾರಗೊಂಡಿದ್ದ ವೇದಿಕೆ, ಅದರಲ್ಲಿದ್ದ ಮಂಟಪಕ್ಕೆ ತಳಿರು ತೋರಣಗಳ ಅಲಂಕಾರ; ಮಲ್ಲಿಗೆ, ಸೇವಂತಿಗೆ, ಜಾಜಿ ಮುಂತಾದ ಪುಷ್ಪಮಾಲೆಗಳ ಸಿಂಗಾರ- ಹೀಗೆ ಸಾಲಂಕೃತವಾದ ಮಂಟಪದಲ್ಲಿ ರಾರಾಜಿಸುತ್ತಿರುವ ಶ್ರೀಸತ್ಯನಾರಾಯಣ ಹಾಗೂ ಲಕ್ಷ್ಮೀದೇವಿಯ ವಿಗ್ರಹಗಳು. "ನನಗೆ ಅಗ್ರಪೂಜೆ ಸಲ್ಲಿಸದ ಹೊರತು ತೃಣವೂ ಚಲಿಸುವಂತಿಲ್ಲ"- ಎಂದು ಹೇಳುತ್ತಿರುವಂತೆ ಕಾಣುತ್ತಿದ್ದ ಭವ್ಯವಾದ ಗಣಪತಿಯ ವಿಗ್ರಹ ಇದಾವ ಕನಸಿನ ವರ್ಣನೆಯೋ ಎಂದುಕೊಳ್ಳಬೇಡಿ. ಶ್ರೀಮತಿ ನಾಗಲಕ್ಷ್ಮಿ ಮತ್ತು ಶ್ರೀ ಶಿಕಾರಿಪುರ ಹರಿಹರೇಶ್ವರ ದಂಪತಿಗಳು ಕೈಗೊಂಡ ಸತ್ಯನಾರಾಯಣ ಪೂಜೆಯ ವೈಭವಕ್ಕೆ ಒಂದು ಚಿಕ್ಕ ಮುನ್ನುಡಿಯಷ್ಟೇ. ಅವರು ತಮ್ಮ ಮನೆಯ ಹಬ್ಬಕ್ಕೆ ನಮಗೆಲ್ಲರಿಗೂ ಮಮತೆಯ ಕರೆಯೋಲೆಯನ್ನಿತ್ತಿದ್ದರು. ದಿನಾಂಕ: ೧೧-೦೩-೨೦೦೭ ಭಾನುವಾರ ದಿನ ಈ ಸಮಾರಂಭವನ್ನು ಆಯೋಜಿಸ ಲಾಗಿತ್ತು. ಈ ಕಾರ್ಯಕ್ರಮಕ್ಕೆ ಅವರು ಆರಿಸಿಕೊಂಡಿದ್ದ ಸ್ಥಳ ಮೈಸೂರಿನ ಕೃಷ್ಣಮೂರ್ತಿಪುರದ ಶ್ರೀ ರಾಘವೇಂದ್ರ ಆರಾಧನಾ ಮಂದಿರ. ಈ ಸಮಾರಂಭಕ್ಕಾಗಿ ಮಂದಿರವನ್ನು ಮದುವಣಗಿತ್ತಿಯಂತೆ ಸಿಂಗರಿಸಲಾಗಿತ್ತು. ಆದಿನ ಎರಡು ವಿಶೇಷ ಕಾರ್ಯಕ್ರಮಗಳನ್ನು ಹಮ್ಮಿಕೊಂಡಿದ್ದರು. ಮೊದಲನೆಯದಾಗಿ ಶ್ರೀ ಹರಿಹರೇಶ್ವರ ಅವರು ಸಂಸ್ಕೃತದಿಂದ ಕನ್ನಡಕ್ಕೆ ಅನುವಾದಿಸಿದ್ದ ಮಂತ್ರಗಳ ಗ್ರಂಥದ ಲೋಕಾರ್ಪಣೆಯ ಕಾರ್ಯಕ್ರಮ "ಕನ್ನಡದಲ್ಲಿ ಸತ್ಯನಾರಾಯಣ ಪೂಜೆ". ಎರಡನೆಯದಾಗಿ ಎಲ್ಲರೂ ಒಟ್ಟಿಗೇ ಕುಳಿತು ಸತ್ಯನಾರಾಯಣ ಪೂಜೆಯನ್ನು ಮಾಡುವ ವಿಶೇಷ ಸಮಾರಂಭ. ಇವೆರಡಕ್ಕೂ ಕಾರಣವಾದ ಒಂದು ಮುಖ್ಯವಾದ ರಹಸ್ಯವನ್ನು ಅಲ್ಲಿಯತನಕ ಹರಿಹರೇಶ್ವರ ದಂಪತಿಗಳು ಅತಿ ಜತನದಿಂದ ಕಾಪಾಡಿದ್ದರು. ಅದೇ ಶ್ರೀ ಹರಿಹರೇಶ್ವರರವರ ಎಪ್ಪತ್ತನೆಯ ಹುಟ್ಟುಹಬ್ಬ ಎನ್ನುವ ವಿಶೇಷ ವಿಷಯ!!!</p>
			<p>ಅವರ ಮಮತೆಯ ಕರೆಯೋಲೆ ಸಹ ಒಂದು ವಿಶಿಷ್ಟ ರೀತಿಯದೇ ಆಗಿತ್ತು. "ಬನ್ನಿ, ಎಲ್ಲರೂ ಕೂಡಿ ಕನ್ನಡದಲ್ಲಿ ಸತ್ಯನಾರಾಯಣ ಪೂಜೆಯನ್ನು ಮಾಡೋಣ" ಎಂದು ಬರೆದಿತ್ತು. ಅದರ ಜೊತೆಯಲ್ಲಿ ಕುತೂಹಲವನ್ನು ಮೂಡಿಸುವಂತಹ ಒಂದು ವಿಶೇಷ ಆಹ್ವಾನದ ಕರೆಯೋಲೆ ಸಹ ಇದ್ದಿತು.</p>
			<p>ಅದರ ವಿವರಗಳು ಈ ರೀತಿ ಇದ್ದವು. ಪೂಜೆಯಲ್ಲಿ ಭಾಗವಹಿಸುವವರು ಪಾಲಿಸಬೇಕಾದ ನಿಯಮಗಳನ್ನು ಮುದ್ರಿಸಿದ್ದರು. ಆಹ್ವಾನಿತ ದಂಪತಿಗಳು ೧೦ ಗಂಟೆಗೆ ಸರಿಯಾಗಿ ಪೂಜೆ ಮಾಡುವ ಸ್ಥಳಕ್ಕೆ ಬಂದು ಸೇರಬೇಕೆಂದು ತಿಳಿಸಿದ್ದರು. ಮತ್ತು ದಂಪತಿಗಳ ವೇಷಭೂಷಣದ ಬಗ್ಗೆ ತಿಳಿಸಲಾಗಿತ್ತು. ಭಕ್ತಿ, ಶ್ರದ್ಧೆಗಳೊಂದಿಗೆ ಪೂಜೆ ಮಾಡುವಾಗ ನಮ್ಮ ಪ್ರಾಂತದ ಉಡುಪು ಧರಿಸಿದರೆ ಅನುಕೂಲ ಮಾತ್ರವಲ್ಲದೇ ಶೋಭಾಯಮಾನವಾಗಿಯೂ ಇರುತ್ತದೆ ಎಂಬುದನ್ನು ಮನಗಂಡ ಹರಿಹರೇಶ್ವರ ಮತ್ತು ನಾಗಲಕ್ಷ್ಮಿಯವರು, ಪೂಜೆಗೆ ಕುಳಿತುಕೊಳ್ಳುವ ಹೆಂಗಸರೆಲ್ಲ ಸೀರೆಯನ್ನುಡಬೇಕೆಂದೂ, ಗಂಡಸರು ಪಂಚೆ ಅಥವಾ ಪೈಜಾಮ ಜುಬ್ಬ ಧರಿಸಿರಬೇಕೆಂಬುದನ್ನು ಕಳಕಳಿಯಿಂದ ಕೋರಿಕೊಂಡಿದ್ದರು. ಇದಲ್ಲದೇ ಇನ್ನೊಂದು ಕೋರಿಕೆಯನ್ನೂ ಮಂಡಿಸಿದ್ದರು ಆಹ್ವಾನಿತರು ಪೂಜೆಗೆ ಬರುವುದು ಖಚಿತವಾದಲ್ಲಿ ಅದನ್ನು ಮುಂಚಿತವಾಗಿ ತಿಳಿಯಪಡಿಸಬೇಕೆಂದು ಆಹ್ವಾನ ಪತ್ರದೊಂದಿಗೆ ಸ್ವಯಂ ವಿಳಾಸವಿದ್ದ ಒಂದು ಅಂಚೆಕಾರ್ಡ್ ಸಹ ಇದ್ದಿತು. ಅವರ ಈ ವ್ಯವಸ್ಥೆಯಿಂದ ಸಭೆಯಲ್ಲಿ ಒಂದು ರೀತಿಯ ಏಕರೂಪತೆ ಎದ್ದು ಕಾಣಬಹುದೇನೋ ಅನ್ನಿಸತೊಡಗಿತ್ತು. ಇದರಿಂದ ಪೂಜೆಯು ಮತ್ತಷ್ಟು ಶೋಭಾಯಮಾನವಾಗದಿರುವುದೇ? ಎನ್ನಿಸಿತು.</p>
			<p>ನಮಗೆಲ್ಲರಿಗೂ ಕುತೂಹಲ, ನೂರಾರು ಜನರು ಸೇರುವುದರಲ್ಲಿ ಸಂಶಯವಿಲ್ಲ ಎನ್ನುವಂತಿರುವಾಗ ಈ ಕಾರ್ಯಕ್ರಮವನ್ನು ಹೇಗೆ ಆಯೋಜಿಸಿರಬಹುದು? ಅವರ ಈ ಬೃಹತ್ ಯೋಜನೆಯನ್ನು ಹೇಗೆ ಕಾರ್ಯರೂಪಕ್ಕೆ ತರಬಹುದು? ಎಂಬ ಕುತೂಹಲ ಎಲ್ಲರ ಮನಸ್ಸಿನಲ್ಲಿಯೂ ಬೇರೂರಿತ್ತು. ಆಹ್ವಾನಿತರೆಲ್ಲರೂ ತವಕದಿಂದ ಆ ದಿನವನ್ನು ನಿರೀಕ್ಷಿಸುತ್ತಿದ್ದರು.</p>
			<p>ಆ ದಿನದ ಸಮಾರಂಭಕ್ಕೆ ನಮಗೆ ಆಹ್ವಾನ ಬಂದಾಗ ನಾನು ಸಂತಸದಿಂದ ಬೀಗಿದೆ. ಪೂಜೆ, ವ್ರತಗಳಲ್ಲಿ ಆಸಕ್ತಿ ಇರುವ ನಮಗೆ ಈ ತರಹದ ಅವಕಾಶ ಸಿಕ್ಕಿದೆಯಲ್ಲ ಎಂಬ ಸಂತಸ ಒಂದು ಕಡೆಯಾದರೆ, ಅದೇನದು ಕನ್ನಡದಲ್ಲಿ ಮಂತ್ರಗಳು? ಇದು ಹೇಗೆ? ಎಂಬ ಕುತೂಹಲ ನೂರ್ಮಡಿಯಾಗಿತ್ತು. ಶ್ರೀಮತಿ ನಾಗಲಕ್ಷ್ಮಿಯವರು ದೂರವಾಣಿಯಲ್ಲಿ ನೀವು ಯಾವ ಪೂಜಾ ಸಾಮಗ್ರಿಗಳನ್ನೂ ತರಬೇಕಿಲ್ಲ. ಮನೆಯಲ್ಲೇ ಅರಳಿರುವ ಪುಷ್ಪಗಳಿದ್ದರೆ ಮಾತ್ರ ತನ್ನಿ ಎಂದರಲ್ಲ ಇದು ಹೇಗೆ ನಡೆಯಬಹುದು ಎಂಬ ತವಕ ಬೇರೆ!! ಸುಮಾರು ನೂರು ಜೊತೆ ದಂಪತಿಗಳು ಕುಳಿತು ಪೂಜೆ ಮಾಡಬಹುದು ಎನ್ನುವ ಮಾತೂ ನಮ್ಮ ಬಡಾವಣೆಯಲ್ಲಿ ಅಲ್ಲಲ್ಲಿ ಕೇಳಿ ಬರುತ್ತಿತ್ತು.</p>
			<p>ವ್ರತ ಎಂದರೇನು ಸಾಮಾನ್ಯವಾದ ಮಾತೆ? ಅದಕ್ಕೆ ಸಿದ್ಧತೆಗಳೆಷ್ಟು, ಸಾಮಗ್ರಿಗಳೂ ಸಲಕರಣೆಗಳು ಸ್ವಲ್ಪವೇ? ಗಂಟೆ, ತಟ್ಟೆ, ಪಂಚಪಾತ್ರೆ, ಉದ್ಧರಣೆ, ಮಂಗಳಾರತಿ ಹೀಗೆ ಒಂದೇ ಎರಡೇ? ಇದಲ್ಲದೇ ಹಣ್ಣು ಕಾಯಿ, ಫಲಪುಷ್ಪಗಳು, ಪತ್ರಗಳು, ನೈವೇದ್ಯಗಳೂ ಹೀಗೇ ಪಟ್ಟಿ ಬೆಳೆಯಬಹುದು. ಎಷ್ಟು ಸವರಿಸಿಕೊಂಡರೂ ಸಾಲದು ಎನ್ನುವಷ್ಟು ಸಾಮಗ್ರಿಗಳು ಬೇಕಾಗುತ್ತದೆ. ಮನೆಯಲ್ಲಿ ನಾವು ಪೂಜೆಗೆ ಕುಳಿತುಕೊಳ್ಳುವ ಮುನ್ನ ಮಧ್ಯೆ ಏಳುವ ಅವಕಾಶ ಇಲ್ಲದಿರುವುದರಿಂದ ಏನೆಲ್ಲ ಇದೆ ಎಲ್ಲವೂ ಸಾರಿಯಾಗಿದೆಯೇ? ಎಂಬುದನ್ನು ಪದೇ ಪದೇ ಖಾತ್ರಿ ಮಾಡಿಕೊಳ್ಳುತ್ತೇವೆ. ಹೀಗಿರುವಾಗ ಎಲ್ಲರಿಗೂ ಇಷ್ಟೊಂದು ಸಾಮಗ್ರಿಗಳನ್ನು ಹೇಗೆ ಹವಣಿಸುತ್ತಾರೆ?....... ಅಬ್ಬಬ್ಬಾ! ತಡೆಯಲಾರದ ಅತುರ.</p>
			<p>ಪಾರಂಪರಿಕವಾಗಿ, ಅನೂಚಾನವಾಗಿ ನಾವು ನಮ್ಮ ಮನೆಗಳಲ್ಲಿ ಗಣಪತಿ ವ್ರತ, ಸ್ವರ್ಣಗೌರಿವ್ರತ, ವರಮಹಾಲಕ್ಷ್ಮಿ, ಉಮಾಮಹೇಶ್ವರ ವ್ರತ, ಸತ್ಯನಾರಾಯಣ ವ್ರತ ಹೀಗೆ ನಾನಾ ವ್ರತಗಳನ್ನು ಆಚರಿಸುತ್ತೇವೆ. ಪುರೋಹಿತರು ಆಗಮಿಸಿ ಪೂಜಾ ವಿಧಿ ವಿಧಾನಗಳನ್ನು ಸಂಸ್ಕೃತದಲ್ಲಿ ಓದುತ್ತಿರುವಂತೆ ಅಥವಾ ಹೇಳುತ್ತಿರುವಂತೆ ವ್ರತವನ್ನು ಸಂಕಲ್ಪಿಸುವರು ಆಯಾ ವಿಧಿಗಳನ್ನು ಆಚರಿಸುತ್ತಾ ಹೋಗುತ್ತಾರೆ. ಮಧ್ಯೆ ಮಧ್ಯೆ ಪುರೋಹಿತರು ಅರ್ಥವನ್ನು ತಿಳಿಸುವುದೂ ಉಂಟು. ಸಂಸ್ಕೃತ ಅಲ್ಪ ಸ್ವಲ್ಪ ತಿಳಿದವರಿಗೆ ಕೇವಲ ೧೦% ಮಂತ್ರಗಳು ಮಾತ್ರ ಅರ್ಥವಾಗುತ್ತವೆ. ಹೀಗಿರುವಾಗ ನಾವೆಲ್ಲ ಕನ್ನಡದಲ್ಲಿ ಅರ್ಥ ತಿಳಿದು, ತನ್ಮಯತೆಯಿಂದ, ಭಕ್ತಿಭಾವದಿಂದ ಮಾಡುವ ಪೂಜಾ ಕೈಂಕರ್ಯ ಎಷ್ಟು ವಿಶಿಷ್ಟವಾಗಿರಬಹುದು ಎನ್ನುವ ತವಕ ಎಲ್ಲರಲ್ಲೂ ಮೂಡಿರಬಹುದು.</p>
			<p>ಅಂದು ಮುಂಜಾನೆ ನಾವಿಬ್ಬರೂ ಶುಚಿರ್ಭೂತರಾಗಿ ಬೆಳಗಿನ ಉಪಾಹಾರದ ಕಾರ್ಯಕ್ರಮವನ್ನೂ ಬದಿಗಿಟ್ಟು ಈದಿನದ ಪೂಜೆಯೇ ಒಂದು ಮುಖ್ಯ ಕಾರ್ಯಕ್ರಮ ಎಂದುಕೊಂಡು ಹೊರಟೆವು. ಮನೆಯಂಗಳದಲ್ಲಿ ನಗುತ್ತಿದ್ದ ಹೂವುಗಳನ್ನು ಆಯ್ದು ಬುಟ್ಟಿಯಲ್ಲಿಟ್ಟುಕೊಂಡು ಹೊರಟೆವು. "ಶ್ರೀ ರಾಘವೇಂದ್ರ ಆರಾಧನಾ ಮಂದಿರ"ವು ತಳಿರು ತೋರಣಗಳಿಂದ ಅಲಂಕೃತವಾಗಿ ಆಹ್ವಾನಿತರಿಗಾಗಿ ಕಾದಿತ್ತು. ಮದುವೆಯ ಮನೆಯೋ ಎಂಬಂತೆ ಸಿಂಗಾರಗೊಂಡ ಭವನ; ನಾಲ್ಕೂ ನಿಟ್ಟಿನಿಂದ ದಂಪತಿಗಳು, ಹಿರಿಯರು, ಕಿರಿಯರ ಜನ ಸಮೂಹ ಪ್ರವಾಹದಂತೆ ಹರಿದು ಬರುತ್ತಿತ್ತು. ಆಗ ನನ್ನ ಮನಸ್ಸಿಗೆ ಹೀಗೊಂದು ಆಲೋಚನೆ ಹೊಳೆಯಿತು. ನಾವು ಕಥೆ ಪುರಾಣಗಳಲ್ಲಿ ಓದುತ್ತೇವೆ, ಇಂದ್ರಾದಿ ದೇವತೆಗಳು ಇಂತಿಂಥ ಹೋಮ ಹವನಗಳನ್ನು ಜರುಗಿಸಿದರಂತೆ, ಅದಕ್ಕಾಗಿ ಇಡೀ ದೇವಲೋಕವೇ ನೆರೆದಿತ್ತಂತೆ. ಒಂದು ಕಡೆ ಪಾರ್ವತೀ ಪರಮೇಶ್ವರರು ಆಸೀನರಾಗಿದ್ದರೆ, ಮತ್ತೊಂದೆಡೆ ಲಕ್ಷ್ಮೀನಾರಾಯಣರು, ಮಗದೊಂದೆಡೆ ಬ್ರಹ್ಮಾದಿ ದೇವತೆಗಳು, ಋಷಿಗಳು, ಮುನಿಪುಂಗವರು- ಹೀಗೆ ಆಗಮಿಸಿದ್ದ ವಿಶಿಷ್ಟ ಜನ ಸಮೂಹದಂತೆ ಈ ರೀತಿಯ ವರ್ಣನೆಗಳನ್ನು ನಾವು ಪುರಾಣಗಳಲ್ಲಿ ಓದಿದ್ದೇವೆ. ಹಲವು ಪೌರಾಣಿಕ ಚಲನಚಿತ್ರಗಳಲ್ಲಿಯೂ ಇಂತಹ ಸನ್ನಿವೇಶಗಳು ಕಾಣಸಿಗುತ್ತವೆ. ಆದಿನ ನಾಲ್ಕೂ ನಿಟ್ಟಿನಿಂದ ಹರಿದು ಬರುತ್ತಿದ್ದ ಜನಸಮೂಹ ಮತ್ತು ಒಳಗಡೆಯ ವಿಶಾಲವಾದ ಹಜಾರದಲ್ಲಿ ನೆರೆದಿದ್ದ ಜನರನ್ನು ನೋಡಿ ನನಗೆ ಹೀಗೊಂದು ಕಲ್ಪನೆ ಮನದಲ್ಲಿ ಹಾಯ್ದು ಹೋಯಿತು.</p>
			<p>ಆ ದಿನದ ಸಮಾರಂಭ ಇದಾವುದಕ್ಕೂ ಕಡಿಮೆ ಇಲ್ಲ ಎನ್ನುವಂತೆ ಆಯೋಜಿಸಲಾಗಿತ್ತು. ಆ ವಿಶಾಲವಾದ ಹಜಾರವನ್ನು ಪ್ರವೇಶಿಸಿದ ಒಡನೆ ನಮ್ಮ ಕಣ್ಣುಗಳನ್ನು ನಾವೇ ನಂಬಲಾರದಂತಹ ದೃಶÀ್ಯ ಗೋಚರಿಸಿತು. ಆಮಂತ್ರಿತರೆಲ್ಲ ಒಂದು ಬದಿಯಲ್ಲಿ ಆಸೀನರಾಗಿದ್ದರು. ಆ ಹಜಾರದಲ್ಲಿ ಪೂಜೆಗೆ ಕುಳಿತುಕೊಳ್ಳುವವರಿಗೆಂದು ಸಾಲು ಸಾಲಾಗಿ ಜಮಖಾನಗಳನ್ನು ಹಾಸಲಾಗಿತ್ತು. ಪ್ರತಿಯೋರ್ವ ದಂಪತಿ ಪೂಜೆಗೆ ಕೂರುವ ಸ್ಥಳದ ಮುಂದೆ ಅತ್ಯಂತ ಸುಂದರವಾಗಿ ಬಿಡಿಸಿದ್ದ ರಂಗವಲ್ಲಿಯು ಅತಿ ಸುಂದರವಾಗಿತ್ತು. ವರ್ಣಿಸಲು ಅಸಾಧ್ಯವಾದಂಥ ಚಿತ್ರಗಳನ್ನು ಬಿಡಿಸಲಾಗಿತ್ತು. ಪೂಜೆಗೆ ಕೂರುವ ಸ್ಥಳದ ಮುಂದೆ ಸಂಪೂರ್ಣ ಪೂಜಾ ಸಾಮಗ್ರಿಗಳನ್ನು ಅಚ್ಚುಕಟ್ಟಾಗಿ ಜೋಡಿಸಲಾಗಿತ್ತು. ನೋಡಿ ಭ್ರಮೆಪಡುವಂತಹ ಶಿಸ್ತು. ಒಂದೊಂದು ಕಲಶಕ್ಕೂ ಬಿಡಿಸಿದ್ದ ರಂಗವಲ್ಲಿಯು ಯಾವುದೋ ಚಿತ್ರಕಲಾ ಪ್ರದರ್ಶನದಂತೆ ಕಂಗೊಳಿಸುತ್ತಿತ್ತು. ಒಂದು ಕಲಶದ ತಟ್ಟೆಯ ಅಡಿಯಲ್ಲಿ ಅರಳಿದ ತಾವರೆಯ ಚಿತ್ರಣವಾದರೆ, ಮತ್ತೊಂದಕ್ಕೆ ಹೂವಿನ ಗುಚ್ಛ, ಮಗದೊಂದಕ್ಕೆ ಸುಂದರ ನವಿಲಿನ ಚಿತ್ರಣ ಹೀಗೆ ಒಂದೇ ಎರಡೇ. ಯಾವುದೋ ನುರಿತ ಕೈ ಬೆರಳುಗಳು ಹಜಾರದ ಶುಭ್ರನೆಲದಲ್ಲಿ ಅದ್ಭುತವಾದ ಚಿತ್ರಗಳನ್ನು ಬಿಡಿಸಿ ತಮ್ಮ ಕಲಾವಂತಿಕೆಯನ್ನು ಮೆರೆಸಿದ್ದವು. ರಂಗವಲ್ಲಿಯ ವರ್ಣನೆ ಇದಾದರೆ ಪೂಜಾ ಸಾಮಗ್ರಿಗಳ ವರ್ಣನೆ ಮತ್ತೂ ಅದ್ಭುತ.</p>
			<p>ಸಾಲಂಕೃತ ರಂಗವಲ್ಲಿಯ ಮೇಲೆ ಒಂದು ಸುಂದರವಾದ ತಾಂಬಾಣ, ಅದರಲ್ಲಿ ಶ್ರೀ ಸತ್ಯನಾರಾಯಣನ ಪ್ರತಿರೂಪವಾದ ಕಲಶ, ಅದರಲ್ಲಿ ಕಾವೇರಿ, ಕಲಶಕ್ಕೆ ಜರಿಯ ರವಿಕೆ ಕಣದ ಶೃಂಗಾರ. ಪ್ರತಿಯೊಂದು ಕಲಶವೂ ಮಾವಿನ ಚಿಗುರು ತಳಿರುಗಳಿಂದ ಸಾಕಾರಗೊಂಡಿತ್ತು. ತಟ್ಟೆಯಲ್ಲಿ ತಳತಳನೆ ಹೊಳೆಯುತ್ತಿದ್ದ ಶ್ರೀಸತ್ಯನಾರಾಯಣ ಲಕ್ಷ್ಮೀದೇವಿಯ ಮತ್ತು ಗಣಪತಿಯ ವಿಗ್ರಹಗಳು. ಇದಲ್ಲದೇ ಸಂಪೂರ್ಣ ಪೂಜಾ ಸಾಮಗ್ರಿಗಳನ್ನು ಅಲ್ಲಿ ಅಚ್ಚುಕಟ್ಟಾಗಿ ಜೋಡಿಸಲಾಗಿತ್ತು. ಈ ಅಚ್ಚುಕಟ್ಟು ನೋಡಿ ಭ್ರಮೆಪಡುವಂತಿತ್ತು. ಕಲಶವಿರುವ ತಟ್ಟೆಯ ಇಬ್ಬದಿಗಳಲ್ಲಿ ಮಣ್ಣಿನ ಹಣತೆಗಳು; ಆ ಹಣತೆಯೊಳಗೆ ೭ ರಿಂದ ೮ ಗಂಟೆಗಳವರೆಗೂ ದೇದೀಪ್ಯಮಾನವಾಗಿ ಪ್ರಕಾಶಿಸುವಂತಹ ಸುಂದರ ಮೇಣದ ಬತ್ತಿಯ ದೀಪಗಳು. ಒಂದು ವಿಶೇಷವೆಂದರೆ ಈ ದೀಪಗಳು ಆ ದಿನ ಪೂಜೆ ಮುಗಿದಿದ್ದರೂ ತಾವಿಲ್ಲಿಯೇ ಇದ್ದೇವೆಂದು ಪ್ರಕಾಶನವನ್ನು ಅವು ಬೀರುತ್ತÀಲೇ ಇದ್ದವು. ಘಂಟಾನಾದವಿಲ್ಲದೇ ಪೂಜೆಯು ಸಂಪನ್ನಗೊಳ್ಳುವುದೇ? ಆದುದರಿಂದ ಪ್ರತಿಯೊಂದು ಕಳಸದ ಪಕ್ಕದಲ್ಲಿ ಒಂದೊಂದು ಕಂಚಿನ ಗಂಟೆ. ಇದರ ಜೊತೆ ಪಂಚಪಾತ್ರೆ, ಉದ್ಧರಣೆ, ಒಂದು ವಿಶಾಲವಾದ ತಟ್ಟೆಯಲ್ಲಿ ವಿಧವಿಧವಾದ ಪುಷ್ಪಗಳು, ಪುಜೆಗೆ ಯೋಗ್ಯವಾದ ಪತ್ರೆಗಳು ಮತ್ತು ಮಾಲಾರ್ಪಣೆಯ ಸಂದರ್ಭದಲ್ಲಿ ದೇವರಿಗೆ ಸಮರ್ಪಿಸಲು ಹೂ ಮಾಲೆಗಳು. ಪೂಜೆಯ ಸಂದರ್ಭದಲ್ಲಿ ಧೂಪಾರತಿಯಾದ ಕೂಡಲೇ ನಾವು ಆ ಊದಿನ ಕಡ್ಡಿಗಳನ್ನು ಸಿಕ್ಕಿಸಲು ಪರದಾಡುವುದುಂಟು; ಈ ಕಾರಣಕ್ಕಾಗಿಯೇ ಅವುಗಳನ್ನು ಸಿಕ್ಕಿಸಲು ಒಂದು ಮರಳು ತುಂಬಿದ ಲೋಟವನ್ನು ಇಡಲಾಗಿತ್ತು. ಒಂದು ಬದಿಯಲ್ಲಿ ಚೌಕಾಕಾರದ ಮುಚ್ಚಳ ಇರುವಂತಹ ಒಂದು ಪ್ಲಾಸ್ಟಿಕ್ ಡಬ್ಬಿ; ಅದರೊಳಗಡೆ ಪುಟ್ಟ ಪುಟ್ಟ ಪ್ಲಾಸ್ಟಿಕ್ ಬಟ್ಟಲುಗಳಲ್ಲಿ ನವಗ್ರಹಪೂಜೆಗಾಗಿ ನವಧಾನ್ಯಗಳನ್ನು ಜೋಡಿಸಿ ಇಡಲಾಗಿತ್ತು. ಅಲ್ಲಿಯೇ ಒಂದು ಬಟ್ಟಲಿನಲ್ಲಿ ಗಣೇಶನ ನೈವೇದ್ಯಕ್ಕಾಗಿ ನೆನೆಸಿದ ಕಡಲೆಯನ್ನಿಟ್ಟಿದ್ದರು. ನವಗ್ರಹಗಳ ನೈವೇದ್ಯಕ್ಕಾಗಿ ಬೆಲ್ಲ, ಉಪ್ಪು ಮತ್ತಿತರ ನೈವೇದ್ಯಗಳಿಗೆ ಬಾಳೆ, ಕಿತ್ತಲೆ ಹಣ್ಣುಗಳನ್ನೂ ಇಟ್ಟಿದ್ದರು. ಮಹಾನೈವೇದ್ಯದ ವೇಳೆಗೆ ಎಲ್ಲ ಕಲಶಗಳಿಗೂ ತೆಂಗಿನ ಕಾಯಿಗಳನ್ನು ಒಡೆದು ತಂದುಕೊಡಲಾಗಿತ್ತು. ಸತ್ಯನಾರಾಯಣನ ನೈವೇದ್ಯಕ್ಕಾಗಿ ಸಿಹಿಯು ತಯಾರಾಗಿ ಬಟ್ಟಲಲ್ಲಿ ಕುಳಿತಿತ್ತು. ಬೇರೊಂದು ತಟ್ಟೆಯಲ್ಲಿ ಅರಶಿನ, ಕುಂಕುಮ, ಮಂತ್ರಾಕ್ಷತೆಗಳು, ಪಂಚಾಮೃತ ಅಭಿಷೇಕಕ್ಕಾಗಿ ಒಂದು ಬಟ್ಟಲಲ್ಲಿ ಹಾಲು ಮೊಸರು ತುಪ್ಪ ಸಕ್ಕರೆ ಮತ್ತು ಜೇನು. ಸವಿಸ್ತಾರವಾಗಿ ಪುಜೆ ಮಾಡುವಾಗ ನಮಗೆಲ್ಲ ಮಂತ್ರಾಕ್ಷತೆಯ ಕೊರತೆಯುಂಟಾಗುವುದುಂಟು. ಇದನ್ನು ಮೊದಲೇ ಊಹಿಸಿದ್ದ ಹರಿಹರೇಶ್ವರ ದಂಪತಿಗಳು ಒಂದು ದೊಡ್ಡದಾದ ಲೋಟದ ತುಂಬಾ ಮಂತ್ರಾಕ್ಷತೆಯನ್ನು ತುಂಬಿಸಿಟ್ಟಿದ್ದರು. ಮತ್ತೊಂದು ಅಚ್ಚರಿಯ ವಿಷಯವೆಂದರೆ ಪೂಜೆಯ ಸಮಯದಲ್ಲಿ ಕೈ ಒರೆಸಲು ಒಂದು ಕೈಚೌಕವನ್ನು ಪ್ರತಿಯೊಂದು ತಟ್ಟೆಯ ಪಕ್ಕದಲ್ಲೂ ಇಡಲಾಗಿತ್ತು. ವಾಹ್ ಭಲೇ ಇದೆಂತಹ ಅಚ್ಚುಕಟ್ಟು ನಿರ್ವಹಣೆ ಎಂದು ಅಲ್ಲಿ ನೆರೆದಿದ್ದವರೆಲ್ಲ ಬೆರಗಾಗಿ ಉದ್ಗಾರ ತೆಗೆಯುತ್ತಿರುವಾಗಲೇ ಪೂಜೆ ಪ್ರಾರಂಭವಾಗುವ ಸಮಯ ಬಂದೇ ಬಿಟ್ಟಿತು.</p>
			<p>ಈ ಘಟ್ಟದಲ್ಲಿ ಒಂದು ಅಚ್ಚರಿಯ ವಿಷಯ ನಡೆಯಿತು. ಪೂಜೆ ಯಾರ್ಯಾರು ಎಲ್ಲೆಲ್ಲಿ ಕುಳಿತುಕೊಳ್ಳಬೇಕೆನ್ನುವ ಮುಖ್ಯವಾದ ವಿಷಯವನ್ನು ನಿರ್ಧರಿಸಿ ಅದನ್ನು ಧ್ವನಿವರ್ಧಕದಲ್ಲಿ ಘೋಷಿಸಿದ ನಾಗಲಕ್ಷ್ಮಿಯವರ ಜಾಣ್ಮೆಗೆ ತಲೆದೂಗಲೇ ಬೇಕಾಗಿದೆ. ಅದನ್ನು ಜಾರಿಗೆ ತಂದ ಬಗೆ ಹೀಗಿದೆ.</p>
			<p>ವಿದೇಶ ಪ್ರಯಾಣ ಮಾಡುವಾಗ ವಿಮಾನದೊಳಗಡೆ ಯಾರಿಗೆ ಮೊದಲು ಪ್ರವೇಶ ಹೇಗೆ ಎನ್ನುವುದನ್ನು ಏರ್‍ಲೈನ್ಸ್ ಅಧಿಕಾರಿಗಳು ಈ ರೀತಿ ಘೋಷಿಸುತ್ತಾರೆ. ಚಿಕ್ಕಮಕ್ಕಳಿರುವ ತಾಯಿಯರು ಮೊದಲು ವಿಮಾನವನ್ನು ಪ್ರವೇಶಿಸಿ ತಮಗಾಗಿ ಕಾದಿರಿಸಲಾದ ಸ್ಥಳ ಆಸನಗಳಲ್ಲಿ ಆಸೀನರಾಗಬೇಕು. ಆನಂತರ ಹಿರಿಯ ನಾಗರೀಕರು, ತದನಂತರ ಉಳಿದವರು. ಈ ಏರ್ಪಾಡಿನ ಅನುಕೂಲವನ್ನು ಕಂಡುಕೊಂಡ ನಾಗಲಕ್ಷ್ಮಿಯವರು ಇದನ್ನು ಅನುಷ್ಠಾನಕ್ಕೆ ತಂದೇ ಬಿಟ್ಟರು. ಆಕೆಯು ಹ್ಯಾಂಡ್‍ಮೈಕ್‍ನ್ನು ಹಿಡಿದುಕೊಂಡು ಎಪ್ಪತ್ತು ವರುಷ ಮತ್ತು ಅದಕ್ಕಿಂತ ಮೇಲ್ಪಟ್ಟವರು ಮೊದಲೆರಡು ಸಾಲುಗಳಲ್ಲಿ ಬಂದು ಕುಳಿತುಕೊಳ್ಳಬೇಕೆಂದು ಘೋಷಿಸಿದರು. ಆನಂತರ ಐವತ್ತರಿಂದ ಅರವತ್ತು ವರ್ಷಗಳ ಆಸುಪಾಸಿನವರು, ತದನಂತರ ಉಳಿದವರು ಎಂದಾಯಿತು. ಈ ಒಂದು ಏರ್ಪಾಡಿನಿಂದ ಪೂಜೆಗೆ ಕುಳಿತುಕೊಳ್ಳುವವರು ನಿಧಾನವಾಗಿ ಚಲಿಸುತ್ತಾ ಬಂದು ತಮ್ಮ ತಮ್ಮ ಸ್ಥಳಗಳಲ್ಲಿ ಪತ್ನೀಸಮೇತರಾಗಿ ಆಸೀನರಾದರು. ಯಾವುದೇ ವಿಧವಾದ ನೂಕುನುಗ್ಗಲಾಗಲಿ, ಗೊಂದಲಕ್ಕಾಗಲೀ ಆಸ್ಪದವಿರಲಿಲ್ಲ.</p>
			<p>ಕಾರ್ಯಕ್ರಮ ಪ್ರಾರಂಭವಾಗುವ ಮುನ್ನ ಗುರುಹಿರಿಯರಿಗೆ ವಂದನೆಯ ಕಾರ್ಯಕ್ರಮ ಮತ್ತು ಅವರ ಸನ್ಮಾನ ನಡೆಯಿತು. ಹಲವಾರು ವಯೋವೃದ್ಧ ದಂಪತಿಗಳಿಗೆ ಶಾಲು ಹೊದಿಸಿ ಸೀರೆ ಪಂಚೆಗಳೊಂದಿಗೆ ಸನ್ಮಾನ ಕಾರ್ಯಕ್ರಮ ನಡೆಯಿತು. ಆನಂತರ ಶ್ರೀ ಹರಿಹರೇಶ್ವರ ರವರು ಬರೆದಿರುವ "ಕನ್ನಡದಲ್ಲಿ ಸತ್ಯನಾರಾಯಣ ಪೂಜೆಯ ಮಂತ್ರಗಳು"ಈ ಗ್ರಂಥದ ಲೋಕಾರ್ಪಣೆ ನಡೆಯಿತು. ಚಿಕ್ಕದಾದ, ಚೊಕ್ಕದಾದ ಈ ಸಮಾರಂಭವನ್ನು ಶ್ರೀಯುತ ಪ್ರೊ| ಸಿ.ಪಿಕೆ ಅವರು ನಡೆಸಿಕೊಟ್ಟರು. ಇದೀಗ ಶ್ರೀ ಸತ್ಯನಾರಾಯಣ ವ್ರತದ ಸಮಯ.</p>
			<p>ಮೊತ್ತಮೊದಲಿಗೆ ಪಾರ್ವತೀತನಯನಾದ ಗಣಪತಿಯ ಪೂಜೆ ಸಾಂಗವಾಗಿ ನೆರವೇರಿತು. ಪ್ರತಿಯೊಂದು ಮಂತ್ರದ ಪದವನ್ನೂ ಸ್ಪಷ್ಟವಾಗಿ ಉಚ್ಚರಿಸುತ್ತಾ ಪೂಜಾವಿಧಿಗಳು ಅರ್ಥವಾಗುವಂತೆ ವಿವರಿಸುತ್ತಾ ಶ್ರೀ ಹರಿಹರೇಶ್ವರರವರು ಪೂಜೆಯ ಸೂತ್ರಧಾರರಾದರು. ಗಣಪತಿಯ ಪೂಜೆ ಸಾಂಗವಾಗಿ ನೆರವೇರಿತು. ಗಣೇಶನವರ್ಣನೆ, ಅರಶಿನ ಕುಂಕುಮ, ಗಂಧ, ಮಂತ್ರಾಕ್ಷತೆ, ಪುಷ್ಪಗಳ ಸಮರ್ಪಣೆ, ದೀಪಧೂಪ ಮಂಗಳಾರತಿ ನೈವೇದ್ಯಗಳ ಸಮರ್ಪಣೆಯೂ ನಡೆಯಿತು. ಆನಂತರದ ನವಗ್ರಹ ಪೂಜೆ ಒಂದು ವಿಶೇಷವಾಗಿ ಗೋಚರಿಸುತ್ತಿತ್ತು. ಕಾರಣ, ಅಲ್ಲಿ ಜೋಡಿಸಿದ್ದ ನವಧಾನ್ಯಗಳ ಅಧಿದೇವತೆಗಳನ್ನೂ ಪೂಜಿಸಲಾಯಿತು. ಪ್ರತಿಯೊಂದು ಗ್ರಹದ ವರ್ಣನೆಯನ್ನು ಸುಶ್ರಾವ್ಯವಾದ ಗೀತೆಯ ರೂಪದಲ್ಲಿ ನಡೆಸಿಕೊಟ್ಟರು. ಸುಮಧುರವಾಗಿ ಹಾಡುತ್ತಿದ್ದ ಹಾಡುಗಾರ್ತಿಯರು ಕನ್ನಡ ಪದ್ಯಗಳನ್ನೊಳಗೊಂಡ ನವಗ್ರಹಗಳ ವರ್ಣನೆಯು ಕರ್ಣಾನಂದಕರವಾಗಿತ್ತು.</p>
			<p>ಶ್ರೀ ಸತ್ಯನಾರಾಯಣನ ಪೂಜೆಯ ಪ್ರಾರಂಭಕ್ಕೆ ಮುನ್ನ ಶ್ರೀ ಹರಿಹರೇಶ್ವರ ಅವರು ಸತ್ಯನಾರಾಯಣನ ಪ್ರಾಮುಖ್ಯದ ವರ್ಣನೆಗಳನಿತ್ತರು. ಆನಂತರ ಮಂಗಳ ದ್ರವ್ಯಗಳು, ಪುಷ್ಪಪತ್ರೆಗಳ ಸಾಂಗವಾದ ಪೂಜೆ ನೆರವೇರಿತು. ಗೆಜ್ಜೆವಸ್ತ್ರಗಳ ಸಮರ್ಪಣ ಆಯಿತು. ಏಕಕಾಲದಲ್ಲಿ ಘಂಟಾನಾದದೊಂದಿಗೆ ಮಂಗಳಾರತಿ, ಧೂಪಾರತಿಗಳನ್ನು ಮಾಡುವಾಗಿನ ಆ ಸುಂದರ ದೃಶ್ಯವನ್ನು ನೋಡಿಯೇ ತಿಳಿಯಬೇಕಿತ್ತು. ಅದಾಗಲೇ ತಟ್ಟೆಯಲ್ಲಿ ಇಟ್ಟಿದ್ದ ಶ್ರೀಸತ್ಯನಾರಾಯಣನ ಪ್ರಸಾದ ಮತ್ತು ಒಡೆದುಕೊಟ್ಟ ತೆಂಗಿನ ಕಾಯಿಗಳ ನೈವೇದ್ಯವಾಯಿತು. ಪೂಜೆಗೆ ಎಂದು ಇಡಲಾಗಿದ್ದ ಎಲ್ಲವೂ ಸಮೃದ್ಧವಾಗಿದ್ದವು. ಪೂಜೆ ಮುಗಿದ ಅನಂತರ ಸತ್ಯನಾರಾಯಣನ ಕಥಾ ಪ್ರವಚನ ಪ್ರಾರಂಭವಾಯಿತು. ಕಥಾ ಪಠನವು ಪ್ರಾರಂಭವಾಗುವುದಕ್ಕೆ ಮೊದಲು ಪೂಜೆಗೆ ಕುಳಿತು ದಣಿದವರಿಗೆಲ್ಲರಿಗೂ ರಸಭರಿತ ಪಾನಕದ ಸರಬರಾಜು ನಡೆಯಿತು. ಕಥಾ ಪಠಣದ ನಂತರ ಮಹಾಮಂಗಳಾರತಿ, ಮಹಾನೈವೇದ್ಯ ಆನಂತರ ಶ್ರೀಮತಿ ನಾಗಲಕ್ಷ್ಮಿಯವರ ಒಂದು ಘೋಷಣೆ ಕೇಳಿ ಬಂದಿತು. ಪೂಜೆಗೆ ಕುಳಿತುಕೊಂಡಿರುವವರು ತಮಗಾಗಿ ಅಲ್ಲಿ ಇಟ್ಟಿರುವ ಸಮಸ್ತ ಪೂಜಾ ಸಾಮಗ್ರಿಗಳನ್ನು ದಯವಿಟ್ಟು ಮನೆಗೆ ತೆಗೆದುಕೊಂಡುಹೋಗಬೇಕೆಂದೂ ಅದಕ್ಕಾಗಿಯೇ ಚೀಲಗಳನ್ನೂ ವಿತರಿಸಲಾಗುತ್ತಿದೆ ಎನ್ನುವ ವಿನಂತಿ. ಭಲಾ! ಇದೇನು ನಲ್ಮೆಯ ಅಚ್ಚುಕಟ್ಟಿನ ಪರಾಕಾಷ್ಠೆ!</p>
			<p>ವ್ರತ ಮುಗಿದ ನಂತರ ಪುನಃಪೂಜೆಯನ್ನು ಮಾಡಿ ಕಲಶಗಳನ್ನು ಕದಲಿಸಲಾಯಿತು. ಪೂಜಾವಿಧಾನಗಳು ಸಾಂಗವಾಗಿ ನೆರವೇರಿದ ನಂತರದ ಭಾಗವೇ ಮೃಷ್ಟಾನ್ನ ಭೋಜನ, ಪೂಜೆಯಲ್ಲಿ ಪಾಲ್ಗೊಂಡ ದಂಪತಿಗಳಿಗೂ, ಸನ್ಮಾನಿತ ಗುರುಹಿರಿಯರಿಗೂ ಮತ್ತು ಅಲ್ಲಿ ನೆರೆದಿದ್ದ ಅಪಾರ ಬಂಧುಗಳು, ಸ್ನೇಹಿತರ ಬಳಗಕ್ಕೂ ಭೋಜನದ ವ್ಯವಸ್ಥೆಯಾಗಿತ್ತು. ತೃಪ್ತಿಕೊಡುವ ಷಡ್ರಸ ಭೋಜನದ ನಂತರ ಎಲ್ಲರಿಗೂ ತಾಂಬೂಲ ನೀಡಲಾಯಿತು. ಪೂಜೆಯಲ್ಲಿ ಪಾಲ್ಗೊಳ್ಳಲು ಸಾಧ್ಯವಾಗದ ಮಹಿಳೆಯರೆಲ್ಲರಿಗೂ ಅಷ್ಟೂ ಪೂಜಾಸಾಮಗ್ರಿಗಳನ್ನು ಒಂದೂ ಬಿಡದೇ ವೀಳ್ಯದ ಜೊತೆಯಲ್ಲಿ ನೀಡಲಾಯಿತು. ಈ ಎಲ್ಲಾ ಕಾರ್ಯಕ್ರಮಗಳು ಮುಗಿದ ನಂತರ ಅತಿಥಿಗಳೆಲ್ಲರೂ ಏನನ್ನೋ ಸಾಧಿಸಿದ ಧನ್ಯತಾ ಮನೋಭಾವದೊಂದಿಗೆ ತಮ್ಮ ತಮ್ಮ ಮನೆಗಳಿಗೆ ಹಿಂತಿರುಗಿದರು. ಮತ್ಯಾವುದೋ ಲೋಕದಿಂದ ವಾಸ್ತವ ಪ್ರಪಂಚಕ್ಕೆ ಬಂದಂತಃ ಒಂದು ಅಚ್ಚರಿ. ಇಂತಹ ಒಂದು ಕಾರ್ಯಕ್ರಮವನ್ನು ಇಷ್ಟು ಯಶಸ್ವಿಯಾಗಿ ನೆರವೇರಿಸಿದ ಶ್ರೀಮತಿ ನಾಗಲಕ್ಷ್ಮಿ ಮತ್ತು ಶ್ರೀ ಹರಿಹರೇಶ್ವರ ರವರಿಗೆ ಅನಂತ ಧನ್ಯವಾದಗಳು.</p>
			<p class="quote-author">- ಜಯಂತಿ ಅಮೃತೇಶ್, ಮೈಸೂರು</p>
			<p class="vertical-delimiter"/>
		</section>
		<section class="level2 numbered" id="id-030-5">
			<h2 class="level2-title" epub:type="title">ಮಹಾ 'ಭಾಗವತ' ಹರಿ</h2>
			<p>'ಅಮೆರಿಕನ್ನಡ'ದ ಶಿಕಾರಿಪುರ ಹರಿಹರೇಶ್ವರ ಅವರ ಹೆಸರು ಪರಿಚಿತವಿತ್ತು. ಅವರನ್ನು ಖುದ್ದಾಗಿ ನೋಡುವ, ಮಾತನಾಡಿಸುವ ಅವಕಾಶ ನನಗೆ ಸಿಕ್ಕಿರಲಿಲ್ಲ. ೨೦೦೫ರ ಜನವರಿಯಲ್ಲಿ ನನ್ನ ತಮ್ಮ ಚಂದ್ರಶೇಖರ ಬೆಂಗಳೂರಿಗೆ ಬಂದಿದ್ದ. ಅವನಿರುವುದು ಅಮೆರಿಕಾದ ಮಿಸ್ಸೊರಿ ಪ್ರಾಂತ್ಯದ ಕೊಲಂಬಿಯಾದಲ್ಲಿ. ಅವನೂ ಹರಿ ಅವರನ್ನು ಮುಖಾಮುಖಿ ಮಾಡಿರಲಿಲ್ಲ. ದೂರವಾಣಿಯಲ್ಲಿ ಮಾತಾಡಿದ್ದೆಷ್ಟೋ ಅಷ್ಟೆ.</p>
			<p>ನಮ್ಮ ವಂಶದ ಏಳನೆಯ ತಲೆಮಾರಿನ ಪೂರ್ವಜರಾದ ರಾಮಣ್ಣಯ್ಯ ಎಂಬುವರು ಕ್ರಿ.ಶ. ೧೭೫೫ರಲ್ಲಿ ಕನ್ನಡ ಭಾಗವತವನ್ನು ತಾಳೆಗರಿಯ ಮೇಲೆ ಸಂಪೂರ್ಣವಾಗಿ ನಕಲು ಮಾಡಿದ್ದರು. ೧೯೯೦ರಲ್ಲಿ ನಮ್ಮ ವಂಶವೃಕ್ಷವನ್ನು ಅರಸುತ್ತಿದ್ದಾಗ ಸಿಕ್ಕ ಒಂದು ಹಸ್ತಪ್ರತಿಯಲ್ಲಿ ಈ ಗ್ರಂಥದ ಸೂಚನೆ ಇತ್ತು. ಗ್ರಂಥಕ್ಕಾಗಿ ಹುಡುಕಾಟ ನಡೆಸಿದಾಗ ನಮ್ಮ ಸಮೀಪದ ಬಂಧುವೊಬ್ಬರ ಮನೆಯಲ್ಲಿ ಮರದ ಪೆಟ್ಟಿಗೆಯಲ್ಲಿ ಭದ್ರವಾಗಿ ರಕ್ಷಿಸಲ್ಪಟ್ಟಿರುವುದು ತಿಳಿಯಿತು. ಅವರಿಂದ ಅದನ್ನು ನಾನು ಪಡೆದು ದೃಷ್ಟಿ ಹಾಯಿಸಿದಾಗ ಆಶ್ಚರ್ಯವಾಯಿತು. ಸುಮಾರು ೨೬ ಅಂಗುಲ ಉದ್ದ, ಎರಡೂ ಕಾಲು ಅಂಗುಲ ಅಗಲದ ಕಂತೆ ಕಾಲು ಅಂಗುಲ ದಪ್ಪವಿತ್ತು. ಎರಡೂ ಬದಿಯಲ್ಲಿ ಸ್ವಲ್ಪ ಕೂಡ ಜಾಗ ಬಿಡದೆ ಬರೆದಿದ್ದ ಮುದ್ದಾದ ಕನ್ನಡ ಲಿಪಿ, ಗರಿಗಳ ವÉುೀಲೆ, ರೇಖಾಚಿತ್ರಗಳು ಎಡ ಮತ್ತು ಬಲ ತುದಿಯಲ್ಲಿ. ಸುಮಾರು ೨೩೦ ಗರಿಗಳು. ಮುದ್ರಣ ಸೌಕರ್ಯವಿಲ್ಲದಿದ್ದ ದಿನಗಳಲ್ಲಿ ರಾಮಣ್ಣಯ್ಯನವರು ಶಾಲಿವಾಹನ ಶಕ ೧೬೭೭ರ ಯುವನಾಮ ಸಂವತ್ಸರದ ಮಾರ್ಗಶಿರ ಬಹುಳ ದಶಮಿ ಭಾನುವಾರದ ದಿನ ನಕಲು ಮಾಡುವ ಕೆಲಸ ಕೈಗೊಂಡರಂತೆ. ಅದನ್ನು ಮುಗಿಸಲು ಎಷ್ಟು ಕಾಲ ಹಿಡಿಯಿತೋ ತಿಳಿಯದು.</p>
			<p>೧೯೯೨ರಲ್ಲಿ ನಾನು ಇದನ್ನು ಚಂದ್ರಶೇಖರನಿಗೆ ತಲುಪಿಸಿದೆ. ಗರಿಗಳು ಹಾಳಾಗಬಾರದೆಂದು ಅವುಗಳನ್ನು ಮೈಕ್ರೊಫಿಲ್ಮ್ ಮಾಡಿ ಗ್ರಂಥಸಂಪಾದನೆಯನ್ನು ಅಮೆರಿಕಾದಲ್ಲಿದ್ದುಕೊಂಡು ಚಂದ್ರಣ್ಣ ಪ್ರಾರಂಭಿಸಿದ. ಭಾಮಿನಿ ಷಟ್ಪದಿಯಲ್ಲಿದ್ದ ಸುಮಾರು ೧೧,೬೦ಂ ಪದ್ಯಗಳನ್ನು ಮುಖ್ಯತಃ ಪದಚ್ಛೇದ ಮಾಡಿ, ಛಂದಸ್ಸನ್ನು ಹೊಂದಿಸಿ, ಅಳಿಸಿಹೋಗಿರುವ ಪದಗಳ ಸ್ಥಾನದಲ್ಲಿ ಸೂಕ್ತಪದ ಸೇರಿಸಿ, ಕಂಪ್ಯೂಟರೀಕರಿಸಿ, ಇಡೀ ಗ್ರಂಥವನ್ನು ಸ್ಪೈರಲ್ ಬೈಂಡ್ ಮಾಡಿ ೨೦೦೫ರಲ್ಲಿ ಬೆಂಗಳೂರಿಗೆ ತಂದಿದ್ದ. ಈ ಹಂತದಲ್ಲಿ ಗ್ರಂಥ ಪ್ರಕಟಣೆಗೆ ಪೂರ್ವಭಾವಿಯಾಗಿ ಅದರ ಪರಿಶೋಧನೆಯ ಅಗತ್ಯವನ್ನು ತಿಳಿಸಿದವರೇ ಶಿಕಾರಿಪುರ ಹರಿಹರೇಶ್ವರ ಅವರು.</p>
			<p>ಫೋನಿನಲ್ಲಿ ನಾವು ಅವರೊಡನೆ ನಡೆಸಿದ ಸಂಭಾಷಣೆ ಇಂದಿಗೂ ನೆನಪಿನಲ್ಲಿ ಮಾಸದೆ ಉಳಿದಿದೆ. "ಕರಡು ಪ್ರತಿಯನ್ನು ತೆಗೆದುಕೊಂಡು ನಮ್ಮ ಮನೆಗೆ ಬನ್ನಿ. ಇಲ್ಲಿ ಕನ್ನಡ ವಿದ್ವಾಂಸರ ಸಭೆ ಏರ್ಪಡಿಸುತ್ತೇನೆ. ಅವರಿಗೆ ನಿಮ್ಮ ಸಂಪಾದಿತ ಗ್ರಂಥವನ್ನು ಪರಿಚಯಿಸಿ, ಮುಂದಿನ ಕಾರ್ಯ ನನಗೆ ಬಿಡಿ. ನಾನು ಎಲ್ಲಾ ಏರ್ಪಾಟು ಮಾಡುತ್ತೇನೆ.'' ಅವರ ಈ ಸಹೃದಯ ಸ್ಪಂದನ ಕರ್ಣಾಟಕ ಭಾಗವತ ಅಚ್ಚುಕಟ್ಟಾಗಿ ೨೦೦೮ರಲ್ಲಿ ಪ್ರಕಟಗೊಳ್ಳಲು ಕಾರಣೀಭೂತವಾಯಿತು.</p>
			<p>೨೦೦೫ರ ಸಂಕ್ರಾಂತಿ ದಿನ ಮೈಸೂರಿನ ಅವರ ಮನೆಯಲ್ಲಿ ಆಹ್ವಾನಿತ ವಿದ್ವಾಂಸರ ಸಮಾಲೋಚನೆ ಸಭೆ ಏರ್ಪಡಿಸಿದರು. ಮಾನಸಗಂಗೋತ್ರಿಯ ವಿಶ್ರಾಂತ ಪ್ರಾಧ್ಯಾಪಕರಾದ ಸಾಹಿತಿ-ಸಂಶೋಧಕ ಡಾ| ಟಿ.ವಿ. ವೆಂಕಟಾಚಲಶಾಸ್ತ್ರಿಗಳ ನೇತೃತ್ವದಲ್ಲಿ ಗ್ರಂಥಪರಿಶೋಧಕ ಮಂಡಲಿಯನ್ನು ಹರಿ ಸಂಘಟಿಸಿದರು. ಸಂಶೋಧನೆ ಮತ್ತು ಸಂಪಾದನೆಯ ಕ್ಷೇತ್ರದಲ್ಲಿ ಪರಿಣಿತರಾದ ಜಿ.ಜಿ. ಮಂಜುನಾಥನ್, ಪ್ರೊ| ಎಚ್.ಎಸ್. ಹರಿಶಂಕರ್, ಡಾ| ಟಿ.ಎನ್. ನಾಗರತ್ನ, ಡಾ| ವೈ.ಸಿ. ಭಾನುಮತಿ, ಶಿಕಾರಿಪುರ ಹರಿಹರೇಶ್ವರ ಮತ್ತು ಪ್ರೊ| ಎಚ್.ಆರ್. ರಾಮಕೃಷ್ಣರಾವ್ ಅವರುಗಳು ಮಂಡಳಿಯ ಸದಸ್ಯರಾಗಿರಲು ಒಪ್ಪಿದರು.</p>
			<p>ಪ್ರತಿತಿಂಗಳೂ ಅವರ ಸ್ವಗೃಹದಲ್ಲಿ ಸಮಿತಿಯ ಸಭೆ ನಡೆಯುತ್ತಿತ್ತು. ಸದಸ್ಯರಿಗೆ ಉಪಾಹಾರವೇ ಮುಂತಾದ ಎಲ್ಲಾ ಸೌಕರ್ಯಗಳನ್ನೂ ನಾಗಲಕ್ಷ್ಮಿ ಹರಿಹರೇಶ್ವರ ಅವರು ನಗುನಗುತ್ತಾ ಒದಗಿಸುತ್ತಿದ್ದರು. ಎಲ್ಲದರಲ್ಲೂ ಹರಿಹರೇಶ್ವರ ಅವರ ಕನ್ನಡ ಪ್ರೀತಿ, ಅಚ್ಚುಕಟ್ಟು ಎದ್ದು ಕಾಣುತ್ತಿತ್ತು. ಅವರ ಮನೆಯಂತೂ ಒಂದು ಸಾರಸ್ವತ ಪ್ರಪಂಚ. ಅಲ್ಲಿದ್ದ ಸಾವಿರಾರು ಕನ್ನಡ ಪುಸ್ತಕಗಳು, ಸಂಸ್ಕೃತ, ಇಂಗ್ಲಿಷ್ ಉದ್ಗ್ರಂಥಗಳು, ಸಂಗ್ರಹಿಸಿದ್ದ ಪುಸ್ತಕಗಳ ವೈವಿಧ್ಯತೆ ನಮಗೆ ಬೆರಗು ಮೂಡಿಸಿತು. ಸುಮಾರು ಎರಡೂವರೆ ವರ್ಷಗಳ ಕಾಲ ಈ ಪರಿಶೋಧನಾ ಕಾರ್ಯ ನಡೆಯಿತು.</p>
			<p>ಹರಿ ಅವರ ಉತ್ಸಾಹ ಮತ್ತು ಸಾಹಿತ್ಯಸೇವೆ ಉಲ್ಲೇಖನೀಯ. ೨೦೦೮ ರಲ್ಲಿ ಮುದ್ರಿತ ಪ್ರತಿಯನ್ನು ಅವರಿಗೆ ತೋರಿಸಲು ಮೈಸೂರಿಗೆ ಹೋಗಿದ್ದೆ. ಅವರು ತೋರಿಸಿದ ಮೆಚ್ಚುಗೆ, ಪ್ರೀತಿಯನ್ನು ಮರೆಯಲಾಗುವುದಿಲ್ಲ. ಗ್ರಂಥದ ಲೋಕಾರ್ಪಣೆಗೆ ಪೂರ್ವಭಾವಿಯಾಗಿ ಅವರ ಮನೆಯಲ್ಲಿಯೇ ಸರಳ ಸಮಾರಂಭ ಏರ್ಪಡಿಸಿ, ಡಾ| ಜವರೇಗೌಡರ ಆಶೀರ್ವಾದದಿಂದ ಪುಸ್ತಕ ಬಿಡುಗಡೆ ಮಾಡಿಸಿದರು. ಪರಿಶೋಧನಾ ಮಂಡಳಿಯ ಎಲ್ಲರನ್ನೂ ಗೌರವಿಸಲಾಯಿತು. ನಾಗಲಕ್ಷ್ಮಿ ಪುಷ್ಕಳವಾದ ಭೋಜನ ಏರ್ಪಡಿಸಿದ್ದರು. ಗ್ರಂಥದ ಲೋಕಾರ್ಪಣೆಯಾದದ್ದು ಜೂನ್ ೨೦೦೮ರಲ್ಲಿ. ಸ್ಥಳ: ಮೈಸೂರು. ಲೋಕಾರ್ಪಣೆ ಮಾಡಿದವರು ಶ್ರೀ ಸುತ್ತೂರು ಶಿವರಾತ್ರೀಶ್ವರ ದೇಶೀಕೇಂದ್ರ ಮಹಾಸ್ವಾಮಿಗಳು. ಅದೊಂದು ಅದ್ಭುತ ಕಾರ್ಯಕ್ರಮ. ಅದರ ಸಂಪೂರ್ಣ ರೂವಾರಿ ಹರಿಹರೇಶ್ವರ ಮತ್ತು ನಾಗಲಕ್ಷ್ಮಿಯವರು. ನಂತರ ಬೆಂಗಳೂರು, ಧಾರವಾಡ ಮತ್ತು ಶಿವಮೊಗ್ಗಗಳಲ್ಲಿ ಲೋಕಾರ್ಪಣೆಗೆ ನೆರವಾದರು. ಅಚ್ಚಾದ ಪುಸ್ತಕಗಳ ವಿತರಣೆಗೂ ನೆರವಾದರು.</p>
			<p>ಹರಿಯಂತಹ ಸರಳ, ಸಾತ್ವಿಕ ಹಾಗೂ ಸಜ್ಜನಿಕೆಯ ವ್ಯಕ್ತಿ ನಮ್ಮ ಪೂರ್ವಜರ ತಪಸ್ಸಿನ ಫಲವಾದ ಭಾಗವತದ ಸಂಪಾದನೆ ಮತ್ತು ಪ್ರಕಟಣೆಯ ಕಾರ್ಯ ಮಾಡುವಾಗ, ನಮಗೆ ಪರಿಚಯವಾದದ್ದು ನಮ್ಮ ಭಾಗ್ಯ. ಜುಲೈ ೨೦೧೦ರಲ್ಲಿ ಅವರು ನನಗೆ ಫೋನ್ ಮಾಡಿ ಅಮೆರಿಕಾದ ಅಕ್ಕ ಬಳಗದವರು ಹೊರತಂದ 'ಕನ್ನಡ ಪ್ರಜ್ಞೆ' ಎಂಬ ಸ್ಮರಣ ಸಂಚಿಕೆಗೆ 'ಕರ್ನಾಟಕದಲ್ಲಿ ವಿಜ್ಞಾನ ನಡೆದುಬಂದ ದಾರಿ'ಗೆ ಸಂಬಂಧಿಸಿದ ಲೇಖನ ಬರೆದುಕೊಡಲು ಆದೇಶಿಸಿದರು. ೨೨ನೇ ತಾರೀಖು ಅವರಿಗೆ ಅದನ್ನು ಕಂಪ್ಯೂಟರ್ ಮೂಲಕ ಇ-ಮೇಲ್ ಮಾಡಿದೆ. ಸಂಜೆ ೫:೩೦ಕ್ಕೆ ಫೋನ್ ಮಾಡಿ ವಿಷಯ ತಿಳಿಸಿದೆ. ಎಂದಿನಂತೆ ನಗುನಗುತ್ತಾ ಮಾತನಾಡಿ ಎಲ್ಲರ ಯೋಗಕ್ಷೇಮ ವಿಚಾರಿಸಿದರು. ಭಾಗವತ ವಾಚನ ಕಾರ್ಯಕ್ರಮ ಏರ್ಪಡಿಸುವ ಬಗ್ಗೆ ಚರ್ಚಿಸಿದರು. ಆ ಪ್ರೀತಿಯ ನಲ್ನುಡಿ ಅಂದಿನ ರಾತ್ರಿಯೇ ಶೂನ್ಯದಲ್ಲಿ ಲೀನವಾಗಿ ವಿಶ್ವವ್ಯಾಪಿಯಾಗುತ್ತೆಂದು ಯಾರಿಗೆ ತಿಳಿದಿತ್ತು!</p>
			<p>'ಸ್ವರ್ಗದೊಳಗೀ ಸ್ನೇಹ ದೊರೆಯುವುದೇನು? ಈ ಪರಿಯ ಸೌಹಾರ್ದ ಕಳೆಯ ವೈಭವವು?' ಗಾಢವಾದ ಬದುಕಿನ ಪ್ರೀತಿ, ಬದುಕನ್ನೇ ಕಾವ್ಯವಾಗಿಸುವ ಸಜ್ಜನಿಕೆಗೆ ಸಾವುಂಟೆ? ಹರಿ ನಮ್ಮೊಂದಿಗಿದ್ದಾರೆ, ಕನ್ನಡದ ತೇರೆಳೆಯುವಲ್ಲಿ ಕೈಜೋಡಿಸುವಂತೆ ಕೈಬೀಸಿ ಕರೆಯುತ್ತಿದ್ದಾರೆ.</p>
			<p class="quote-author">-ಎಚ್.ಆರ್. ರಾಮಕೃಷ್ಣರಾವ್, ಬೆಂಗಳೂರು</p>
			<p class="vertical-delimiter"/>
		</section>
		<section class="level2 numbered" id="id-030-6">
			<h2 class="level2-title" epub:type="title">ಪುಸ್ತಕಪ್ರಿಯ ಹರಿಗೆ ಪುಸ್ತಕಗಳ ಲೋಕಾರ್ಪಣೆಯ ಮೂಲಕ ಅವರ ೭೫ನೇ ಹುಟ್ಟುಹಬ್ಬದ ಆಚರಣೆ</h2>
			<p>ಹರಿಗೆ ಪುಸ್ತಕ ಬಿಡುಗಡೆ ಸಮಾರಂಭ ಅಂದರೆ ಅದು ಅವರಿಗೆ ಕೇವಲ ಸಮಾರಂಭವಾಗಿರದೇ ಹಬ್ಬವಾಗಿರುತ್ತಿತ್ತು. ಪುಸ್ತಕವನ್ನು ಅವರು ಬಹುವಾಗಿ ಪ್ರೀತಿಸುತ್ತಿದ್ದರು, ಆರಾಧಿಸುತ್ತಿದ್ದರು. ಅದಕ್ಕಾಗಿಯೇ ಮನೆಗೆ ಬಂದ ಅತಿಥಿಗಳಿಗೆ ಅರಿಶಿಣ ಕುಂಕುಮದ ಜೊತೆಗೆ ಒಂದು ಕನ್ನಡ ಪುಸ್ತಕವನ್ನೂ ಉಡುಗೊರೆಯಾಗಿ ನೀಡುತ್ತಿದ್ದರು.</p>
			<p>ಆದರೆ ಹರಿ ಇಲ್ಲದ ಈ ಪುಸ್ತಕಗಳ ಲೋಕಾರ್ಪಣ ಸಮಾರಂಭ ಮಾರ್ಚ್ ೧೧, ೨೦೧೦ ರಂದು ಮೈಸೂರಿನ ಶಾರದಾ ವಿಲಾಸ ಶತಮಾನೋತ್ಸವ ಭವನದಲ್ಲಿ ಅವರ ೭೫ನೇ ಹುಟ್ಟು ಹಬ್ಬದ ಸವಿನೆನಪಿನಲ್ಲಿ <strong><span class="en">amerikannada.org</span></strong> ಅಂತರ್ಜಾಲ ತಾಣ, ಸಂಸ್ಮರಣ ಗ್ರಂಥ 'ಸ್ನೇಹದಲ್ಲಿ ನಿಮ್ಮ ಹರಿ', ಹರಿಹರೇಶ್ವರ ವಿರಚಿತ 'ನಮ್ಮ ಕಾಶ್ಮೀರ' ಮತ್ತು 'ತಿರುಗಾಟ' ಹಾಗೂ ಪ್ರಕಾಶನ ಸಂಸ್ಥೆಗಳು ನಡೆದುಬಂದ ದಾರಿಯ ಬಗ್ಗೆ ನಾಗಲಕ್ಷ್ಮಿ ಹರಿಹರೇಶ್ವರ ಸಂಪಾದಕತ್ವದ 'ಹೊಂಬೆಳಕ ಹೊನಲು' ಪುಸ್ತಕಗಳ ಲೋಕಾರ್ಪಣ ಸಮಾರಂಭ ಬಹಳ ಅದ್ಧೂರಿಯಾಗಿ ನಡೆಯಿತು.</p>
			<p>'ಅಮೆರಿಕನ್ನಡ' ಪತ್ರಿಕೆಯು ೧೯೮೪ ರ ಆಗಸ್ಟ್ ತಿಂಗಳಲ್ಲಿ ಅಮೆರಿಕಾದ ೩೨ ರಾಜ್ಯಗಳಲ್ಲಿ ಒಂದೇ ದಿನ ಬಿಡುಗಡೆಯಾಯಿತು. ಇದು ಸಾಹಿತ್ಯ ಪತ್ರಿಕೆ. ಇದರಲ್ಲಿ ಕಥೆ, ಕವನ, ಪ್ರಬಂಧ, ಕನ್ನಡ ಕಾರ್ಯಕ್ರಮಗಳ ಸುದ್ದಿ, ವ್ಯಕ್ತಿ ಪರಿಚಯ, ಕನ್ನಡ ಪಾಠ, ಪದಬಂಧ ಮೊದಲಾದ ವಿಷಯಗಳನ್ನು ಒಳಗೊಂಡಿರುತ್ತಿತ್ತು. ಈ ಪತ್ರಿಕೆಯು ೧೯೯೨ರ ವರೆಗೂ ನಿರಾತಂಕವಾಗಿ ಸಾಗಿ, ನಂತರ ಕಾರಣಾಂತರಗಳಿಂದ ನಿಂತುಹೋಗಿತ್ತು. ಪರಮಪೂಜ್ಯ ಜಗದ್ಗುರು ಶ್ರೀ ಶ್ರೀ ಶಿವರಾತ್ರಿ ದೇಶೀಕೇಂದ್ರ ಮಹಾಸ್ವಾಮಿಗಳು ಹರಿಯ ಸವಿನೆನಪಿನಲ್ಲಿ ಅಂತರ್ಜಾಲ ತಾಣದಲ್ಲಿ ಈ ಪತ್ರಿಕೆಯನ್ನು ಪುನರ್ ಪ್ರಾರಂಭಿಸಿದರು.</p>
			<p>'ಹರಿ' ಎಂದು ಬಂಧುಗಳು, ಸ್ನೇಹಿತರು ಪ್ರೀತಿಯಿಂದ ಕರೆಯುತ್ತಿದ್ದ, ಕನ್ನಡ ಸಂಸ್ಕೃತಿಯ ಪ್ರತಿನಿಧಿಯಂತಿದ್ದ, ಇಪ್ಪತ್ತೈದು ವರ್ಷಗಳ ಅಮೆರಿಕಾ ವಾಸದಲ್ಲಿ 'ಅಮೆರಿಕನ್ನಡ' ಪತ್ರಿಕೆಯ ಜನಕನಾಗಿ ವಿಕ್ರಮ ಸ್ಥಾಪಿಸಿದ್ದ, ನಿವೃತ್ತಿ ಜೀವನದಲ್ಲಿ ಮೈಸೂರಿನಲ್ಲಿ ಮುಂದುವರಿಸಿದ ಸಾಹಿತ್ಯಸೇವೆಯಿಂದ ಕನ್ನಡಿಗರಿಗೆಲ್ಲ ಪರಿಚಿತರಾಗಿದ್ದ ದಿವಂಗತ ಶಿಕಾರಿಪುರ ಹರಿಹರೇಶ್ವರ ಅವರನ್ನು ಕುರಿತು ಅವರ ಮಿತ್ರರೂ ಅಭಿಮಾನಿಗಳೂ ವಿಶ್ವಾಸದಿಂದ ಬರೆದು ಪ್ರೀತಿಯಿಂದ ಅರ್ಪಿಸಿದ ಈ ಅಕ್ಷರ ಶ್ರದ್ಧಾಂಜಲಿ- ಅಲ್ಲಿ ಇಲ್ಲಿ ಅರಳಿದ ಬಿಡಿಬಿಡಿ ಹೂವುಗಳನ್ನು ಕೊಯ್ದು ತಂದು ಕಟ್ಟಿದ ಪ್ರೇಮಕುಸುಮಗಳ ಮಾಲೆ 'ಸ್ನೇಹದಲ್ಲಿ ನಿಮ್ಮ -ಹರಿ'. ಇದರಲ್ಲಿ ಶ್ರದ್ಧಾಂಜಲಿ, ಪುಷ್ಪಾಂಜಲಿ, ಪದ್ಮಾಂಜಲಿ, ಗೀತಾಂಜಲಿ, ಬಾಷ್ಪಾಂಜಲಿ ಹೀಗೆ ಐದು ವಿಭಾಗಗಳನ್ನು ಒಳಗೊಂಡಿವೆ. ಹರಿ ಕೀರ್ತಿಶೇಷರಾದಾಗ ಅವರ ಬಗ್ಗೆ ಬರೆದ ಲೇಖನಗಳಿವೆ, ಅವರ ಪುಸ್ತಕಗಳ ಮುನ್ನುಡಿ, ಬೆನ್ನುಡಿಗಳಿವೆ, ಕವನಗಳಿವೆ ಮತ್ತು ಕೆಲವು ಮುಖ್ಯ ಚಿತ್ರ ಸಂಪುಟವಿದೆ. ಹರಿಹರೇಶ್ವರರ ಬಗ್ಗೆ ತಮ್ಮ ಹೃದಯಬಿಚ್ಚಿ ಮುಂದಿಟ್ಟಿರುವ ಬರಹ ರೂಪವೇ ಈ ಸಂಸ್ಮರಣ ಗ್ರಂಥ 'ಸ್ನೇಹದಲ್ಲಿ ನಿಮ್ಮ -ಹರಿ'. ಈ ಪುಸ್ತಕವನ್ನು ಡಾ| ಶಿವಮೂರ್ತಿ ಶಿವಾಚಾರ್ಯ ಮಹಾಸ್ವಾಮಿಗಳು, ತರಳಬಾಳು ಬೃಹನ್ಮಠ, ಸಿರಿಗೆರೆ ರವರು ಲೋಕಾರ್ಪಣೆ ಮಾಡಿದರು.</p>
			<p>ಹರಿ 'ನಮ್ಮ ಕಾಶ್ಮೀರ' ಎಂಬ ಅತ್ಯಮೂಲ್ಯ ಗ್ರಂಥವನ್ನು ಬರೆದಿದ್ದರು. ಪುಸ್ತಕ ಸಿದ್ಧತೆಗಾಗಿ ಹಲವಾರು ಟಿಪ್ಪಣಿಗಳು, ಅನುಬಂಧಗಳು, ಇಂಡೆಕ್ಸ್‍ಗಳನ್ನು ಹಾಕಿಕೊಂಡಿದ್ದರು. ಆದರೆ ಪುಸ್ತಕ ಪ್ರಕಟಗೊಂಡಿರಲಿಲ್ಲ. ಇದರಲ್ಲಿ ಕಾಶ್ಮೀರದ ಉಗಮ, ಕಾಶ್ಮೀರದ ಕವಿಗಳಾದ ಕಲ್ಹಣ, ಬಿಲ್ಹಣ, ಕಾಶ್ಮೀರದ ಅಕ್ಕಮಹಾದೇವಿಯಾದ ಲಲ್ಲೇಶ್ವರಿ, ನೀರಾಜನ ವಿಧಿ, ಕಾಶ್ಮೀರಿಗಳಲ್ಲಿ ಮದುವೆ ಇನ್ನು ಮುಂತಾದ ವಿಭಾಗಗಳಿಂದ ಕೂಡಿದ ಪುಸ್ತಕವನ್ನು ಪೂರ್ಣಗೊಳಿಸಿ ಲೋಕಾರ್ಪಣೆಗೆ ಸಿದ್ಧಗೊಳಿಸಿದ್ದೇನೆ. ಈ ಪುಸ್ತಕವನ್ನೂ ಸಹ ಡಾ| ಶಿವಮೂರ್ತಿ ಶಿವಾಚಾರ್ಯ ಮಹಾಸ್ವಾಮಿಗಳು, ತರಳಬಾಳು ಬೃಹನ್ಮಠ, ಸಿರಿಗೆರೆ ರವರು ಲೋಕಾರ್ಪಣೆ ಮಾಡಿದರು.</p>
			<p>ಹರಿ ಆಡುಮುಟ್ಟದ ಸೊಪ್ಪಿಲ್ಲ ಎನ್ನುವುದಕ್ಕೆ ಒಂದು ಉದಾಹರಣೆ ಅವರ 'ತಿರುಗಾಟ' ಕಾದಂಬರಿ. ಇದು ಒಂದು ರೀತಿಯ ಪ್ರವಾಸ ಕಥನ ಎನ್ನಬಹುದು. ಆದರೆ ಇದರಲ್ಲಿ ಸ್ಥಳ ಪರಿಚಯವಿಲ್ಲ. ಒಬ್ಬ ಟ್ಯಾಕ್ಸಿ ಡ್ರೈವರ್‍ನ ಅನ್ನದ ದಾರಿಯ ಕಥೆ. ಒಂದು ರೀತಿಯ ನೈಜ ಘಟನೆಯೂ ಹೌದು. ಅಪೂರ್ಣಗೊಂಡಿದ್ದ ಈ ಪುಸ್ತಕವನ್ನು ನಾಗಲಕ್ಷ್ಮೀ ಪರಿಷ್ಕರಿಸಿ ಸಿದ್ಧಗೊಳಿಸಿದ ಈ ಕಾದಂಬರಿಯನ್ನು ಶ್ರೀ ವೀರೇಶಾನಂದ ಸ್ವಾಮೀಜಿ, ರಾಮಕೃಷ್ಣ ಆಶ್ರಮ, ಮೈಸೂರು ರವರು ಲೋಕಾರ್ಪಣೆ ಮಾಡಿದರು.</p>
			<p>ಹರಿಗೆ ಪುಸ್ತಕ ಪ್ರೀತಿಯ ಜೊತೆಗೆ ಲೇಖಕರಿಗೆ ಬೆಳಕನ್ನು ತೋರುವ ಪ್ರಕಾಶಕರ ಮೇಲೂ ಅವರಿಗೆ ಅಭಿಮಾನವಿತ್ತು. ಡಿಸಂಬರ್ ೨೫, ೨೦೧೦ ರಂದು ತಾನು ಬರೆದ ೧೦ ಪುಸ್ತಕಗಳನ್ನು ಲೋಕಾರ್ಪಣೆ ಮಾಡಬೇಕು. ಆ ಸಂದರ್ಭದಲ್ಲಿ ತನ್ನ ಪುಸ್ತಕ ಪ್ರಕಾಶಿಸಿರುವ ಪ್ರಕಾಶಕರಲ್ಲದೇ, ಹರಿ ಜೊತೆ ಸಂಪರ್ಕ ಹೊಂದಿರುವ ಪ್ರಕಾಶಕರನ್ನೂ ಗೌರವಿಸಿ ಸನ್ಮಾನಿಸಬೇಕು ಎಂಬುದು ಹರಿಯ ಆಸೆ ಆಗಿತ್ತು. ಆದರೆ ಜುಲೈ ೨೨, ೨೦೧೦ ರಂದೇ ಇಹ ಲೋಕ ತ್ಯಜಿಸಿದ್ದರಿಂದ ಅವರ ಆಸೆಯನ್ನು ಅವರ ಹುಟ್ಟುಹಬ್ಬದಂದೇ ನಾಗಲಕ್ಷ್ಮೀ ಹರಿಹರೇಶ್ವರ ರವರು ನೆರವೇರಿಸಿದರು. ನಾಡಿನ ೨೦ ಪ್ರಕಾಶನ ಸಂಸ್ಥೆಗಳು ನಡೆದು ಬಂದ ದಾರಿಯ ಬಗ್ಗೆ ಲೇಖನಗಳನ್ನು ಸಂಗ್ರಹಿಸಿ ಹೊರ ತಂದಿರುವ ಗ್ರಂಥವೇ 'ಹೊಂಬೆಳಕ ಹೊನಲು'. ಈ ಪುಸ್ತಕವನ್ನೂ ಸಹ ಶ್ರೀ ವೀರೇಶಾನಂದ ಸ್ವಾಮೀಜಿ, ರಾಮಕೃಷ್ಣ ಆಶ್ರಮ, ಮೈಸೂರು ರವರು ಲೋಕಾರ್ಪಣೆ ಮಾಡಿದರು.</p>
			<p>ಹರಿಯ ಪುಸ್ತಕಗಳಿಗೆ ಮುನ್ನುಡಿ ಬರೆದ ಮುನ್ನುಡಿಕಾರರ ಪರವಾಗಿ ಡಾ| ಬಿ.ಬಿ. ರಾಜಪುರೋಹಿತರವರು ಹಾಗೂ ಪ್ರಕಾಶನಗಳ ಸಂಸ್ಥೆಯ ಪರವಾಗಿ ನವಕರ್ನಾಟಕದ ಶ್ರೀ ರಮೇಶ ಉಡುಪ ಅವರು ಮಾತನಾಡಿದರು.</p>
			<p>ಈ ಕಾರ್ಯಕ್ರಮದಲ್ಲಿ ಹರಿಯ ಎಲ್ಲಾ ಪುಸ್ತಕಗಳ ಲಿಪಿವಿನ್ಯಾಸ ಮತ್ತು ಗಣಕೀಕರಣ ಮಾಡಿದ ಮಾಗಲು ಮಲ್ಲಿಕಾರ್ಜುನ ಅವರನ್ನು ಹಾಗೂ ಪುಸ್ತಕಗಳ ಅಚ್ಚುಮೊಳೆಗಳ ತಾಳೆ ನೋಡಿದ ಡಾ| ಎಚ್.ಕೆ. ರಾಮನಾಥ್ ಅವರನ್ನೂ ಸನ್ಮಾನಿಸಲಾಗುತ್ತದೆ.</p>
			<p class="quote-author">-ಡಾ| ಸಂಜಯ್, ಬೆಂಗಳೂರು</p>
			<p class="vertical-delimiter"/>
		</section>
		<section class="level2 numbered" id="id-030-7">
			<h2 class="level2-title" epub:type="title">ಅಮೆರಿಕನ್ನಡ ದಿನ</h2>
			<p>ಕೀರ್ತಿಶೇಷ ಶಿಕಾರಿಪುರ ಹರಿಹರೇಶ್ವರ ಅವರ ಎರಡನೇ ವರ್ಷದ ಸವಿನೆನಪಿನಲ್ಲಿ ನಡೆದ ಅರ್ಥಪೂರ್ಣ, ಅದ್ಧೂರಿ ಕಾರ್ಯಕ್ರಮ ಮೈಸೂರಿನ ಶಾರದಾವಿಲಾಸ ಕಾಲೇಜು ಶತಮಾನೋತ್ಸವ ಭವನದಲ್ಲಿ ಜುಲೈ ೨೨, ೨೦೧೨ ರ ಭಾನುವಾರ ನಡೆಯಿತು. ಈ ಭಾವಪೂರ್ಣ ಕಾರ್ಯಕ್ರಮದಲ್ಲಿ ದಿವಂಗತ ಶಿಕಾರಿಪುರ ಹರಿಹರೇಶ್ವರರು ರಚಿಸಿದ ಸಮಗ್ರ ಪ್ರಬಂಧಗಳನ್ನು ನಾಗಲಕ್ಷ್ಮೀ ಹರಿಹರೇಶ್ವರ ಅವರು ಸಂಕಲಿಸಿ ಸುಮಾರು ಒಂದು ಸಾವಿರದ ನಾಲ್ಕು ನೂರ ಎಂಬತ್ತೈದು ಪುಟಗಳನ್ನೊಳಗೊಂಡ 'ಹರಿಯ ಕಾಣಿಕೆ' ಎರಡು ಬೃಹತ್ ಸಂಪುಟಗಳು ಕನ್ನಡದ ವಿದ್ವಜ್ಜನರ ಸಮಕ್ಷಮದಲ್ಲಿ ಸುಮುಹೂರ್ತದಲ್ಲಿ ಲೋಕಾರ್ಪಣೆಯಾಯಿತು. ಜುಲೈ ೨೨ ರ ದಿನವನ್ನು ಇನ್ನು ಮುಂದೆ 'ಅಮೆರಿಕನ್ನಡ ದಿನ' ಎಂದು ಘೋಷಿಸಲಾಯಿತು.</p>
			<p>ಕಾರ್ಯಕ್ರಮದ ಅಧ್ಯಕ್ಷತೆಯನ್ನು ವಹಿಸಿದ ಕುವೆಂಪು ಕನ್ನಡ ಅಧ್ಯಯನ ಸಂಸ್ಥೆಯ ಪ್ರಾಧ್ಯಾಪಕ ಡಾ| ಎನ್.ಎಸ್. ತಾರಾನಾಥ್ ಅವರು 'ಹರಿಯ ಕಾಣಿಕೆ' ಎರಡು ಸಂಪುಟಗಳನ್ನು ಲೋಕಾರ್ಪಣೆ ಮಾಡಿ ಮಾನವತಾವಾದಿಯಾಗಿದ್ದ ಹರಿಹರೇಶ್ವರ ಅವರು ಅಮೆರಿಕಾದಲ್ಲಿ ಕನ್ನಡಿಗರನ್ನು ಒಗ್ಗೂಡಿಸಿ ಕನ್ನಡದ ಕೆಲಸ ಮಾಡಿದ್ದಾರೆ. ಅವರು ವೃತ್ತಿಯಲ್ಲಿ ಇಂಜಿನಿಯರ್ ಆಗಿದ್ದರೂ ಕೇವಲ ಕಲ್ಲು, ಮಣ್ಣು, ಮರಳಿನೊಂದಿಗೆ ಕೆಲಸ ಮಾಡುವ ಎಂಜಿನಿಯರ್ ಆಗಿರಲಿಲ್ಲ. ಭಾವಲೋಕದ, ಸಾಹಿತ್ಯಲೋಕದ ಇಂಜಿನಿಯರ್ ಆಗಿ ಕನ್ನಡ ಸಾಹಿತ್ಯಕ್ಕೆ ತಮ್ಮ ಕೊಡುಗೆ ನೀಡಿದ್ದಾರೆ. ಅವರ ಬರವಣಿಗೆಯಲ್ಲಿ ಸಂಶೋಧನಾತ್ಮಕ, ಮಾಹಿತಿ ಆಧಾರಿತ ಹಾಗೂ ಐತಿಹಾಸಿಕ ಅಂಶಗಳ ಜೊತೆಗೆ ವಿಜ್ಞಾನ, ಸಾಹಿತ್ಯ, ಸಂಸ್ಕೃತ, ಭಾಷಾ ವಿಜ್ಞಾನ ಹೀಗೆ ಹಲವು ವಿಷಯಗಳಲ್ಲಿ ಪ್ರಭುತ್ವ ಸಾಧಿಸಿದ ಬಹುಮುಖ ಪ್ರತಿಭೆ ಅವರು ಎಂದರು.</p>
			<p>ಹರಿಯವರು ಅಮೆರಿಕ ಮತ್ತು ಕರ್ನಾಟಕದ ನಡುವೆ ರಾಯಭಾರಿಯಾಗಿ ಕೆಲಸ ಮಾಡಿದ್ದಾರೆ. ಎರಡು ದೇಶಗಳ ನಡುವೆ ಸ್ನೇಹ ಸೇತುವೆ ಕಟ್ಟಿದವರು. ಅಮೆರಿಕಗೆ ಭೇಟಿ ನೀಡಲು ಹೋಗುತ್ತಿದ್ದ ಇಲ್ಲಿನ ಸಾಹಿತಿಗಳಿಗೆ ಅಮೆರಿಕದಲ್ಲಿ ಹರಿಯವರು ನೆಲಸಿದ್ದಾಗ ಅವರ ಮನೆಯಲ್ಲಿ ಪರಮ ಆತಿಥ್ಯ ದೊರಕುತ್ತಿತ್ತು ಎಂದರು. ಸಾತ್ವಿಕ ಹಾಗೂ ಸಜ್ಜನರಾಗಿದ್ದ ಹರಿಹರೇಶ್ವರ ಅವರು, ಕಷ್ಟದಲ್ಲಿ ಯಾರೇ ಇರಲಿ. ಅವರು ಬೇಡಲಿ ಬಿಡಲಿ ನೆರವು ನೀಡುತ್ತಿದ್ದ ಮಾನವತಾವಾದಿ. ಅವರು ಮಾಡಿರುವ ದಾನ ಲೆಕ್ಕಕ್ಕಿಲ್ಲ. ಮನೆಕೆಲಸದಾಕೆಯ ಮಗಳನ್ನು ಎಂಜಿನಿಯರ್ ಓದಿಸಿದರು. ಪೌರಕಾರ್ಮಿಕರು ಸೇರಿದಂತೆ ಎಲ್ಲರಿಗೂ ಪ್ರೀತಿ ಹಾಗೂ ವಿಶ್ವಾಸವನ್ನು ತೋರಿಸುವ ಹಾಗೂ ಸಹಾಯ ಹಸ್ತ ನೀಡುವ ಕರುಣಾಮೂರ್ತಿ ಆಗಿದ್ದರು. ಮನೆಗೆ ಬಂದವರಿಗೆ ಒಂದು ಪುಸ್ತಕವನ್ನು ಕೊಟ್ಟು ಕಳುಹಿಸುತ್ತಿದ್ದ ಅವರ ಪುಸ್ತಕ ಪ್ರೇಮವು ಪುಸ್ತಕ ಸಂಸ್ಕೃತಿಯ ಪ್ರತೀಕವಾಗಿತ್ತು ಎಂದರು. ಅವರು ಮಾತಿಗಿಂತ ಕೃತಿ ಲೇಸು ಎಂಬ ನಾಣ್ಣುಡಿಯಂತೆ ಬದುಕಿದ್ದವರು. ಅವರ ಅಗಲಿಕೆ ಕನ್ನಡ ಸಾಹಿತ್ಯ ಲೋಕಕ್ಕೆ ತುಂಬಲಾರದ ನಷ್ಟವಾಗಿದೆ ಎಂದು ತಿಳಿಸಿದರು.</p>
			<p>'ಹರಿಯ ಕಾಣಿಕೆ' ಎರಡು ಸಂಪುಟಗಳ ಗ್ರಂಥಾವಲೋಕನ ಮಾಡಿದ ಮೈಸೂರು ವಿಶ್ವವಿದ್ಯಾನಿಲಯ ಕನ್ನಡ ಪ್ರಾಧ್ಯಾಪಕ ಪ್ರೊ| ಕೆ. ಅನಂತರಾಮು ರವರು ವೇದಿಕೆ ಮೇಲೆ ಗಂಟೆಗಟ್ಟಲೆ ಮಾತನಾಡುವುದು, ಕೃತಕವಾಗಿ ವಿಚಾರ ಲಹರಿ ಹರಿಸುವುದು ತೀರಾ ಸುಲಭ. ಆದರೆ ನಿಜ ಜೀವನದಲ್ಲಿ ಅದನ್ನು ಅಳವಡಿಸಿಕೊಂಡು ಬದುಕುವುದು ಕಷ್ಟಸಾಧ್ಯ. ಶಿಕಾರಿಪುರ ಹರಿಹರೇಶ್ವರ ಅವರು ನುಡಿದಂತೆ ನಡೆದು ಕಿರಿಯರಿಗೆ ಮಾರ್ಗದರ್ಶಕರಾಗಿ ಬಾಳಿದರು ಎಂದು ಸ್ಮರಿಸಿದರು. ಇತ್ತೀಚಿನ ದಿನಗಳಲ್ಲಿ ಕೃತಿ, ಕಾವ್ಯ, ಪುಸ್ತಕಗಳನ್ನು ಬರೆಯುವುದೇ ದೊಡ್ಡಸಾಧನೆ. ಹೀಗಿರುವಾಗ ಹರಿಯ ಕಾಣಿಕೆ ಕುರಿತ ಎರಡು ಸಂಪುಟಗಳನ್ನು ಹೊರ ತಂದಿರುವುದು ಹರ್ಷ ಮೂಡಿಸಿದೆ. ಒಂದು ಸಾವಿರದ ನಾಲ್ಕು ನೂರ ಎಂಬತ್ತೈದು ಪುಟಗಳನ್ನೊಳಗೊಂಡ ಒಂದು ನೂರ ಇಪ್ಪತ್ತೊಂದು ಲೇಖನಗಳಿವೆ. ನಾನು ಈ ಸಂಪುಟಗಳನ್ನು ಎಚ್ಚರಿಕೆಯಿಂದ ಓದಿದ್ದು, ಸಣ್ಣ ವ್ಯಾಕರಣ ದೋಷವೂ ಕಂಡುಬಂದಿಲ್ಲದಿರುವುದು ಸಂಪುಟದ ಶ್ರೇಷ್ಠತೆಗೆ ಹಿಡಿದ ಕೈಗನ್ನಡಿ ಎಂದು ಬಣ್ಣಿಸಿದರು.</p>
			<p>ನಾವು ಎರಡು ತರಹದ ಪುಸ್ತಕಗಳನ್ನು ನೋಡುತ್ತೇವೆ. ಒಂದು ಪುಸ್ತಕ ಓದಿ ಕೈತೊಳೆದುಕೊಳ್ಳುವುದು, ಇನ್ನೊಂದು ಕೈ ತೊಳೆದುಕೊಂಡು ಪುಸ್ತಕ ಓದುವುದು. ಹರಿಯವರ 'ಹರಿಯ ಕಾಣಿಕೆ' ಎರಡನೇ ವಿಭಾಗಕ್ಕೆ ಸೇರಿದ ಶ್ರೇಷ್ಠ ಗ್ರಂಥ ಎಂದು ಬಣ್ಣಿಸಿದರು. 'ಹರಿಯ ಕಾಣಿಕೆ' ಸಂಪುಟಗಳ ಪ್ರತಿಯೊಂದೂ ಲೇಖನದಲ್ಲೂ ಜ್ಞಾನ ವಿಜ್ಞಾನಗಳ ಸಂಗಮವಿದೆ ಅವರು ಸಂಶೋಧನೆಯನ್ನು ಲಲಿತ ಪ್ರಬಂಧಗಳ ರೀತಿಯಲ್ಲಿ ಮಂಡಿಸಬಹುದು ಎಂಬುದಕ್ಕೆ ಈ ಕೃತಿಗಳು ಸಾಕ್ಷಿ. ವೇದಗಳ ಕಾಲದಿಂದ ಈವರೆಗೆ ಚರ್ಚೆಗೆ ಬಾರದ ಅನೇಕ ವಿಚಾರಗಳನ್ನು ಅವರು ದಾಖಲಿಸಿದ್ದಾರೆ. ಮಾನವತೆಗೆ ಒತ್ತುಕೊಟ್ಟ ಸೂಫಿ ಸಂತರ ಪ್ರಪಂಚ ಪ್ರವೇಶ ಮಡಿದ್ದಾರೆ. ಸಾಂಖ್ಯಾ ದರ್ಶನ, ಪಕ್ಷಿ ಲೋಕದ ಕುರಿತ ಅವರ ಬರವಣಿಗೆ ಬುದ್ಧಿ-ಭಾವಗಳ ವಿದ್ಯಾಲಿಂಗನ ಎನಿಸುತ್ತದೆ. ಕನ್ನಡದ ವಿವಿಧ ಕಾಲಘಟ್ಟದ ಕವಿಗಳನ್ನು ಕುರಿತು ಬರೆದಿರುವ ಅವರು ಬಡ್ತಿ, ಸೌಕರ್ಯಕ್ಕಾಗಿ 'ಸಂತೆಗೆ ಮೂರು ಮೊಳ ನೇಯ್ದಂತೆ' ಹರಿಹರೇಶ್ವರ ಅವರು ಕೃತಿ ರಚಿಸಿಲ್ಲ ಎಂದು ಮೆಚ್ಚುಗೆ ವ್ಯಕ್ತಪಡಿಸಿದರು.</p>
			<p>ನಾಗಲಕ್ಷ್ಮೀ ಹರಿಹರೇಶ್ವರ ಅವರು ಈ ಗ್ರಂಥಕ್ಕೆ 'ಹರಿಯ ಕಾಣಿಕೆ' ಎಂಬ ಶೀರ್ಷಿಕೆ ಹಾಗೂ ಗ್ರಂಥದ ವಿಭಾಗಗಳ ಅರ್ಥಪೂರ್ಣ ಶೀರ್ಷಿಕೆಗಳನ್ನು ಇಡಲು ಕಾರಣ, ಹರಿಯ ಆತಿಥ್ಯ ಮನೋಭಾವ, ಅತಿಥಿ ದೇವೋಭವವನ್ನು ಸಾಕ್ಷಾತ್ಕರಿಸಿದ ಮಹಾನುಭಾವ. ನಮ್ಮ ಮನೆಗೆ ಬಂದವರನ್ನು ಪ್ರೀತಿಯಿಂದ, ವಿಶ್ವಾಸದಿಂದ ಸ್ವಾಗತಿಸಿ ಒಳಕ್ಕೆ ಕರೆದು ಅವರ ಆಗಮನವಾದ ನಂತರ ಆಸನವನ್ನು ತೋರಿಸಿ ಕುಳಿತುಕೊಳ್ಳಲು ಹೇಳಿ ಕಾಫಿ, ಟೀ, ಬಾದಾಮಿ ಹಾಲು ಏನು ತೆಗೆದುಕೊಳ್ಳುವಿರಿ? ಎಂದು ಆಸರೆ ಕೊಡುವುದರ ಮೂಲಕ ಕುಶಲೋಪರಿ ಮಾತನಾಡಲು ಶುರುಮಾಡುವರು. ನಂತರ ತಮ್ಮ ಆಕರ ಗ್ರಂಥಗಳು, ಚರ್ಚೆಗೆ ಸಿಗುವ ಗ್ರಂಥಗಳನ್ನು ಪಸರಿಸಿ ವಿಷಯಗಳ ವಿನಿಮಯ ಮಾಡಿಕೊಳ್ಳುವರು.</p>
			<p>ಹರಿ ಅತಿಥಿಗಳನ್ನು ಮಾತನಾಡಿಸುತ್ತಿದ್ದುದೇ "ನೀವು ಎಷ್ಟು ಪುಸ್ತಕಗಳನ್ನು ಬರೆದಿದ್ದೀರಿ, ಯಾವ ಯಾವ ಪುಸ್ತಕಗಳನ್ನು ಓದಿದ್ದೀರಿ'' ಎಂದು. ಒಂದು ವೇಳೆ ಅವರು ಓದಿಲ್ಲ ಎಂದು ಹೇಳಿದರೆ. "ನೀವು ಪುಸ್ತಕಗಳನ್ನು ಓದುವ ಹವ್ಯಾಸ ಬೆಳೆಸಿಕೊಳ್ಳಬೇಕು. ಒಳ್ಳೆಯ ಪುಸ್ತಕಗಳು ನಮ್ಮ ಜೀವನದ ದಿಕ್ಕನ್ನೇ ಬದಲಾಯಿಸಿಬಿಡುತ್ತದೆ. ಸಮಾಜದಲ್ಲಿ ಗೌರವದಿಂದ ಬಾಳಲು ಸಹಾಯಕ ವಾಗುತ್ತವೆ''- ಎಂದು ಹೇಳಿ, ತಮ್ಮ ಬಳಿಯಲ್ಲಿರುವ ಅವರಿಗೇ ಸಹಾಯವಾಗುವ ಆಕರ ಗ್ರಂಥಗಳನ್ನು, ಕನ್ನಡ ಪುಸ್ತಕಗಳನ್ನು ಅಟ್ಟದ ಮೇಲೆ ಹೋಗಿ ತಂದು ಕಾಣಿಕೆಯಾಗಿ ನೀಡುತ್ತಿದ್ದರು. ಇದು ಹರಿಹರೇಶ್ವರ ದಂಪತಿಗಳ ದಿನನಿತ್ಯದ ಆಚರಣೆಯಾಗಿತ್ತು, ಪದ್ಧತಿಯಾಗಿತ್ತು.</p>
			<p>ಮುತ್ತೈದೆಯರಿಗೆ ಕುಂಕುಮ ನೀಡುವುದರ ಜೊತೆಗೆ ಒಂದೊಂದು ಕನ್ನಡ ಪುಸ್ತಕ ನೀಡುವ ಪರಿಪಾಠವನ್ನು ಬೆಳೆಸಿಕೊಂಡ ಅವರು ಬೇರೆಯವರಿಗೆ ಮಾರ್ಗದರ್ಶಕರಾಗಿದ್ದವರು. ವಂದನೆಗಳ ಮುಖಾಂತರ ಬಾಗಿಲವರೆಗೆ, ಕೆಲವೊಮ್ಮೆ ಬಾಗಿಲಾಚೆ ಗೇಟ್ ಆಚೆಯೂ ನಿಂತು ಮಾತನಾಡುತ್ತಾ ಬೀಳ್ಕೊಡುವರು. ಇದು ಹರಿಹರೇಶ್ವರ ದಂಪತಿಗಳ ಪ್ರತಿನಿತ್ಯದ ದಿನಚರಿ.</p>
			<p>'ಹರಿಯ ಕಾಣಿಕೆ' ಪುಸ್ತಕದ ಒಳಗಣ ಹೂರಣವನ್ನು ಒಂಭತ್ತು ವಿಭಾಗಗಳಾಗಿ ವಿಂಗಡಿಸಲಾಗಿದೆ. ಸ್ವಾಗತ, ಆಗಮನ, ಆಸನ, ಆಸ್ರೇ, ಕುಶಲೋಪರಿ, ಪಸರ, ಕಾಣ್ಕೆ, ವಂದನೆ ಮತ್ತು ಬೀಳ್ಕೊಡುಗೆ ಈ ಸಂಪುಟಗಳ ವಿಷಯಾನುಕ್ರಮಣಿಕೆಯಲ್ಲಿ ಜೋಡಿಸಿದೆ. ಇದರಲ್ಲಿ ಸ್ವಾಗತ, ಆಗಮನ, ಆಸನ, ಆಸ್ರೇ, ಕುಶಲೋಪರಿ ಮೊದಲನೇ ಸಂಪುಟದಲ್ಲಿದ್ದರೆ, ಪಸರ, ಕಾಣ್ಕೆ, ವಂದನೆ ಮತ್ತು ಬೀಳ್ಕೊಡುಗೆ ಎರಡನೇ ಸಂಪುಟದಲ್ಲಿದೆ.</p>
			<p>'ಸ್ವಾಗತ' ವಿಭಾಗದಲ್ಲಿ ಒಟ್ಟು ಇಪ್ಪತ್ತೊಂದು ಲೇಖನಗಳಿಂದ ಕೂಡಿದ ವೈಚಾರಿಕ ಪ್ರಬಂಧಗಳಿವೆ; 'ಆಗಮನ' ವಿಭಾಗದಲ್ಲಿ ಕನ್ನಡ ನಾಡನ್ನು ಕಟ್ಟಿ ಉಳಿಸಿ ಬೆಳಸುವ ಬಗ್ಗೆ ಒಟ್ಟು ಐದು ಲೇಖನಗಳಿವೆ; 'ಆಸನ' ವಿಭಾಗದಲ್ಲಿ ದೇವರು ಮತ್ತು ದೇವರ ಕಲ್ಪನೆಗಳ ಬಗ್ಗೆ ವಿಶ್ಲೇಷಿಸಿದ ಒಟ್ಟು ಒಂಭತ್ತು ಲೇಖನಗಳಿವೆ; ಒಟ್ಟು ಹದಿನಾರು ಲಲಿತ ಪ್ರಬಂಧಗಳು 'ಆಸ್ರೇ' ವಿಭಾಗದಲ್ಲಿವೆ; 'ಕುಶಲೋಪರಿ' ವಿಭಾಗದಲ್ಲಿ ಅವರಿಗೆ ಪ್ರಿಯವಾದ ವಿವೇಚನಾತ್ಮಕ ಪ್ರಬಂಧವಾದ ಗುಬ್ಬಚ್ಚಿಯೊಡನೆ ಮಾತನಾಡಿದ್ದಾರೆ. 'ಪಸರ'ದಲ್ಲಿ ಕವಿಗಳ ಬಗ್ಗೆ ತಮ್ಮ ಮನದಾಳದ ಒಲವನ್ನು ತೋರಿದ ಒಟ್ಟು ಹತ್ತು ಲೇಖನಗಳಿವೆÉ; 'ಕಾಣ್ಕೆ' ವಿಭಾಗದಲ್ಲಿ ಹರಿಯು ಕೆಲವು ಪುಸ್ತಕಗಳಿಗೆ ಬರೆದಿರುವ ಮುನ್ನುಡಿ, ಬೆನ್ನುಡಿ, ಚೆನ್ನುಡಿ, ಹೊನ್ನುಡಿ, ಜೇನ್‍ನುಡಿಯ ಒಟ್ಟು ಇಪ್ಪತ್ತೆಂಟು ಲೇಖನಗಳಿವೆ; 'ವಂದನೆ'ಯಲ್ಲಿ ಕಾಶ್ಮೀರದ ಹುಟ್ಟು, ಬೆಳವಣಿಗೆ, ಕಾಣಿಕೆ, ಸಂಸ್ಕಾರ, ಸಂಸ್ಕೃತಿ, ಕವಿ, ಕಾವ್ಯ ಎಲ್ಲವನ್ನೂ ಚಿತ್ರಿಸಿರುವ ಒಟ್ಟು ಹದಿನೇಳು ಲೇಖನಗಳಿವೆ; ಕೊನೆಯಲ್ಲಿ 'ಬೀಳ್ಕೊಡುಗೆ' ವಿಭಾಗದಲ್ಲಿ ಒಟ್ಟು ಹದಿನೈದು ಲೇಖನಗಳ ಮುಖಾಂತರ ತಮ್ಮ ಹೃದಯಕ್ಕೆ ಹತ್ತಿರವಾದ ವಿಚಾರಗಳನ್ನೆಲ್ಲ ಹರಿಯಬಿಟ್ಟಿದ್ದಾರೆ. ಈ ಒಂಭತ್ತು ವಿಭಾಗಗಳಲ್ಲಿ ಹರಿಯ ಚಿಂತನಾ ಲಹರಿ ಅಡಗಿದೆ. ಅವರಿಗಿದ್ದ ಸಾಹಿತ್ಯ ಭಂಡಾರದ ಜ್ಞಾನದ ಪರಿಚಯ ಅನುಭವವಾಗುತ್ತದೆ.</p>
			<p>ನಾಗಲಕ್ಷ್ಮೀ ಹರಿಹರೇಶ್ವರ ಅವರು 'ಹರಿಯ ಕಾಣಿಕೆ' ಲೋಕಾರ್ಪಣೆಗೊಳ್ಳಲು ಪ್ರತ್ಯಕ್ಷವಾಗಿ ಹಾಗೂ ಪರೋಕ್ಷವಾಗಿ ಕಾರಣರಾದ ಮುನ್ನುಡಿಕಾರರಾದ ಪ್ರೊ| ಕೆ. ಭೈರವಮೂರ್ತಿ, ಭಾರತೀ ಪ್ರಕಾಶನ ಪ್ರಕಾಶಕರಾದ ಶ್ರೀ ಶ್ರೀನಿವಾಸ್, ಲಿಪಿ ವಿನ್ಯಾಸ ಮಾಡಿದ ಶ್ರೀ ಮಾಗಲು ಮಲ್ಲಿಕಾರ್ಜುನ, ವಿಮರ್ಶಕರಾದ ಶ್ರೀ ಬಿ.ಆರ್. ನಾಗರತ್ನ, ಅಮೆರಿಕಾದ ಕಾವೇರಿ ಕನ್ನಡ ಸಂಘದ ಅಧ್ಯಕ್ಷರಾದ ಶ್ರೀ ಕಾವೇರಿ ಕೃಷ್ಣಮೂರ್ತಿ, ನಿರೂಪಣೆ ಮಾಡಿದ ಸಂಜಯ್, ಎಚ್.ಆರ್. ಜಗದೀಶ್, ಸವಿಗನ್ನಡ ಪತ್ರಿಕೆಯ ಸಂಪಾದಕರಾದ ರಂಗಣ್ಣ, ಸಾಹಿತಿಗಳಾದ ಜಯಪ್ಪ ಹೊನ್ನಾಳಿ, ಪರಂಪರೆ ಕೃಷ್ಣಕುಮಾರ್, ಮೈಸೂರು ಮಿತ್ರ ಪತ್ರಿಕೆಯ ಶ್ರೀ ಎಸ್.ಆರ್. ಕೃಷ್ಣಕುಮಾರ್ ಹಾಗೂ ಯಕ್ಷಗಾನ ಕಲಾವಿದರನ್ನು ಸನ್ಮಾನಿಸಿ ಗೌರವಿಸಿದರು.</p>
			<p>ಹರಿಹರೇಶ್ವರ ಅವರಿಗೆ ಯಕ್ಷಗಾನವೆಂದರೆ ಎಲ್ಲಿಲ್ಲದ ಪ್ರೀತಿ. ಚಿಕ್ಕಂದಿನಿಂದಲೇ ಯಕ್ಷಗಾನದ ಬಗ್ಗೆ ತುಂಬಾ ಆಸಕ್ತಿ ಹೊಂದಿದ್ದ ಹರಿÉ ಅವರ ಮಾವನವರಾದ ಶ್ರೀ ಲಕ್ಷ್ಮೀನಾರಾಯಣಭಟ್ಟರಿಂದ ಅಲ್ಪ ಸ್ವಲ್ಪ ಯಕ್ಷಗಾನದ ಪ್ರಸಂಗಗಳನ್ನು ಕಲಿತಿದ್ದರು. ಸುಮಾರು ಒಂದು ನೂರಕ್ಕೂ ಹೆಚ್ಚು ಯಕ್ಷಗಾನ ಪುಸ್ತಕಗಳನ್ನು ಸಂಗ್ರಹಿಸಿದ್ದ ಹರಿಯವರು ಅನಂತವರ್ಧನರಿಗೆ ಕಾಣಿಕೆಯಾಗಿ ನೀಡಿದ್ದರು. ಅನಂತವರ್ಧನ ಅವರು ಅವುಗಳಲ್ಲಿ ಏಳು ಪೌರಾಣಿಕ ಪ್ರಸಂಗಗಳನ್ನು ಸಂಪಾದಿಸಿ 'ಏಳು ಪೌರಾಣಿಕ ಪ್ರಸಂಗಗಳು' ಎಂಬ ಯಕ್ಷಗಾನ ಪುಸ್ತಕವನ್ನು ವಾಣಿಜ್ಯ ತೆರಿಗೆ ಇಲಾಖೆ ಉಪಾಯುಕ್ತರಾದ ದುರ್ಗಾಪರಮೇಶ್ವರಿ ಅವರು ಲೋಕಾರ್ಪಣೆ ಮಾಡಿದರು.</p>
			<p>ಕೃತಿಗಳ ಲೋಕಾರ್ಪಣೆಯ ನಂತರ ಪ್ರದೀಪ್ ವಿ. ಸಾಮಗ ರವರ ನಿರ್ದೇಶನದಲ್ಲಿ ಕರಾವಳಿ ಕಲಾವಿದರಿಂದ 'ಪಾಶುಪತಾಸ್ತ್ರ' ಯಕ್ಷಗಾನ ನಡೆಯಿತು. ಕಾರ್ಯಕ್ರಮಕ್ಕೆ ಆಗಮಿಸಿದ ಸಹೃದಯರಿಗೆ ಮೂರು ಕನ್ನಡ ಪುಸ್ತಕ, ಕೊಬ್ಬರಿ ಮಿಠಾಯಿ ನೀಡಲಾಯಿತು. ಕಾರ್ಯಕ್ರಮದ ನಂತರ ಎಲ್ಲರಿಗೂ ಭೋಜನ ವ್ಯವಸ್ಥೆ ಮಾಡಲಾಗಿತ್ತು.</p>
			<p>ನಾಗಲಕ್ಷ್ಮೀ ಹರಿಹರೇಶ್ವರ ಅವರು ಸಹೃದಯರಿಗೆಲ್ಲ ತುಂಬು ಹೃದಯದಿಂದ ಆತಿಥ್ಯ ನೀಡಿ, ಅವರನ್ನು ಬೀಳ್ಕೊಟ್ಟರು.</p>
			<p class="quote-author">-ದೀಪ್ತಿ ನಾಗಶ್ರೀ, ಮೈಸೂರು</p>
		</section>
	</section>
</body>
</html>
