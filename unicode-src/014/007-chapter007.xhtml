<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-007">
		<h1 class="level1-title" epub:type="title">ನಾನು ವಿದ್ಯಾರ್ಥಿಯಾಗಿದ್ದಾಗ ಪದುಮ ಕವನ ಬರೆದೆ!</h1>
		<p>ಪ್ರತಿಯೊಬ್ಬರ ಜೀವನದಲ್ಲೂ ಹಲವಾರು ವಿಶಿಷ್ಟ ಘಟನೆಗಳು ಜರುಗಿರುತ್ತವೆ. ನನ್ನ ಜೀವನದಲ್ಲೂ ಅಷ್ಟೆ. ಜೀವನದ ಈ ಸಂಧ್ಯಾಕಾಲದಲ್ಲಿ ನಿಂತು, ಒಮ್ಮೆ ಹಿಂತಿರುಗಿ ನೋಡಿದಾಗ, ಏನೆಲ್ಲ ಸಾಧಿಸಲು ನಾನು ಸಾಹಸಪಟ್ಟೆನೋ ಅವೆಲ್ಲಕ್ಕೂ ನನ್ನ ಪ್ರಯತ್ನಗಳ ಜೊತೆಜೊತೆಗೆ ಹಲವಾರು ವ್ಯಕ್ತಿಗಳ, ಸನ್ನಿವೇಶಗಳ ನೆರವೂ ಸಹ ಬಹಳ ಮುಖ್ಯವಾಗಿದ್ದುದು ನನಗೆ ಮನದಟ್ಟಾಗುತ್ತದೆ. ಅವರೆಲ್ಲರಿಗೂ, ಆ ಅವಕಾಶಗಳೆಲ್ಲಕ್ಕೂ ನನ್ನ ಕೃತಜ್ಞತೆಯನ್ನು ಅರ್ಪಿಸುವ ನೆಪವಾಗಿ, ಈ ನೆನಪಿನ ಬುತ್ತಿಯನ್ನು ಒಂದೊಂದಾಗಿ ಬಿಚ್ಚಿಡಲು ಇಲ್ಲಿ ತೊಡುಗುತ್ತಿದ್ದೇನೆ. ಕಾಲಾನುಕ್ರಮಣಿಕೆಗೆ ಆದ್ಯತೆ ಕೊಡದೆ ನಿಮಗೂ ನನಗೂ ಕೊಂಚವಾದರೂ ಸ್ವಾರಸ್ಯಕರವಾದುವುಗಳನ್ನೇ, ಅಲ್ಲಿಂದೊಂದು ಇಲ್ಲಿಂದೊಂದು ಹೆಕ್ಕಿಕೊಂಡು ಕಹಿ-ಸಿಹಿ ನೆನಪುಗಳನ್ನು ಈ ಅಂಕಣದಲ್ಲಿ ಬರಹಕ್ಕಿಳಿಸುವ ಪ್ರಯತ್ನ ಮಾಡುತ್ತೇನೆ.</p>
		<p>೧೯೫೬ರ ಮಾತು. ನಾನು ಆಗ ಬೆಂಗಳೂರಿನಲ್ಲಿ ಇದ್ದೆ. ನಾವು ಓದುತ್ತಿದ್ದ ದಾವಣಗೆರೆ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಇಲ್ಲದಿದ್ದ ಮೆಕ್ಯಾನಿಕಲ್ ಇಂಜಿನಿಯರಿಂಗ್ ಲ್ಯಾಬೊರೇಟರಿ ತರಗತಿಗಳನ್ನು ಬೆಂಗಳೂರಿನ ವಿಶ್ವವಿದ್ಯಾಲ ಯದ ಕಾಲೇಜಿನಲ್ಲಿ ನಮಗಾಗಿ ನಡೆಸುತ್ತಿದ್ದರು. ಅದಕ್ಕಾಗಿ ನಾನೂ ನನ್ನ ಸಹಪಾಠಿಗಳೂ ಆಗ ಸುಮಾರು ಒಂದು ತಿಂಗಳು ಬೆಂಗಳೂರಿನಲ್ಲಿ ಇದ್ದೆವು. ಒಂದು ಶನಿವಾರ ಕಾಲೇಜಿನಲ್ಲಿ ನಮಗೆ ತರಗತಿಗಳು ಇರಲಿಲ್ಲ. ಶ್ರೀರಾಮಪುರದ ಹತ್ತಿರ ಇರುವ ಮಾರುತಿ ಬಡಾವಣೆಯಲ್ಲಿ ನನ್ನ ಕಸಿನ್ ಸತ್ಯ ಇದ್ದ. ನಾವೆಲ್ಲಾ ಯಾವುದೋ ಮನೆಯ ಹಬ್ಬಕ್ಕಾಗಿ ಸೇರುತ್ತಿದ್ದೇವೆ; ನಮ್ಮ ಮನೆಗೆ ನೀನು ಊಟಕ್ಕೆ ಆ ದಿನ ಬಾ- ಎಂದು ಸತ್ಯ ನನಗೆ ಆಹ್ವಾನಿಸಿದ್ದ.</p>
		<p>ಸತ್ಯ ನನ್ನ ಹೈಸ್ಕೂಲಿನ ಮತ್ತು ಇಂಟರ್ಮೀಡಿಯಟ್ ಕಾಲೇಜಿನ ಸಹಪಾಠಿ. ಸತ್ಯನದು ದೊಡ್ಡ ಕುಟುಂಬ, ತುಂಬಿದ ಸಂಸಾರ. ಸತ್ಯನ ಅಣ್ಣ ವೇಣು ಡಾಕ್ಟರ್ ಆಗಿದ್ದರು. ಅವರಿಗೆ ಒಬ್ಬಳು ಮಗಳು ಹೆಸರು ಪದ್ಮಾ, ಸುಮಾರು ನಾಲ್ಕೈದು ವರ್ಷದ ಪುಟ್ಟ ಹುಡುಗಿ. ಸತ್ಯನ ಅಣ್ಣಂದಿರಿಗೆಲ್ಲಾ ನನ್ನನ್ನು ಕಂಡರೆ ತುಂಬಾ ವಿಶ್ವಾಸ. ಬಹಳ ಕಷ್ಟದಿಂದ ಜೀವನ ಮಾಡುತ್ತಿದ್ದರೂ ಶ್ರದ್ಧೆಯಿಂದ ವ್ಯಾಸಂಗ ಮಾಡುತ್ತಾ ನಮ್ಮ ಮನೆಯವರೆಲ್ಲರೂ ನಿಧಾನವಾಗಿ ಮುಂದೆ ಬರುತ್ತಿರುವುದನ್ನು ಕಂಡು ಸತ್ಯನ ಅಣ್ಣಂದಿರಿಗೆಲ್ಲಾ ನನ್ನ ಮೇಲೂ ನಮ್ಮ ಮನೆಯವರೆಲ್ಲರ ಮೇಲೂ ಏನೋ ಒಂದು ಅಭಿಮಾನ.</p>
		<p>ನಾನು ಅವರ ಮನೆಗೆ ಊಟಕ್ಕೆ ಹೋದಾಗ ಬೇರೆಯವರೆಲ್ಲರ ಮಧ್ಯೆ ಪುಟ ಪುಟನೆ ಓಡಾಡುತ್ತಿದ್ದ ಪಾದರಸದಂತೆ ಚಟುವಟಿಕೆಗಳನ್ನು ತೋರಿಸುತ್ತಿದ್ದ ಹುಡುಗಿ ಪದ್ಮಾ ಎಲ್ಲರ ಆಕರ್ಷಣೆ ವ್ಯಕ್ತಿಯಾಗಿದ್ದಳು. ಅವಳನ್ನು ನೋಡಿದಾಗ ನನಗೂ ಸಹ ತುಂಬಾ ಸಂತೋಷವಾಯಿತು. ಅವಳನ್ನೇ ವಸ್ತುವಾಗಿಟ್ಟುಕೊಂಡು ಒಂದು ಕವನವನ್ನ ಏಕೆ ಬರೆಯಬಾರದು- ಅಂತ ನನಗೆ ಅನ್ನಿಸತೊಡಗಿತು. ಅವರ ಮನೆಯಿಂದ ಹೊರಬಿದ್ದ ಮೇಲೆ ನಾನು ಉಳಿದುಕೊಂಡ ಮನೆಗೆ ಬರುವ ದಾರಿಯಲ್ಲಿ ಬಸ್ಸಿನಲ್ಲೂ, ನಡೆಯುತ್ತಿದ್ದಾಗಲೂ ಇದೇ ಗುಂಗಿನಲ್ಲಿ ನಾನಿದ್ದೆ. ಮನೆಗೆ ಬಂದು ಕವನ ರಚನೆ ಮಾಡಲು ತೊಡಗಿದೆ. ಹಿಂದೆ ಎಂದೋ ಬರೆದ ನಾಲ್ಕಾರು ಸಾಲುಗಳು ಈಗ ನೆನಪಿಗೆ ಬಂದು ಉಪಯೋಗಕ್ಕೆ ಬಂದವು. ರಾತ್ರಿಯೆಲ್ಲಾ ಕುಳಿತು ಆರು ಪದ್ಯಗಳ ಒಂದು ಕವನವನ್ನ ಹೊಸೆದೆ. ಅದಕ್ಕೆ ಶೀರ್ಷಿಕೆಯೂ ಕವನದ ವಸ್ತುವಾದ<em>ಪದುಮ</em>ಎಂದೇ ಇತ್ತು. ಅದು ಹೀಗಿದೆ.</p>
		<p class="text-center"><strong>ಪದುಮ</strong></p>
		<p class="verse">ನೋಡು, ಪದುಮಳ ಮುದ್ದು ಮುಖದೊಳಗೆಂಥ ಸೊಬಗಿನ ಖಣಿಯಿದೆ!<br /> ಕಪಟ ಕಾಣದ, ವಿಷಯ ಸೋಂಕದ ಮನದ ಕುರುಹು ಅದಾಗಿದೆ;<br /> ಬಿರಿವ ಸುಮದ ಸೌರಭ,<br /> ತಂಗದಿರನಮಿತಾಭ-<br /> ಇವೆ ಅವಳ ಮೊಗದ ಶೋಭ.<br /> ತಂಗಿ, ನಿನ್ನ ಚೆಲುವಿನೆಳಮೆಯಲ್ಲಿ ನಲುಮೆ ಕಂಡೆನು,<br /> ಬಿಂಕ, ಬೇಟ, ಬಿನ್ನಾಣ, ಬೆಡಗಿನಾಟವರಿಯದ ||೧||</p>
		<p class="verse">ಮಾತು-ಮುತ್ತಿನ ಹಾರ ಪೋಣಿಸಿ, ಮಧ್ಯೆ ನಗೆ-ಹೂ ಬಿಡಿಸಿದ<br /> ರತ್ನ ಪದಕದ ಸರವ ಬಂದವರೆಲ್ಲರೆದುರಿಗೆ ತೋರ್ವಳು;<br /> ಜೇನು ಮಾತಿನ ಬುಗ್ಗೆಯೋ,<br /> ಪರವೆಗೇ ಇದು ಲಂಗರೋ,<br /> (ಮಾಕಂದನುಲುಹಿನ ಸುಗ್ಗಿಯೋ).<br /> ಮುದ್ದುಮೊಲದೊಲು ಜಿಗಿವ ಮಾತಿನ ಲಹರಿಯಿಂ ಮನ ತೇಲಿಸಿ,<br /> ಇಲ್ಲಿಯಿರವನು ಮರೆಸಿ ದೂರದ ಶಾಂತಿದಡದೆಡೆ ಒಯ್ವಳು ||೨||</p>
		<p class="verse">ಕೋಮಲಾಮಲ ಹೃದಯದಾಭವ ಕಣ್ದೊಡರಿನಿಂ ಪ್ರತಿಫಲಿಸುತ,<br /> ತೆರೆವ, ಮುಚ್ಚುವ ಎವೆಯ ಲಾಸ್ಯದಿ ಚಂಚಲತೆಯನೆ ಕುಣಿಸುತ,<br /> ಸೊಬಗ ಸೊಗಸನು ಮೆರೆಸುತ,<br /> ಸೊದೆಯ ಸ್ರೋತವ ಹರಿಪಳು,<br /> ಮುಗುದತೆಯ ಮೆರುಗ ಬೆರೆಸುತ.<br /> ಜಗದ ಕಣ್ಣಿಗೆ ಮಗುವದಾದರೂ, ತಾಯ-ಮನ ಮನೆ ಮಾಡಿದೆ,<br /> ಅವಳ ಹೃದಯದಿ; ಮಗುವಿನಾಟದಿ ಎನಿತು ಅಕ್ಕರೆ! ಅಚ್ಚರಿ!! ||೩||</p>
		<p class="vertical-delimiter"/>
		<p class="verse">ದಿನಗಳುರುಳುತ ವರುಷ ಕಳೆವುವು, ಬರುವೆನಾದಿನ ಪದುಮಳ<br /> ಮನೆಯ ಹುಡುಕುತ, ನೆನಹ ತರಿಸುತ ಪದುಮಳಂದಿನ ನೋಟವ,<br /> ಅವಳ ನಗೆ, ನುಡಿ, ಆಟವ,<br /> ಮುದ್ದು ಮುಖದಾಕಾರವ,<br /> ಸುಮದ ಸುಂದರ ಸ್ವಪ್ನವ.<br /> ಮನವೆತ್ತಲೆತ್ತಲೋ ಓಡುತಿರೆ ಇನಿನಾದವೆಳವುದು ಒಂದೆಡೆ;<br /> ಹೆಗಲಿನಿಂದಿಳಿದರೆ ಹೆಣೆದ ಜಡೆ ಹಿಡಿದ ಕೈಗಳು ಕುಲುಕಲು ||೫||</p>
		<p class="verse">ತೆರೆದ ಬಾಗಿಲಿಗೊರಗಿ ಭಾಮಿನಿ ಬರವ ಕಾದಿಹಳಿನಿಯನ,<br /> ಎವೆಯನಿಕ್ಕದ ಬೆದರುಕಂಗಳಲೆಲ್ಲ ಪಥಿಕರ ನೋಡುತ;<br /> ನಲ್ಲ ನಲಿಯಲಿ ಮಲ್ಲೆ ಕಂಪಲಿ,<br /> ಬಳಿಗೆ ತಾ ಬಂದೊಡನೆಯೆ-<br /> ಎಂದಿರುವ ಎರೆಯಳ ಮರವೆಯೆ!<br /> ಹಾರಿ ಹೆಗಲಿಂದೀಚೆ ಬರುತಿಹ ನಿರಿಯ ಪರವೆಯೆ ಇವಳಿಗೆ?<br /> ಉಬ್ಬಿ ಇಳಿವೆದೆ ಸಿಕ್ಕಿ ಸೊರಗಿದೆ ನಿಟ್ಟುಸಿರ ಬಿಸಿ ಸುರುಳಿಗೆ ||೬||</p>
		<p class="verse">ಬಿಚ್ಚುವಳು ಜಡೆ, ಮತ್ತೆ ಹೆಣೆವಳು, ಚಿಂತೆಯಾಳದಿ ಮುಳುಗಿರೆ;<br /> ಕಂಡು ಕಾಣಳು, ಆಣ್ಮನರಸುವ ಪರಿಯಲಿಂತಿರೆ, ನನ್ನನು.<br /> ಸನಿಹ ಸಾಗಲು ಬೆದರಿದ,<br /> ಮೃಗನಯನಿ ಆ ಅನುರಾಗದ<br /> ಅಂಕಕೆಳೆವಳು ತೆರೆ ನಾಟ್ಯದ.<br /> ಸೆರಗ ತಾ ಸರಿಪಡಿಸಿಕೊಳ್ಳುತ, ತಂಗಿ ಪದುಮಳು ಲಜ್ಜೆಯಿಂ<br /> ಗುರುತು ತಿಳಿಯದೆ, ನನ್ನ ಪ್ರಶ್ನಿಸಿ "ಯಾರು ನೀವೆಂದೆ"ನುವಳು! ||೭||</p>
		<p class="quote-author">(೪, ಜನವರಿ ೫೬; ಬೆಂಗಳೂರು)</p>
		<p>ಒಂದು ಕಾಗದದ ಮೇಲೆ ಈ ಕವನವನ್ನು ಪ್ರತಿ ಮಾಡಿದೆ. ಕೆಂಪು ನೀಲಿ ಇಂಕಿನ ಪೆನ್ನುಗಳು ನನ್ನ ಬಳಿ ಇದ್ದವು. ಅದರಿಂದ ಈ ಕವನದ ಸುತ್ತ ಚಿತ್ತಾರವಾಗಿ ಗೆರೆಗಳನ್ನ ಎಳೆದು ಅಂಚು ಹಾಕಿದೆ. ಮೊದಲಿನಿಂದಲೂ ನನ್ನ ಕನ್ನಡ ಕೈಬರಹ ಚೆನ್ನಾಗಿಯೇ ಇತ್ತು. ಈಗ ಈ ರೀತಿ ಸಿಂಗರಿಸಿದ ಮೇಲೆ ಈ ಕವನದ ಹಾಳೆಗೆ ಒಂದು ಶೋಭೆ ಬಂತು.</p>
		<p>ಆ ದಿನ ಭಾನುವಾರ ಸತ್ಯನ ಮನೆಗೆ ಬಂದಿದ್ದವರೆಲ್ಲಾ ಅಲ್ಲೇ ಇರುತ್ತಾರೆ. ಊರುಗಳಿಗೆ ಹಿಂತಿರುಗಿರುವುದಿಲ್ಲ ಎಂಬ ಊಹೆ ನನ್ನದು. ಮಧ್ಯಾಹ್ನದ ವೇಳೆ ಮತ್ತೆ ಸತ್ಯನ ಮನೆಗೆ ಬಸ್ಸಿನಲ್ಲಿ ಹೋದೆ. ನನ್ನ ಊಹೆ ನಿಜವಾಯಿತು. ಅವರೆಲ್ಲಾ ಅಲ್ಲೇ ಇದ್ದರು. ಹೀಗೆ ಅನಿರೀಕ್ಷಿತವಾಗಿ ನಾನು ಅವರ ಮನೆಗೆ ಹೋಗಿದ್ದಕ್ಕೆ ಅವರು ಆಶ್ಚರ್ಯ ಪಟ್ಟರು. ಇಲ್ಲೇ ಒಂದು ಸ್ವಲ್ಪ ಕೆಲಸ ಇತ್ತು, ಯಾರನ್ನೋ ನೋಡಬೇಕಿತ್ತು, ನಿಮ್ಮ ಮನೆ ಹತ್ತಿರವೇ ಹಾಗೆಯೇ ನಿಮ್ಮ ಮನೆಗೆ ಬಂದೆ ಅಂತ ಒಂದು ಬಿಳಿ ಸುಳ್ಳು ಹೇಳಿದೆ. ಡಾ| ವೇಣು ದಂಪತಿಗಳನ್ನ ಕುರಿತು "ನಿಮಗೆ ಒಂದು ಸಪ್ರ್ರೈಸ್ ತೋರಿಸಬೇಕು ಅಂತ ತಗೊಂಡು ಬಂದಿದ್ದೀನಿ"- ಅಂತ ಹೇಳಿ ನನ್ನ ಕೈಚೀಲದಿಂದ ಆ ಕವನದ ಹಾಳೆಯನ್ನ ತೆಗೆದೆ, ಅವರ ಕೈಯಲ್ಲಿಟ್ಟೆ.</p>
		<p>ನಮ್ಮ ಮನೆಗೆ ವೇಣು ಆಗಾಗ್ಗೆ ಬರುತ್ತಿದ್ದುದರಿಂದ ನಾನು ಚೂರುಪಾರು ಕವನ, ಕಥೆಗಳನ್ನ ಬರೆಯುತ್ತಿದ್ದೇನೆ ಎಂಬುದು ಅವರಿಗೆ ಹಾಗೂ ಹೀಗೂ ಗೊತ್ತಿದ್ದುದರಿಂದ ಏನೋ ಒಂದು ಹೊಸ ಕವನ ಬರೆದಿರಬಹುದು, ಅದನ್ನ ತೋರಿಸಲು ತಂದಿರಬಹುದು ಅಂತ ವೇಣು ಊಹಿಸಿದರು. ಅವರು ಅದರ ಮೇಲೆ ಕಣ್ಣಾಡಿಸಿದರು. ಅಲ್ಲಿ ಸುತ್ತ ಮುತ್ತ ಕುಳಿತಿದ್ದ ತಮ್ಮ ಮನೆಯವರಿಗೆಲ್ಲಾ ಕೇಳಿಸುವಂತೆ ಮುಖ್ಯವಾಗಿ ತಮ್ಮ ಹೆಂಡತಿಯನ್ನ ಉದ್ದೇಶಿಸಿ "ನಮ್ಮ ಹರಿ ನಿಮಗೆ ಗೊತ್ತಲ್ಲಾ ಏನೇನೋ ಕವನ ಗಿವನ ಬರೀತಾ ಇರ್ತಾನೆ ಈಗೊಂದು ಹೊಸ ಕವನ ಬರೆದುಕೊಂಡು ಬಂದಿದ್ದಾನೆ"- ಅಂತ ಹೇಳಿದರು.</p>
		<p>ಅವರ ಹೆಂಡತಿ "ಕೊಡಿ ಇಲ್ಲಿ ಅದನ್ನ"- ಅಂತ ಅವರ ಕೈಯಿಂದ ತೆಗೆದುಕೊಂಡರು. ಓದಿದಾಗ ಅವರಿಗೆ ಏನೋ ಸ್ವಲ್ಪ ಅನುಮಾನ ಬಂದರೂ ಚೆನ್ನಾಗಿದೆ ಎಂದು ಅಷ್ಟು ಹೇಳಿದರೂ ಇದು ಯಾರನ್ನು ಕುರಿತು ಬರೆದದ್ದು ಅಂತ ಅವರು ಕೇಳಲಿಲ್ಲ. ಆವಾಗ ನಾನೇ ಹೇಳಿದೆ "ಇದು ನಿಮ್ಮ ಮಗಳು ಪದುಮಳ ಮೇಲೆ ಬರೆದಿದ್ದು". ಆವಾಗ ಅವರ ಮುಖ ಅರಳಿತು. ಇನ್ನೊಂದು ಸರಿ ಆ ಕವನದ ಮೇಲೆ ಕಣ್ಣಾಡಿಸಿದರು. ಖುಷಿಯಾಯಿತು. ಈಗ ಕೊಡು ಇಲ್ಲಿ ಅಂತ ವೇಣು ಅದನ್ನು ಹೆಂಡತಿ ಕೈಯಿಂದ ಕಸಿದುಕೊಂಡು ಓದೋದಕ್ಕೆ ಪ್ರಯತ್ನಪಟ್ಟರು. ಎಲ್ಲರ ಗಮನ ನನ್ನ ಕವನದ ಮೇಲೆ ನನ್ನ ಮೇಲೆ ಬಿತ್ತು. ಹೇಗೂ ಬರೆದವನೆ ಬಂದಿದ್ದಾನೆ ಅವನೇ ಓದಲಿ ಅಂತ ಯಾರೋ ಹೇಳಿದರು. ಕುರ್ಚಿಯ ಮೇಲೆ ಕುಳಿತ ಅವರಲ್ಲಿ ಬಹಳ ಜನ ಹೌದು ಹೌದು ಹರಿನೇ ಓದಲಿ ಅಂತ ದನಿಗೂಡಿಸಿದರು. ಕವನ ನನ್ನ ಕೈಗೆ ಬಂತು ರಾಗವಾಗಿ ನಾನು ಅದನ್ನು ಓದಿದೆ.</p>
		<p>ಓದೋದಕ್ಕೆ ಪ್ರಾರಂಭ ಮಾಡಿದಾಗ ಯಾರೋ ಒಬ್ಬರು ಪದ್ಮಳನ್ನು ಕರೀರಿ ಅಂತ ಸಲಹೆ ಮಾಡಿದರು. ಹೊರಗಡೆ ಎಲ್ಲೋ ಆಟವಾಡ್ತಾ ಇದ್ದ ಹುಡುಗೀನ ಬಲವಂತವಾಗಿ ಅವರಮ್ಮನ ಹತ್ತಿರ ಕರೆದುಕೊಂಡು ಬಂದು ಕೂರಿಸಿದರು. ಅವಳಿಗೆ ಅದು ಇಷ್ಟವಿರಲಿಲ್ಲ ಏನು? ಏಕೆ? ಅಂತ ಗೊತ್ತಿಲ್ಲದೆ ಆ ಪುಟ್ಟ ಹುಡುಗಿ ಸ್ವಲ್ಪಹೊತ್ತು ಇದ್ದು ನಾನು ಓದುತ್ತಾ ಇದ್ದದ್ದು ಏನೂ ಅರ್ಥವಾಗದೇ ಮತ್ತೆ ಹೊರಗೆ ಆಟಕ್ಕೆ ಹೊರಟು ಹೋದಳು. ನಾನು ಪದ್ಯ ಓದಿದ ಮೇಲೆ ಎಲ್ಲರೂ ಚಪ್ಪಾಳೆ ತಟ್ಟಿದರು. ತಮ್ಮ ತಮಗೆ ಕಂಡ ಹಾಗೆ ಕೇಳಿದ ಕವನದ ಬಗ್ಗೆ ವಿಮರ್ಶೆ ಮಾಡೋದಕ್ಕೆ ಪ್ರಾರಂಭ ಮಾಡಿದರು. ಅದು ಒಂದು ಆಗ ನನಗೆ ಕೇಳಿಸುತ್ತಿರಲಿಲ್ಲ. ಎಲ್ಲರೂ ಕೇಳಿ ಖುಷಿ ಪಟ್ಟರು. ಪದುಮಳ ಅಮ್ಮ ಅಪ್ಪನಿಗೆ ಖುಷಿಯಾಯಿತು ಅನ್ನೋ ಸಂತೋಷದಲ್ಲೇ ನಾನು ಇನ್ನೂ ಇದ್ದೆ. ಸ್ವಲ್ಪ ಹೊತ್ತು ಆದ ಮೇಲೆ ಅದು ಇದು ಬೇರೆ ಮಾತಾಡಿ ನಾನು ಉಳಿದುಕೊಂಡಿದ್ದ ಮನೆಗೆ ಹಿಂತಿರುಗಿದೆ.</p>
		<p>ಬೆಂಗಳೂರು ಆಕಾಶವಾಣಿಯವರು ಒಮ್ಮೆ ದಾವಣಗೆರೆಗೆ ಬಂದು ಯುವಪ್ರತಿಭೆ ಕಾರ್ಯಕ್ರಮಕ್ಕೆ ಕಲಾವಿದರನ್ನು, ಲೇಖಕರನ್ನು ಆರಿಸಿಕೊಂಡು ಕಾರ್ಯಕ್ರಮ ನಡೆಸಲು ಬಂದಿದ್ದರು. ವಿದ್ಯಾರ್ಥಿಯಾಗಿದ್ದ ನನ್ನ ಈ ಕವನ ಅವರಿಗೆ ಹಿಡಿಸಿತು ಅಂತ ಕಾಣುತ್ತೆ ತೆಗೆದುಕೊಂಡು ಹೋದರು. ಆಕಾಶವಾಣಿ, ಬೆಂಗಳೂರು ಕೇಂದ್ರದಿಂದ ೨೪ ಜುಲೈ ೧೯೫೬ ರಂದು ನನ್ನ 'ಪದುಮ' ಕವನ ಪ್ರಸಾರವಾಯಿತು.</p>
		<p>ಅದಾದ ಕೆಲವು ದಿನಗಳ ನಂತರ ನನ್ನ ಕೆಲವು ಸ್ನೇಹಿತರೆದುರು ಈ ಕವನವನ್ನ ಓದಿ ತೋರಿಸಿದೆ. ಮೆಚ್ಚಿಕೊಂಡ ಕೆಲವು ಸ್ನೇಹಿತರು ಯಾವುದಾದರು ಪತ್ರಿಕೆಗೆ ಯಾಕೆ ಕಳಿಸಬಾರದು ಅಂತ ಸಲಹೆ ಮಾಡಿದರು. ಆಗ ಹೊಸ ಹೊಸ ಬರಹಗಾರರಿಗೆ ಪ್ರೋತ್ಸಾಹ ಕೊಡುತ್ತಿದ್ದ ಜನಪ್ರಗತಿ ಬಗ್ಗೆ, ಅದರಲ್ಲಿ ಆಗೊಮ್ಮೆ ಈಗೊಮ್ಮೆ ಲೇಖನಗಳನ್ನು ಬರೆಯುತ್ತಿದ್ದ ನನ್ನ ಸ್ನೇಹಿತ ಆರ್. ಎನ್. ಮೂರ್ತಿಯವರು ಈ ಜನಪ್ರಗತಿ ಬಗ್ಗೆ ತುಂಬಾ ಹೇಳುತ್ತಿದ್ದರು. ಆ ಪತ್ರಿಕೆಗೆ ನನ್ನ ಕವನವನ್ನು ಕಳಿಸಿದೆ. ಮಾರ್ಚ್ ೬, ೧೯೬೦ ರ "ಜನಪ್ರಗತಿ" ಯಲ್ಲಿ ಪ್ರಕಟವಾಯಿತು.</p>
		<p>ಆಕಾಶವಾಣಿಯವರು ಧಾರವಾಡ ಕೇಂದ್ರದಿಂದಲೂ ಈ ಕವನವನ್ನ ಮರುಪ್ರಸಾರ ಮಾಡಿದರು ಮತ್ತು ಯಾರೋ ಕೇಳುಗರು ಬೇಕು ಅಂದಿದ್ದಕ್ಕೆ ಬೆಂಗಳೂರು ಕೇಂದ್ರದವರೇ ಇದನ್ನು ಪುನಃ ಪ್ರಸಾರ ಮಾಡಿದರು ಎಂದು ಅದನ್ನು ಕೇಳಿದ ನನ್ನ ಕೆಲವು ನೆಂಟರು ನನಗೆ ಹೇಳಿದರು.</p>
		<p>ಈ ಕವನ ಬರೆಯುವ ಸ್ವಲ್ಪ ದಿನಗಳ ಹಿಂದೆ ನಾನು 'ಕಾಬೂಲಿವಾಲ' ಸಿನಿಮಾವನ್ನು ಬೆಂಗಳೂರಿನಲ್ಲಿ ನೋಡಿದ್ದೆನೆಂಬ ಮಸುಕು ಮಸುಕು ನೆನಪು. ಅದರ ಪ್ರಭಾವ ಈ ಕವನದ ಮೇಲೆ ಬಿದ್ದಿರಬೇಕು ಎಂದು ನನ್ನ ಅನಿಸಿಕೆ.</p>
		<p class="vertical-delimiter"/>
		<p>ಎಷ್ಟೋ ವರ್ಷಗಳ ನಂತರ ನನ್ನ ಕವನದ ಈ ಪದುಮಳನ್ನ ನಾನು ಅಮೆರಿಕಾದಲ್ಲಿ ನೋಡುವ ಸಂದರ್ಭ ಒದಗಿತು. ನನ್ನನ್ನು ಅವಳು ಗುರುತು ಹಿಡಿದಳೋ ಇಲ್ಲವೋ ಗೊತ್ತಿಲ್ಲ. ನನಗಂತೂ ಅವಳನ್ನು ಗುರುತು ಹಿಡಿಯಲಾಗಲಿಲ್ಲ. ತಾನು ಪದ್ಮಾ ಎಂದು ಹೇಳಿಕೊಂಡಾಗಷ್ಟೇ ಅವಳೇ ಇವಳು ಎಂದು ನನಗೆ ಗೊತ್ತಾಗಿದ್ದು.</p>
	</section>
</body>
</html>
