<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-016">
		<h1 class="level1-title" epub:type="title">ಹರಿಯೊಡನೆ ನನ್ನ ಮದುವೆ</h1>
		<p>ನನಗೆ ಈಗಲೂ ಬಹಳ ಚೆನ್ನಾಗಿ ನೆನಪಿದೆ. ಒಳ್ಳೆ ಕಣ್ಣಿಗೆ ಕಟ್ಟಿದ ಹಾಗೆ ಇದೆ. ನಮ್ಮ ಕೊನೆಯ ಚಿಕ್ಕಮ್ಮನ ಮದುವೆ ತಿ. ನರಸೀಪುರದಲ್ಲಿ ನಡೆಯಿತು. ನಾನು ಅಲ್ಲಿಗೆ ಹೋಗಿದ್ದೆ. ಮನೆ ತುಂಬ ಜನ ಇದ್ದರು. ಎಲ್ಲಿ ನೋಡಿದರೂ ಮದುವೆ ಸಾಮಾನು, ತಿಂಡಿ, ಅದು ಇದು ಎಲ್ಲಾ ತುಂಬಿ ಹೋಗಿತ್ತು. ನಾನು ಒಂದು ರೂಮಿಗೆ ಹೋಗಿದ್ದಾಗ ಅಲ್ಲಿ ಸಾಲಾಗಿ ಬುಟ್ಟಿ ತುಂಬಾ ತಿಂಡಿ ತುಂಬಿಟ್ಟಿದ್ದರು. ನನಗಾಗ ಐದಾರು ವರ್ಷ ವಯಸ್ಸಿರಬಹುದು. ಅಲ್ಲಿದ್ದ ಒಂದು ಉಂಡೆ ನನಗೆ ತುಂಬಾ ಆಕರ್ಷಕವಾಗಿತ್ತು. ನನಗೆ ಅದರ ಹೆಸರೂ ಸಹ ಗೊತ್ತಿರಲಿಲ್ಲ. ಆಮೇಲೆ ಗೊತ್ತಾಯಿತು ಅದು ಪುಳ್ಳಂಗಾಯಿ ಉಂಡೆ ಅಂತ. ಅದು ತುಂಬಾ ಗಟ್ಟಿಯಾಗಿತ್ತು. ಮುರಿಯೋದಕ್ಕೂ ಆಗುತ್ತಿರಲಿಲ್ಲ. ಅದನ್ನು ಲಂಗದಲ್ಲಿ ಮುಚ್ಚಿಟ್ಟುಕೊಂಡು ಹೊರಗಡೆ ಹೋಗಿ ಹಲ್ಲಲ್ಲಿ ಕಚ್ಚಿ ತಿಂದು ಮುಗಿಸಿದೆ. ಸ್ವಲ್ಪ ಹೊತ್ತಾದ ಮೇಲೆ ಮನೆಯೊಳಗಡೆ ಬಂದೆ. ನಮ್ಮ ತಾಯಿ ಕಣ್ಣಿಗೆ ನನ್ನ ಹರಿದಿದ್ದ ಲಂಗ ಕಾಣಿಸಿತು.</p>
		<p>"ನಾಗೂ ಬಾ ಇಲ್ಲಿ'' ಎಂದು ಕರೆದರು.</p>
		<p>ನಾನು ಹೋದೆ.</p>
		<p>"ಲಂಗ ಯಾಕೆ ಹರಿದುಕೊಂಡೆ'' ಅಂತ ಕೇಳಿದರು.</p>
		<p>ನಾನು "ಉಂಡೆ ಮುರಿಯೋದಕ್ಕೆ ಆಗಲಿಲ್ಲ. ಅದಕ್ಕೆ ಕಾಗೆ ಎಂಜಲು ಮಾಡಿಕೊಂಡು ತಿಂದೆ'' ಎಂದು ಹೇಳಿದೆ.</p>
		<p>"ಉಂಡೆ ಎಲ್ಲೇ ಇತ್ತು?'' ಎಂದು ನಮ್ಮಮ್ಮ ಕೇಳಿದರು.</p>
		<p>ನಾನು ಆ ರೂಮಿನಲ್ಲಿತ್ತು ಎಂದು ಕೈತೋರಿಸಿದೆ.</p>
		<p>"ಯಾರು ಕೊಟ್ಟರು?'' ಎಂದು ಕೇಳಿದರು.</p>
		<p>ನಾನು ತಲೆ ಅಳ್ಳಾಡಿಸಿದೆ.</p>
		<p>ಅಮ್ಮ ಮತ್ತೆ ಗಟ್ಟಿಯಾಗಿ "ಯಾರನ್ನು ಕೇಳಿ ಆ ಉಂಡೆನ ತಗೊಂಡೆ ನೀನು''? ಎಂದು ಕೇಳಿದರು.</p>
		<p>ನಾನು "ಊಹುಂ ಯಾರನ್ನೂ ಕೇಳಲಿಲ್ಲ'' ಎಂದು ಹೇಳಿದೆ.</p>
		<p>ನಮ್ಮಮ್ಮ ಉಂಡೆ ಇದ್ದ ಆ ರೂಮಿಗೆ ಹೋಗಿ ನೋಡಿದರು. ಐದು ಉಂಡೆ ಇರುವ ಕಡೆ ನಾಲ್ಕು ಉಂಡೆ ಮಾತ್ರ ಇದೆ. ಅದೇ ವೇಳೆಗೆ ಅಜ್ಜಿನೂ ಸಹ ಅಲ್ಲಿಗೆ ಬಂದರು.</p>
		<p>ಅವರು "ಓ ನಾಲ್ಕೇ ಪುಳ್ಳಂಗಾಯಿ ಉಂಡೆ ಇದೆಯಲ್ಲೇ, ಯಾರು ತಗೋಂಡ್ರೆ? ಏನೇ ಮಾಡೋದೋ ಈಗ?'' ಎಂದು ಕೇಳಿದರು.</p>
		<p>ಅಷ್ಟರಲ್ಲಿ ನಮ್ಮಮ್ಮ ನನ್ನ ಕೆನ್ನೆಗೆ ಪಟಾರ್ ಅಂತ ಹೊಡೆದು ಬೆನ್ನಿನ ಮೇಲೆ ಗುದ್ದಿದರು.</p>
		<p>ಆ ಶಬ್ದಕ್ಕೆ ಅಜ್ಜಿ ನನ್ನ ಕಡೆ ತಿರುಗಿ "ಸಾಕು ಬಿಡೆ ಆ ಮಗೂನ ಏಕೆ ಹೊಡಿತೀಯ, ಅದಕ್ಕೇನು ಗೊತ್ತಾಗುತ್ತೆ ಪಾಪ! ಮಧ್ಯದಲ್ಲಿ ಒಂದು ಸಣ್ಣ ಉಂಡೆ ಸೇರಿಸಿಬಿಡುತ್ತೀನಿ ಬಿಡು'' ಎಂದು ಅಳುತ್ತಿದ್ದ ನನ್ನನ್ನು ಹೊರಗಡೆ ಕರೆದುಕೊಂಡು ಹೋದರು.</p>
		<p>ಜಗಲಿ ಮೇಲೆ ಕೂತಿದ್ದ ನಮ್ಮ ಸುಬ್ಬು ಚಿಕ್ಕಮ್ಮ ನನ್ನ ನೋಡಿ "ಅಯ್ಯೋ! ಕೆನ್ನೆ ಎಷ್ಟೊಂದು ಕೆಂಪಾಗಿದೆ. ನಾಲ್ಕು ಬೆರಳು ಅಚ್ಚೊತ್ತಿದೆ'' ಎಂದು ಹೇಳಿದರು.</p>
		<p>ನಾನು ಏನೂ ಮಾತನಾಡದೇ ಅಳುತ್ತ ನಿಂತಿದ್ದೆ.</p>
		<p>ಅವರು "ಬಾಮ್ಮ ಪುಟ್ಟ ಮುಖ ತೊಳೆಸುತ್ತೀನಿ. ಇನ್ನೇನು ಎಲ್ಲರೂ ಬರೋದಕ್ಕೆ ಶುರು ಮಾಡುತ್ತಾರೆ'' ಅಂತ ನನ್ನ ಕೈ ಹಿಡಿದು ಬಚ್ಚಲಮನೆಗೆ ಕರೆದುಕೊಂಡು ಹೋಗಿ ಮುಖ ತೊಳೆಸಿಕೊಂಡು ಬಂದರು.</p>
		<p>"ಬೇರೆ ಲಂಗ ತಗೊಂಡು ಬಾ ಹಾಕುತ್ತೀನಿ'' ಅಂದರು.</p>
		<p>"ಬೇರೆ ಲಂಗ ಇಲ್ಲ ಕೊಳೆ ಆಗಿದೆ'' ಅಂದೆ.</p>
		<p>"ಸರಿ ಈ ಲಂಗನೇ ಸರಿ ಮಾಡುತ್ತೀನಿ ಬಾ'' ಅಂತ ಆ ಹರಿದ ಭಾಗವನ್ನು ಒಳಮುಖಮಾಡಿ ಒಂದು ಪಿನ್ ಹಾಕಿದರು.</p>
		<p>"ಈ ಚೀಟಿ ಲಂಗದಲ್ಲೇ ಇಷ್ಟು ಚೆನ್ನಾಗಿ ಕಾಣಿಸುತ್ತೀಯಲ್ಲೇ'' ಎಂದು ಸುಬ್ಬು ಚಿಕ್ಕಮ್ಮ ನನಗೆ ದೃಷ್ಟಿ ತೆಗೆದರು.</p>
		<p>ಮದುವೆ ಮನೆಯಲ್ಲಿ ಖುಷಿಯಾಗಿ ಓಡಾಡಿಕೊಂಡು ಎಲ್ಲರ ಹತ್ರಾನೂ ನಾನು ಚೂಟಿ ಹುಡುಗಿ ಅನ್ನಿಸಿಕೊಂಡೆ.</p>
		<p>ಮೂರು ನಾಲ್ಕು ದಿನದ ಮದುವೆ ಸಡಗರ ಎಲ್ಲಾ ಮುಗಿಯಿತು. ಊರಿಂದ ಬಂದವರೆಲ್ಲ ಒಬ್ಬೊಬ್ಬರೇ ಹೊರಡೋದಕ್ಕೆ ಶುರು ಮಾಡಿದರು. ಆಗ ಸುಬ್ಬು ಚಿಕ್ಕಮ್ಮ ನಮ್ಮ ತಾಯಿ ಹತ್ತಿರ</p>
		<p>"ಸೀತಕ್ಕ ನಾನು ನಿನ್ನನ್ನು ಒಂದು ಮಾತು ಕೇಳಬೇಕು ಅಂತ ಇದ್ದೆ'' ಅಂದರು.</p>
		<p>"ಕೇಳು, ಅದಕ್ಕೇಕೆ ಒಂದು ದೊಡ್ಡ ಪೀಠಿಕೆ ಹಾಕುತ್ತಿದ್ದೇಯಲ್ಲ'' ಅಂದರು.</p>
		<p>"ಮತ್ತೆ ನೀನು ಬೇಜಾರು ಮಾಡಿಕೊಳ್ಳಬಾರದು'' ಅಂತ ಸುಬ್ಬು ಚಿಕ್ಕಮ್ಮ ಕೇಳಿದರು.</p>
		<p>"ನೀನು ವಿಷಯ ಏನು ಅಂತ ಹೇಳದೆ ಬೇಜಾರು ಮಾಡಿಕೊಳ್ಳಬೇಡ ಅಂದರೆ ಹೇಗೆ? ವಿಷಯ ಏನು ಅಂತ ನೇರವಾಗಿ ಹೇಳು" ಅಂದರು.</p>
		<p>"ನಾಗೂನ ನಮ್ಮ ಮನೆಗೆ ಕಳಿಸಿಕೊಡುತ್ತೀಯೇನೆ'' ಎಂದು ಆರ್ದ ದನಿಯಲ್ಲಿ ಕೇಳಿದರು.</p>
		<p>"ಹಾಂ! ಏನಂದೆ'' ಎಂದು ಮತ್ತೆ ನಮ್ಮಮ್ಮ ಏನೂ ಕೇಳಿಸಿಕೊಳ್ಳದವರಂತೆ ಮತ್ತೆ ಕೇಳಿದರು.</p>
		<p>"ನಾಗೂನ ನಮ್ಮ ಮನೆಗೆ ಕಳಿಸಿಕೊಡು. ನಾವು ಅವಳನ್ನು ಓದಿಸಿ ದೊಡ್ಡೋಳು ಮಾಡುತ್ತೀವಿ ಏನಂತೀಯ?'' ಎಂದು ಸುಬ್ಬು ಚಿಕ್ಕಮ್ಮ ಕೇಳಿದರು.</p>
		<p>"ನೀನು ಹೀಗೆ ನಿಂತ ಕಾಲಿನ ಮೇಲೆ ನಾಗೂನ ಕಳಿಸಿಕೊಡಿ ಎಂದು ಕೇಳಿದರೆ ಹೇಗೆ?'' ಒಂದು ಸ್ವಲ್ಪ ಯೋಚನೆ ಮಾಡಿ "ಹೇಗಿದ್ದರೂ ಅವಳಿಗೆ ಇನ್ನೂ ಸ್ಕೂಲು ಶುರುವಾಗೋದಕ್ಕೆ ಒಂದು ತಿಂಗಳು ಇದೆ ಬೇಕಾದರೆ ನಾಲ್ಕು ದಿನ ನಿನ್ನ ಜೊತೆ ಕರೆದುಕೊಂಡು ಹೋಗು ಆಮೇಲೆ ನೋಡೋಣ'' ಎಂದು ಅಮ್ಮ ತಿಳಿಸಿದರು.</p>
		<p>"ಸರಿ ಹಾಗೆ ಮಾಡೋಣ. ಅವಳಿಗೂ ಮೊದಲನೇ ಸಲ ನಿಮ್ಮನ್ನೆಲ್ಲ ಬಿಟ್ಟು, ಊರು ಬಿಟ್ಟು ಬೇರೆ ಊರಲ್ಲಿ ಇರೋದಕ್ಕೆ ಆಗುತ್ತಾ ಅಂತ ಪ್ರಯತ್ನ ಪಡೋಣ. ಹಾಗಾದರೆ ನಾವು ಈಗ ಮೈಸೂರಿಗೆ ಹೋಗೋವಾಗ ಕರೆದುಕೊಂಡು ಹೋಗೋದಾ?'' ಎಂದು ಸುಬ್ಬು ಚಿಕ್ಕಮ್ಮ ಕೇಳಿದರು.</p>
		<p>ಅಮ್ಮ "ಸರಿ ಹೇಗಿದ್ರೂ ಇನ್ನೂ ಬೇಸಿಗೆ ರಜಾ ಇದೆಯಲ್ಲ. ಎಲ್ಲ ಸರಿ ಹೋದರೆ ಸ್ಕೂಲ್ ಬಾಗಿಲು ತೆಗೆಯೋ ಹೊತ್ತಿಗೆ ಅವಳಿಗೆ ಹೇಗೆ ಅನ್ಸುತ್ತೆ ನೋಡೋಣ. ಅವಳಿಗೆಲ್ಲ ಅಲ್ಲಿ ಸರಿ ಹೋದರೆ ಮೈಸೂರಲ್ಲೇ ಶಾಲೆಗೆ ಸೇರಿಸೋಣ. ಆದರೆ ಬೇಸಿಗೆ ರಜೆ ಮುಗಿಯೋ ವೇಳೆಗೆ ಅವಳನ್ನು ಬೆಂಗಳೂರಿಗೆ ಕರೆದುಕೊಂಡು ಬನ್ನಿ. ಅಷ್ಟರಲ್ಲಿ ನಾನು ಮತ್ತು ಇವರೂ ಮಾತಾಡಿ ಕೊಂಡಿರುತ್ತೀವಿ.'' ಎಂದು ಅಮ್ಮ ತಿಳಿಸಿದರು.</p>
		<p>ಅದೇ ಸಂಜೆ ತಿ. ನರಸೀಪುರದಿಂದ ಮೈಸೂರಿಗೆ ನಾನು ಚಿಕ್ಕಮ್ಮ, ಚಿಕ್ಕಪ್ಪ ಬಂದೆವು. ನನ್ನ ಕೈ ಚೀಲದಲ್ಲಿ ನನ್ನ ಇನ್ನೊಂದು ಲಂಗ, ಬ್ಲೌಸು, ಒಂದು ಜೊತೆ ಟೇಪು ಇತ್ತು. ಚಿಕ್ಕಪ್ಪ ನನ್ನ ಉದ್ದ ಜಡೆಯನ್ನು ಎಳೆಯುತ್ತಾ "ಎಷ್ಟು ಚೆನ್ನಾಗಿದೆ ನಿನ್ನ ಜಡೆ'' ಎಂದು ಹೊಗಳುತ್ತಿದ್ದರು.</p>
		<p>ಚಿಕ್ಕಪ್ಪ ಬಳೆ ಅಂಗಡಿಗೆ ಹೋಗಿ ಹೊಸ ತರಹದ ಎರಡು ಟೇಪು ಮತ್ತು ಚಿನ್ನದ ಬಣ್ಣದ ಬಳೆಯನ್ನು ಕೊಡಿಸಿದರು. ಸಿಟಿ ಬಸ್ಸು ಇಳಿದು ಮನೆ ಕಡೆ ಬಲಗಡೆಗೆ ತಿರುಗಬೇಕಿತ್ತು, ಆದರೆ ಚಿಕ್ಕಪ್ಪ ಎಡಕ್ಕೆ ತಿರುಗಿದರು. ಚಿಕ್ಕಮ್ಮ "ಅದ್ಯಾಕಂದ್ರೆ ಆ ಕಡೆ ಹೋಗುತ್ತಿದ್ದೀರಿ'' ಎಂದು ಕೇಳಿದರು.</p>
		<p>ಚಿಕ್ಕಪ್ಪ "ಬಾ ಜಿಟಿಆರ್ ಹೋಟೆಲಿಗೆ ಹೋಗೋಣ'' ಎಂದು ಕರೆದರು. ಚಿಕ್ಕಮ್ಮ "ಏನೂ ಬೇಡಿ, ಮನೆಗೆ ಬನ್ನಿ ಐದು ನಿಮಿಷದಲ್ಲಿ ನಿಮಗೆ ನಾನು ಒಳ್ಳೆ ಕಾಫಿ ಮಾಡಿಕೊಡುತ್ತೀನಿ'' ಎಂದರು.</p>
		<p>"ಹೂಂ! ನೀನು ಮನೆಗೆ ಹೋಗಿ, ಹಾಲು ತಂದು, ಡಿಕಾಕ್ಷನ್ ಹಾಕಿ, ಕಾಫೀ ಕೊಡೋ ಹೊತ್ತಿಗೆ ಬೆಳಿಗ್ಗೆ ಆಗುತ್ತೆ. ಅದಲ್ಲದೆ ಮೂರು ದಿನದಿಂದ ಆ ಮದುವೆ ಮನೆಯ ದರಿದ್ರ ನೀರು ಕಾಫಿ ಕುಡಿದು ಬೇಜಾರಾಗಿದೆ. ನೀನು ಬರುತ್ತೀಯ ಇಲ್ಲವೋ ನಾನಂತೂ ಈ ಮಗೂನ ಕರೆದುಕೊಂಡು ಹೋಗಿ ಮಸಾಲೆದೋಸೆ ಕೊಡಿಸುತ್ತೀನಿ.'' ಎಂದರು.</p>
		<p>ಚಿಕ್ಕಮ್ಮ "ಮಸಾಲೆ ದೋಸೆನಾ? ಹಾಗಾದ್ರೆ ನಾನೂ ಬರುತ್ತೀನಿ ಇರ್ರಿ'' ಅಂತ ಚಿಕ್ಕಮ್ಮನೂ ಹೋಟೆಲಿಗೆ ಬಂದರು.</p>
		<p>ಚಿಕ್ಕಪ್ಪ ಚಿಕ್ಕಮ್ಮನಿಗೆ ಮಕ್ಕಳೆಂದರೆ ತುಂಬಾ ಇಷ್ಟ. ಮದುವೆ ಆಗಿ ಇಪ್ಪತ್ತು ವರ್ಷಗಳಾಗಿದ್ರೂ ಅವರಿಗೆ ಮಕ್ಕಳಾಗಿರಲಿಲ್ಲ. ನಾನು ಅವರ ಮನೆಗೆ ಬಂದದ್ದು ಇಬ್ಬರಿಗೂ ತುಂಬಾ ಸಂತೋಷವಾಗಿತ್ತು.</p>
		<p class="vertical-delimiter"/>
		<p>ಬೆಂಗಳೂರಿನಲ್ಲಿ ನಮ್ಮ ಅಮ್ಮನ ಮನೆಯಲ್ಲಿ ದೊರಕದಿದ್ದ ಪ್ರೀತಿ, ಆಹಾರ, ಉಡುಗೆ, ತೊಡುಗೆ ನನಗೆ ಇಲ್ಲಿ ಸಿಗುತ್ತಿತ್ತು. ಮುಖ್ಯವಾಗಿ ಅವರು ನನ್ನ ತುಂಟಾಟ ಚೇಷ್ಟೇ ಮುಂತಾದವುಗಳನ್ನು ಇಷ್ಟಪಟ್ಟಿದ್ದರು. ನನಗೂ ಸಹ ಚಿಕ್ಕಪ್ಪ ಚಿಕ್ಕಮ್ಮನ ಪ್ರೀತಿಯ ಮುಂದೆ ಸ್ವಂತ ಅಪ್ಪ ಅಮ್ಮನೇ ನೆನಪಿಗೆ ಬರುತ್ತಿರಲಿಲ್ಲ. ನಮ್ಮ ತಂದೆ ತಾಯಿ ನಾನು ಮೈಸೂರಿನಲ್ಲಿ ಓದಲು ಅಪ್ಪಣೆಕೊಟ್ಟರು. ನನಗೆ ಓದಿನಲ್ಲಿ, ಆಟದಲ್ಲಿ ಆಸಕ್ತಿ ಹುಟ್ಟಿಸಿದವರು ನಮ್ಮ ಚಿಕ್ಕಮ್ಮ. ಅವರು ಕೇವಲ ಮೂರನೇ ತರಗತಿ ಓದಿದ್ದರೂ ಸ್ವತಃ ಇಂಗ್ಲಿಷ್ ಓದುವುದನ್ನು ಕಲಿತಿದ್ದರು. ಲೆಕ್ಕದಲ್ಲಂತೂ ತುಂಬಾ ಜಾಣರು. ಕನ್ನಡ ಒಂದಕ್ಷರವೂ ತಪ್ಪಿಲ್ಲದ ಕಾಗುಣಿತ. ನನಗೆ ಓದುವುದರಲ್ಲಿ ಬರೆಯುವುದರಲ್ಲಿ ಗಣಿತದಲ್ಲಿ ಯಾವಾಗಲೂ ಮೊದಲನೇ ಸ್ಥಾನ ಬರುವಂತೆ ಮಾಡಿದವರು ನಮ್ಮ ಚಿಕ್ಕಮ್ಮ.</p>
		<p>ಅಷ್ಟೇ ಶಿಸ್ತು, ಅಚ್ಚುಕಟ್ಟು. ನಿಗದಿತ ವೇಳೆಯಲ್ಲಿ ನಿಗದಿತ ಕೆಲಸ ಮಾಡಬೇಕು. ಸರಿಯಾಗಿ ಸಮಯ ಪಾಲಿಸಬೇಕೆಂಬ ತಳಹದಿಯನ್ನು ಹಾಕಿಕೊಟ್ಟವರೇ ಅವರು. ಸಾಮಾನುಗಳು ಆಯಾ ಜಾಗಕ್ಕೆ ಉಪಯೋಗಿಸಿದ ನಂತರ ಅದೇ ಜಾಗದಲ್ಲಿ ಇಡಬೇಕು. ಮತ್ತೆ ಹುಡುಕುವಂತಾಗಬಾರದು. ಹೀಗೆ ಜೀವನದ ಅನೇಕ ಮೌಲ್ಯವನ್ನು ತಿಳಿಸಿಕೊಟ್ಟರು.</p>
		<p>ಪ್ರತಿನಿತ್ಯ ತಲೆಬಾಚಿ, ಜಡೆ ಹೆಣೆದು, ರಿಬ್ಬನ್ ಕಟ್ಟಿ, ಯೂನಿಫಾರ್ಮ್ ಹಾಕಿ ಕೈಹಿಡಿದುಕೊಂಡು ಜೊತೆಯಲ್ಲೇ ಸ್ಕೂಲಿಗೆ ಕರೆದುಕೊಂಡು ಹೋಗುತ್ತಿದ್ದರು. ದಾರಿಯುದ್ದಕ್ಕೂ ಬುದ್ಧಿವಾದದ ಮಾತುಗಳನ್ನು ಉದಾಹರಣೆ ಮೂಲಕ ಹೇಳುತ್ತ ಕೆಲವೊಮ್ಮೆ ರಾಮಾಯಣ ಮಹಾಭಾರತದ ಪ್ರಸಂಗಗಳನ್ನು ಹೇಳುತ್ತ ಶಾಲೆಗೆ ಕರೆದುಕೊಂಡು ಹೋಗಿಬಿಡುತ್ತಿದ್ದರು.</p>
		<p>ಪ್ರತಿದಿನ ಸಾಯಂಕಾಲ ನಾನು ಆಟ ಆಡಲೇಬೇಕು, ಆಡಿದ ನಂತರ ಕೈಕಾಲು ತೊಳೆದು ದೇವರಿಗೆ ನಮಸ್ಕಾರ ಮಾಡಿ ಮಗ್ಗಿ, ಬಾಯಿಪಾಠ, ಸ್ತೋತ್ರಗಳನ್ನು ಹೇಳಬೇಕಾಗಿತ್ತು. ಪ್ರತಿ ಶುಕ್ರವಾರ ಚಿಕ್ಕಪ್ಪ ಚಿಕ್ಕಮ್ಮ ಮತ್ತು ನಾನು ಚಾಮುಂಡಿ ಬೆಟ್ಟಕ್ಕೆ ಹೋಗಿ ಪೂಜೆ ಮಾಡಿಸಿಕೊಂಡು ಬೆಟ್ಟ ಇಳಿದು ಮನೆಗೆ ಬರುತ್ತಿದ್ದೆವು. ನಮ್ಮ ಚಿಕ್ಕಪ್ಪ ಹೊಸ ಹೊಸ ಪುಸ್ತಕ ಬಟ್ಟೆ ತಂದು ಕೊಡುತ್ತಿದ್ದರು. ತಿಂಗಳಲ್ಲಿ ಒಂದು ಸಲ ಶನಿವಾರ ಅಥವಾ ಭಾನುವಾರ ಸಿನಿಮಾಕ್ಕೆ ಕರೆದುಕೊಂಡು ಹೋಗುತ್ತಿದ್ದರು. ಸಾಯಂಕಾಲ ಮನೆಗೆ ಬರುವಾಗ ಅವರ ಕೋಟಿನ ಜೇಬು ಉಬ್ಬಿರುತ್ತಿತ್ತು. ಮನೆಗೆ ಬರುವಾಗ ಬರಿಕೈಯಲ್ಲಿ ಯಾವತ್ತೂ ಬರುತ್ತಿರಲಿಲ್ಲ. ಇದೆಲ್ಲ ನನಗೆ ಪ್ರತಿದಿನ ಹಬ್ಬ. ಬೆಂಗಳೂರಿನಲ್ಲಿದ್ದಾಗ ಆ ದೊಡ್ಡ ಸಂಸಾರದಲ್ಲಿ ನಾನೂ ಒಬ್ಬಳು ಅಷ್ಟೆ. ಲೆಕ್ಕಕ್ಕಿಲ್ಲ ಜಮಕ್ಕಿಲ್ಲ. ಆದರೆ ಚಿಕ್ಕಪ್ಪನ ಮನೆಯಲ್ಲಿ ನಾನು ಮುದ್ದಿನ ಪ್ರೀತಿಯ ನಾಗು.</p>
		<p class="vertical-delimiter"/>
		<p>ಇದೊಂದು ಮರೆಯಲಾಗದ ಘಟನೆ. ಒಂದು ದಿನ ನಾನು ಏನೋ ತಪ್ಪು ಮಾಡಿದ್ದಕ್ಕೆ ಚಿಕ್ಕಮ್ಮ ನನ್ನನ್ನು ಬೈದರು. ನಾನು ಕೋಪಮಾಡಿಕೊಂಡು ಮನೆಯ ಮುಂದುಗಡೆ ಇದ್ದ ಬಾವಿ ಹಿಂದಗಡೆ ಹೋಗಿ ಕುಳಿತುಕೊಂಡೆ. ಸ್ವಲ್ಪ ಹೊತ್ತಾದ ನಾನು ಮನೆಗೆ ಬರದೇ ಇರುವುದನ್ನು ಗಮನಿಸಿದ ಚಿಕ್ಕಮ್ಮ ನನ್ನನ್ನು ಹುಡುಕುತ್ತ ಆಚೆ ಬಂದರು. ಪಕ್ಕದ ಮನೆ, ಆಚೆ ಮನೆ, ಆಕಡೆ ಈಕಡೆ ಎಲ್ಲಾ ಕಡೆ ಹೋಗಿ ಬಂದರು. ಎಲ್ಲಿಯೂ ನನ್ನ ಸುಳಿವೇ ಸಿಗಲಿಲ್ಲ. ಚಿಕ್ಕಮ್ಮ ತುಂಬಾ ಗಾಬರಿಯಾದವರಂತೆ ಕಂಡು ಬಂದರು. ನಾನು ಇದನ್ನೆಲ್ಲ ಕದ್ದು ಮುಚ್ಚಿ ನೋಡುತ್ತಿದ್ದೆ.</p>
		<p>ಚಿಕ್ಕಮ್ಮ ಮನೆಯಲ್ಲಿ ಕೂರುತ್ತಲೇ ಇರಲಿಲ್ಲ. ಪುನಃ ಪುನಃ ಹೊರಗಡೆ ಹೋಗಿ ನನ್ನನ್ನು ಹುಡುಕುತ್ತಿದ್ದರು. ಅವರು ಹೊರಗಡೆ ಹೋದಾಗ ನಾನು ಬಾವಿ ಹಿಂದಿನಿಂದ ಈಚೆ ಬಂದು ಮನೆಯ ಮುಂದಿನ ತೋಟದಲ್ಲಿ ಸೀಬೆ ಹಣ್ಣು ಕಿತ್ತುಕೊಂಡು ತಿನ್ನುತ್ತಿದ್ದೆ. ಆದರೆ ಇನ್ನೂ ಹಸಿವಾಗತೊಡಗಿತ್ತ್ತು. ಏನೇನೋ ಕೈಗೆ ಸಿಕ್ಕಿದ ಕಾಯಿ-ಹಣ್ಣುಗಳನ್ನೆಲ್ಲ ತಿಂದು ಮತ್ತೆ ಬಾವಿ ಹಿಂದೆ ಅವಿತಿಟ್ಟುಕೊಂಡಿದ್ದೆ.</p>
		<p>ಮಧ್ಯಾಹ್ನ ಊಟದ ಸಮಯಕ್ಕೆ ಚಿಕ್ಕಪ್ಪ ಮನೆಗೆ ಬಂದರು. ಚಿಕ್ಕಪ್ಪ ಬರುವಿಕೆಯನ್ನು ಕಂಡು ಚಿಕ್ಕಮ್ಮ ಓಡಿ ಹೋಗಿ ಅಳುತ್ತಾ "ನನಗ್ಯಾಕೋ ತುಂಬಾ ಭಯ ಆಗುತ್ತಿದೆ ರೀ, ನಾಗೂ ಬೆಳಿಗ್ಗೆಯಿಂದ ಮನೆಲೇ ಇಲ್ಲ'' ಎಂದರು.</p>
		<p>"ಯಾಕೇ, ಏನಾಯಿತು?'' ಅಂದರು ಚಿಕ್ಕಪ್ಪ.</p>
		<p>"ಅವಳೇನೋ ತಪ್ಪು ಮಾಡಿದಕ್ಕೆ ನನಗೆ ಕೋಪ ಬಂತು. ಎರಡು ಮಾತು ಬೈದೆ. ಆದರೆ ಅವಳು ಹೀಗೆ ಮಾಡುತ್ತಾಳೆ ಅಂತ ಗೊತ್ತಿರಲಿಲ್ಲ ರ್ರೀ. ನಾವು ಅವಳನ್ನು ಎಷ್ಟೊಂದು ಪ್ರೀತಿ ಮಾಡುತ್ತೀವಿ. ಅವಳನ್ನು ಬೈಯಲು ನಮಗೆ ಹಕ್ಕಿಲ್ಲವೇನ್ರಿ'' ಎಂದು ಅಳುತ್ತಾ ಚಿಕ್ಕಪ್ಪನಿಗೆ ಹೇಳುತ್ತಿದ್ದರು.</p>
		<p>ಚಿಕ್ಕಪ್ಪ 'ಹೂಂ' ಗುಟ್ಟುತ್ತಾ ಬಿಂದಿಗೆಯನ್ನು ಬಾವಿಗೆ ಬಿಡುತ್ತಿದ್ದರು. ನನ್ನ ಕೆಂಪು ಲಂಗದ ತುದಿ ಅವರಿಗೆ ಕಾಣಿಸಿರಬೇಕು. ಬಿಂದಿಗೆ ನೀರಿನಿಂದ ಕೈ-ಕಾಲು ತೊಳೆದುಕೊಂಡು ಒಳಗಡೆ ಹೋಗಿ ಕೈಯಲ್ಲಿ ಚಾಕಲೇಟ್ ತಗೊಂಡು ಬೀದಿ ಬಾಗಿಲ ಹತ್ತಿರ ಹೋಗಿ "ಅಯ್ಯೋ! ಈ ಬಿಸಿಲಿಗೆ ಚಾಕಲೇಟ್ ಎಲ್ಲಾ ಕರಗಿ ಹೋಗುತ್ತಿದೆ. ನಾಗೂಗೆ ಕೊಡೊದಕ್ಕೆ ಅಂತ ತಂದಿದ್ದೆ. ಏನು ಮಾಡೋದು? ಪಕ್ಕದ ಮನೆ ಮಾಲತಿಗೆ ಕೊಡುತ್ತೀನಿ?'' ಎಂದು ಹೇಳುತ್ತಾ ಬೀದಿ ಬಾಗಿಲು ತೆಗೆದರು.</p>
		<p>ನನಗೆ ಚಾಕಲೇಟ್ ಶಬ್ದ ಕಿವಿ ಮೇಲೆ ಬಿದ್ದ ತಕ್ಷಣ ಬಾವಿ ಹಿಂದಿನಿಂದ ಓಡಿ ಬಂದು ಚಿಕ್ಕಪ್ಪನ ಪಕ್ಕಕ್ಕೆ ನಿಂತು "ನಾನು ಇಲ್ಲೇ ಇದ್ದೀನಿ ಚಿಕ್ಕಪ್ಪ, ಚಾಕಲೇಟ್ ನನಗೇ ಕೊಡಿ'' ಎಂದು ಕೇಳಿದೆ.</p>
		<p>ಚಿಕ್ಕಪ್ಪ "ಅಯ್ಯೋ ಹುಚ್ಚಿ! ಚಿಕ್ಕಮ್ಮನ ಎಷ್ಟು ಹೆದರಿಸಿಬಿಟ್ಟೆ ನೀನು. ಇನ್ಮೇಲೆ ಹೀಗೆ ಮಾಡಬಾರದು'' ಅಂತ ಹೇಳಿ ತಲೆ ನೇವರಿಸಿ ಕೆನ್ನೆಯನ್ನು ಹಿಂಡಿ ಮುಗುಳ್‍ನಕ್ಕು ನನ್ನನ್ನು ಮನೆಯೊಳಗೆ ಕರೆದುಕೊಂಡು ಹೋದರು.</p>
		<p>"ಚಿಕ್ಕಮ್ಮನಿಗೆ ಹೋಗಿ ನಾನು ಇನ್ಮೇಲೆ ಹೀಗೆ ಮಾಡಲ್ಲ'' ಅಂತ ಕ್ಷಮೆ ಕೇಳು ಎಂದು ಹೇಳಿದರು.</p>
		<p>ನಾನು ಚಿಕ್ಕಮ್ಮನಿಗೆ ಸಾರಿ ಕೇಳಿದೆ. ನನ್ನ ಮೇಲೆ ಇವರಿಬ್ಬರೂ ಇಟ್ಟಿರುವ ಪ್ರೀತಿಗೆ ನಾನು ಮನಸೋತೆ. ಇವರಿಬ್ಬರನ್ನೂ ಬಿಟ್ಟಿರಲು ನನಗೆ ಸಾಧ್ಯವಾಗುತ್ತಿರಲಿಲ್ಲ. ಏಳನೇ ತರಗತಿಯವರೆಗೂ ಅವರ ಬಳಿಯೇ ಇದ್ದು ಓದಿದೆ. ಆದರೆ ನಮ್ಮ ಚಿಕ್ಕಮ್ಮ ಬಸುರಿಯಾದ ಕಾರಣ ನನ್ನನ್ನು ಅಮ್ಮ ಪುನಃ ಬೆಂಗಳೂರಿಗೆ ಕರೆದುಕೊಂಡು ಹೋದರು.</p>
		<p>ಬೆಂಗಳೂರಿನಲ್ಲಿ ಏಳರಿಂದ ಎಸ್‍ಎಸ್‍ಎಲ್‍ಸಿವರೆಗೂ ಯಾವ ತೊಂದರೆಯೂ ಇಲ್ಲದೆ ನನ್ನ ಹೈಸ್ಕೂಲ್ ವಿದ್ಯಾಭ್ಯಾಸ ಮುಗಿಸಿದೆ. ಹೈಸ್ಕೂಲ್ ಓದುವಾಗ ಸ್ಕೂಲಿನ ವಿದ್ಯಾರ್ಥಿಗಳ ಕಾರ್ಯದರ್ಶಿಯಾಗಿದ್ದೆ. ಮೂರೂ ವರ್ಷವೂ ಶಟಲ್‍ಕಾಕ್, ಬ್ಯಾಡ್‍ಮಿಂಟನ್ ಆಟದಲ್ಲಿ ಹೆಚ್ಚು ಹೆಚ್ಚು ಪ್ರಶಸ್ತಿಗಳನ್ನು ಗಳಿಸಿಕೊಂಡಿದ್ದೆ. ಓಟದ ಸ್ಪರ್ಧೆಯಲ್ಲಂತೂ ಯಾವಾಗಲೂ ನಾನೇ ಫಸ್ಟ್ ಬರುತ್ತಿದ್ದೆ. ಹೈಸ್ಕೂಲಿನಿಂದಲೇ ನನಗೆ ಸಾಹಿತ್ಯ ಮತ್ತು ಕ್ರೀಡಾಸ್ಫೂರ್ತಿ ಬಂದಿತ್ತು.</p>
		<p>ನಾನು ಎಸ್‍ಎಸ್‍ಎಲ್‍ಸಿ ಪಾಸ್ ಮಾಡಿದೆ. ಅದೇ ಸಮಯಕ್ಕೆ ನಮ್ಮ ತಾತ ಟೀಚರ್ ಆಗಿ ರಿಟೈರ್ಡ್ ಆಗಿದ್ದರು. ಅವರಿಗೆ ಗ್ರ್ಯಾಚ್ಯುಯುಟಿ, ಪೆನ್ಶನ್ ಎಲ್ಲಾ ಹಣ ಕೈಗೆ ಬಂದಿತ್ತು. ನಮ್ಮ ತಾತ ಪೈಸೆಗೆ ಪೈಸೆ ಲೆಕ್ಕ ಹಾಕುತ್ತಿದ್ದರು. ಒಬ್ಬರಿಗೂ ಒಂದು ಬಿಡಿಗಾಸೂ ಸಹ ಕೊಡುತ್ತಿರಲಿಲ್ಲ. ದಾನ ಧರ್ಮವಂತೂ ಕೇಳಲೇ ಬೇಡಿ. ನಾನೇ ಪ್ರೈಮರಿಸ್ಕೂಲ್ ಬಡ ಮೇಷ್ಟ್ರು. ಮನೆ ತುಂಬ ಮಕ್ಕಳು ಇವರಿಗೆ ಊಟ ಹಾಕೋದಕ್ಕೂ ಹಣ ಸಾಕೋಗಲ್ಲ ಇನ್ನೆಲ್ಲಿಂದ ತರಲಿ ದಾನ ಧರ್ಮಕ್ಕೆ ಎನ್ನುವ ಮನೋಧರ್ಮದವರು ಅವರು. ಹಾಸಿಗೆ ಇದ್ದಷ್ಟು ಕಾಲು ಚಾಚಬೇಕು ಎನ್ನುತ್ತಿದ್ದರು.</p>
		<p>ನನ್ನ ರಿಸಲ್ಟ್ ಬಂದ ಮಾರನೇ ದಿನ ತಾತ ನನ್ನನ್ನು ಕೇಳಿದರು.</p>
		<p>"ಮುಂದೇನು ಮಾಡುತ್ತೀ?''</p>
		<p>ನಾನು "ಗೊತ್ತಿಲ್ಲ ತಾತಾ! ಟೈಪಿಂಗ್, ಶಾರ್ಟ್‍ಹ್ಯಾಂಡ್ ಸ್ವಲ್ಪ ಬರುತ್ತೆ ಎಲ್ಲಾದರೂ ಕ್ಲರಿಕಲ್ ಕೆಲಸ ನೋಡುತ್ತೀನಿ'' ಅಂದೆ.</p>
		<p>ನಮ್ಮ ತಾತ ''ಹೂಂ ಹೂಂ ಅದೆಲ್ಲ ಬೇಡ. ನಾನು ಟೀಚರ್ ಆಗಿ ಈಗತಾನೇ ನಿವೃತ್ತಿಯಾಗಿದ್ದೀನಿ. ನಮ್ಮ ಮನೆಯಲ್ಲಿ ಯಾರಾದರೂ ಟೀಚರ್ ಇರಲೇಬೇಕು. ನೀನು ಟಿಸಿಎಚ್‍ಗೆ ಸೇರು'' ಅಂದರು.</p>
		<p>"ತಾತಾ ಅದಕ್ಕೆಲ್ಲ ತುಂಬಾ ದುಡ್ಡು ಬೇಕು. ಒಂದೆರಡು ವರ್ಷ ಏನಾದರೂ ಕೆಲಸ ಮಾಡಿ ದುಡ್ಡು ಉಳಿಸಿ ಆಮೇಲೆ ಟಿಸಿಎಚ್‍ಗೆ ಸೇರುತ್ತೀನಿ'' ಅಂದೆ.</p>
		<p>"ದುಡ್ಡಿಗೆ ಯೋಚನೆ ಮಾಡಬೇಡ. ನಾನು ಕೊಡುತ್ತೀನಿ. ನಮ್ಮ ಮನೆಯಲ್ಲಿ ಒಬ್ಬರು ಯಾವಾಗಲೂ ಅಧ್ಯಾಪಕರು ಇರಲೇಬೇಕು. ನೀನು ಚೆನ್ನಾಗಿ ಮಾತಾಡುತ್ತೀಯ. ನೀನು ಟೀಚರ್ ಆಗುವ ಎಲ್ಲಾ ಲಕ್ಷಣಗಳೂ ಇವೆ. ನೀನು ಟಿಸಿಎಚ್ ಓದಲೇ ಬೇಕು'' ಎಂದು ಹಠ ಹಿಡಿದರು.</p>
		<p>ನಾನು "ಸರಿ ತಾತ. ನನಗೇನೋ ಟಿಸಿಎಚ್ ಮಾಡೋದು ಇಷ್ಟಾನೇ. ಆದರೆ ಅಕ್ಕಂಗೆ(ತಾಯಿ)ಗೆ ನೀವೇ ಹೇಳಿ'' ಅಂದೆ.</p>
		<p>"ಸರಿ, ಸೀತೆ ಹತ್ರ ನಾನೇ ಮಾತಾಡುತ್ತೀನಿ ಬಿಡು'' ಎಂದು ನಮ್ಮ ಮನೆಗೆ ಬಂದು ನಮ್ಮ ತಾಯೀನ ಒಪ್ಪಿಸಿದರು.</p>
		<p>ಎರಡು ವರ್ಷದ ಹಿಂದೆ ತಾನೇ ಮಾರ್ಕೆಟ್ ಬಳಿ ಎಸ್‍ಎಲ್‍ಎನ್ ಟೀಚರ್ಸ್ ಟ್ರೈನಿಂಗ್ ಕಾಲೇಜು ತೆರೆದಿತ್ತು. ಆಗಿನ ಕಾಲದಲ್ಲಿ ೧೦೮ ರೂಪಾಯಿ ಕೊಟ್ಟು ನಮ್ಮ ತಾತನೇ ಬಂದು ಸೇರಿಸಿದರು. ಕಾಲೇಜು ನಮ್ಮ ಮನೆಯಿಂದ ಮೂರು ಮೈಲಿ ಇತ್ತು. ಬೆಳಿಗ್ಗೆ ೭:೩೦ ರಿಂದ ೧೧:೩೦ ಥಿಯರಿ (ಪಾಠ) ಮಧ್ಯಾಹ್ನ ೩:೦೦ ರಿಂದ ೫:೦೦ ಪ್ರಾಕ್ಟಿಕಲ್ಸ್ (ಅಭ್ಯಾಸ) ಇರುತ್ತಿತ್ತು. ಪ್ರಾಕ್ಟಿಕಲ್ಸ್‍ಗೆ ಬೇರೆ ಬೇರೆ ಸ್ಕೂಲಿಗೆ ಹೋಗಬೇಕಾಗಿತ್ತು. ಬೆಳಿಗ್ಗೆ ಹೋಗಿ ಮಧ್ಯಾಹ್ನ ಊಟಕ್ಕೆ ಬಂದು ಮತ್ತೆ ಶಾಲೆಗೆ ಹೋಗಿ ಮನೆಗೆ ಬರೋದಕ್ಕೆ ಸಾಮಾನ್ಯವಾಗಿ ಹತ್ತರಿಂದ ಹನ್ನೆರಡು ಮೈಲಿ ನಡೆಯುತ್ತಿದ್ದೆ.</p>
		<p>ನನಗೆ ಉಪಾಧ್ಯಾಯ ವೃತ್ತಿ ಬಹಳ ಇಷ್ಟÀವಾದ ಕಾರಣ ನಾನು ಚಿಕ್ಕ ಹುಡುಗಿಯಾಗಿದ್ದಾಗಲೇ ಅಂದರೆ ೩ನೇ ತರಗತಿಯಲ್ಲಿದ್ದಾಗಲೇ ನಮ್ಮ ಮನೆಯ ಹಿಂದಗಡೆ ಇದ್ದ ಹಾಲು ಕರೆಯುವವರ ಮನೆಗೆ ಹೋಗಿ ನನಗಿಂತ ದೊಡ್ಡ ಹುಡುಗರಿಗೆ ಪಾಠ ಹೇಳಿಕೊಟ್ಟು ಬರುತ್ತಿದ್ದೆ. ಅವರು ಆಗ ತಾನೆ ಕರೆದ ಬಿಸಿನೊರೆಹಾಲು ಕೊಡುತ್ತಿದ್ದರು. ಕುಡಿದುಕೊಂಡು ಬರುತ್ತಿದ್ದೆ.</p>
		<p>ನಾನು ಎಂಟನೇ ತರಗತಿ ಹುಡುಗಿ. ನಮ್ಮ ಅಕ್ಕ ಎಸ್‍ಎಸ್‍ಎಲ್‍ಸಿ. ಆದರೆ ಅವಳಿಗೆ ಪರೀಕ್ಷೆ ಭಯ. ಎರಡು ಬಾರಿ ಎಸ್‍ಎಸ್‍ಎಲ್‍ಸಿ ಫೇಲಾಗಿದ್ಲು. ಅಕ್ಕನ ಪಾಠಗಳನ್ನು ಓದಿ ಹೇಳಿ ಅವಳಿಗೆ ಧೈರ್ಯ ತುಂಬಿ ಪರೀಕ್ಷೆಗೆ ಹಾಜರಾಗುವಂತೆ ಮಾಡಿದೆ. ಅವಳ ಪರೀಕ್ಷೆ ಹಾಲಿನ ಆಚೆ ಕಥೆ ಪುಸ್ತಕ ಓದುತ್ತ ಅವಳಿಗೆ ನೈತಿಕ ಧೈರ್ಯ ತುಂಬಿ ನಾನು ಇಲ್ಲೇ ಇದ್ದೀನಿ ಭಯಪಡಬೇಡ ಎಂದು ಭರವಸೆ ಕೊಟ್ಟು ಅಲ್ಲೇ ಇರುತ್ತಿದ್ದೆ. ಕೊನೆಗೆ ಎಸ್‍ಎಸ್‍ಎಲ್‍ಸಿಯಲ್ಲಿ ಇಪಿಎಸ್ ಅಂದರೆ ಎಲಿಜಬಲ್ ಫಾರ್ ಪಬ್ಲಿಕ್ ಸರ್ವೀಸ್ ಆದಳು. ಮುಂದೆ ಕಾಲೇಜಿಗೆ ಹೋಗುವಂತಿಲ್ಲ.</p>
		<p>ಅವಳ ರಿಸಲ್ಟ್ ಬಂದ ನಂತರ ಕೆಲಸಕ್ಕಾಗಿ ಹುಡುಕುತ್ತಿದ್ದಳು. ಪೋಸ್ಟ್ ಆಫೀಸ್‍ನ ನೌಕರರು ಸ್ಟ್ರೈಕ್ ಮಾಡಿದಾಗ ಬದಲಿ ಜಾಗಕ್ಕೆ ಕೆಲಸಕ್ಕೆ ತೆಗೆದುಕೊಳ್ಳುತ್ತಿದ್ದರು. ಆಗ ನಾನು ಸೆಂಟ್ರಲ್ ಪೋಸ್ಟ್ ಆಫೀಸಿಗೆ ಹೋಗಿ ಅರ್ಜಿ ತುಂಬಿ, ನಮ್ಮ ಅಕ್ಕನನ್ನು ಕೆಲಸಕ್ಕೆ ಸೇರಿಸಿದೆ. ಎರಡು ದಿನ ನಾನು ಅವಳ ಜೊತೆ ಪೋಸ್ಟ್ ಆಫೀಸಿಗೆ ಹೋಗಿ ಅಲ್ಲೇ ಇದ್ದು ಅವಳಿಗೆ ಧೈರ್ಯ ತುಂಬುತ್ತಿದ್ದೆ.</p>
		<p>ಓ ಕಥೆ ಎಲ್ಲಿಂದ ಎಲ್ಲಿಗೋ ಹೋಯಿತು. ಇಲ್ಲಿ ಟಿಸಿಎಚ್ ಪರೀಕ್ಷೆಗೆ ಅಪ್ಲಿಕೇಷನ್ ಫಾರಂ ತುಂಬಿಸಿ ಕಳುಹಿಸಿದ್ರೆ ಅದು ರಿಜೆಕ್ಟ್ ಆಗಿ ಅರ್ಜಿ ವಾಪಸ್ ಬಂತು. ಕಾರಣ ನಾನು ಅಂಡರ್ ಏಜಡ್ ಆಗಿದ್ದೆ. ಆ ಸಮಯದಲ್ಲಿ ನಮ್ಮ ಸೈಕಾಲಜಿ ಮೇಷ್ಟ್ರು ಎಂ.ಎಚ್. ವಿಜಯೇಂದ್ರ ಅವರು ಡಿಡಿಪಿಐ ಆಫೀಸಿನಲ್ಲಿ ಮಾತಾಡಿ ಎಕ್ಸ್ಸೆಪ್ಸನ್ ಕೊಟ್ಟು ಪರೀಕ್ಷೆಗೆ ಕೂರಿಸಿದರು.</p>
		<p>ಟೀಚಿಂಗ್‍ನಲ್ಲಿ ಫಸ್ಟ್ ರ್ಯಾಂಕ್, ಥಿಯರಿಯಲ್ಲಿ ಫಸ್ಟ್ ಕ್ಲಾಸ್ ಬಂತು. ರಿಸಲ್ಟ್ ಬರುವುದಕ್ಕೂ ಮೊದಲೇ ಮಾಡಲ್ ಎಜುಕೇಷÀನ್ ಸೊಸೈಟಿಯಲ್ಲಿ ಟೀಚರ್ ಕೆಲಸ ಸಿಕ್ಕಿತು. ಮೊದಲ ವರ್ಷವೇ ಬೆಸ್ಟ್ ಸೋಷಿಯಲ್ ಟೀಚರ್ ಅವಾರ್ಡ್ ಬಂತು. ಮನೆಯಲ್ಲಿ ಮಕ್ಕಳಿಗೆ ಪಾಠ ಮಾಡುತ್ತಿದ್ದಾಗ ಸಿಗುತ್ತಿದ್ದ ಹಣ ಶಾಲೆಯಲ್ಲಿ ಬರುತ್ತಿದ್ದ ಸಂಬಳಕ್ಕಿಂತ ಒಳ್ಳೆ ಆದಾಯ ಇತ್ತು. ತಿಂಡಿಕಾಫೀ ಕೂಡ ದೊರೆಯುತ್ತಿತ್ತು.</p>
		<p>ಎಂ.ಇ.ಎಸ್. ಶಾಲೆ ಜಯನಗರದಲ್ಲಿತ್ತು. ಮನೆಗೆ ತುಂಬಾ ದೂರ. ಬಸ್ಸಿನಲ್ಲಿ ಓಡಾಡಬೇಕಿತ್ತು. ಅದೇ ಸಮಯಕ್ಕೆ ಲಾಲ್‍ಬಾಗ್ ಹತ್ತಿರದಲ್ಲಿದ್ದ ಸರಸ್ವತಿ ವಿದ್ಯಾಮಂದಿರದಲ್ಲಿ ನನಗೆ ಕೆಲಸ ಸಿಕ್ಕಿತು. ಮನೆಗೆ ಹತ್ತಿರ ನಡೆದುಕೊಂಡೇ ಬರಬಹುದಾಗಿತ್ತು. ಶಾಲೆ ಆರಂಭಕ್ಕೆ ಮೊದಲು ಮೂರು ಮನೆಗೆ ಹೋಗಿ ಪಾಠ ಹೇಳಿಕೊಡುತ್ತಿದ್ದೆ. ಶಾಲೆ ಮುಗಿದ ನಂತರ ಎರಡು ಮನೆಗಳಿಗೆ ಹೋಗಿ ಪಾಠ ಮಾಡುತ್ತಿದ್ದೆ.</p>
		<p>ಫೆಬ್ರವರಿ ತಿಂಗಳಲ್ಲಿ ನನ್ನ ಅಕ್ಕನ ಮದುವೆಯ ಜವಾಬ್ದಾರಿಯನ್ನು ನಾನು ಹೊತ್ತಿಕೊಂಡ ಕಾರಣ ಹದಿನೈದು ದಿನ ಶಾಲೆಗೆ ಹೋಗಲಾಗಲಿಲ್ಲ ಇದಕ್ಕಾಗಿ ನನ್ನನ್ನು ಕೆಲಸಕ್ಕೆ ಬರೋದು ಬೇಡವೆಂದು ಹೇಳಿದರು. ಸರಿ ಎಂದು ಮನೆಪಾಠಗಳನ್ನು ಮುಂದುವರಿಸಿಕೊಂಡು ಹೋಗುತ್ತಿದ್ದೆ. ಆದರೆ ಆ ಶಾಲೆಯ ಮಕ್ಕಳೆಲ್ಲ ಸತ್ಯಾಗ್ರಹ ಮಾಡಿ ಶಾಲೆಯ ಕೆಲವು ಕುರ್ಚಿ, ಬೆಂಚು, ಮೇಜು ಮೊದಲಾದವುಗಳನ್ನು ಜಖಂ ಮಾಡಿ ಕೆಲವಕ್ಕೆ ಸೀಮೆಯೆಣ್ಣೆ ಹಾಕಿ ಸುಟ್ಟು 'ವಿ ವಾಂಟ್ ನಾಗಲಕ್ಷ್ಮಿ ಮೇಡಂ' ಎಂದು ಕೂಗಾಡಿದ್ದರಿಂದ ನಮ್ಮ ಮನೆಗೆ ಶಾಲೆಯ ಕ್ಲರ್ಕ್‍ಗಳನ್ನು ಕಳಿಸಿ ಶಾಲೆಗೆ ಮತ್ತೆ ಬರಲು ಹೇಳಿ ಕಳುಹಿಸಿದರು. ನಾನು ಬರುವುದಿಲ್ಲವೆಂದು ಹಠ ಹಿಡಿದೆ. ನಮ್ಮ ಸೋದರಮಾವ ಅದೇ ಶಾಲೆಯಲ್ಲೇ ಕೆಲಸ ಮಾಡುತ್ತಿದ್ದರು. ಅವರೇ ನಮ್ಮ ಮನೆಗೆ ಬಂದು "ಮಕ್ಕಳಿಗೆ ತೊಂದರೆಯಾಗುತ್ತಿದೆ. ಪಬ್ಲಿಕ್ ಎಕ್ಸಾಂ ಬೇರೆ ಇದೆ. ಆ ಮಕ್ಕಳ ಮುಖ ನೋಡಿಕೊಂಡು ಶಾಲೆಗೆ ಬಾ'' ಎಂದು ಬುದ್ಧಿ ಹೇಳಿದರು.</p>
		<p>ನಾನು "ಪರೀಕ್ಷೆ ಮುಗಿದ ಮೇಲೆ ಅದೇ ಶಾಲೆಯಲ್ಲಿ ಮುಂದುವರಿಯುವುದಿಲ್ಲ. ನನ್ನ ಎರಡು ತಿಂಗಳ ಸಂಬಳ ಮುಂಗಡವಾಗಿ ಕೊಡಬೇಕು'' ಎಂಬ ಷರತ್ತಿನೊಂದಿಗೆ ಶಾಲೆಗೆ ಹೋದೆ. ಆ ರಜದಲ್ಲಿ ನಮ್ಮ ಭಾವನವರು ವಾಣಿ ನರ್ಸರಿ ಮತ್ತು ಹೈಸ್ಕೂಲ್ ಶುರುವಾಗುತ್ತಿದೆ. ಆ ಶಾಲೆ ನಮ್ಮ ಗೆಳೆಯರದ್ದು ಅವರಿಗೆ ಒಬ್ಬ ಚುರುಕಾದ ವ್ಯಕ್ತಿ ಶಾಲೆಯನ್ನು ನಡೆಸಿಕೊಂಡು ಹೋಗಲು ಬೇಕಂತೆ ಅದಕ್ಕೆ ನೀನೆ ಸರಿ ಎಂದು ನಿನ್ನನ್ನು ಭೇಟಿ ಮಾಡಲು ಆಶಿಸುತ್ತಿದ್ದಾರೆ ಎಂದರು.</p>
		<p>ಸರಿ ಆ ಶಾಲೆ ಶುರುವಾಯಿತು. ಮನೆಮನೆಗೆ ಹೋಗಿ ನರ್ಸರಿ ಮತ್ತು ಹೈಸ್ಕೂಲ್ ಮೊದಲನೆ ವರ್ಷಕ್ಕೆ ಮಕ್ಕಳನ್ನು ಕರೆತಂದೆವು. ೮ ಮಕ್ಕಳು ನರ್ಸರಿಗೆ, ೧೧ ಹುಡುಗಿಯರು ಹೈಸ್ಕೂಲ್ ಮೊದಲನೇ ವರ್ಷಕ್ಕೆ ದಾಖಲಾದರು. ನಾನೇ ಎಚ್.ಎಂ., ಎ.ಎಂ. ಎಲ್ಲ ಆಗಿದ್ದೆ. ಮೂರು ತಿಂಗಳು ಕಳೆಯುವ ವೇಳೆಗೆ ಒಬ್ಬ ಗಂಡ ಹೆಂಡತಿ ಕೆಲಸಕ್ಕೆ ಬಂದರು. ಅವರಿಬ್ಬರೂ ಬಿಎಡ್ ಮಾಡಿದ್ದರು. ಅವರನ್ನು ಸೆಲೆಕ್ಟ್ ಮಾಡಿ ಅಲ್ಲಿಗೆ ಗುಡ್ ಬೈ ಹೇಳಿದೆ. ನನಗೆ ಅಡ್ಮಿನಿಸ್ಟ್ರೇಷನ್‍ಗಿಂತ ಅಧ್ಯಾಪಕ ವೃತ್ತಿ ಬಹಳ ಪ್ರಿಯವಾಗಿತ್ತು. (ಈ ದಿನ ವಾಣಿ ವಿದ್ಯಾಮಂದಿರ ಬೆಂಗಳೂರಿನ ರಾಜಾಜಿನಗರದಲ್ಲಿ ಒಂದು ರಸ್ತೆತುಂಬಾ ತುಂಬಿಕೊಂಡಿದೆ.) ಆ ಸಮಯಕ್ಕೆ ಎಚ್‍ಎಂಟಿ ಪ್ರೈಮರಿ ಶಾಲೆಯಲ್ಲಿ ಕೆಲಸ ದೊರಕಿತು. ಸರ್ಕಾರಿ ಶಾಲೆಗಿಂತ ಹೆಚ್ಚಿನ ಸಂಬಳ, ಬಿಟ್ಟಿ ಬಸ್ಸು ಬರುತ್ತಿತ್ತು. ಆದರೆ ಆ ಶಾಲೆ ಮನೆಗೆ ತುಂಬಾನೇ ದೂರವಾಗಿತ್ತು.</p>
		<p>ಬೆಳಿಗ್ಗೆ ೬ ಗಂಟೆಗೆ ಮನೆ ಬಿಟ್ಟು ಬಸ್‍ಸ್ಟಾಪಿಗೆ ಬಂದು ಮುಕ್ಕಾಲುಗಂಟೆ ಬಸ್ಸಿನಲ್ಲಿ ಪ್ರಯಾಣ ಮಾಡಿ ಫ್ಯಾಕ್ಟರಿ ಬಸ್‍ಸ್ಟ್ಯಾಂಡಿನಲ್ಲಿ ಇಳಿದು ಶಾಲೆಗೆ ಹೋಗಲು ೨ ಮೈಲಿ ನಡೆಯಬೇಕಿತ್ತು. ಈ ಸಮಯದಲ್ಲಿ ನನಗೆ ಮುಂದೆ ಓದಬೇಕೆಂಬ ಹಂಬಲ ಬಹಳವಾಗಿತ್ತು.</p>
		<p>ಅದೇ ಹಿಂದಿನ ವರ್ಷ ಆಚಾರ್ಯ ಪಾಠಶಾಲ ಸಂಜೆ ಕಾಲೇಜು ತೆರೆದಿತ್ತು. ನಮ್ಮ ಮನೆಯಲ್ಲಿ ನಾನು ಸಂಜೆ ಕಾಲೇಜಿನಲ್ಲಿ ಓದುವುದು ಇಷ್ಟವಿರಲಿಲ್ಲ. ''ನೀನು ಬಿಎ ಮಾಡಿದರೆ, ನಿನಗೆ ಎಂಎ ಮಾಡಿರುವ ಹುಡುಗನ್ನ ತರಬೇಕು. ಮದುವೆ ಖರ್ಚು ಜಾಸ್ತಿಯಾಗುತ್ತೆ. ನಮ್ಮ ಅಂತಸ್ತಿಗೆ ಎಲ್ಲಾ ಸರಿಯಿಲ್ಲ. ಅದೆಲ್ಲ ಬೇಡ ನೀನು ಓದಿರುವುದು ಅಷ್ಟೇ ಸಾಕು'' ಎಂದು ನನ್ನ ಆಸೆಗೆ ನೀರೆರಚಿದರು.</p>
		<p>ಓದಲೇಬೇಕೆಂಬ ಹಠ ನನಗೆ ಆ ಸಮಯದಲ್ಲಿ ಬೇರೂರಿತ್ತು. ಆ ಸಮಯಕ್ಕೆ ನನಗೆ ದೇವರಂತೆ ನೆರವಾದವರು ನನ್ನ ಚಿಕ್ಕಪ್ಪ. ಅವರ ಹತ್ತಿರ ನನ್ನ ಓದಿನ ಆಸೆ ಹೇಳಿಕೊಂಡೆ. ಎಲ್ಲವನ್ನೂ ಕೇಳಿಸಿಕೊಂಡ ಚಿಕ್ಕಪ್ಪ "ನನ್ನ ಷರತ್ತುಗಳನ್ನು ಒಪ್ಪುವುದಾದರೆ ನಾನು ನಿಮ್ಮ ಮನೆಯವರನ್ನು ಒಪ್ಪಿಸುವೆ'' ಎಂದರು.</p>
		<p>"ನೀವು ಏನು ಹೇಳಿದರೂ ಮಾಡುತ್ತೀನಿ'' ಎಂದು ಒಪ್ಪಿಗೆ ಕೊಟ್ಟೆ.</p>
		<p>''ಮೊದಲನೇ ಷರತ್ತು ಫೇಲಾಗಬಾರದು. ಎರಡನೇ ಷರತ್ತು ಸಂಬಳವನ್ನೆಲ್ಲ ಮನೆಗೆ ಕೊಟ್ಟುಬಿಡಬೇಕು. ಮೂರನೇ ಷರತ್ತು ಮನೆ ಪಾಠದ ದುಡ್ಡಿನಲ್ಲಿ ಓದಬೇಕು. ನಾಲ್ಕನೇ ಷರತ್ತು ಅವರು ತೋರಿಸಿದ ಹುಡುಗನನ್ನು ಮದುವೆಯಾಗಬೇಕು. ಅಂದರೆ ನಾನೇ ಯಾರನ್ನೋ ಹುಡುಕಿಕೊಂಡು ಮದುವೆಯಾಗಬಾರದು.'' ಈ ಎಲ್ಲಾ ಷರತ್ತುಗಳಿಗೆ ನನ್ನ ಒಪ್ಪಿಗೆ ಪಡೆದು ಎರಡು ರೂಪಾಯಿ ಬಾಂಡ್ ಪೇಪರ್ ಮೇಲೆ ಬರೆದು ಸಹಿ ಹಾಕಿಸಿಕೊಂಡರು. ನಂತರ ನಾನು ಸಂಜೆ ಕಾಲೇಜಿಗೆ ಸೇರಲು ಒಪ್ಪಿಗೆ ದೊರೆಯಿತು.</p>
		<p>ಕಾಲೇಜಿನ ಮೂರು ವರ್ಷವೂ ಸಾಂಸ್ಕೃತಿಕ, ಕ್ರೀಡಾ ಚಟುವಟಿಕೆಗಳಲ್ಲಿ ಹೆಚ್ಚಾಗಿ ತೊಡಗಿಸಿಕೊಂಡಿದ್ದೆ. ಅಂತರ ಕಾಲೇಜು ಚರ್ಚಾಸ್ಪರ್ಧೆಯಲ್ಲಿ ಬಹುಮಾನ ಗಳಿಸಿ ಕಾಲೇಜಿಗೆ ಶೀಲ್ಡ್ ತಂದುಕೊಟ್ಟೆ. ಅಂತರ ಕಾಲೇಜು ಶಟಲ್‍ಕಾಕ್ ಸ್ಪರ್ಧೆಗಳಲ್ಲಿ ಭಾಗವಹಿಸಿ ಬಹುಮಾನಗಳ ಪಡೆಗಳನ್ನೇ ಪಡೆದೆ. ಆ ಮೂರು ವರ್ಷಗಳು ಮೂರು ನಿಮಿಷದಂತೆ ಕಳೆದುಹೋಯಿತು. ಕಡೆ ವರ್ಷದಲ್ಲಿದ್ದಾಗ ನಮ್ಮ ಮದುವೆಯೂ ಆಯಿತು. ನಮ್ಮ ಮದುವೆಯಾದಾಗ ಹರಿಯವರು ಗೋಣಿಚೀಲ ತಂದು ನಾನು ಗೆದ್ದ ಬೆಳ್ಳಿ ಕಪ್‍ಗಳನ್ನು ಮೆಡಲ್‍ಗಳನ್ನು, ಶೀಲ್ಡ್‍ಗಳನ್ನು ತುಂಬಿಕೊಂಡು ಬಂದರು. ನಾನು ಮೊದಲಿನಿಂದಲೂ ಸಾಂಸ್ಕೃತಿಕವಾಗಿ, ಕ್ರೀಡಾತ್ಮಕವಾಗಿ ಆಸಕ್ತಿ ಇದ್ದುದ್ದರಿಂದ ಗೆಲವು ಸೋಲನ್ನು ಒಂದೇ ರೀತಿ ನೋಡುತ್ತಿದ್ದೆ. ಇದು ಮುಂದೆ ನಮ್ಮ ಜೀವನದ ಕಷ್ಟ ಸುಖಗಳನ್ನು ಎದುರಿಸಲು ತುಂಬಾ ಸಹಾಯವಾಯಿತು.</p>
		<p class="vertical-delimiter"/>
		<p>ಹರಿ ಆಗ ತಾನೇ ಸೂರತ್ಕಲ್‍ನಲ್ಲಿ ಎಂಟೆಕ್ ಮುಗಿಸಿದ್ದರು. ರಿಸೆಲ್ಟ್ ಬಂದಿತ್ತು. ಕೆಲಸ ಹುಡುಕುತ್ತಿದ್ದರು. ಜೊತೆಗೆ ಮದುವೆಗಾಗಿ ಹುಡುಗಿಯ ಹುಡುಕಾಟವನ್ನೂ ನಡೆಸುತ್ತಿದ್ದರು. ಹರಿ ತಾನು ಮದುವೆಯಾಗುವ ಹುಡುಗಿ ಹಾಗಿರಬೇಕು, ಹೀಗಿರಬೇಕು ಎಂದು ಏನೇನೋ ಕನಸುಕಟ್ಟಿಕೊಂಡಿದ್ದರು. ಅವರು ಓದಿನ ಬಗ್ಗೆ ಆಸಕ್ತಿ ಹೊಂದಿರುವ, ನಾಟಕದಲ್ಲಿ ಅಭಿರುಚಿ ಇರುವ, ಕಲೆ ಬಗ್ಗೆ ಆಸಕ್ತಿ ಹೊಂದಿರುವ, ಸಾಧ್ಯವಾದರೆ ಒಬ್ಬ ಅಧ್ಯಾಪಕಿಯಾಗಿರುವ ಇಷ್ಟೆಲ್ಲ ಗುಣವಿರುವ ಹುಡುಗಿಯ ಶೋಧನೆ ಮಾಡುತ್ತಿದ್ದರು.</p>
		<p>ಹರಿಯ ತಮ್ಮ ಸೀತಾರಾಮು ಅವರಿಗೆ ಪರಿಚಯದವರಾದ ಶ್ರೀ ಸತ್ಯನಾರಾಯಣರು ನಮ್ಮ ತಂದೆ ಮತ್ತು ತಾಯಿಗೂ ತುಂಬಾ ಪರಿಚಯ ದವರಾಗಿದ್ದರು. ಹರಿಯವರ ಮನೆಯವರೆಲ್ಲರೂ ನನ್ನನ್ನು ನೋಡಿ ಒಪ್ಪಿಕೊಂಡಿದ್ದರು. ಆದರೆ ಹರಿ ಮಾತ್ರ ನನ್ನನ್ನು ಭೇಟಿಯಾಗಿರಲಿಲ್ಲ.</p>
		<p>ಹರಿ ನನ್ನ ಹತ್ತಿರ ಮಾತನಾಡಬೇಕೆಂದು ಅವರು ತಿಳಿಸಿದ ಕಾರಣ, ನಾನು ಮತ್ತು ನನ್ನ ಅಕ್ಕ ಸರೋಜ ಇಬ್ಬರೂ ಅವರಿದ್ದ ಬೆಂಗಳೂರಿನ ಶ್ರೀರಾಮಪುರದ ಎಂ.೩೬ ಮನೆಗೆ ಹೋಗಿದ್ದೆವು.</p>
		<p>ಹರಿಯವರು ಯಾವುದೋ ಪುಸ್ತಕವನ್ನು ಓದುತ್ತಾ ಕುಳಿತಿದ್ದರು. ನಮ್ಮನ್ನು ನೋಡಿದ ಕೂಡಲೇ "ಬನ್ನಿ ಒಳಗಡೆ ಬನ್ನಿ ನೀವು ನಮ್ಮ ಮನೆಗೆ ಬಂದಿದ್ದು ತುಂಬಾ ಸಂತೋಷ" ಎಂದು ಮನೆಯೊಳಕ್ಕೆ ಬರಮಾಡಿಕೊಂಡರು. ಅದೇ ಸಮಯಕ್ಕೆ ಸರಿಯಾಗಿ ಅಂಚೆಯವ ನಮ್ಮ ಮನೆ ದೇವರಾದ ಬನಶಂಕರಿಯ ಕುಂಕುಮ ಮತ್ತು ಕಲ್ಲುಸಕ್ಕರೆಯ ಪ್ರಸಾದವನ್ನು ತಂದುಕೊಟ್ಟ. ನಮ್ಮ ಅತ್ತೆಯವರಿಗೆ ಹಿಡಿಸಲಾರದಷ್ಟು ಸಂತೋಷವಾಯಿತು.</p>
		<p>''ನಮ್ಮ ಸೊಸೆಯಾಗುವವಳು ತುಂಬಾ ಅದೃಷ್ಟವಂತೆ ಹರಿಯನ್ನು ಚೆನ್ನಾಗಿ ನೋಡಿಕೊಳ್ಳುತ್ತಾಳೆ ಎನ್ನುವ ಭರವಸೆ ಮೂಡಿದೆ. ಇದಕ್ಕೆ ಬನಶಂಕರಿಯ ಈ ಪ್ರಸಾದವೇ ಸಾಕ್ಷಿ'' ಎಂದು ಹೇಳಿ ಎಲ್ಲರಿಗೂ ಬನಶಂಕರಿ ತಾಯಿಯ ಪ್ರಸಾದವನ್ನು ನೀಡಿದರು. ಒಟ್ಟಿನಲ್ಲಿ ಹರಿಯವರ ಮನೆಯವರಿಗೆಲ್ಲರಿಗೂ ನಾನು ಒಪ್ಪಿಗೆಯಾಗಿದ್ದೆ.</p>
		<p>ಹರಿ ಮತ್ತು ನನ್ನ ಉಭಯಕುಶಲೋಪರಿ ಆದ ತಕ್ಷಣ ಅವರು ಕೇಳಿದ ಮೊದಲನೆ ಪ್ರಶ್ನೆ "ನನ್ನ ತಮ್ಮ ಸೀತಾರಾಮು ಹೇಳಿದ್ದ, ನಿಮಗೆ ಸಾಹಿತ್ಯದಲ್ಲಿ ಆಸಕ್ತಿ ಇದೆ ಅಂತ. ಇತ್ತೀಚೆಗೆ ನೀವು ಏನಾದರೂ ಹೊಸದಾಗಿ ಓದಿದ್ದೀರಾ? ಅಥವಾ ಯಾವುದಾದರೂ ಲೇಖನ, ಕತೆ, ಕವನಗಳನ್ನು ಬರೆದಿದ್ದೀರಾ?"- ಎಂದು.</p>
		<p>ನಾನು ''ಇತ್ತೀಚೆಗೆ ಏನೂ ಬರೆದಿಲ್ಲ ಆದರೆ ಮೊನ್ನೆ ನಮ್ಮ ಕಾಲೇಜು ಪರವಾಗಿ ಡಿಬೇಟ್ ಕಾಂಪಿಟೆಷನ್‍ನಲ್ಲಿ ಭಾಗವಹಿಸಿದ್ದೆ, ಅದಕ್ಕಾಗಿ ಕೆಲವು ಪಾಯಿಂಟ್ಸ್‍ಗಳನ್ನು ಹಾಕಿಕೊಂಡಿದ್ದೆನೆ"- ಎಂದೆ.</p>
		<p>''ಹೌದಾ! ನೀವು ಡಿಬೆಟ್‍ನಲ್ಲೂ ಭಾಗವಹಿಸುತ್ತೀರಾ? ತುಂಬಾ ಸಂತೋಷ, ನೀವು ಭೈರಪ್ಪನವರ 'ದೂರ ಸರಿದರು' ಪುಸ್ತಕವನ್ನು ಓದಿದ್ದೀರಾ"- ಎಂದರು.</p>
		<p>''ಹೌದು! ಓದಿದ್ದೀನಿ"- ಎಂದೆ. ''ಹಾಗಾದರೆ ಆ ಪುಸ್ತಕದ ಬಗ್ಗೆ ನಿಮ್ಮ ಅನಿಸಿಕೆ ಏನು?"- ಎಂದರು. ಹೀಗೆ ಶುರುವಾಯಿತು ನಮ್ಮಿಬ್ಬರ ಸಾಹಿತ್ಯ ಪ್ರಪಂಚದ ಆಗಮನ. ಇಬ್ಬರೂ ಭೈರಪ್ಪನವರ 'ವಂಶವೃಕ್ಷ' ಮೊದಲಾದ ಬೇರೆ ಪುಸ್ತಕಗಳು ಇವುಗಳ ಬಗ್ಗೆ ಹರಟುತ್ತಾ ಕಾಲಕಳೆದದ್ದೇ ಗೊತ್ತಾಗಲಿಲ್ಲ. ಇದೆಲ್ಲ ಅರ್ಥವಾಗದ ನಮ್ಮ ಅಕ್ಕ "ಹೊತ್ತಾಯಿತು ಮನೆಗೆ ಹೋಗೋಣವೇ"- ಅಂದಾಗ ಸಂಜೆ ಏಳು ಮೂವತ್ತು ಆಗಿತ್ತು. ಹೀಗೆ ಅಂದಿನಿಂದ ಪ್ರತಿನಿತ್ಯ ಸಾಯಂಕಾಲ ನಮ್ಮ ಅಮ್ಮನ ಮನೆಗೆ ಬರುವುದು, ಅವರ ಗೆಳೆಯರ ಪರಿಚಯ ಮಾಡಿಕೊಡುವುದು, ಪುಸ್ತಕಗಳ ಬಗ್ಗೆ ಮಾತನಾಡುವುದು ಶುರುವಾಯಿತು.</p>
		<p>ನಮ್ಮ ವಿವಾಹದ ಲಗ್ನಪತ್ರಿಕೆಯಾದ ನಂತರ ನಮ್ಮ ಮದುವೆಗೆ ಸುಮಾರು ಒಂದು ತಿಂಗಳ ಕಾಲ ಸಮಯವಿತ್ತು. ಆ ಸಮಯದಲ್ಲಿ ಹರಿಯವರು ಸಾಯಂಕಾಲ ಆರ್.ವಿ. ಕಾಲೇಜಿನಿಂದ ಗಾಂಧಿ ಬಜಾರಿನಲ್ಲಿದ್ದ ನಮ್ಮ ಮನೆಗೆ ಸುಮಾರು ೫:೩೦ ಗಂಟೆಗೆ ಬರುತ್ತಿದ್ದರು. ಬರುವಾಗ ನಮ್ಮ ಮನೆಯಲ್ಲಿದ್ದ ನಮ್ಮ ಅಕ್ಕತಂಗಿಯರು ೫ ಜನಕ್ಕೆ ಸುಗಂಧ ರಾಜದ ದಿಂಡನ್ನು ಅಥವಾ ಸಂಪಿಗೆ ದಿಂಡನ್ನು ತೆಗೆದುಕೊಂಡು ಬರುತ್ತಿದ್ದರು. ಆ ಎರಡೂ ಹೂವು ಸಹ ಒಳ್ಳೆಯ ಕಂಪನ್ನು ಸೂಸಿದರೂ ಕೂಡ ತುಂಬಾ ಭಾರ. ತಲೆಗೆ ಮುಡಿಯಲು ಬಹಳ ಕಷ್ಟ. ನನ್ನ ತಂಗಿಯರು ಹಾಸ್ಯ ಮಾಡುತ್ತಿದ್ದರು. ಮಲ್ಲೆನೊ, ಮಲ್ಲಿಗೆನೊ ಕನಕಾಂಬರನೋ ತಂದುಕೊಟ್ಟರೆ ಮುಡಿದುಕೊಳ್ಳಬಹುದು. ಇವುಗಳು ದೇವರ ಫೋಟೋಗೆ ಸರಿ ಎಂದು ಹಾಸ್ಯಮಾಡುತ್ತಿದ್ರು.</p>
		<p>ನಮ್ಮಿಬ್ಬರ ಅಭಿರುಚಿಯು ಒಂದೇ ಆಗಿದ್ದರಿಂದ ಒಮ್ಮೆ ಹಿರಣ್ಣಯ್ಯ ಮಿತ್ರ ಮಂಡಳಿಯವರ ಲಂಚಾವತಾರ ನಾಟಕ ನೋಡಲು ಇಷ್ಟಪಟ್ಟೆವು. ಅವರು ಧರ್ಮಾಂಬುಧಿ ಕೆರೆಯಲ್ಲಿ ಟೆಂಟ್ ಹಾಕಿದ್ದರು. ಈಗಿನ ರೈಲ್ವೆ ಸ್ಟೇಷನ್ ಎದುರು ಇರುವ ಬಸ್‍ಸ್ಟ್ಯಾಂಡ್ ಆಗ ಹಿರಣ್ಣಯ್ಯ ಮಿತ್ರಮಂಡಳಿಯ ಸ್ಥಳವಾಗಿತ್ತು. ಅಲ್ಲಿಗೆ ಬರಲು ಹೇಳಿದರು. ಯಥಾ ಪ್ರಕಾರ ನನ್ನ ತಮ್ಮನನ್ನು ಕರೆದುಕೊಂಡು ಅಲ್ಲಿಗೆ ಹೋದೆ. ಹರಿಯವರೆ ಹೋಗೋಣ ಎಂದು ಹೇಳಿದ್ದರಿಂದ ನಾನು ಸುಮ್ಮನಿದ್ದೆ. ಆದರೆ ಹರಿಯವರು ಹಣವನ್ನು ತಂದಿರಲಿಲ್ಲ. ಮರೆತು ಬಂದಿದ್ದರು. ನನ್ನ ತಮ್ಮ ಜೋರಾಗಿ ನಗುತ್ತಾ ಎರಡು ಕೈಗಳಲ್ಲೂ ಹೆಬ್ಬೆಟ್ಟನ್ನು ಕೆಳಗಿಳಿಸಿ ತಮಾಷೆ ಮಾಡಿದ. ನಾನು ಮನೆ ಪಾಠ ಹೇಳಿಕೊಡುತ್ತಿದ್ದರಿಂದ, ಹಾಗೂ ಟೀಚರ್ ಸಹ ಆಗಿದ್ದರಿಂದ ನನ್ನ ಬಳಿ ಹಣ ಇರುತ್ತಿತ್ತು. ಟಿಕೆಟ್ ತೆಗೆದುಕೊಂಡು ನಂತರ ನಾಟಕ ನೋಡಿ ಬಂದೆವು. ಆಮೇಲೆ ಅಮೆರಿಕಾದಲ್ಲಿ ೧೯೮೩ ರಲ್ಲಿ ಮಾಸ್ಟರ್ ಹಿರಣ್ಣಯ್ಯ ರವರ ಗುಂಪನ್ನು ಈಶಾನ್ಯ ವಲಯದ ಸಮ್ಮೇಳನಕ್ಕೆ ಕರೆಸಿ ಅವರಿಂದ ನಾಟಕಗಳನ್ನು ಮಾಡಿಸಿ ಅದರಲ್ಲಿ ನಾವಿಬ್ಬರೂ ಭಾಗವಹಿಸಿದ್ದೆವು.</p>
		<p>ಮದುವೆಗೆ ಮೂರು ದಿವಸಕ್ಕೆ ಮೊದಲು ಮಾರ್ನಿಂಗ್ ಶೋ ಪ್ರದರ್ಶನ ಕಾಣುತ್ತಿದ್ದ ಗಂಗಾ ಜಮುನಾ ಸಿನಿಮಾ ನೋಡಲು ಹೋಗಿ ಅವರ ಬಂಧುಗಳ ಕಣ್ಣಿಗೆ ಬಿದ್ದು ಒಂದು ದೊಡ್ಡ ಅವಾಂತರವೇ ಆಗಿತ್ತು.</p>
		<p>ಅವರು ''ಏನೋ ಹರಿ, ಮದುವೆ ಮೂರು ದಿನ ಇಟ್ಕೊಂಡು ಯಾವುದೋ ಹುಡುಗೀನ ಕರ್ಕೊಂಡು ಮಾರ್ನಿಂಗ್ ಶೋ ಸಿನಿಮಾಗೆ ಬಂದಿದಿಯಾ...'' ಎಂದು ಕೇಳಿದರು. ಹರಿಯವರು ''ಈ ಮೂರು ದಿವಸ ಆದ ಮೇಲೆ ನೋಡೋ ಹುಡುಗಿ ಇವÀಳೇ, ಅಂದರೆ ನಾನು ಮದುವೆ ಆಗುತ್ತಿರೋ ಹುಡುಗಿ ಇವಳೇನೆ. ಆದ್ದರಿಂದ ಇದರಲ್ಲೇನೂ ತಪ್ಪಿಲ್ಲ ಅಂತ ಅನ್ಸುತ್ತೆ'' ಎಂದು ಅವರಿಗೆ ನನ್ನನ್ನು ಪರಿಚಯಿಸಿದರು.</p>
		<p class="vertical-delimiter"/>
		<p>ನಮ್ಮ ಮದುವೆ ಆಗಸ್ಟ್ ೨೯, ೧೯೬೯ ರಂದು ನಡೆಯಿತು. ಈ ಅವಧಿಯಲ್ಲಿ ಹರಿ ತಮ್ಮ ಕನ್ನಡದ ಪ್ರೇಮ, ತಾಯ್ನಾಡಿನ ಅಭಿಮಾನ, ಉಪಾಧ್ಯಾಯ ವೃತ್ತಿಯಲ್ಲಿ ಆಸಕ್ತಿ, ಓದು, ಬರೆಹ ಮುಂತಾದವುಗಳ ಬಗ್ಗೆ ಹೇಳಿಕೊಂಡಿದ್ದರು, ಅಲ್ಲದೆ ತನಗೆ ತಿಳಿದದ್ದನ್ನು ನಾಲ್ಕಾರು ಜನಗಳಿಗೆ ಉಣಬಡಿಸುವುದು, ಇರುವುದನ್ನು ಹಂಚಿ ತಿನ್ನುವುದು, ಸಾಲ ಮಾಡಿ ತುಪ್ಪ ತಿನ್ನದಿರು. ಇದು ಸೇರಲ್ಲ ಅದು ಸೇರಲ್ಲ ಎಂದು ಹೇಳದಿರು ಎಂದು ಹೇಳುತ್ತಿದ್ದರು. ಅಂದಿನಿಂದ ಕಡೆಯವರೆಗೂ ಹರಿ ನನ್ನ ಉತ್ತಮ ಗೆಳೆಯ, ಮಾರ್ಗದರ್ಶಿ, ತತ್ತ್ವಬೋಧಕರಾಗಿದ್ದರು.</p>
		<p>ನಮ್ಮ ಮದುವೆಯ ವಿಶೇಷ ಏನು ಅಂದರೆ; ನಮ್ಮ ಮದುವೆಯ ಮಾರನೆ ದಿನ ಬೀಗರ ಔತಣದ ದಿವಸ ಮದುವೆ ಮಂಟಪದಲ್ಲಿ ಸಾಹಿತಿಗಳ ಮಿಲನ, ಕವಿ ಸಮ್ಮೇಳನ ನಡೆದಿತ್ತು. ಈ ಸಮ್ಮೇಳನದಲ್ಲಿ ಪ್ರೊ| ಜಿ. ವೆಂಕಟಸುಬ್ಬಯ್ಯ, ಪ್ರೊ| ಲಕ್ಷ್ಮೀನಾರಾಯಣ ಭಟ್ಟರು, ಜಯರಾಂ, ಬಿ.ಎಸ್. ವೆಂಕಟರಾಮ್, ಮೂಲ್ಕಿ ರಾಘವೇಂದ್ರ ಇನ್ನೂ ಮುಂತಾದ ಸುಮಾರು ಇಪ್ಪತ್ತೈದರಿಂದ ಮೂವತ್ತೈದು ಜನ ಸಾಹಿತಿಗಳು ಹಾಜರಿದ್ದರು. ಅವರವರ ಕವನಗಳನ್ನು ಎಲ್ಲರೊಡನೆ ಹಂಚಿಕೊಂಡರು.</p>
		<p>ನಮ್ಮ ಮನೆಯಲ್ಲಿ ತಿಂಗಳಿಗೊಮ್ಮೆಯಾದರೂ ಸಾಹಿತ್ಯಗೋಷ್ಠಿ, ವಿಚಾರಗೋಷ್ಠಿ ನಡೆಯುತ್ತಿತ್ತು. ಈಶ್ವರಚಂದ್ರ, ನಾ.ಕೃ. ಸತ್ಯನಾರಾಯಣ, ನೈವೇಲಿ ಬಂಧುಗಳಾಗಿದ್ದ ಕೃಷ್ಣಮೂರ್ತಿ, ಅಚ್ಚುತರಾವ್ ಮೊದಲಾದವರೆಲ್ಲ ಹಾಜರಿರುತ್ತಿದ್ದರು.</p>
		<p>ನಾನು ಸರ್ಕಾರಿ ಬಾಲಕಿಯರ ಪ್ರೌಢಶಾಲೆಯಲ್ಲಿ ಅಧ್ಯಾಪಕಿಯಾಗಿದ್ದೆ. ನನ್ನ ವಿದ್ಯಾರ್ಥಿನಿಯೊಬ್ಬಳ ಮದುವೆಗೆ ನಾವಿಬ್ಬರೂ ಹೋಗಬೇಕಾಗಿತ್ತು. ನಾನು ಸರಳವಾದ ಉಡುಪಿನಲ್ಲಿದ್ದೆ. ನನ್ನನ್ನು ಕರೆದೊಯ್ಯಲು ಹರಿ ಬಂದಾಗ "ಹರಿ ಒಂದು ನಿಮಿಷ, ನಾನು ಅಮ್ಮನ ಮನೆಗೆ ಹೋಗಿ ರೇಶ್ಮೆ ಸೀರೆ ಉಟ್ಟುಕೊಂಡು, ಚಿನ್ನದ ಒಡವೆ ಹಾಕಿಕೊಂಡು ಬರುವುದಾಗಿ"- ಹೇಳಿದೆ.</p>
		<p>ಅದಕ್ಕೆ ಹರಿ "ನಿಮ್ಮ ಅಮ್ಮನ ಮನೆಗೆ ಹೋಗು, ಮುಖ ತೊಳೆದು ಫ್ರೆಶ್ ಆಗಿ ಬಾ; ಆದರೆ ರೇಶ್ಮೆ ಸೀರೆಯಾಗಲಿ, ಒಡವೆಯಾಗಲಿ ಇನ್ನೊಬ್ಬರಿಂದ ಸಾಲ ಪಡೆದು ಹಾಕಿಕೊಂಡು ಬರುವುದು ಬೇಡ. ನೀನು ಸರಳವಾಗಿದ್ದರೂ, ನಿರಾಭರಣ ಸುಂದರಿಯಾಗಿದ್ದೀಯಾ, ಬೇಕಾದರೆ ಒಂದು ಮೊಳ ಹೂವು ತಂದುಕೊಡುತ್ತೀನಿ ಮುಡಿದುಕೊಂಡು ಬಾ"- ಎಂದು ಹೇಳಿದರು. ಅಂದರೆ ಬೇರೆಯವರಿಂದ ಸಾಲ ಮಾಡಿ ಪ್ರದರ್ಶನ ತೋರಿಸುವುದು ಬೇಡ. ನಮ್ಮ ಬಳಿ ಏನು ಇದೆಯೋ ಅದನ್ನು ಬಳಸಿಕೊಂಡು ಸಂತೋಷಪಡೋಣ ಎಂದು ಹೇಳಿದರು.</p>
		<p>ನಮ್ಮ ಭಾನುವಾರದ ಕಾರ್ಯಕ್ರಮ ಸಾಮಾನ್ಯವಾಗಿ ಬೆಳಿಗ್ಗೆ ಯಾವುದಾದರೂ ಹೊಟೆಲಿನಲ್ಲಿ ತಿಂಡಿತಿಂದು, ಮಧ್ಯಾಹ್ನ ಗೆಳೆಯರ ಅಥವಾ ಬಂಧುಗಳ ಮನೆಗೆ ಭೇಟಿಕೊಟ್ಟು, ಸಂಜೆ ರವೀಂದ್ರಕಲಾಕ್ಷೇತ್ರದಲ್ಲೋ, ಪುಟ್ಟಣ್ಣಚೆಟ್ಟಿ ಟೌನ್‍ಹಾಲ್‍ನಲ್ಲೋ ಅಥವಾ ಸಾಹಿತ್ಯ ಪರಿಷತ್ತಿನಲ್ಲೋ ನಾಟಕವನ್ನು ನೋಡಿ ಮನೆಗೆ ಬರುತ್ತಿದ್ದೆವು. ಜಿ. ನಾರಾಯಣ ಅವರ ಕಾಲದಲ್ಲಿ ಕನ್ನಡ ಸಾಹಿತ್ಯ ಪರಿಷತ್ತಿನ ಪರಿಚಾರಕರಾಗಿ ಕೆಲಸ ಮಾಡಿದೆವು. ಹರಿ ಸಾಹಿತ್ಯ ಪರಿಷತ್ತಿನ ಚುನಾವಣೆಯಲ್ಲಿ ಗೆದ್ದು ಸಾಹಿತ್ಯ ಪರಿಷತ್ತಿನ ಚುನಾಯಿತ ಸದಸ್ಯರಾಗಿದ್ದರು. ಮಂಡ್ಯದಲ್ಲಿ ನಡೆದ ಅಖಿಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನದಲ್ಲಿ ಪುಸ್ತಕ ಪ್ರದರ್ಶನದ ನಿರ್ವಹಣೆಯನ್ನು ಹೊತ್ತಿದ್ದೆವು. ಹೀಗೆ ನಮ್ಮ ಸಾಹಿತ್ಯ ಪ್ರಯಾಣದ ಜೊತೆಜೊತೆಗೆ ಜೀವನ ಕಲಿಸಿದ ಪಾಠ ನಮ್ಮ ಉದ್ದಕ್ಕೂ ನಿಂತಿದೆ. ಶಾಮೂವಿನ ಹರಣ ಮತ್ತೊಂದು ಮಗುವಿನ ಮರಣ ಮತ್ತೆ ಮಕ್ಕಳು ಬೇಕೆಂಬ ಆಸೆ ನಮ್ಮನ್ನು ಹೊರದೇಶಕ್ಕೆ ನೂಕಿತು.</p>
		<p>ಹರಿ ನನ್ನನ್ನು ಹೇಗೆ ಮಾರ್ಪಡಿಸಿದ್ದರು ಅಥವಾ ತಯಾರು ಮಾಡಿದ್ದರು ಎಂದರೆ ನಾವಿಬ್ಬರೂ ಒಂದೇ ರೀತಿಯಲ್ಲಿ ಆಲೋಚಿಸುವುದು, ಒಂದೇ ರೀತಿಯಲ್ಲಿ ನುಡಿಯುವುದು ಕೆಲವೊಮ್ಮೆ ಏಕೆ? ಹೆಚ್ಚು ಕಡಿಮೆ ನಮ್ಮ ಪದಗಳು ಒಂದೇ ಆಗಿರುತ್ತಿದ್ದವು. ಅದಕ್ಕೆ ನಮ್ಮನ್ನು ಹತ್ತಿರದಿಂದ ಬಲ್ಲವರು ಗಂಡಭೇರುಂಡಕ್ಕೆ ಹೋಲಿಸುತ್ತಿದ್ದರು. ಕಾರಣ ನಮ್ಮಿಬ್ಬರ ಮುಖಗಳು ಬೇರೆ ಇದ್ದರೂ, ದೇಹ ಒಂದೇ ಆಗಿರುತ್ತಿತ್ತು. ಒಂದೇ ರೀತಿ ಆಲೋಚನೆಗಳು, ವಿಚಾರ ಲಹರಿಗಳು ಹರಿಯುತ್ತಿದ್ದವು.</p>
		<p>ನಮ್ಮ ಮನೆಯಲ್ಲಿ ಊಟಕ್ಕಾಗಲಿ, ಹಣದ ವಿಚಾರಕ್ಕಾಗಲಿ, ಇನ್ನು ಮುಂತಾದ ಬೇರೆ ಯಾವುದೇ ವಿಷಯಕ್ಕೆ ಜಗಳ ಬರುತ್ತಿರಲಿಲ್ಲ. ನಾವಿಬ್ಬರು ಜಗಳವಾಡುತ್ತಿದ್ದುದು, ಒಂದು ಪದಕ್ಕೆ, ಒಂದು ವಾಕ್ಯಕ್ಕೆ ಒಂದು ವಿಷಯಕ್ಕೆ. ಭಾರತಕ್ಕೆ ಮರಳಿ ಬರಲು ಸ್ವಲ್ಪ ಅನುಮಾನ ವ್ಯಕ್ತಪಡಿಸಿದರೂ, ನನ್ನ ಬಲವಂತಕ್ಕೆ ಇಲ್ಲಿ ಬಂದ ನಂತರ ಮೈಸೂರನ್ನು, ಅದರಲ್ಲೂ ಸರಸ್ವತಿಪುರವನ್ನು, ಇಲ್ಲಿಯ ಜನಗಳನ್ನು, ಇಲ್ಲಿ ಗಳಿಸಿದ ಮಿತ್ರರನ್ನು ಬಲುವಾಗಿ ಪ್ರೀತಿಸಿದರು, ಜೀವಿಸಿದರು. ತಮಗೆ ಹೇಗೆ ಬೇಕೋ ಹಾಗೆ ಜೀವನವನ್ನು ನಡೆಸಿದ್ದರು. ನಮ್ಮ ಮನೆಗೆ ಬಂದವರಿಗೆ ಹಾಲು, ಹಣ್ಣು ಪುಸ್ತಕಗಳ ಮಳೆಯನ್ನೇ ಸುರಿಸಿದರು. ನನಗೂ ಸಹ ಕೊನೆಯಲ್ಲಿ ಹಾಲನ್ನು ಕುಡಿಸಿದರು.</p>
		<p>ಹರಿ ನನ್ನನ್ನು ತುಂಬಾ ಪ್ರೀತಿಸುತ್ತಿದ್ದರು, ಗೌರವಿಸುತ್ತಿದ್ದರು, ನನ್ನ ಮಾತಿನ ಮೇಲಿನ ನಂಬಿಕೆಯು ವೈದ್ಯರ ಮಾತಿನ ಮೇಲಿನ ನಂಬಿಕೆಗಿಂತ ಹೆಚ್ಚಾಗಿತ್ತು. ಅವರು ನನಗೆ ಪತಿಯಾಗಿ ದೊರಕಿದ್ದೇ ನನ್ನ ಸೌಭಾಗ್ಯ ಎಂದೇ ಭಾವಿಸುತ್ತೇನೆ.</p>
		<p>ಹರಿ ಸತ್ಯವಾದಿ. ಮೊದಲಿನಿಂದಲೂ ಅದು ಅವರ ತತ್ತ್ವ. ಸತ್ಯ ನುಡಿದಾಗ ನಾವು ಅದನ್ನು ನೆನಪಿನಲ್ಲಿ ಇಟ್ಟುಕೊಳ್ಳಬೇಕಾಗಿಲ್ಲ. ಸುಳ್ಳು ಹೇಳಿದರೆ ಅದು ಸುಳ್ಳಿನ ಮಾಲೆಯಾಗುತ್ತದೆ. ಯಾರಿಗೆ ಯಾವ ಸುಳ್ಳು ಹೇಳಿದೆ ಎಂದು ನೆನಪಿನಲ್ಲಿಟ್ಟುಕೊಳ್ಳಬೇಕಾಗುತ್ತದೆ. ಇದು ಬಹಳ ಕಷ್ಟದ ಕೆಲಸ ಎಂದು ಹೇಳುತ್ತಾ ಸತ್ಯವಾಗಿ ಕನ್ನಡಕ್ಕಾಗೇ ತಮ್ಮ ಉಸಿರನ್ನು ಕೊಟ್ಟು ಬದುಕಿ ಬಾಳಿದ ಹರಿಹರೇಶ್ವರ ಅವರ ಜೊತೆ ೪೧ ವರ್ಷಗಳ ನನ್ನ ಅವರ ಗೆಳೆತನ ಇಂದೂ ಇದೆ. ಅವರು ನನ್ನ ಜೊತೆಜೊತೆಯಲ್ಲೇ ಇದ್ದಾರೆ.</p>
		<p>ಹರಿ, ಸರಸ್ವತಿ ಪುತ್ರ, ನನಗಿಂತ ಹೆಚ್ಚಾಗಿ ಅವರು ಪುಸ್ತಕಗಳನ್ನೇ ಪ್ರೀತಿಸುತ್ತಿದ್ದರು, ಅದೇ ಅವರ ಉಸಿರಾಗಿತ್ತು, ಜೀವನವಾಗಿತ್ತು. ಹರಿ ದಿನಕ್ಕೆ ಕೇವಲ ಮೂರು ಗಂಟೆಗಳ ಕಾಲ ಮಲಗುತ್ತಿದ್ದರು. ಅದೂ ವಿಶ್ರಾಂತಿಗಾಗಿಯೇ ಹೊರತು, ಗಡದ್ದಾಗಿ ನಿದ್ದೆ ಮಾಡುವುದಕ್ಕಲ್ಲ. ಅವರ ದಿನದ ಸಮಯವನ್ನೆಲ್ಲ ಪುಸ್ತಕಗಳನ್ನು ಓದುವುದರಲ್ಲೇ ಕಳೆಯುತ್ತಿದ್ದರು. ಅವರು ಓದಿದ ಪುಸ್ತಕಗಳ ಮಾರ್ಜಿನ್ ಭಾಗದಲ್ಲಿ ಟಿಪ್ಪಣಿಗಳನ್ನು ಗುರುತುಹಾಕಿಕೊಳ್ಳುತ್ತಿದ್ದರು. ಓದಿದ ಪುಸ್ತಕ ಮನಸ್ಸಿಗೆ ಹಿಡಿಸಿದಾಗ ಸಮಯವನ್ನೂ ಲೆಕ್ಕಿಸದೇ ಲೇಖಕರಿಗೆ ಫೋನ್ ಮಾಡಿ ಪುಸ್ತಕದ ಬಗ್ಗೆ ಹರಟುತ್ತಿದ್ದರು. ನಾನು ಕೆಲವೊಮ್ಮೆ ಹರಿ ಈಗ ಸಮಯ ಎಷ್ಟು, ಈ ಸಮಯದಲ್ಲೆಲ್ಲ ಅವರಿಗೆ ಫೋನ್ ಮಾಡಿ ತೊಂದರೆಕೊಡಬೇಡಿ ಎಂದು ಹೇಳುತ್ತಿದ್ದೆ. ಕೆಲವು ಪುಸ್ತಕಗಳಲ್ಲಿ ಕೆಲವು ಲೋಪದೋಷಗಳು ಕಂಡುಬಂದರೆ ತಕ್ಷಣ ಲೇಖಕರಿಗೆ ಫೋನ್ ಮಾಡಿ ಪುಸ್ತಕ ರಚನೆಯ ಬಗ್ಗೆ ಸಲಹೆ ಸೂಚನೆಗಳನ್ನು ಕೊಡುತ್ತಿದ್ದರು. ಆದ್ದರಿಂದ ಸಾಹಿತ್ಯಲೋಕದಲ್ಲಿ ಹರಿ ಅವರನ್ನು ಕಂಡರೆ ಎಲ್ಲಾ ಲೇಖಕರಿಗೂ ಪ್ರೀತಿ ಹಾಗೂ ಅಚ್ಚುಮೆಚ್ಚು.</p>
		<p>ಮನೆಗೆ ಯಾರಾದರೂ ಅತಿಥಿಗಳು ಬಂದರೆ ಅವರನ್ನು ಹರಿ ಮಾತನಾಡಿಸುತ್ತಿದ್ದುದೇ "ನೀವು ಎಷ್ಟು ಪುಸ್ತಕಗಳನ್ನು ಬರೆದಿದ್ದೀರಿ, ಯಾವ ಯಾವ ಪುಸ್ತಕಗಳನ್ನು ಓದಿದ್ದೀರಿ'' ಎಂದು. ಒಂದು ವೇಳೆ ಅವರು ಓದಿಲ್ಲ ಎಂದು ಹೇಳಿದರೆ, "ನೀವು ಪುಸ್ತಕಗಳನ್ನು ಓದುವ ಹವ್ಯಾಸ ಬೆಳೆಸಿಕೊಳ್ಳಬೇಕು. ಒಳ್ಳೆಯ ಪುಸ್ತಕಗಳು ನಮ್ಮ ಜೀವನದ ದಿಕ್ಕನ್ನೇ ಬದಲಾಯಿಸಿಬಿಡುತ್ತದೆ. ಸಮಾಜದಲ್ಲಿ ಗೌರವದಿಂದ ಬಾಳಲು ಸಹಾಯಕವಾಗುತ್ತವೆ''- ಎಂದು ಹೇಳಿ, ತಮ್ಮ ಬಳಿಯಲ್ಲಿರುವ ಅವರಿಗೇ ಸಹಾಯವಾಗುವ ಕನ್ನಡ ಪುಸ್ತಕಗಳನ್ನು ನೀಡುತ್ತಿದ್ದರು.</p>
		<p>ನಮ್ಮ ಮನೆಯಲ್ಲಿರುವ ಎಲ್ಲಾ ಪುಸ್ತಕಗಳನ್ನು ನಾನು ಓದಿಲ್ಲ. ಆದರೆ ಆ ಪುಸ್ತಕಗಳ ಪರಿಚಯ ನನಗೆ ಇರುತ್ತಿತ್ತು. ಹೇಗೆ ಅಂದರೆ ಅದಕ್ಕೆ ಕಾರಣ ಹರಿ. ಹರಿ ತಾವು ಓದಿದ ಪುಸ್ತಕಗಳ ಬಗ್ಗೆ ಟಿಪ್ಪಣಿ ಹಾಕಿಕೊಂಡು ನನ್ನ ಬಳಿ ಆ ಪುಸ್ತಕದ ಬಗ್ಗೆ ವಿಚಾರ ವಿನಿಮಯ ಮಾಡಿಕೊಳ್ಳುತ್ತಿದ್ದರು. ಇದನ್ನು ನನಗೆ ಬೆಳ್ಳಿ ತಟ್ಟೆಯಲ್ಲಿ ಉಣಬಡಿಸುತ್ತಿದ್ದರು.</p>
		<p>ಹರಿಯವರು ''ನಾನಂತೂ ಭಾಷಾಶಾಸ್ತ್ರದಲ್ಲಿ ಎಂಎ ಮಾಡಲಾಗಲಿಲ್ಲ, ನೀನಾದರೂ ಮಾಡಮ್ಮ''- ಎಂದು ದುಂಬಾಲು ಬಿದ್ದು ಕನ್ನಡ ವಿಷಯದಲ್ಲಿ ಹೆಚ್ಚು ಅಂಕಗಳಿಸಿದ್ದ ನನಗೆ ಬೆಂಗಳೂರು ವಿಶ್ವವಿದ್ಯಾಲಯದಲ್ಲಿ ಕನ್ನಡ ಎಂಎ ವ್ಯಾಸಂಗ ಮಾಡಲು ಕೇಳಿಕೊಂಡಿದ್ದರು. ಹೆಚ್ಚು ಅಂಕಗಳಿಸಿದ್ದರಿಂದ ನನಗೆ ಅದಾಗಲೇ ಅರ್ಥಶಾಸ್ತ್ರದಲ್ಲಿ ಮತ್ತು ಇತಿಹಾಸಶಾಸ್ತ್ರದಲ್ಲಿ ಎಂಎಗೆ ಪ್ರವೇಶ ದೊರಕಿತ್ತು. ನನಗಿಷ್ಟವಾದ ಅರ್ಥಶಾಸ್ತ್ರ ವ್ಯಾಸಂಗಕ್ಕೆ ನಾನು ತುದಿಗಾಲಲ್ಲಿ ನಿಂತಿದ್ದೆ. ಆದರೆ ಮದುವೆಯಾದ ಗಂಡನ ಪ್ರೀತಿಗೆ ಮಣಿದು ಮನಸ್ಸಿಲ್ಲದ ಮನಸ್ಸಿನಿಂದ ಅವೆರಡನ್ನೂ ನಿರಾಕರಿಸಿ ಕನ್ನಡ ಎಂಎಗೆ ಸೇರಿದೆ. ಆದರೆ ನನಗಿಂತ ಹೆಚ್ಚು ಅನುಕೂಲವಾದದ್ದು ಹರಿಗೇನೆ!</p>
		<p>ನನ್ನ ಎಲ್ಲ ಪಠ್ಯ ಮತ್ತು ಪರಾಮರ್ಶನ ಗ್ರಂಥಗಳನ್ನ ವ್ಯಾಸಂಗಮಾಡಲು ಅವರಿಗೆ ಸುವರ್ಣಾವಕಾಶವಾಯಿತು. ಉದ್ದಾಮ ಪಂಡಿತರು ತರಗತಿಗಳಲ್ಲಿ ನೀಡುತ್ತಿದ್ದ ಉಪನ್ಯಾಸಸಾರ ನನ್ನ ಕ್ಲಾಸ್ ನೋಟ್ಸ್‍ಗಳಲ್ಲಿ ಇರುತ್ತಿತ್ತು. ಏಕಲವ್ಯನ ತರಹ ಮನೆಯಲ್ಲಿಯೇ ಕುಳಿತು ಅವೆಲ್ಲವನ್ನು ಓದಲು ಅವರಿಗೆ ಅನುಕೂಲವಾಯಿತು. ನನ್ನ ಸಹಪಾಠಿಗಳ ದಂಡೇ ನಮ್ಮ ಮನೆಗೆ ಬರುತ್ತಿತ್ತು.</p>
		<p>ಶ್ರೀ ಎಚ್.ಆರ್. ಜಗದೀಶ್, ಶ್ರೀ ಪುಟ್ಟರಾಮಯ್ಯ ಮುಂತಾದ ನನ್ನ ತರಗತಿಯ, ಅಧ್ಯಯನ ಕೇಂದ್ರದ ಸೀನಿಯರ್ ತರಗತಿಯ ಮತ್ತು ಜೂನಿಯರ್ ತರಗತಿಯ ಹಲವಾರು ಪ್ರತಿಭಾವಂತ ವಿದ್ಯಾರ್ಥಿ ವಿದ್ಯಾರ್ಥಿನಿಯರು ಮನೆಗೆ ಬಂದಾಗ ಚರ್ಚೆ ಸಾಹಿತ್ಯಕ್ಷೇತ್ರದ ಸುತ್ತಮುತ್ತಲೇ ಗಿರಕಿಹೊಡೆಯುತ್ತಿತ್ತು. ಆ ಮೂಲಕ ಹರಿಗೆ ರಸಗವಳ ಅನಾಯಾಸವಾಗಿ ದೊರಕುತ್ತಿತ್ತು. ಕಾವ್ಯಾವಲೋಕನಗಳನ್ನು, ಛಂದೋಂಬುಧಿ, ಶಬ್ದಮಣಿ ದರ್ಪಣಗಳನ್ನು, ಕಾವ್ಯಮೀಮಾಂಸೆ, ಭಾಷಾಶಾಸ್ತ್ರ, ದ್ರಾವಿಡ ಭಾಷಾ ವಿಜ್ಞಾನ, ಗ್ರಂಥಸಂಪಾದನೆ ಹಾಗೂ ವಿಮರ್ಶೆಗೆ ಸಂಬಂಧಿಸಿದ ಮೌಲಿಕ ಗ್ರಂಥಗಳನ್ನ ನನ್ನೊಂದಿಗೆ ಓದಲು ಆಗ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಮೇಷ್ಟರಾಗಿದ್ದ ಅವರಿಗೆ ಸಮಯವಿತ್ತು.</p>
		<p>ಯಾವುದೇ ಕೆಲಸವನ್ನಾಗಲಿ ಮಾಡಿ ತೋರಿಸಬೇಕು. ಓದು ಬರೆಹ ವ್ಯರ್ಥವಾಗಬಾರದು. ಅದನ್ನು ಆಚರಣೆಗೆ ತರಬೇಕು ಎಂಬುದು ಹರಿಯವರ ನಂಬಿಕೆ. ತಮ್ಮ ಬದುಕಿನುದ್ದಕ್ಕೂ ಮತ್ತೆ ಸಾವಿನಲ್ಲೂ ಅದನ್ನು ಆಚರಿಸಿ ತೋರಿಸಿದ್ದಾರೆ. ಸತ್ತವರಾರೂ ಬದುಕಿ ಬಂದಿಲ್ಲವಾದ ಕಾರಣ 'ನಂತರ ಏನು?' 'ಹೇಗೆ?' ಎಂಬ ಪ್ರಶ್ನೆಗಳಿಗಿಂತ ಬದುಕಿದ್ದಾಗ ಒಳ್ಳೆಯ ಕೆಲಸಗಳನ್ನು ಮಾಡಿ, ಒಳ್ಳೆಯದನ್ನು ಯೋಚಿಸಿ, ಸಮಾಜದಿಂದ ಋಣ ಪಡೆದದ್ದನ್ನು ಸಮಾಜಕ್ಕೆ ಸಲ್ಲಿಸ(ಕೆರೆಯ ನೀರನ್ನು ಕೆರೆಗೆ ಚೆಲ್ಲಿ)ಬೇಕೆಂಬುದು ಹರಿಯವರ ಆಶಯ. ಆತ ಒಬ್ಬ ತಪಸ್ವಿ, ಸಾಧಕ, ಜನಗಳ ಹಿತ ಚಿಂತಕ, ಕನ್ನಡ ಪರಿಚಾರಕ.</p>
		<p class="vertical-delimiter"/>
		<p>ನಾವು ಇದ್ದಿದ್ದು ಶ್ರೀರಾಂಪುರ. ಹರಿ ಕೆಲಸ ಮಾಡುತ್ತಿದ್ದುದು ಆರ್.ವಿ. ಇಂಜಿನಿಯರಿಂಗ್ ಕಾಲೇಜು ಕೆಂಗೇರಿ. ಮೊದಮೊದಲು ೨-೩ ಬಸ್ ಹಿಡಿದುಕೊಂಡು ಅವರು ಕಾಲೇಜಿಗೆ ಹೋಗುತ್ತಿದ್ದರು. ಆಮೇಲೆ ನಮ್ಮ ರಸ್ತೆಯಲ್ಲೇ ಇದ್ದ ಮೆಕ್ಯಾನಿಕಲ್ ಡಿಪಾರ್ಟ್‍ಮೆಂಟ್ ಸಿ. ನರಸಿಂಹನ್ ಅವರು ಹರಿಹರೇಶ್ವರ ರವರನ್ನು ಸ್ಕೂಟರ್ ಮೇಲೆ ಕರೆದುಕೊಂಡು ಹೋಗುತ್ತಿದ್ದರು. ಇಬ್ಬರೂ ಪೆಟ್ರೋಲ್ ಶೇರ್ ಮಾಡುತ್ತಿದ್ದರು. ಸ್ವಲ್ಪ ದಿವಸ ಆದ ಮೇಲೆ ಸಿ. ನರಸಿಂಹನ್ ಕಾರಣಾಂತರಗಳಿಂದ ತುಂಬಾ ದಿವಸ ರಜೆ ತಗೋಬೇಕಾಯಿತು. ಹರಿಯವರಿಗೆ ಕಾಲೇಜಿಗೆ ಹೋಗಿ ಬರೋದಕ್ಕೆ ಬಹಳ ತೊಂದರೆಯಾಯಿತು.</p>
		<p>ಬ್ಯಾಂಕಿನಿಂದ ಸಾಲ ತೆಗೆದುಕೊಂಡು ಒಂದು ರಾಜ್‍ದೂತ್ ಸ್ಕೂಟರ್‍ನ್ನು ಕೊಂಡುಕೊಂಡರು. ಸ್ಕೂಟರ್‍ನ್ನು ಕೆಲಸಕ್ಕೆ ಮಾತ್ರ ತೆಗೆದುಕೊಂಡು ಹೋಗೋದು ಬರೋದು ಅನ್ಕೊಂಡಿದ್ವಿ. ಆದರೆ ಒಂದು ಸಾರಿ ಅದು ಅಭ್ಯಾಸವಾದರೆ ನಡೆಯೋದಕ್ಕೆ ಸೋಮಾರಿತನ ಬರುತ್ತೆ. ಕೊತ್ತಂಬರಿ ಸೊಪ್ಪು ತರೋದಕ್ಕೂ ಸ್ಕೂಟರ್‍ನ್ನು ಅವಲಂಬಿಸಬೇಕಾಗುತ್ತದೆ. ನಮ್ಮ ಮನೆಯಲ್ಲಿದ್ದ ಸ್ಕೂಟರ್‍ನ್ನು ಹರಿಗಿಂತ ಸುಬ್ಬಣ್ಣನೇ ಜಾಸ್ತಿ ಓಡಿಸುತ್ತಿದ್ದ. ಎಲ್ಲಿಗೆ ಹೋಗಬೇಕಾದರೂ ಸುಬ್ಬಣ್ಣನ ಹಿಂದೆ ಕುಳಿತುಕೊಳ್ಳುತ್ತಿದ್ದರು(ಆಫೀಸಿಗೆ ಹೊರತುಪಡಿಸಿ). ಇವರಿಗೆ ಡ್ರೈವಿಂಗ್‍ನಲ್ಲಿ ಅಷ್ಟೊಂದು ಆಸಕ್ತಿ ಇರಲಿಲ್ಲ. ನಾನು ಎಂ.ಎ. ಓದುತ್ತಿದ್ದ ಕಾರಣ ಆರ್.ವಿ. ಇಂಜಿನಿಯರಿಂಗ್ ಕಾಲೇಜಿಂದ ಸೆಂಟ್ರಲ್ ಕಾಲೇಜಿಗೆ ಬಂದು ನನ್ನನ್ನು ಕರೆದುಕೊಂಡು ಬರುತ್ತಿದ್ದರು. ಈ ಸಮಯದಲ್ಲಿ ಆದ ಒಂದು ಘಟನೆ ನನ್ನ ನೆನಪಿಗೆ ಬರುತ್ತೆ.</p>
		<p>ಆ ದಿನ ನನ್ನ ಎಂ.ಎ. ತರಗತಿಯ ಓರಲ್ (ವೈವಾ) ಎಕ್ಸಾಂ. ಪರೀಕ್ಷೆ ಮುಗಿದಿತ್ತು. ಹರಿ ನನ್ನನ್ನು ಕರೆದುಕೊಂಡು ಹೋಗೋದಕ್ಕೆ ಬಂದಿದ್ದರು. ಆ ದಿನ ನಾನು ಎಕ್ಸ್‍ಪೆಕ್ಟ್ ಮಾಡಿದಷ್ಟು ಚೆನ್ನಾಗಿ ಮಾಡಿರಲಿಲ್ಲ. ನನಗೆ ತುಂಬಾ ಬೇಜಾರಾಗಿತ್ತು. ನಾನು ವೈವಾದಲ್ಲಿ ತುಂಬಾ ಚೆನ್ನಾಗಿ ಮಾಡುತ್ತೀನಿ ಅಂತ ಭರವಸೆ ಇಟ್ಟುಕೊಂಡಿದ್ದೆ. ಆದರೆ ನನ್ನ ಮನಸ್ಸಿಗೆ ತೃಪ್ತಿಕರವಾಗಿರಲಿಲ್ಲ. ಇದು ಸೆಂಟ್ರಲ್ ಕಾಲೇಜಿನ ಆವರಣದಲ್ಲಿ ಈ ಪರೀಕ್ಷೆ ನಡೆದಿತ್ತು. ಸೆಂಟ್ರಲ್ ಕಾಲೇಜು ಒಂದು ಭಾಗದಲ್ಲಿ ಕ್ರಿಕೆಟ್ ಪೋಲ್ ಮಾದರಿ ಮೂರು ಕಂಬಗಳಿದ್ದವು. ಕಂಬ ದಾಟಿದರೆ ಒಂದು ಹಳ್ಳ ಇತ್ತು. ಈ ಸ್ಕೂಟರ್‍ನ್ನು ನುಗ್ಗಿಸುವಾಗ ನಾನು ಅನಾಮತ್ತಾಗಿ ಕೆಳಗೆ ಬಿದ್ದು ಬಿಟ್ಟೆ. ವೇಗವಾಗಿ ಹೋಗದಿದ್ದ ಕಾರಣ ನನಗೆ ಅಂತಾ ಪೆಟ್ಟೇನೂ ಆಗಿರಲಿಲ್ಲ. ಆದರೆ ತುಂಬಾ ಬೇಜಾರಾಯಿತು. ಆದರೆ ಹರಿಹರೇಶ್ವರರು ರಸ್ತೆ ಉದ್ದಕ್ಕೂ ಜೋರಾಗಿ ಸಮಾಧಾನದ ನುಡಿಗಳನ್ನು ತಮಗೆ ತಾವೇ ಮಾತನಾಡಿಕೊಳ್ಳುತ್ತಾ ಸ್ಕೂಟರ್‍ನ್ನು ನಡೆಸಿಕೊಂಡು ಹೋಗುತ್ತಿದ್ದಾರೆ. ನೋಡಿದವರಿಗೆ ಇವನಿಗೆ ಹುಚ್ಚೋ ಬೆಪ್ಪೋ ಅಂದು ಕೊಳ್ಳುತ್ತಿದ್ದರು. ಮಾತನಾಡುತ್ತಲೇ ಆನಂದರಾವ್ ಸರ್ಕಲ್ ತನಕ ಪ್ರಯಾಣ ಮಾಡಿದ್ದಾರೆ. ಅಲ್ಲಿ ಒಂದು ಹೋಟೆಲ್ ಮುಂದೆ ಸ್ಕೂಟರ್ ನಿಲ್ಲಿಸಿ ''ಏನಮ್ಮ ಕಾಫಿ ಇಲ್ಲಿ ಕುಡಿಯೋಣ್ವೋ ಮನೆಗೆ ಹೋಗಿ ಕುಡಿಯೋಣ್ವೊ'' ಉತ್ತರ ಬೇಕಾಗಿತ್ತು. ಉತ್ತರ ಬಾರದಿದ್ದಾಗ ಹಿಂತಿರುಗಿ ನೋಡಿದರು. ಹಿಂಬದಿ ಜಾಗ ಖಾಲಿ ನಾಗಲಕ್ಷ್ಮೀ ಪತ್ತೆ ಇಲ್ಲ. ಆಗ ಹರಿಯವರಿಗೆ ತುಂಬಾ ಗಾಬರಿಯಾಯಿತು. ಬಂದ ರಸ್ತೆಯಲ್ಲೇ ವಾಪಸ್ ಬರುತ್ತಾ ಅಲ್ಲಲ್ಲೇ ಸಿಕ್ಕ ಗೆಳೆಯರನ್ನೆಲ್ಲ ''ನಾಗಲಕ್ಷ್ಮೀ ನೋಡಿದರಾ'' ಎಂದು ಕೇಳಿಕೊಂಡು ಬರುತ್ತಿದ್ದಾಗ ಅಲ್ಲೊಂದು ಕಡೆ ಗುಂಪು ಜನ ಸೇರಿದರು. ಓ ನಾಗಲಕ್ಷ್ಮೀಗೆ ಏನೋ ಆಯಿತು ಎಂದುಕೊಳ್ಳುತ್ತ ಜನಗಳನ್ನು ಸೀಳಿಕೊಂಡು ಒಳನುಗ್ಗಿದರು. ನೋಡಿದರೆ ಸಾಕಿದ ಒಂದು ನಾಯಿ ಮೇಲೆ ಯಾವುದೋ ವಾಹನ ಹೋಗಿದ್ದ ಕಾರಣ ಅಲ್ಲಿ ಜನ ಸೇರಿದರು. ಮತ್ತೆ ವಾಹನ ಏರಿ ಸೆಂಟ್ರಲ್ ಕಾಲೇಜು ತನಕ ಬಂದಾಗ ನಾನು ಅಲ್ಲೇ ಕುಳಿತಿದ್ದೆ. ಅವರನ್ನು ನೋಡಿದ್ದ ತಕ್ಷಣ ನನಗೆ ಎಲ್ಲಿಲ್ಲದ ಅಳು ದುಃಖ ಉಮ್ಮಳಿಸಿ ಬಂತು. ''ನೀನು ಇಲ್ಲೇ ಇದೀಯೇನಮ್ಮ'' ಎನ್ನುತ್ತ ಸ್ಕೂಟರ್ ನಿಲ್ಲಿಸಿ ಬಂದು ನನ್ನ ಕೈಹಿಡಿದು ಎಬ್ಬಿಸಿ ''ಕರ್ಚೀಫ್ ಇದೀಯ'' ಎಂದರು ನಾನು ಸೆರಗಿನ ತುದಿಯಲ್ಲೇ ಕಣ್ಣೊರೆಸಿಕೊಂಡು ಸ್ಕೂಟರ್ ಮೇಲೆ ಕುಳಿತು ಮನೆಗೆ ಬಂದೆವು. ಇದು ಮರೆಯಲಾಗದ ಘಟನೆ ನಮ್ಮ ಜೀವನದಲ್ಲಿ.</p>
	</section>
</body>
</html>
