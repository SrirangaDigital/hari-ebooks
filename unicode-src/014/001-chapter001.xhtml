<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title">ಹರಿಯ ಬಾಲ್ಯದ ದಿನಗಳು</h1>
		<p>ಹರಿಯವರು ಮಾರ್ಚ್ ೧೧, ೧೯೩೭ ಶಿವರಾತ್ರಿಯಂದು ಶಿವಮೊಗ್ಗದ ದುರ್ಗಿಗುಡಿಯಲ್ಲಿ ಕೃಷ್ಣಸ್ವಾಮಿ ಮತ್ತು ಅನ್ನಪೂರ್ಣಮ್ಮ ನವರ ಪುತ್ರನಾಗಿ ಜನಿಸಿದರು. ಅಕ್ಕ ಸುಬ್ಬುಲಕ್ಷ್ಮಿ (ಅಮ್ಮಯ್ಯ) ತಮ್ಮ ಸೀತಾರಾಮು ಅವರ ತಂಗಿ ಗೌರಿ ನಂತರ ಓಂಶೇಖರ, ಕೊನೆಯ ತಂಗಿ ನಿರ್ಮಲ (ಹರಿಯವರೇ ಇಟ್ಟ ಹೆಸರು) ಒಟ್ಟು ಆರು ಮಂದಿ ಅಕ್ಕ ತಮ್ಮ ತಂಗಿಯರು. ತಂದೆಯವರಾದ ಕೃಷ್ಣಸ್ವಾಮಿ ಅವರು ಮನೆ ಕಟ್ಟುವಾಗ ಮೇಲಿಂದ ಬಿದ್ದು ಧ್ವನಿಪೆಟ್ಟಿಗೆಗೆ ಪೆಟ್ಟಾಗಿ ಮಾತನಾಡಲು ಆಗುತ್ತಿರಲಿಲ್ಲ. ಆದ್ದರಿಂದ ವಿದ್ಯಾಭ್ಯಾಸ ಕೂಡ ಇಲ್ಲವಾಯಿತು. ಗುರುತು ಪರಿಚಯದವರಾದ ಎಲೆಕ್ಟ್ರಿಷಿನ್ ಒಬ್ಬರ ಹತ್ತಿರ ಲೈನ್‍ಮೆನ್ ಆಗಿ ಕೆಲಸ ಮಾಡುತ್ತಿದ್ದರು. ಮನೆ ತುಂಬಾ ಜನ. ಕಡಿಮೆ ಆದಾಯ. ಬಡತನ ತಾಂಡವಾಡುತ್ತಿತ್ತು.</p>
		<p>ಇವರ ಮನೆ ಶಿವಮೊಗ್ಗದ ದುರ್ಗಿಗುಡಿ ೩ನೇ ಪ್ಯಾರ್ಲಲ್ ರಸ್ತೆಯಲ್ಲಿತ್ತು. ಮುಂದುಗಡೆ ದೊಡ್ಡದಾದ ವಿಶಾಲವಾದ ಮನೆ. ಅದನ್ನು ಬಾಡಿಗೆಗೆ ಕೊಟ್ಟು, ಹಿಂದಿನ ಸಣ್ಣ ಮನೆಯಲ್ಲಿ ಇವರು ವಾಸವಾಗಿದ್ದರು. ಹರಿಯವರಿಗೆ ಚಿಕ್ಕವಯಸ್ಸಿನಿಂದಲೂ ಓದಿನಲ್ಲಿ ಆಸಕ್ತಿ ಇತ್ತು. ಅವರ ಮನೆ ಹಜಾರದಲ್ಲಿ ಒಂದು ಕಪ್ಪು ಹಲಗೆ ಇತ್ತು. ಅದರ ಮೇಲೆ ಬರೆದು ಬರೆದು ಲೆಕ್ಕದ ಸಮಸ್ಯೆಗಳನ್ನು ಬಿಡಿಸಿ, ಆ ವಿಷಯದಲ್ಲಿ ನಿಪುಣರಾಗಿದ್ದರು.</p>
		<p>ಇವರ ಮನೆಯಲ್ಲಿ ಊಟ ತಿಂಡಿಗಾಗಿ ಬಹಳ ಕಷ್ಟಪಡುತ್ತಿದ್ದರು. ಒಬ್ಬ ಪುರಿಯವನು ಪುರಿ ಅಳೆದು ಸುರಿದು ಹೋಗುತ್ತಿದ್ದ. ಮನೆ ಬಾಡಿಗೆ ಬಂದ ಕೂಡಲೇ ಆ ತಿಂಗಳಿನ ಹಣವನ್ನು ಅವನಿಗೆ ಕೊಡುತ್ತಿದ್ದರು. ಮನೆಯಲ್ಲಿ ಸೀಬೆ, ಹಲಸು, ತೆಂಗಿನ ಮರವಿತ್ತು. ತೆಂಗಿನಕಾಯಿ ಚಟ್ನಿ ಮಾಡಿ, ಅದರಲ್ಲಿ ಪುರಿ ಕಲಿಸಿ ಒಪ್ಪೊತ್ತು ತಿಂದು ನೀರು ಕುಡಿಯುತ್ತಿದ್ದರು.</p>
		<p>ಕೆಲವೊಮ್ಮೆ ಹತ್ತಿರದಲ್ಲೇ ಇದ್ದ ಗೋಪಿ ಹೋಟೆಲ್‍ನ ಕೆಲಸದವರು ಬಂದು "ಯಜಮಾನರು ಕಳಸವ್ರೆ, ತುಂಬಾ ಹುಳಿ ಮಿಕ್ಕೈತೆ ಪಾತ್ರೆ ತಗಂಡ್ ಬರಬೇಕಂತೆ" -ಎಂದು ಕರೆದ ದಿವಸ ಹುಳಿಗೆ ಪುರಿ ಹಾಕಿಕೊಂಡು ತಿನ್ನುತ್ತಿದ್ದರು. ಅದು ಒಂದು ಹಬ್ಬವನ್ನು ಆಚರಿಸಿದಂತೆ. ಮತ್ತೆ ಕೆಲವು ದಿವಸಗಳು ಏಕಾದಶಿ, ಶಿವರಾತ್ರಿಗಳೇ ಆಗಿರುತ್ತಿತ್ತು.</p>
		<p>ಹರಿಯವರ ಅಜ್ಜ ಹರಿಯಪ್ಪನವರು ಬಹಳ ಚಿಕ್ಕವಯಸ್ಸಿಗೆ ಕಾಲವಾದ ಕಾರಣ ಕೃಷ್ಣಸ್ವಾಮಿಯವರ ದೊಡ್ಡಪ್ಪ ಅಡ್ವೋಕೇಟ್ ಶ್ರೀ ಸೀತಾರಾಮಯ್ಯನವರು ಕೃಷ್ಣಸ್ವಾಮಿಯವರನ್ನು ಸಾಕಿ ಸಲುಹಿದರು. ಶ್ರೀ ಸೀತಾರಾಮಯ್ಯನವರು ಶಿವಮೊಗ್ಗದಲ್ಲಿ ಬಹಳ ಪ್ರತಿಷ್ಠಿತರು. ಅವರ ಮನೆ ಯಾವಾಗಲೂ ಹಲವಾರು ವಿದ್ಯಾರ್ಥಿಗಳಿಗೆ, ಬಂದು ಹೋಗುವ ಕಕ್ಷಿದಾರರಿಗೆ ಒಂದು ಛತ್ರವಾಗಿತ್ತು. ಅವರ ಮನೆಯಲ್ಲಿ ಬನದ ಹುಣ್ಣಿಮೆ ಹಬ್ಬ ವಿಶೇಷವಾಗಿ ವಿಜೃಂಭಣೆಯಿಂದ ನಡೆಯುತ್ತಿತ್ತು. ಇದು ಇವರ ಕುಲದೈವ. ಬನದ ಹುಣ್ಣಿಮೆ ಹಬ್ಬವನ್ನು ನಮ್ಮ ಮದುವೆಯಾದಂದಿನಿಂದ ಇವತ್ತಿನವರೆಗೂ ನಡೆಸಿಕೊಂಡು ಬಂದಿದ್ದೇವೆ. ಶಾಕಂಬರಿ ವ್ರತಕ್ಕೆ ಹಸಿ ತರಕಾರಿಯ ಅಲಂಕಾರ, ದಾನ ವಿಶೇಷ.</p>
		<p>ಹರಿಯವರ ಸೋದರ ಮಾವಂದಿರಲ್ಲಿ ಒಬ್ಬರು ಸೂತ್ರಧಾರರಾದರೆ ಮತ್ತೊಬ್ಬರು ಮದ್ದಳೆ, ಇನ್ನೊಬ್ಬರು ಸ್ತ್ರೀಪಾತ್ರ. ಹೀಗಾಗಿ ಇವರಿಗೆ ಯಕ್ಷಗಾನದಲ್ಲಿ ಪ್ರೀತಿ. ಹರಿ ಸುಮಾರು ೧೦೮ ಯಕ್ಷಗಾನ ಪ್ರಸಂಗಳನ್ನು ಸೇರಿಸಿದ್ದರು. ಅವುಗಳನ್ನು ೧೯೩೭ ರಿಂದ ಕೊನೆಯತನಕ ಕೂಡಿಟ್ಟಿದ್ದರು. ಕರಾವಳಿ ಯಕ್ಷಗಾನ ಕಲಾ ಮಂಡಳಿಯ ಜಿ.ಎನ್. ಅನಂತವರ್ಧನ ಅವರಿಗೆ ಅದನ್ನು ಕೊಟ್ಟು ಸುಮಾರು ಏಳು ನಾಟಕಗಳನ್ನು ಪರಿಷ್ಕರಿಸಿ ಪ್ರಕಟಿಸಿದ್ದೇವೆ.</p>
		<p>ಹರಿಯವರ ತಾಯಿಯ ತಂದೆ ಶ್ಯಾಮಭಟ್ಟರು ಪುರೋಹಿತ ವಂಶಕ್ಕೆ ಸೇರಿದವರು. ಒಳ್ಳೆ ಜ್ಯೋತಿಷಿಯೂ ಆಗಿದ್ದರು. ಜೊತೆಗೆ ಕವಡೆ ಶಾಸ್ತ್ರದಲ್ಲಿ ಅವರಿಗೆ ಒಳ್ಳೆ 'ವಾಕ್‍ಸಿದ್ಧಿ' ಇತ್ತು. ಆದ ಕಾರಣ ಸುತ್ತಮುತ್ತಲ ಹಳ್ಳಿಗಳಲೆಲ್ಲ ಹಸು ಎಮ್ಮೆ ಕಳೆದಾಗ, ವಸ್ತುಗಳು ಕಳೆದಾಗ ಜನರು ಇವರ ಹತ್ತಿರ ಬಂದು ಯಾವ ದಿಕ್ಕಿನಲ್ಲಿ ಸಿಗುತ್ತದೆ, ಯಾವಾಗ ಸಿಗುತ್ತದೆ ಮೊದಲಾದ ಪ್ರಶ್ನೆಗಳನ್ನು ಕೇಳುತ್ತಿದ್ದರು. ಆ ಸಮಯದಲ್ಲೆಲ್ಲ ಅವರ ಅಜ್ಜ ಹರಿಯವರ ಕೈಯಲ್ಲಿ ಕವಡೆ ಹಾಕಿಸಿ ಸಂಖ್ಯಾಶಾಸ್ತ್ರದ ಮಹಿಮೆಯನ್ನು ಮನದಟ್ಟು ಮಾಡುತ್ತಿದ್ದರು. ಆದ್ದರಿಂದ ಚಿಕ್ಕ ವಯಸ್ಸಿನಲ್ಲೇ ಜ್ಯೋತಿಷ್ಯದ ಬಗ್ಗೆ ಹರಿಗೆ ಕುತೂಹಲ ಮತ್ತು ಆಸಕ್ತಿ ಉಂಟಾಗಿತ್ತು. ದಿನ ಕಳೆದಂತೆ ಖಗೋಳ ಶಾಸ್ತ್ರದಲ್ಲಿ ತುಂಬಾ ಆಸಕ್ತಿ ಹೊಂದಿ ಅಮೆರಿಕದಲ್ಲಿ ನೆಲೆಸಿದ್ದ ಭಾರತೀಯರಿಗೆ ಹಿಂದೂ ಪಂಚಾಂಗ ಬರೆದರು. ಹುಟ್ಟಿದ ದಿನಾಂಕ, ಊರು, ಸಮಯ ತಿಳಿಸಿದರೆ ಕಂಪ್ಯೂಟರ್‍ನಲ್ಲಿ ಜಾತಕ ಬರುವಂತೆ ಸಾಫ್ಟ್‍ವೇರ್ ಬರೆದಿದ್ದರು. ಇದು ಅಲ್ಲಿಯ ಭಾರತೀಯರಿಗೆ ತುಂಬಾ ಉಪಯೋಗಕರವಾಗಿತ್ತು. ಮದುವೆ ಮುಂಜಿ ಲಗ್ನ ಮುಹೂರ್ತ ಮಾಡಲು ಇದು ಸಹಕಾರಿಯಾಗಿತ್ತು. ಅದರ ಜೊತೆಗೆ ಚಿಕ್ಕ ವಯಸ್ಸಿನಲ್ಲೇ ಪೌರೋಹಿತ್ಯದ ಬಗ್ಗೆ ಸ್ವಲ್ಪ ತಿಳಿದಿದ್ದರಿಂದ ಕೆಲವು ಆಚಾರ ವಿಚಾರಗಳು ಅವರ ಮನಸ್ಸಿಗೆ ಒಪ್ಪದೇ ವೈಜ್ಞಾನಿಕವಾಗಿ ಅದರ ಮೂಲಾರ್ಥಕ್ಕೆ ಹೋಗಿ ಅದರ ವಿಶೇಷ ಅರ್ಥವನ್ನು ಅದರ ನಿಜವಾದ ಅರ್ಥವನ್ನು ತಿಳಿದು ಸಂಸ್ಕಾರಗಳ ಆಚರಣೆ ಬಗ್ಗೆ ಕನ್ನಡ, ಇಂಗ್ಲಿಷ್ ಮತ್ತು ಹಿಂದಿ ಭಾಷೆಯಲ್ಲಿ ಕೈಪಿಡಿಗಳನ್ನು ಬರೆದು ಹಂಚಿದರು. ಅರ್ಥ ಮಾಡಿಸಿದರು. ಅದರಲ್ಲೂ ಗೃಹಪ್ರವೇಶ, ಮದುವೆ, ಮತ್ತು ಸತ್ಯನಾರಾಯಣಪೂಜೆಗೆ ಒಂದು ಪುಸ್ತಕವನ್ನೇ ಬರೆದರು.</p>
		<p>ಶಿವಮೊಗ್ಗದಲ್ಲಿ ಪ್ರಾಥಮಿಕ ಮತ್ತು ಮಾಧ್ಯಮಿಕ ವಿದ್ಯಾಭ್ಯಾಸ ಮಾಡಿದ ಹರಿ ಶಾಲೆಗೆ ಪ್ರತಿದಿನ ಮೂರು ಮೈಲಿ ನಡೆದು ಹೋಗುತ್ತಿದ್ದರು. ಚಿಕ್ಕವಯಸ್ಸಿನಿಂದಲೂ ಹರಿಯವರಿಗೆ ಓದಿನ ಬಗ್ಗೆ ತುಂಬಾ ಆಸಕ್ತಿಯಿದ್ದುದರಿಂದ ನೋಟ್ ಪುಸ್ತಕಗಳನ್ನು ಕೊಂಡುಕೊಳ್ಳಲು ಹಣವಿರದ ಕಾರಣ ಹಳೆ ಕ್ಯಾಲೆಂಡರ್‍ಗಳನ್ನು ಸಂಗ್ರಹಿಸಿ ಪುಸ್ತಕಗಳನ್ನು ಎರವಲು ತಂದು ಹಗಲು ರಾತ್ರಿ ಕುಳಿತುಕೊಂಡು ಆ ಕ್ಯಾಲೆಂಡರ್ ಹಾಳೆಗಳನ್ನೇ ನೋಟ್‍ಬುಕ್‍ನಂತೆ ಮಾಡಿ ಬರೆದಿಟ್ಟುಕೊಳ್ಳುತ್ತಿದ್ದರು. ಹರಿ ಸಹಪಾಠಿಗಳಿಗೆ ಶಿವಮೊಗ್ಗೆಯ ಮಧ್ಯಭಾಗದಲ್ಲಿದ್ದ ಗಾಂಧೀ ಪಾರ್ಕಿನ ಬಳಿ ಒಂದು ಕಡ್ಡಿಯಿಂದ ನೆಲದ ಮೇಲೆ ಬರೆದು ಗಣಿತದ ಸಮಸ್ಯೆಗಳನ್ನು ಬಿಡಿಸಿ ಹೇಳಿಕೊಡುತ್ತಿದ್ದರು. ನಾಲ್ಕನೇ ತರಗತಿಯಲ್ಲಿದ್ದಾಗಲೇ "ಕಾದಿರುವಳು ಶಬರಿ ರಾಮ ಬರುವನೆಂದು..." ಕವಿತೆಯನ್ನು "ಕಾದಿರುವದು ಡಬರಿ ಬೆಲ್ಲ ಬರುವದೆಂದು..." ಎಂದು ಕಟ್ಟಿ ಹಾಡುತ್ತಿದ್ದರು.</p>
		<p>ಹರಿಯ ಅಕ್ಕ ಸುಬ್ಬುಲಕ್ಷ್ಮಿ (ಅಮ್ಮಯ್ಯ) ಮಕ್ಕಳಿಗೆ ಮನೆ ಪಾಠ ಮಾಡುತ್ತಿದ್ದರಿಂದ ಅದರಿಂದ ಬರುತ್ತಿದ್ದ ಹಣದಲ್ಲಿ ಹರಿಯ ಪ್ರಾಥಮಿಕ ವಿದ್ಯಾಭ್ಯಾಸಕ್ಕೆ ಸಹಾಯ ಮಾಡುತ್ತಿದ್ದರು. ಹರಿ ತನ್ನ ಜೀವನದ ಕೊನೆಯ ಕ್ಷಣದವರೆಗೂ ಇದನ್ನು ನೆನೆಸಿಕೊಳ್ಳುತ್ತಿದ್ದರು. ಹರಿ ಮಾಧ್ಯಮಿಕ ಶಾಲೆಯಲ್ಲಿ ಓದುವಾಗ ಹರಿಯ ಹಿಂದಿನ ತರಗತಿಯ ಮಕ್ಕಳಿಗೆ ಮನೆ ಪಾಠ ಮಾಡಿ ಅದರಿಂದ ಬರುತ್ತಿದ್ದ ಹಣದಲ್ಲಿ ತಮಗೆ ಬೇಕಾದ ಪುಸ್ತಕಗಳನ್ನು ಕೊಂಡುಕೊಳ್ಳುತ್ತಿದ್ದರು. ಹರಿಯ ವಿದ್ಯಾಭ್ಯಾಸದ ಕಷ್ಟದ ದಿನಗಳನ್ನು ನೆನೆದು ಹರಿಯ ಜೀವನದ ಕೊನೆಯವರೆಗೂ ಬಡಮಕ್ಕಳಿಗೆ ವಿದ್ಯಾಭ್ಯಾಸಕ್ಕೆ ನೆರವಾಗುತ್ತಾ ಬಂದರು. ಬಡ ವಿದ್ಯಾರ್ಥಿಗಳಿಗೆ ನೋಟ್ ಬುಕ್, ಟೆಕ್ಸ್ಟ್ ಬುಕ್, ಸ್ಕೂಲ್ ಬ್ಯಾಗ್, ಪೆನ್ಸಿಲ್, ಪೆನ್, ಜ್ಯಾಮಿಟ್ರಿ ತೆಗೆದುಕೊಡುವುದು ಹಾಗೂ ಶಾಲೆಗೆ ನೇರವಾಗಿ ಹೋಗಿ ಸ್ಕೂಲ್ ಫೀ ಕಟ್ಟುವುದು ಮುಂತಾದವುಗಳನ್ನು ಮಾಡುತ್ತಿದ್ದರು. ಆ ಕೆಲಸವನ್ನು ನಾನೂ ಇಂದಿಗೂ ಮುಂದುವರೆಸುತ್ತಿದ್ದೇನೆ.ಚಿಕ್ಕ ಹುಡುಗನಾಗಿದ್ದಾಗಿನಿಂದಲೂ ಹರಿಗೆ ಸಂತೋಷ ತರುತ್ತಿದ್ದ ಒಂದು ಹವ್ಯಾಸವೆಂದರೆ ಭಾಷೆಯೊಡನೆ ಆಟವಾಡುವುದು. ರೋಚಕವಾಗಿ ಪಾಠ ಹೇಳಿಕೊಡುತ್ತಿದ್ದ ಪ್ರಾಥಮಿಕ ಮತ್ತು ಮಾಧ್ಯಮಿಕ ಶಾಲೆಯ ಉಪಾಧ್ಯಾಯರ ಪ್ರಭಾವ ಇದು ಇದ್ದಿರಬಹುದು, ಅಥವಾ ತಾಯಿಯ ಮನೆಯ ಕಡೆಯ ನೆಂಟರಿಷ್ಟರ ಮನೆಗಳಲ್ಲಿ, ಅತ್ತೆ ಮಾವಂದಿರ ಮಾತುಕತೆಗಳಲ್ಲಿ ಹಾಸುಹೊಕ್ಕಾಗಿರುತ್ತಿದ್ದ, ಕಿವಿಯ ಮೇಲೆ ಬೀಳುತ್ತಿದ್ದ ಗಾದೆ, ಒಗಟು, ನಾಣ್ಣುಡಿಗಳ ಪ್ರಭಾವವೇ ಇದ್ದಿರಲೂಬಹುದು, ಅಂತೂ ವಿದ್ಯಾರ್ಥಿ ದೆಸೆಯಲ್ಲಿಯೇ ಆಡುವ ಭಾಷೆಯ ಸೊಗಸಿನ ಬಗ್ಗೆ ಹರಿಗೆ ಆಸಕ್ತಿ ಮೊಳಕೆಯೊಡೆದಿತ್ತು.</p>
	</section>
</body>
</html>
