<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-025">
		<h1 class="level1-title" epub:type="title">ಕೆನಡಾದಲ್ಲಿ ನಡೆದ ಕನ್ನಡ ಸಮ್ಮೇಳನದಲ್ಲಿ ಹರಿ ಮಾಡಿದ ಅಗ್ರ ಭಾಷಣ</h1>
		<p>೧೯೮೭ ಮೇ ೨೪ ರಂದು ಕೆನಡಾದಲ್ಲಿ ಕನ್ನಡ ಸಮ್ಮೇಳನ ನಡೆಯಿತು. ಸಹಸ್ರಾರು ಜನರು ವಿಶ್ವ ಕನ್ನಡ ಸಮ್ಮೇಳನಕ್ಕೆ ಹಾಜರಾಗುವ ಮೂಲಕ ಸಮ್ಮೇಳನ ಅರ್ಥಪೂರ್ಣವಾಗಿ ಹಾಗೂ ವೈಭವವಾಗಿ ನಡೆಯಲು ಕಾರಣೀಭೂತರಾದರು. ಈ ಸಮ್ಮೇಳನದ ಅಧ್ಯಕ್ಷತೆಯನ್ನು ಕರ್ನಾಟಕ ರಾಜ್ಯದ ಅಂದಿನ ಮಾನ್ಯ ಮುಖ್ಯಮಂತ್ರಿಗಳಾದ ದಿವಂಗತ ರಾಮಕೃಷ್ಣಹೆಗಡೆಯವರು ವಹಿಸಿದ್ದರು. ಈ ಸಮ್ಮೇಳನದ ಅಗ್ರ ಭಾಷಣವನ್ನು ಅಮೆರಿಕನ್ನಡ ಮುಖ್ಯ ಸಂಪಾದಕ ಶ್ರೀ ಎಸ್.ಕೆ. ಹರಿಹರೇಶ್ವರ ಅವರು ಮಾಡಿದರು. ಕನ್ನಡ ನಾಡಿನಿಂದ ಬಹುದೂರ ನೆಲೆಸಿರುವ ಕನ್ನಡಿಗರು ಹೇಗೆ ತಮ್ಮ ಕನ್ನಡ ಸಂಸ್ಕೃತಿ, ಭಾಷೆ, ಕಲೆಗಳನ್ನು ಉಳಿಸಿ, ಬೆಳೆಸಿಕೊಂಡು ಬರಬೇಕು, ಅದರಿಂದ ಬರುವ ಲಾಭವೇನು, ಅದರ ಅಗತ್ಯವೇನು ಎಂಬುದರ ಬಗ್ಗೆ ಶ್ರೀ ಹರಿಹರೇಶ್ವರ ಅವರು ಬಹಳ ರಸವತ್ತಾಗಿ, ರುಚಿಕರ ಕನ್ನಡದಲ್ಲಿ ಭಾಷಣ ಮಾಡಿದರು. ಬರೀ ಮೇಲೆ ಹೇಳಿದ ಪ್ರಶ್ನೆಗಳಷ್ಟೇ ಅಲ್ಲದೆ, ಅದನ್ನು ಕಾರ್ಯಗತ ಮಾಡಲು ಹೇಗೆ ಸಾಧ್ಯವೆಂಬುದನ್ನೂ ವಿವರಿಸಿದರು. ಅವರ ಭಾಷಣದಲ್ಲಿನ ಆಣಿಮುತ್ತುಗಳು:</p>
		<p>&#9830; ಊರಿನಿಂದ ದೂರ ಬಂದ ಕನ್ನಡಿಗರು ತಾವು ತುಂಬಿದ ಮನೆಯಲ್ಲಿ, ತೌರ ಬೆಳಕನ್ನು ಬೆಳಗುವ ಹಂಬಲದವರು. ಇದಕ್ಕೆ ಬೆಂಬಲವಾಗಿ - ಮಾತು, ಓದು, ಬರೆಹ, ಹಾಡು, ಪ್ರಕಟಣೆ, ಕಂಪ್ಯೂಟರೀಕರಣ ಮತ್ತು ಕನ್ನಡಕ್ಕೆ ವಿಶ್ವಮಾನ್ಯತೆ -ಎಂಬ ಏಳು ಬಣ್ಣಗಳನ್ನು ಕನ್ನಡದ ಕಾಮನಬಿಲ್ಲಿನಲ್ಲಿ ಕಾಣಲು ನಾನು ಪ್ರಯತ್ನಿಸುತ್ತೇನೆ.</p>
		<p>&#9830; ಲೋಕಾಭಿರಾಮವಾಗಿ ಮಾತನಾಡುವಾಗ, ನಿಮ್ಮಿಬ್ಬರಿಗೂ ಕನ್ನಡ ಗೊತ್ತಿದ್ದರೆ ಕನ್ನಡದಲ್ಲೇ ಮಾತನಾಡಿ. ಇದು ಭಾಷೆಯ ಅಂಧಾಭಿಮಾನ ವಲ್ಲ. ನಾವು ಕಲಿತ ಭಾಷೆಯನ್ನು ಉಳಿಸಿಕೊಳ್ಳುವುದೇ ಹೀಗೆ.</p>
		<p>&#9830; ಹಬ್ಬ, ಹುಣ್ಣಿಮೆಗೆ, ಸಂತೋಷ ಸಮಾರಂಭಗಳಲ್ಲಿ ಕನ್ನಡ ಪುಸ್ತಕವೊಂದನ್ನು ಉಡುಗೊರೆಯಾಗಿ ಕೊಡಿ.</p>
		<p>&#9830; ಅಮ್ಮನ ಅಕ್ಕರೆಯ ಜೋಗುಳ, ಶಿಶುಗೀತೆಗಳ ತರುವಾಯ, ಕೀರ್ತನೆ-ವಚನಗಳ ಶಾಸ್ತ್ರೀಯ ಸಂಗೀತವನ್ನು ಚಿಕ್ಕಂದಿನಿಂದಲೂ ಕೇಳುತ್ತಾ ಬೆಳೆದು ಬಂದವರು ನಾವು. ಆಗಾಗ್ಗೆ ಜನಪದ ಗೀತೆಗಳನ್ನೂ, ಕನ್ನಡದ ಹೆಸರಾಂತ ಕವಿಗಳ ಜನಪ್ರಿಯ ಭಾವಗೀತೆಗಳನ್ನೂ ಕೇಳಿ, ಹಾಡಿ, ಗಮನಿಸಿ. ಅವನ್ನು ತಮ್ಮ ಬಾಳ ಬೆಳಕಿನ ದೀಪ/ವಿದ್ವತ್ ಆಗಿಸಿಕೊಂಡವರು ಇನ್ನೂ ಹಲವರು. ಮೆಲುಕು ಹಾಕಿದಾಗ ಅವು ತರುವ ಸುಖ, ಸಂತೋಷ ಅಸದೃಶ. ಹೊಸ ಹೊಸ ಕ್ಷಿತಿಜಗಳನ್ನು ಅರಸಿ ಬರುವ ನಾವು ಆ ಸವಿಯನ್ನು ಇಲ್ಲೂ ಚಪ್ಪರಿಸೋಣ. ಕನ್ನಡ ಗೀತೆಗಳನ್ನು ಅನುಕೂಲವಾದಾಗಲೆಲ್ಲಾ ಕೇಳುತ್ತಿರೋಣ.</p>
		<p>&#9830; ಉಪಯೋಗಿಸಿಕೊಂಡಷ್ಟೂ ಹೆಚ್ಚಾಗುವ, ಹೆಚ್ಚು ನಾಜೂಕಾಗುವ ಅಸಾಮಾನ್ಯ ಸರಕು ಒಂದಿದೆ. ಅದೇ ಬರೆಹದ ಕಲೆ. ಬರೆಹಗಾರರ ಭಾವುಕತೆ ಶಿಶಿರದಲ್ಲೇ ಹೆಪ್ಪುಗಟ್ಟಿ ಉಳಿಯದೆ ಹಲವು ವಸಂತಗಳನ್ನು ಕಾಣುತ್ತಾ ಬೆಳೆಯುವಂತೆ ಪೋಷಿಸುವುದರಲ್ಲಿ ಪರಸ್ಪರ ಪ್ರಯೋಜನವಿದೆ. ಎಲ್ಲಾ ಕನ್ನಡ ಸಂಸ್ಥೆಗಳೂ ಇಲ್ಲಿನವರ ಕನ್ನಡ ಬರೆಹಗಳನ್ನು ಆಗಾಗ್ಗೆ ಪ್ರಕಟಿಸುವ ಮನಸ್ಸು ಮಾಡಬೇಕು. ಕನ್ನಡ ಕೂಟಗಳು ಹೊರತರುವ ಸಮಾಚಾರ ಪತ್ರಗಳು ಮೈತುಂಬಿಕೊಂಡು ಸಾಹಿತ್ಯ ಸಂಚಿಕೆಗಳಾಗಬೇಕು. ತನ್ಮೂಲಕ ವಿದೇಶದಲ್ಲಿದ್ದರೂ ಕನ್ನಡದಲ್ಲಿ ಸಮರ್ಥವಾಗಿ ಬರೆಯಬಲ್ಲವರಿಗೆ ಪ್ರೋತ್ಸಾಹ ಸಿಗಲಿ.</p>
		<p>&#9830; ಭಾರತದಿಂದ ದೂರ ಬಂದು ವಿದೇಶದಲ್ಲಿ ವಿಭಿನ್ನ ಪರಿಸರದಲ್ಲಿ ಇರುವ ಕನ್ನಡ ಅಭಿಮಾನಿಗಳೆಲ್ಲರ ಓದು ಬರೆಹದ ಆಸಕ್ತಿ, ಆಶೋತ್ತರಗಳನ್ನು ಪ್ರತಿಬಿಂಬಿಸುವ ಒಂದು ಪ್ರಯತ್ನ 'ಅಮೆರಿಕನ್ನಡ'. ಚಿನ್ನದ ನಡು ಜಾಡಿನಲ್ಲಿ ರಥ ಸಾಗಲು ಅನುವಾಗುವಂತೆ ಓದುಗರು ತಮ್ಮ ಅನಿಸಿಕೆಗಳನ್ನು ನಿಸ್ಸಂಕೋಚ ಬರೆದು ತಿಳಿಸಲಿ, ಅಭಿಪ್ರಾಯಗಳನ್ನು ಹಂಚಿಕೊಳ್ಳಲಿ.</p>
		<p>&#9830; ಕನ್ನಡ ಪೀಠವೊಂದನ್ನು ಅಮೆರಿಕಾದಲ್ಲಿ ಸ್ಥಾಪಿಸುವುದೂ, ಕನ್ನಡ ಕೇಂದ್ರಗಳನ್ನು ಬಹು ಸಂಖ್ಯಾತ ಕನ್ನಡಿಗರು ಇರುವ ಪ್ರದೇಶಗಳಲ್ಲಿ ನಿರ್ಮಿಸಿ ನಡೆಸುವುದೂ, ಪ್ರಾತಿನಿಧಿಕವಾದ ಉತ್ತಮ ಕನ್ನಡ ಪುಸ್ತಕಗಳನ್ನು ಸಮರ್ಥ ಅಮೆರಿಕನ್ ಬರೆಹಗಾರರಿಂದ ಅನುವಾದ ಮಾಡಿಸುವುದು ಇವುಗಳಿಗೆ ಈಗ ಕಾಲ ಸನ್ನಿಹಿತವಾಗಿದೆ. "ಉಳ್ಳವರು ಶಿವಾಲಯವ ಮಾಡಿದಂತೆ'' ಉತ್ತರ ಅಮೆರಿಕಾದ ಕೊಡುಗೈ ದಾನಿಗಳು ಇಂಥ ದೊಡ್ಡ ಪ್ರಮಾಣದ ಯೋಜನೆಗಳಿಗೆ ಕೈ ಬಿಚ್ಚಿ ನೆರವು ನೀಡಬೇಕು. ಎಲ್ಲ ಕನ್ನಡಿಗರೂ ತಮ್ಮ ಶಕ್ತಿ ಮೀರಿ ಬೆಂಬಲಿಸಬೇಕು.</p>
		<p>ಶ್ರೀ ಹರಿಹರೇಶ್ವರ ಅವರ ಭಾಷಣವನ್ನು ಕೇಳಿ ಇವರೇನು ಇಂಜಿನಿಯರ್ ಆಗಿ ದುಡಿಯುತ್ತಿರುವ ಶ್ರೀ ಸಾಮಾನ್ಯರೋ, ಅಲ್ಲ ಕನ್ನಡದ ಧ್ವಜವನ್ನು, ಕನ್ನಡ ಸಂಸ್ಕೃತಿಯನ್ನು ಈ ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಹಬ್ಬಿಸಲು ಹುಟ್ಟಿಬಂದ 'ವಿವೇಕಾನಂದ'ರಂತಹ ಪ್ರಚಾರಕರೋ ಎಂಬ ಆಶ್ಚರ್ಯ ಉಂಟು ಮಾಡುತ್ತಿತ್ತು. ಶ್ರೀ ಹರಿಹರೇಶ್ವರ ಅವರ ಅಗ್ರ ಭಾಷಣ, ಅವರು ಬಂದ ಕನ್ನಡಿಗರಿಗೆಲ್ಲಾ ಗೆಳೆಯನಾಗಿ ಮಾತನಾಡುತ್ತಿದ್ದ ದೃಶ್ಯ, ಕನ್ನಡ ಸಂಘಗಳಿಗೆ ಕೊಡುತ್ತಿದ್ದ ಉತ್ತೇಜನ, ಕನ್ನಡ ಕಂಪ್ಯೂಟರೀಕರಣದ ಪ್ರದರ್ಶನ ಇವುಗಳೆಲ್ಲಾ ಸಮ್ಮೇಳನಕ್ಕೆ ನಿಜವಾಗಿಯೂ 'ಕನ್ನಡತನ'ದ ಕಳೆಯನ್ನು ಕೊಟ್ಟಿತ್ತು. ಅವರ ಭಾಷಣದಿಂದ ಕನ್ನಡದ ಬಗ್ಗೆ ಜಾಗೃತಿಗೊಳ್ಳದಿದ್ದವರು ಬಹಳ ವಿರಳವೆಂದೇ ಕಾಣಿಸುತ್ತದೆ ಎಂದು ಸಭಿಕರು ಮಾತನಾಡಿಕೊಳ್ಳುತ್ತಿದ್ದುದು ನನಗೀಗಲೂ ಬಹಳ ಚೆನ್ನಾಗಿ ನೆನಪಿದೆ.</p>
	</section>
</body>
</html>
