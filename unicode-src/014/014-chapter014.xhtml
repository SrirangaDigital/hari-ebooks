<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-014">
		<h1 class="level1-title" epub:type="title">ಉತ್ತರ ಪತ್ರಿಕೆಗಳ ಮೌಲ್ಯಮಾಪನ</h1>
		<p>ನಾನು ಆಗ ಒಂದು ಇಂಜನಿಯರಿಂಗ್ ಕಾಲೇಜಿನಲ್ಲಿ ಮೇಷ್ಟರಾಗಿದ್ದೆ. ಕಾಲೇಜಿನಲ್ಲಿ ನಡೆಯುವ ಮಧ್ಯಂತರ ಪರೀಕ್ಷೆಗಳಿಗೆ ಪ್ರಶ್ನೆಪತ್ರಿಕೆಗಳನ್ನ ತಯಾರಿಸುವುದರಲ್ಲಿ ನಮ್ಮಂಥವರಿಗೆ ಅವಕಾಶವಿತ್ತು. ನಾನು ಯಾವ ವಿಷಯದಲ್ಲಿ ಪಾಠ ಹೇಳಿಕೊಡುತ್ತಿದ್ದೆನೋ ಆ ವಿಷಯದ ಪ್ರಶ್ನೆಪತ್ರಿಕೆಗಳು ಅವು. ಆದರೆ, ಇಬ್ಬರು ಮೂವರು ಅಧ್ಯಾಪಕರು ಒಂದೇ ವಿಷಯವನ್ನ ಬೇರೆ ಬೇರೆ ತರಗತಿಗಳಿಗೆ ಪಾಠ ಹೇಳುತ್ತಿದ್ದರೆ, ಆ ಎಲ್ಲಾ ಉಪಾಧ್ಯಾಯರೂ ಸೇರಿ ಒಂದು ಪ್ರಶ್ನೆಪತ್ರಿಕೆಯನ್ನ ತಯಾರು ಮಾಡಿಕೊಂಡು, ಆ ಎಲ್ಲಾ ತರಗತಿಯ ವಿದ್ಯಾರ್ಥಿಗಳಿಗೂ ಅದನ್ನು ಪರೀಕ್ಷೆಯಲ್ಲಿ ಕೊಡುವ ಪದ್ಧತಿಯಿತ್ತು. ನಮ್ಮ ನಮ್ಮ ವಿದ್ಯಾರ್ಥಿಗಳು ಬರೆದ ಉತ್ತರಗಳನ್ನು ನೋಡಿ, ಮೌಲ್ಯಮಾಪನ ಮಾಡಿ, ಅಂಕಗಳನ್ನು ಕೊಡುವ ಜವಾಬ್ದಾರಿ ಆಯಾಯ ತರಗತಿಯ ಮೇಷ್ಟರುಗಳಿಗೇ ಇತ್ತು.</p>
		<p>ವರ್ಷದ ಕೊನೆಯಲ್ಲಿ ನಡೆಸುವ ಸಾರ್ವಜನಿಕ (ಪಬ್ಲಿಕ್) ಪರೀಕ್ಷೆಯ ವಿಚಾರ ಬೇರೆ. ವಿಶ್ವವಿದ್ಯಾಲಯದ ನಿಯಮಗಳ ಪ್ರಕಾರ, ಎಷ್ಟೋ ವರ್ಷಗಳ ಅನುಭವ ಇರುವ ಪ್ರಾಧ್ಯಾಪಕರುಗಳಿಗೆ ಮಾತ್ರ ಈ ಪ್ರಶ್ನೆಪತ್ರಿಕೆ ತಯಾರು ಮಾಡುವ ಅವಕಾಶ ಸಿಗುತ್ತಿತ್ತು. ಅಲ್ಲದೇ ವಿದ್ಯಾರ್ಥಿಗಳ ಉತ್ತರ ಪತ್ರಿಕೆಗಳ ಮೌಲ್ಯ ಮಾಪನ ಮಾಡುವ ಅವಕಾಶವೂ ಸಹ ಸಾಕಷ್ಟು ವರ್ಷಗಳ ಅನುಭವ ಇರುವ ಅಧ್ಯಾಪಕರಿಗೆ ವಿಶ್ವವಿದ್ಯಾನಿಲಯದ ನಿಯಮಗಳ ಪ್ರಕಾರ ಸಿಗುತ್ತಿತ್ತು. ಪ್ರಶ್ನೆಪತ್ರಿಕೆಗಳನ್ನ ತಯಾರಿಸುವ ಹೊಣೆ ಮತ್ತು ಉತ್ತರ ಪತ್ರಿಕೆಗಳ ಮೌಲ್ಯಮಾಪನದ ಜವಾಬ್ದಾರಿ ಒಬ್ಬ ಮೇಷ್ಟರಿಗೆ ಸಿಕ್ಕಿದೆ- ಎಂದರೆ ಅವನಿಗೆ ತುಂಬಾ ಗೌರವ. ನಮ್ಮ ಇಂಜಿನಿಯರಿಂಗ್ ವಿಭಾಗದಲ್ಲಿ ಅಧ್ಯಾಪಕರೆಲ್ಲಾ ಸ್ಟಾಫ್ ರೂಮಿನಲ್ಲಿ ತರಗತಿಗಳು ಪ್ರಾರಂಭವಾಗುವ ಮುನ್ನವೋ ಲಂಚ್ ವೇಳೆಯಲ್ಲೋ, ಬೇರೆ ಇನ್ನಾವುದೋ ವಿಶೇಷ ಸಂದರ್ಭಗಳಲ್ಲೋ ಒಟ್ಟಾಗಿ ಕುಳಿತು ಹರಟೆ ಹೊಡೆಯುತ್ತಿದ್ದಾಗ, ಈ ಪ್ರಶ್ನೆಪತ್ರಿಕೆಗಳ ಮೌಲ್ಯಮಾಪನದ ಮಾತುಗಳು ಆಗಾಗ್ಗೆ ಬರುತ್ತಿದ್ದವು. ಆಗಿನ್ನೂ ಕೆಲಸಕ್ಕೆ ಸೇರಿದ ಬಚ್ಚಾಗಳ ತರಹ ಇದ್ದ ನಾನು ಮತ್ತು ನನ್ನಂತಹ ಇನ್ನು ಮೂರು ನಾಲ್ಕು ಜನ ಅಧ್ಯಾಪಕರು ಅಂತಹ ಮಾತುಗಳನ್ನ ಬಾಯಿಬಿಟ್ಟುಕೊಂಡು ಕೇಳುತ್ತಿದ್ದೆವು. ಎಷ್ಟೋ ರೋಚಕ ಕಥೆಗಳನ್ನ ಅವರುಗಳು ಹೇಳುತ್ತಿದ್ದರು. ನಮಗೂ ಆಸೆ 'ಈ ರೀತಿ ನಮಗೂ ಅವಕಾಶ ಸಿಗಬೇಕು' ಅಂತ. ಆದರೆ ನಿಯಮದ ಪ್ರಕಾರ ನಾವು ನಮ್ಮ ಕಾಲಕ್ಕಾಗಿ ಕಾಯಬೇಕಿತ್ತು.</p>
		<p>ಒಬ್ಬರು ಹೇಳುತ್ತಿದ್ದರು: "ಪರೀಕ್ಷೆಯ ಫಲಿತಾಂಶಗಳು ತಾಂತ್ರಿಕ ಕಾರಣಗಳಿಗಾಗಿ ತಡವಾಗಿ ಪ್ರಕಟಣೆಗೊಳ್ಳುತ್ತಿವೆ. ಈ ವಿಳಂಬಕ್ಕೆ ಸಂಬಂಧಪಟ್ಟವರು ತಾಳ್ಮೆಯಿಂದ ಇರಬೇಕೆಂದು ವಿನಂತಿಸಿಕೊಳ್ಳುತ್ತೇವೆ"- ಎಂದು ವಿಶ್ವವಿದ್ಯಾಲಯದ ಕುಲಸಚಿವರು ಪ್ರಕಟಣೆ ಹೊರಡಿಸುತ್ತಾರಲ್ಲ, ಆ ತಾಂತ್ರಿಕ ಕಾರಣದ ಒಳಗುಟ್ಟು ಇಷ್ಟೇ: ಯಾರೋ ಒಬ್ಬಿಬ್ಬರು ಹಳೇ ಹುಲಿಗಳು ಇನ್ನೂ ತಮ್ಮ ಮೌಲ್ಯಮಾಪನ ಮಾಡಿ ಅಂಕಪಟ್ಟಿ ಕಳಿಸಿಲ್ಲ, ಇವತ್ತು ನಾಳೆ ಅಂತ ಸತಾಯಿಸುತ್ತಾ ಇದ್ದಾರೆ. ಆ ಪ್ರಭಾವೀ ಪ್ರಾಧ್ಯಾಪಕರು ಯಾವಾಗಲೂ ಇಂಥಾ ತಲೇನೋವಿನ ಗಿರಾಕಿಗಳೇ. ಬಿಸಿ ತುಪ್ಪ, ನುಂಗೋ ಹಾಗಿಲ್ಲ, ಉಗುಳೋ ಹಾಗೂ ಇಲ್ಲ.</p>
		<p>ಇನ್ನೊಬ್ಬರು ದನಿಗೂಡಿಸಿದರು: ಅಯ್ಯೋ ಅಂಥವರದ್ದು ಬಿಡಿ, ನಮ್ಮ ಪ್ರೊ। 'ಘ' ಇದ್ದಾರಲ್ಲ. ನಿಜವೋ ಸುಳ್ಳೋ ಗೊತ್ತಿಲ್ಲ. ಮೇಲಿಂದ ಮೇಲೆ ರಿಜಿಸ್ಟ್ರಾರ್ ಕಛೇರಿಯಿಂದ ದುಂಬಾಲಿನ ಫೋನ್‍ಕಾಲ್‍ಗಳ ಸುರಿಮಳೆ ಆದಮೇಲೆ, ಮೌಲ್ಯಮಾಪನದ ಅಂಕಪಟ್ಟಿ ಮಾತ್ರ ಸೀಲ್ ಮಾಡಿದ ಕವರ್‍ನಲ್ಲಿ ಆಫೀಸ್ ಜವಾನನ ಕೈಯಲ್ಲಿ ಸುರಕ್ಷಿತವಾಗಿ ಕಳಿಸಿ ಬಿಡುತ್ತಾರೆ; 'ಉತ್ತರಪತ್ರಿಕೆಗಳ ಕಟ್ಟನ್ನ ಆಮೇಲೆ ನಾನೇ ತಂದುಕೊಡುತ್ತೇನೆ'- ಅಂತ ಹೇಳಿ ಕಳಿಸಿಬಿಡುತ್ತಾರೆ. ದೇವರಿಗೇ ಗೊತ್ತು- ಬೀಜ ಮೊದಲೋ, ಮರ ಮೊದಲೋ!</p>
		<p>ಮತ್ತೊಬ್ಬರು ಮಧ್ಯೆ ಬಾಯಿಹಾಕಿದರು: ಅವರ ಕತೆ ಬಿಡಿ. ನಮ್ಮ ವೈಶಂಪಾಯನ ಕಾಲದ ಪ್ರೊಫೆಸರ್ ಇದ್ದಾರಲ್ಲ. ಆ ವಿಷಯ ಪಾಠ ಹೇಳಿ ಎಷ್ಟು ವರ್ಷ ಆಗಿರುತ್ತೋ ಏನೋ ಅವರಿಗೆ, ಅಂಥವರು ವ್ಯಾಲ್ಯುಯೇಷನ್ ಮಾಡ್ತಾರಂತೆ, ವ್ಯಾಲ್ಯುಯೇಷನ್. 'ಪ್ರಶ್ನಪತ್ರಿಕೆಗೆ ಸರಿಯಾದ ಉತ್ತರಗಳ ಒಂದು 'ಕೀ'ಯನ್ನೂ ದಯವಿಟ್ಟು ಕೊಟ್ಟು ಬಿಡೀಪ್ಪಾ, ಯೂನಿಫಾ಼ರ್ಮ್ ಆಗಿ ವ್ಯಾಲ್ಯುಯೇಷನ್ ಮಾಡಬೇಕಲ್ಲ, ಕನ್ಸಿಸ್ಟೆನ್ಸ್ ಕಾಪಾಡಿಕೊಳ್ಳಬೇಕಲ್ಲ, ವಿದ್ಯಾರ್ಥಿಗಳಿಗೆ ಅನ್ಯಾಯ ಆಗಬಾರದಲ್ಲ'- ಅಂತ ಸೋಗು ಹಾಕುತ್ತ, ಪ್ರಶ್ನಪತ್ರಿಕೆ ಸೆಟ್ ಮಾಡಿದ ಮೇಷ್ಟರಿಗೆ ಅಹವಾಲು ಮಾಡಿಕೊಳ್ಳುತ್ತಾರೆ. 'ಕೀ' ಸ್ವಲ್ಪ ವಿವರವಾಗಿಯೇ ಇದ್ದರೆ ಒಳ್ಳೆಯದು- ಅನ್ನುವ ಜನ ಇವರು.</p>
		<p>ಮಗದೊಬ್ಬರು ಅಪ್ಪಣೆ ಕೊಡಿಸಿದರು: ಫೇಲ್ ಮಾಡಿಸಿದರೆ ತಾನೇ ತಾಪತ್ರಯ. ಯಾರೂ ಫೇಲ್‍ಏ ಆಗದ ಹಾಗೆ, ಎಲ್ಲರಿಗೂ ಐವತ್ತರ ಮೇಲೇ ಕೊಟ್ಟು ಬಿಟ್ಟರೆ ಯಾರಪ್ಪನ ಮನೆ ಗಂಟು ಹೋಗುತ್ತೆ. ಸ್ವಲ್ಪ ಲಿಬರಲ್ ಆಗಿ ಇರಬೇಕಪ್ಪ. ವಿದ್ಯಾರ್ಥಿಗೆ ವಿಷಯಗೊತ್ತಿದೆಯಾ ಅಂತ ತಿಳಿದುಕೊಳ್ಳಬೇಕು. ಭಾಗಶಃ(ಪಾರ್ಷಿಯಲ್) ಉತ್ತರಕ್ಕೂ ಗಮನ ಹರಿಸಬೇಕು. ಲೆಕ್ಕ ಕೊಟ್ಟಾಗ, ಮೊದಲೇ ಊಹಿಸಿಕೊಳ್ಳಬೇಕಾದ ಕೆಲವು ಅಂಕೆ-ಸಂಖ್ಯೆಗಳು ಸ್ವಲ್ಪ ಏರುಪೇರಾಗಿರಬಹುದು; ಕೊನೇ ಉತ್ತರಮಾತ್ರ ಮುಖ್ಯ ಅಂತ ಆಗಿರಬಾರದು. ಅಷ್ಟೇ ಅಲ್ಲ; ಹೆಂಡತಿ ಮೇಲಿನ ಕೋಪಾನ ಉತ್ತರ ಪತ್ರಿಕೆಯ ಮೇಲೆ ತೋರಿಸಿಕೊಳ್ಳೋ ಮುಠ್ಠಾಳರೂ ಇರ್ತಾರಲ್ಲ.</p>
		<p class="vertical-delimiter"/>
		<p>ಒಂದು ದಿನ ನಮ್ಮ ಕಾಲೇಜಿನ ಹಿರಿಯ ಪ್ರಾಧ್ಯಾಪಕರೊಬ್ಬರು (ಅವರೀಗ ಸತ್ತು ಸ್ವರ್ಗಸ್ಥರಾಗಿದ್ದಾರೆ!) ನನ್ನನ್ನ ತಮ್ಮ ಆಫೀಸ್ ರೂಮಿಗೆ ಕರೆದು, "ಸಂಜೆ ನಮ್ಮ ಮನೆಗೆ ಬರುತ್ತೀರಾ? ನಿಮ್ಮ ಹತ್ತಿರ ಸ್ವಲ್ಪ ಮಾತನಾಡುವುದಿದೆ"- ಎಂದರು. ವಿಷಯ ಏನು ಅಂತ ಹೇಳಲಿಲ್ಲ. ಏನಿರಬಹುದು ಅಂತ ಏನೇನೋ ಯೋಚನೆ ಮಾಡಿಕೊಂಡು ಆ ಸಂಜೆ ಅವರ ಮನೆಗೆ ನಾನು ಹೋದೆ.</p>
		<p>ಮನೆಯ ಹೊರಗಿನ ವರಾಂಡದಲ್ಲೇ ಕುರ್ಚಿಯ ಮೇಲೆ ಕುಳಿತು ನಾವಿಬ್ಬರೂ ಸಂಭಾಷಣೆ ಮಾಡಿದೆವು. ಅವರು ಹೇಳಿದರು "ನೋಡಿ, ನೀವು ಕಾಲೇಜಿನಲ್ಲಿ ಚೆನ್ನಾಗಿ ಪಾಠ ಮಾಡುತ್ತಿದ್ದೀರಿ- ಅಂತ ಬಹಳ ಜನ ವಿದ್ಯಾರ್ಥಿಗಳು ನಿಮ್ಮ ಸಹೋದ್ಯೋಗಿ ಮೇಷ್ಟ್ರುಗಳು ನಿಮ್ಮನ್ನ ತುಂಬಾ ಹೊಗಳುತ್ತಾರೆ. ವಿಷಯಾನ ನೀವು ಚೆನ್ನಾಗಿ ತಿಳಿದುಕೊಂಡು ಪಾಠ ಹೇಳ್ತಾ ಇದ್ದೀರಿ ಅನ್ನೋದು ನನಗೆ ಗೊತ್ತು. ನಿಮ್ಮಂಥ ಯುವಕ ಅಧ್ಯಾಪಕರಿಗೆ ಒಳ್ಳೊಳ್ಳೆ ಅವಕಾಶಗಳು ಬೇಗ ಬೇಗ ಸಿಗಬೇಕು. ಬೇರೆ ಬೇರೆ ಕ್ಷೇತ್ರಗಳಲ್ಲಿ ನಿಮಗೆ ಅನುಭವ ಆಗಬೇಕು. ಇದರಿಂದ ಮುಂದೆ ನಿಮಗೆ ತುಂಬಾ ಅನುಕೂಲಗಳಿವೆ." ಹೀಗೆಲ್ಲಾ ಬಣ್ಣ ಬಣ್ಣದ ಮಾತುಗಳನ್ನ ಅವರು, ಒಳಮನೆಯಿಂದ ಆಳಿನ ಕೈಯ್ಯಲ್ಲಿ ತರಿಸಿಕೊಟ್ಟ ಕಾಫಿ ಕುಡಿಯುತ್ತಿದ್ದ ನನಗೆ ಹೇಳಿದರು. ವಿಷಯ ಏನು ಅಂತ ಇನ್ನೂ ಹೇಳಿರಲಿಲ್ಲ ನಾನು ಊಹಿಸಿಕೊಳ್ತಾನೆ "ಥ್ಯಾಂಕ್ಸ್ ಸರ್" ಅಂತ ಹೇಳಿದೆ.</p>
		<p>ಅವರು ಹೇಳಿದರು: "ನಿಮಗೆ ಒಂದು ಉಪಕಾರ ಮಾಡಬೇಕು ಅಂತ ನನಗೊಂದು ಐಡಿಯಾ ಹೊಳೆದಿದೆ. ಈ ಪೇಪರ್ ವ್ಯಾಲ್ಯುಯೇಷನ್ ಇದೆಯಲ್ಲಾ, ಇದನ್ನು ಮಾಡೋದಕ್ಕೂ ಒಂದು ನ್ಯಾಕ್ ಇರಬೇಕು. ಜಾಣ್ಮೆ ಕುಶಲತೆ ಬೇಕು. ತನ್ನಷ್ಟಕ್ಕೆ ತಾನೇ ಅದು ಬರೋದಿಲ್ಲ. ಮಾಡಿ ಮಾಡಿ, ಅಭ್ಯಾಸಬಲದಲ್ಲಿ ಈ ಮೌಲ್ಯಮಾಪನ ಕೆಲಸದಲ್ಲಿ ನೀವು ಪರಿಣತರಾಗಬಹುದು. ಆದರೆ ನಿಮಗೆ ಮೊದಲು ಅವಕಾಶಗಳು ಸಿಗಬೇಕಲ್ಲಾ. ಅದೇನೋ ಹೇಳ್ತಾರಲ್ಲಾ, 'ಮದುವೆಯಾಗದೆ ಹುಚ್ಚು ಬಿಡೊಲ್ಲಾ; ಹುಚ್ಚು ಬಿಡದೆ ಮದುವೆ ಆಗೋಲ್ಲ' ಆ ರೀತಿ. ಅಭ್ಯಾಸ ಇಲ್ಲದೆ ಎಕ್ಸ್‍ಪರ್ಟ್ ಆಗೊಲ್ಲ; ಎಕ್ಸ್‍ಪರ್ಟ್ ಅಲ್ಲದೇ ಹೋದರೆ ಅಭ್ಯಾಸಕ್ಕೆ ಅವಕಾಶಾನೇ ಕೊಡೊಲ್ಲಾ! ಅದಕ್ಕೆ ನಾನೊಂದು ಐಡಿಯಾ ಹಾಕಿದ್ದೀನಿ. ಆದರೆ ಇದು ಸ್ವಲ್ಪ ಕಾನ್ಫಿಡೆನ್ಷಿಯಲ್ ಆಗೇ ಮಾಡಬೇಕು. ನಾನೇನೋ ನಿಮಗೆ ಸಹಾಯ ಮಾಡ್ತೀನಿ ಅನ್ನೋದು ಹೋಗಿ, ಇದು ನನಗೇ ತೊಂದರೆ ಆಗೋ ಹಾಗೆ ಆಗಬಾರದು. ನಿಮಗೂ ತೊಂದರೆ ಆಗಬಾರದು. ನಿಮಗೆ ಒಪ್ಪಿಗೇನ?"- ಅಂತ ಅವರು ಕೇಳಿದರು.</p>
		<p>"ನೀವು ನನಗೆ ಸಹಾಯ ಮಾಡ್ತೀನಿ ಅಂತ ಹೇಳ್ತೀರಿ, ಉಪಕಾರ ಅಂತ ಸೂಚಿಸ್ತೀರಿ, ನನಗೆ ಅನುಕೂಲ ಅಂತ ಹೇಳ್ತೀರಿ, ಗುಟ್ಟಾಗಿ ಇರಬೇಕು ಅಂತ ಸಲಹೆ ಕೊಡ್ತೀರಿ. ಆದರೆ ಅದು ಏನು ಅಂತಾನೇ ಹೇಳ್ತಾ ಇಲ್ವಲ್ಲಾ ಸರ್. ನನಗೆ ಅರ್ಥವಾಗ್ತಾ ಇಲ್ಲ"- ಅಂತ ನಾನು ಹೇಳಿದೆ.</p>
		<p>ಅದಕ್ಕೆ ಅವರು, "ನೋಡಿ ಕಾಲೇಜಿನಲ್ಲಿ ನೀವು ಪಾಠ ಮಾಡ್ತಾ ಇದ್ದಿರಲ್ಲಾ, ಆ ವಿಷಯದ್ದೇ ಪರೀಕ್ಷೆಯ ಉತ್ತರ ಪತ್ರಿಕೆಗಳು ಮೌಲ್ಯಮಾಪನಕ್ಕೆ, ವ್ಯಾಲ್ಯೂಏಷನ್‍ಗೆ ನನಗೆ ಬಂದಿವೆ. ಎಷ್ಟೋ ವರ್ಷಗಳಿಂದ ನಾನು ಈ ಮೌಲ್ಯಮಾಪನದ ಕೆಲಸ ಮಾಡ್ತಾನೇ ಇದ್ದೀನಿ. ಇದೋ ನನಗೆ ಬಹಳ ರೊಟೀನು. ಬೇಗ ಬೇಗ ಮಾಡಿ ಮುಗಿಸಾಕಬಹುದು. ನನಗೇನೂ ಕಷ್ಟವಿಲ್ಲ. ಯಾವ್ಯಾವುದೋ ಮೀಟಿಂಗ್, ಸೆಮಿನಾರ್, ಸಿಂಪೋಜಿ಼ಯಂ, ಕಾನ್ಫರೆನ್ಸ್- ಅಂತ ಏನೇನೋ ಆಫೀಸ್ ಕೆಲಸಗಳಲ್ಲಿ ನಾನು ಸ್ವಲ್ಪ ಬಿಜಿ಼ ನಿಜ. ಆದರೂ ಸಹ ಈ ಪೇಪರ್‍ಗಳನ್ನ ವ್ಯಾಲ್ಯೂಏಷನ್ ಮಾಡೋದಕ್ಕೆ ನನಗೇನು ಕಷ್ಟವಾಗೊಲ್ಲ. ಆದರೂ ನನಗೊಂದು ಐಡಿಯಾ ಹೊಳಿತು."</p>
		<p>ಅವರು ಏನು ಹೇಳಹೊರಟಿದ್ದಾರೆ ಎಂಬುದನ್ನ ತಿಳಿದುಕೊಳ್ಳಲು ನನ್ನ ಕುತೂಹಲ ಕೆರಳುತ್ತಿತ್ತು. ಅವರು ಮುಂದುವರಿಸಿದರು: "ನೋಡಿ, ಈಗ ನನಗೆ ಬಂದಿರೋ ಬಂಡಲುಗಳಲ್ಲಿ ಒಂದಿಷ್ಟನ್ನು ನಿಮಗೆ ಕೊಡೋಣ ಅಂದು ಕೊಂಡಿದ್ದೀನಿ. ಆ ಉತ್ತರ ಪತ್ರಿಕೆಗಳನ್ನ ನೀವು ವ್ಯಾಲ್ಯೂಏಷನ್ ಮಾಡಿ; ಹೇಗೆ ಮಾಡಬೇಕೋ, ಏನು ಸಿಸ್ಟಮ್ ಅಡಾಪ್ಟ್ ಮಾಡಬೇಕೋ- ಎಲ್ಲಾ ನಿಮಗೆ ಹೇಳಿಕೊಡ್ತೀನಿ. ಎಷ್ಟು ದಿನದೊಳಗೆ ಮಾಡಬೇಕು, ಅದನ್ನೂ ನಿಮಗೆ ಹೇಳ್ತೀನಿ. ಈಗ ಕಾಲೇಜಿಗೆ ಹೇಗೂ ರಜಾ ಇದೆ. ಇದನ್ನೆಲ್ಲಾ ನೀವು ನಿಮ್ಮ ಮನೆಗೆ ತೆಗೆದುಕೊಂಡು ಹೋಗಿ. ನಿಮ್ಮ ಮನೇಲೆ ಕುಳಿತುಕೊಂಡು ವ್ಯಾಲ್ಯೂಏಷನ್ ಮಾಡಿ, ನನಗೆ ತಂದು ಕೊಡಿ. ನಾನೊಂದು ಸಲ ಅದರ ಮೇಲೆ ಕಣ್ಣಾಡಿಸುತ್ತೀನಿ. 'ನೀವು ಸರಿಯಾಗೆ ಮಾಡಿರುತ್ತೀರಿ' ಅಂತ ನನಗೆ ನಂಬಿಕೆಯೇನೋ ಇದೆ. ಆದರೂ ನೋಡಿ, ಎಲ್ಲಾ ಜವಾಬ್ದಾರಿ ನನ್ನದೇ ಅಲ್ವೇ? ಆದ್ದರಿಂದ ಅದರಲ್ಲಿ ಏನಾದರೂ ಬದಲಾವಣೆ ಮಾಡಬೇಕು ಅಂದರೆ ನಾನೇ ಮಾಡ್ಕೋತ್ತೀನಿ. ಬಹುಶಃ ಅದರ ಅವಶ್ಯಕತೆ ಬೀಳಲ್ಲ. ಬಹಳ ಜವಾಬ್ದಾರಿಯಿಂದ ಕಾನ್ಫಿಡೆನ್ಶಿಯಲ್ ಆಗಿ ನೀವು ಈ ಕೆಲಸ ಮಾಡೋಕೆ ಇಷ್ಟಪಟ್ಟರೆ, ಆ ಪೇಪರ್‍ಗಳ ಬಂಡಲನ್ನು ಇವತ್ತು ನಾನು ನಿಮಗೆ ಕೊಡ್ತೀನಿ, ಏನ್ ಹೇಳ್ತೀರಿ?"- ಎಂದರು ಅವರು.</p>
		<p>ರಜೆ, ಬೋಧಕ ವಿಷಯಗಳ ಆಯ್ಕೆ ಇತ್ಯಾದಿ ಯಾವ್ಯಾವುದೋ ವಿಚಾರಗಳಲ್ಲಿ ಹಿಂದೆ ನನಗೆ ಸಹಾಯ ಮಾಡಿದ ಪ್ರಾಧ್ಯಾಪಕರು ಅವರು. ನನ್ನ ಒಳ್ಳೇಯದಕ್ಕೇನೇ ಈ ಕೆಲಸಾನ ನನಗೆ ನಿರ್ವಹಿಸುತ್ತಿದ್ದಾರೆ ಅನ್ನೋ ಕಾರಣಾನೂ ಕೊಡ್ತಾ ಇದ್ದಾರೆ. ಇಂಥ ಕೆಲಸ ಮಾಡಬೇಕು ಅಂತ ನನಗೂ ಆಸೆ ಇದೆ. ಯಾರಿಗೋ ಬಂದಿರೋ ಪೇಪರನ್ನ ಬೇರೆ ಯಾರೋ ವ್ಯಾಲ್ಯೂ ಮಾಡೋದು ತಪ್ಪೋ ಸರಿಯೋ ಅನ್ನೋ ಪ್ರಶ್ನೆ ಸಹ ಒಂದಿದೆ. ಬಹುಶಃ ಇವರು ನನಗೇನೂ ದುಡ್ಡನ್ನು ಕೊಡೊದಿಲ್ಲ. ನಿಮಗೆ ಅನುಭವವಾಗಲಿ, ಕೆಲಸ ಹೇಗೆ ಮಾಡಬೇಕು ಅಂತ ಹೇಳಿಕೊಡ್ತೀನಿ ಅನ್ನೋ ತರ ಮಾತಾಡ್ತಾ ಇದ್ದಾರೆ. ಎಲ್ಲಾ ರಹಸ್ಯವಾಗಿರಬೇಕು ಅಂತಾನೂ ಹೇಳ್ತಾ ಇದ್ದಾರೆ. ಹೀಗೆ ನಾನು ಅವರ ಪರವಾಗಿ ವ್ಯಾಲ್ಯೂಏಷನ್ ಮಾಡಿದೇ ಅಂತ ಗೊತ್ತಾದರೆ, ನನಗಿಂತ ಅವರಿಗೇ ತೊಂದರೆ ಆದರೂ ಸಹ, ಈ ಜವಾಬ್ದಾರೀನ ನನ್ನ ಮೇಲೆ ಹೊರಸ್ತಾ ಇದ್ದಾರೆ- ಅಂದಾಗ ನಾನ್ಯಾಕೆ ತುಂಬಾ ತಲೆ ಕೆಡಿಸಿಕೊಳ್ಳಬೇಕು? ಈ ಕೆಲಸ ಮಾಡೋದು ಯಾರಿಗೂ ಹೇಳದೇ ಇದ್ದರೆ ಆಯಿತು. ನನ್ನ ತಲೆ ಏನೂ ಹೋಗೊಲ್ಲ- ಅಂತ ನನಗೆ ನಾನೇ ಉತ್ತರ ಹೇಳಿಕೊಂಡೆ. ನಾನು ಸುಮ್ಮನಿದ್ದುದನ್ನು ನೋಡಿ "ಏನಂತೀರ"- ಅಂತ ಅವರು ಮತ್ತೆ ನನ್ನನ್ನು ಕೇಳಿದರು.</p>
		<p>"ಇದರಿಂದ ನನಗೇನೂ ತೊಂದರೆ ಇಲ್ವಾ ಸಾರ್?"- ಅಂತ ಕೇಳಿದೆ.</p>
		<p>"ಏನೂ ಆಗೊಲ್ಲಾ. ಹಾಗೇ ಆಗೊದಿದ್ರೆ ನಿಮಗ್ಯಾಕೆ ಈ ಕೆಲಸ ವಹಿಸುತ್ತಿದ್ದೆ? ಇಷ್ಟೆಲ್ಲಾ ಹೇಳಿದ ಮೇಲೂ, ನಿಮಗೇನು ನಾನು ಒತ್ತಾಯ ಮಾಡೊಲ್ಲ. ನಿಮಗೆ ಅನುಕೂಲ ಅನ್ನಿಸಿದರೆ ಮಾಡಿ. ನಿಮಗಾಗದೇ ಇದ್ದರೆ ನಾನೇ ಮಾಡ್ಕೊತ್ತೀನಿ. ನಾನು ಮೊದಲೇ ಹೇಳಿದೆನಲ್ಲಾ, ನನಗೇನೂ ಕಷ್ಟವಿಲ್ಲ ಅಂತ"- ಅಂತ ಹೇಳಿದರು.</p>
		<p>ನಾನು ನಿರ್ಧಾರ ಮಾಡಿದೆ. "ಕೊಡಿ ಸಾರ್, ನಾನು ಮಾಡ್ತೀನಿ. ಎಷ್ಟು ದಿನದಲ್ಲಿ ಮಾಡ್ಕೊಡಬೇಕು"- ಅಂತ ಕೇಳಿದೆ.</p>
		<p>ಅವರು ಒಳಗಡೆ ಹೋಗಿ, ಸ್ವಲ್ಪ ಹೊತ್ತಿನ ಮೇಲೆ ಉತ್ತರ ಪತ್ರಿಕೆಗಳ ಒಂದು ಕಟ್ಟನ್ನ ತೆಗೆದುಕೊಂಡು ಬಂದರು, ನನ್ನ ಕೈಯಲ್ಲಿಟ್ಟರು. ಆಮೇಲೆ ಅದಕ್ಕೆ ಸಂಬಂಧಿಸಿದ ಪ್ರಶ್ನೆ ಪತ್ರಿಕೆಯನ್ನೂ ಸಹ ಜೊತೆಗಿರಿಸಿದರು. ಮೌಲ್ಯ ಮಾಪನದ ವಿಧಿವಿಧಾನಗಳನ್ನ ಹೇಳಿಕೊಟ್ಟರು.</p>
		<p>"ನೋಡಿ, ಒಂದು ಕೆಲಸ ಮಾಡಿ. ಈ ಪ್ರಶ್ನೆಪತ್ರಿಕೆಯಲ್ಲಿ ಇರುವ ಎಲ್ಲಾ ಪ್ರಾಬ್ಲಮ್‍ಗಳನ್ನು ನೀವೇ ಮೊದಲು ಸಾಲ್ವ್ ಮಾಡಿ ಒಂದು ಕಡೆ ಬರೆದಿಟ್ಟುಕೊಳ್ಳಿ. ಕೆಲವು ಥಿಯರಿ ಪ್ರಶ್ನೆಗಳು ಇವೆಯಲ್ಲಾ ಅವಕ್ಕೆಲ್ಲಾ ಏನೇನು ಉತ್ತರ ನಿರೀಕ್ಷಿಸುತ್ತೀರಿ- ಅನ್ನೋದರ ಕೆಲವು ಹಿಂಟ್‍ಗಳನ್ನ ಬರೆದಿಟ್ಟುಕೊಳ್ಳಿ. ಆ ರೀತಿ ಒಂದು ಮಾದರಿ ಉತ್ತರಪತ್ರಿಕೆಯ 'ಕೀ' ತಯಾರು ಮಾಡಿಟ್ಟುಕೊಳ್ಳಿ. ಅದರ ಆಧಾರದ ಮೇಲೆ, ಆಮೇಲೆ ಈ ಎಲ್ಲಾ ಉತ್ತರ ಪತ್ರಿಕೆಗಳ ವ್ಯಾಲ್ಯೂಏಷನ್ ಮಾಡಿ"- ಅಂತ ಹೇಳಿದರು. ಎಷ್ಟು ದಿನದೊಳಗೆ ಅವುಗಳನ್ನ ತಮಗೆ ಹಿಂತಿರುಗಿಸಬೇಕು- ಅನ್ನೋದನ್ನೂ ಹೇಳಿದರು. ಮಾತುಕತೆ ಮುಗೀತು ಅಂತ ಸೂಚನೆ ಕೊಡುತ್ತಾ ಎದ್ದು ನಿಂತರು. ಅವರೇ ಕೊಟ್ಟ ಒಂದು ಚೀಲದಲ್ಲಿ ಉತ್ತರ ಪತ್ರಿಕೆಗಳ ಆ ಬಂಡಲನ್ನು ಹಾಕಿಕೊಂಡು, ಅವರ ಮನೆಯಿಂದ ಹೊರಟು ಸ್ವಲ್ಪ ದೂರ ನಡೆದು, ಸಿಟಿ ಬಸ್‍ಲ್ಲಿ ಪ್ರಯಾಣ ಮಾಡಿ ಮನೆಗೆ ಹಿಂತಿರುಗಿದೆ.</p>
		<p>ಪ್ರಾಧ್ಯಾಪಕರು ಹೇಳಿದ ಅವಧಿಗೆ ಮೂರು ನಾಲ್ಕು ದಿನ ಮೊದಲೇ ಮೌಲ್ಯಮಾಪನ ಮುಗಿಸಿ ಉತ್ತರ ಪತ್ರಿಕೆಗಳ ಕಟ್ಟನ್ನು ಅವರಿಗೆ ಹಿಂತಿರುಗಿಸಿದೆ. ಮೊದಲ ಬಾರಿ ಆ ಕೆಲಸ ಮಾಡುತ್ತಿದ್ದುದರಿಂದ, ಹೆಸರು ಹಣ ಯಾರಿಗೋ ಆದರೂ ಸಹ, ಉತ್ತರ ಬರೆದ ವಿದ್ಯಾರ್ಥಿಗೆ ಅನ್ಯಾಯವಾಗದ ಹಾಗೆ ನನಗೆ ತೋಚಿದ ರೀತಿಯಲ್ಲಿ ಶ್ರದ್ಧೆಯಿಂದಲೇ ಸಮಂಜಸವಾಗಿಯೇ ಆ ಕೆಲಸ ನಿರ್ವಹಿಸಿದೆ. ಇದು ನಾನು ಮಾಡಿದ ಮೊದಲ ಸಾರ್ವಜನಿಕ ಪರೀಕ್ಷಾ ಉತ್ತರಪತ್ರಿಕೆಗಳ ಮಹಾಮೌಲ್ಯಮಾಪನ!</p>
		<p>ಆಮೇಲೆ, ಮುಂದಿನ ವರ್ಷದಿಂದ ನಾನೇ ಅಧಿಕೃತವಾಗಿ ಮೌಲ್ಯಮಾಪಕ ನಾಗಿದ್ದಾಗ ನಡೆದ ಕತೆಗಳೂ ಇವೆ.</p>
	</section>
</body>
</html>
