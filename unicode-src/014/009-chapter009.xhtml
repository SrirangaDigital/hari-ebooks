<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-009">
		<h1 class="level1-title" epub:type="title">ಮೂಗು ಹಾಯಿಸಿದ್ದಕ್ಕೆ ಮಾಲೆಯನ್ನೇ ಹಾಕಬೇಕಾಯಿತು!</h1>
		<p>ಹನುಮಂತರಾಯರು (ಇಲ್ಲಿ ಹೆಸರುಗಳನ್ನು ಉದ್ದೇಶಪೂರ್ವಕ ಬದಲಾಯಿಸಿದ್ದೇನೆ!) ನಾನು ಓದುತ್ತಿದ್ದ ನಮ್ಮ ಕಾಲೇಜಿನ ಮೆಕ್ಯಾನಿಕಲ್ ಇಂಜಿನಿಯರಿಂಗ್ ವಿಭಾಗದ ಒಂದು ಲ್ಯಾಬೋರೇಟರಿಯಲ್ಲಿ ಕೆಲಸ ಮಾಡುತ್ತಿದ್ದವರು. ಹಿಂದೆ ಒಂದು ದಿನ, ಯಾವುದೋ ಹಬ್ಬ ಇರಬೇಕು, ಅವರ ನೆಂಟ, ನನ್ನ ಗೆಳೆಯನೊಬ್ಬನ ಜೊತೆಗೆ ಅವರ ಮನೆಗೆ ಹೋಗಿ, ಅವರ ಮನೆಯಲ್ಲಿ ಊಟ ಮಾಡಿಕೊಂಡು ಬಂದಿದ್ದೆ. ಆವಾಗ ಅವರು ನನ್ನ ಯೋಗಕ್ಷೇಮ ವಿಚಾರಿಸಿದ್ದರು. ಸಂಕ್ಷಿಪ್ತವಾಗಿ ನಮ್ಮ ಮನೆಯ ವಿಚಾರವನ್ನೂ ಆವಾಗ ಅವರಿಗೆ ಹೇಳಿದ್ದೆ. ಅವರಿಗೂ ನನಗೂ ಇದ್ದ ಪರಿಚಯ ಅಷ್ಟೇ.</p>
		<p>ಒಂದು ಸಂಜೆ ಈ ರಾಯರು ನನ್ನನ್ನು ಹುಡುಕಿಕೊಂಡು ನಾನಿದ್ದ ವಿದ್ಯಾರ್ಥಿನಿಲಯಕ್ಕೆ ಬಂದರು. ಆವಾಗ ನಾನು ನನ್ನ ಒಬ್ಬ ಸಹಪಾಠಿಯೊಡನೆ ರೂಮಿನಲ್ಲಿ ಕುಳಿತುಕೊಂಡು ಏನೋ ಹರಟೆ ಹೊಡೆಯುತ್ತಿದ್ದೆವು. ಅವನ ಹೆಸರು ಪಂಡಿತ ಅಂತ, ಅವನೇ ಈ ಪ್ರಸಂಗದ ಧೀರೋದಾತ್ತ ಕಥಾನಾಯಕ. ಪಂಡಿತನ ವಿಚಾರವನ್ನ ನಾನು ಈಗಾಗಲೇ ಹೇಳಿದ್ದೇನೆ-ಅಂತ ನೆನಪು. ಹೇಳಿಲ್ಲವಾ, ಕೇಳಿ: ಧೈರ್ಯವಂತ ಸಾಹಸಿ, ಬಡವರ ಮನೆಯವ. ಕಷ್ಟಪಟ್ಟು ಮುಂದೆ ಬಂದವನು. ಬಿ.ಎಸ್ಸಿ. ಓದಿ, ಒಂದು ವರ್ಷ ಎಲ್ಲೋ ಹಳ್ಳಿಯಲ್ಲಿ ಮೇಷ್ಟ್ರಾಗಿ ಕೆಲಸ ಮಾಡಿ, ಸ್ವಲ್ಪ ಹಣ ಕೂಡಿಸಿಕೊಂಡು ಈಗ ಇಂಜಿನಿಯರಿಂಗ್ ಓದಲು ಬಂದಿದ್ದಾನೆ. ಸರಿ ಕಂಡಿದ್ದನ್ನು ಹಾಗೇ ಹೇಳಿಬಿಡುವ ಮನುಷ್ಯ. ಅದೇ ರೀತಿ, ಏನಾದರೂ ಮಾಡುವುದಿದ್ದರೆ ಕೊಂಚವೇ ಯೋಚನೆ ಮಾಡಿ, ತ್ವಂಚವಂಚ ಮಾಡದೇ, ಮಿಂಚಿನ ವೇಗದಲ್ಲಿ ಬೇಗ ನಿರ್ಧಾರ ತೆಗೆದುಕೊಳ್ಳುವ ಮುನ್ನುಗ್ಗುವ ಸ್ವಭಾವ. ಗಟ್ಟಿಮುಟ್ಟಿಯಾಗಿ, ಎತ್ತರವಾಗಿ ಇದ್ದು, ಚೆನ್ನಾಗಿ ಮಾತನಾಡುತ್ತಿದ್ದ ಅವನದು ನಾಲ್ಕು ಜನರ ಮಧ್ಯೆ, ಒಂದು ಥರ ಎದ್ದು ನಿಲ್ಲುವ ವ್ಯಕ್ತಿತ್ವ. ಜೊತೆಗೆ ಹಾಗೇ ಏನಾದರೂ ಮಾತು ಬಂದಾಗ, ತನಗೆ ಗೊತ್ತಿರಲಿ ಬಿಡಲಿ, ಚರ್ಚೆಗೆ ಬಂದ ವಿಚಾರವನ್ನ ಬೇಗ ಅರ್ಥ ಮಾಡಿಕೊಂಡು, ತನ್ನ ಅಭಿಪ್ರಾಯವನ್ನು ಹೇಳಿಬಿಡುವ ಸ್ವಭಾವ ಅವನದು. ಎಷ್ಟಾದರೂ ತನ್ನನ್ನು ತಾನೇ ಕಂಡ ಸಾಹಸಿ ಅಂತ ಹೇಳಿದೆನಲ್ಲಾ, ಹಾಗಾಗಿ, ಎಲ್ಲಾ ವಿಚಾರಗಳಲ್ಲೂ ಮೂಗು ಹಾಯಿಸಬಲ್ಲ ವ್ಯಕ್ತಿ ಎಂದರೂ ತಪ್ಪಾಗದು.</p>
		<p>ರಾಯರು ನಮ್ಮ ರೂಮಿಗೆ ಬಂದಾಗ "ನಿನ್ನ ಹತ್ತಿರ ಸ್ವಲ್ಪ ಅವಶ್ಯಕವಾಗಿ ಮಾತನಾಡಬೇಕಿತ್ತು"- ಎಂದರು.</p>
		<p>ನನಗೆ ಮೊದಲು ಅರ್ಥವಾಗಲಿಲ್ಲ; ಏಕೆಂದರೆ, ನನಗೆ ಅವರ ಪರಿಚಯ ಅಷ್ಟೇನೂ ಇರಲಿಲ್ಲ. ಏನಿರಬಹುದು ಎಂದು ಮನಸ್ಸಿನಲ್ಲೇ ಯೋಚಿಸುತ್ತಾ "ಹೇಳಿ ನನ್ನಿಂದ ಏನಾಗಬೇಕು"- ಅಂತ ಕೇಳಿದೆ.</p>
		<p>ನನ್ನ ಜೊತೆ ಇನ್ನೊಬ್ಬ ವಿದ್ಯಾರ್ಥಿ ಸ್ನೇಹಿತನು ಇರುವುದನ್ನು ನೋಡಿ ಅವರು, "ಸ್ವಲ್ಪ ಹೊರಗೆ ಹೋಗೋಣ್ವಾ? ನಿಮ್ಮ ಜೊತೇನೇ ಮಾತಾಡಬೇಕಿತ್ತು"- ಅಂತ ಹೇಳುತ್ತಾ ಸಾಂಕೇತಿಕವಾಗಿ ಪಂಡಿತನ ಕಡೆ ತಿರುಗಿ ಹೇಳಿದರು.</p>
		<p>ನಾನು "ಪರವಾಗಿಲ್ಲ ಇಲ್ಲೇ ಹೇಳಿ, ಇವನು ನನ್ನ ಆಪ್ತ ಸ್ನೇಹಿತ, ಹೆಸರು ಪಂಡಿತ ಅಂತ. ನಮ್ಮ ಕ್ಲಾಸೇ. ದಕ್ಷಿಣ ಕನ್ನಡ ಜಿಲ್ಲೆಯಿಂದ ಬಂದವನು, ಬೇರೆ ರೂಮು ಮಾಡಿಕೊಂಡು, ಇಲ್ಲೇ ಇದ್ದಾನೆ. ಪರವಾಗಿಲ್ಲ, ಅವನೆದುರಿಗೇ ಹೇಳಿ ಏನು ವಿಷಯ?"- ಅಂತ ಕೇಳಿದೆ.</p>
		<p>ಅದಕ್ಕೆ ರಾಯರು "ನೀನೇನೂ ತಪ್ಪು ತಿಳ್ಕೋಬೇಡ. ಈಗ ನಾನು ಹೇಳೋ ವಿಷಯ ಕೇಳಿದ ಮೇಲೆ, ನನ್ನ ಮೇಲೆ ನಿನಗೇನಾದರೂ ಅಸಮಾಧಾನ ಆಗಬಹುದು. ಅದಕ್ಕೆ ಮೊದಲೇ ಹೇಳ್ತಾ ಇದ್ದೀನಿ. ಒಂದು ರೀತಿ ಇದು ನಿನ್ನ ವೈಯಕ್ತಿಕ ವಿಷಯ. ಆದ್ದರಿಂದ ನಿನಗೆ ನೇರವಾಗಿ ಹೇಳೋಣ ಅಂತ ಅನ್ನಿಸಿತು. ನಿನ್ನ ಸ್ನೇಹಿತನಿದುರಿಗೆ ಹೇಳಬಹುದು ಅಂತ ನೀನು ಹೇಳೋದಾದರೆ, ಹಾಗೇ ಮಾಡ್ತೀನಿ"- ಅಂತ ಅಂದರು.</p>
		<p>"ಹೇಳಿ"- ಅಂದೆ.</p>
		<p>"ನಮ್ಮನೆಗೆ ಈಗ ವಿಷ್ಣುಶರ್ಮ ಅಂತ ಬೆಂಗಳೂರಿಂದ ಒಬ್ಬರು ಬಂದಿದ್ದಾರೆ. ಅವರೀಗ ನಮ್ಮ ಮನೆಯಲ್ಲಿ ಇದ್ದಾರೆ. ಅವರು ಅಂದರೆ, ಅವರು, ಹೆಂಡತಿ ಮತ್ತು ಅವರ ಮಗಳು. ಈ ವಿಷ್ಣುಶರ್ಮರಿಗೆ ಸಂಡೂರು ಮುಂತಾದ ಕಡೆಯೆಲ್ಲಾ ತುಂಬಾ ಮ್ಯಾಂಗನೀಸ್ ಗಣಿಗಳು ಇವೆ. ಅವರು ಈ ಮ್ಯಾಂಗನೀಸ್, ಗ್ರಾನೈಟ್ ಗಣಿಗಳ ವ್ಯವಹಾರ, ಹೀಗೆ ಏನೇನೋ ವ್ಯವಹಾರದಲ್ಲಿ ತೊಡಗಿರುವವರು. ತುಂಬಾ ಶ್ರೀಮಂತರು. ಬೆಂಗಳೂರಲ್ಲಿ ಬೇರೆ ಎಲ್ಲೆಲ್ಲೋ ತುಂಬಾ ಆಸ್ತಿ ಪಾಸ್ತಿ ಇದೆ. ಅವರಿಗೆ ಇಬ್ಬರೋ ಮೂರು ಜನಾನೋ ಮಕ್ಕಳು. ಕೊನೆಯವನೊಬ್ಬ ಮಗ. ಈಗ ಜೊತೆಗೆ ಬಂದಿರುವವಳು ಅವರ ಹಿರಿಯ ಮಗಳು. ಬೆಂಗಳೂರಲ್ಲಿ ಅಲ್ಲೇ ಯಾವುದೋ ಕಾಲೇಜಲ್ಲಿ ಓದುತ್ತಿದ್ದಾಳಂತೆ. ನೋಡೋದಕ್ಕೆ ಚೆನ್ನಾಗಿದ್ದಾಳೆ.</p>
		<p>"ವಿಷ್ಣುಶರ್ಮರಿಗೆ ನಮ್ಮ ಮನೆ ವಿಳಾಸ ಹೇಗೆ ತಿಳೀತೋ ಗೊತ್ತಿಲ್ಲ? ಬಹುಶಃ ನನಗೂ ಅವರಿಗೂ ಪರಿಚಯ ಇರೋ ಯಾರೋ ಕಾಮನ್ ಫ್ರೆಂಡ್ ನನ್ನ ವಿಳಾಸ ಕೊಟ್ಟಿರಬೇಕು. ಅಂತೂ ನಮ್ಮ ಮನೆಗೆ ಅವರು ಬಂದಿದ್ದಾರೆ.</p>
		<p>"ವಿಷ್ಣುಶರ್ಮರ ಉದ್ದೇಶ ಬಹಳ ಸರಳ. ಏನು ಅಂದರೆ, ಹೇಗೂ ಇಲ್ಲಿ ಇಂಜಿನಿಯರಿಂಗ್ ಕಾಲೇಜಲ್ಲಿ ಓದುತ್ತಾ ಇರೋ ವಿದ್ಯಾರ್ಥಿಗಳು, ಫೈನಲ್ ಇಯರ್ ಬಿ.ಇ. ಓದುತ್ತಾ ಇರೋರು, ಇಚ್ಛೆಪಟ್ಟರೆ ಅಂಥವರನ್ನ ತಮ್ಮ ಮಗಳಿಗೋಸ್ಕರ ಯಾಕೆ ವಿಚಾರಿಸಬಾರದು- ಅಂತ. ವರಾನ್ವೇಷಣೆ ಈಗಲೇ ಮಾಡಿದರೂ ಸಹ ಈಗಲೇನೆ ಮದುವೆ ನಡೀಬೇಕು ಅಂತ ಏನಿಲ್ಲ. ಯಾರಾದರೂ ಒಳ್ಳೆ ಹುಡುಗರು ಹಾಗೆ ಬಿ.ಇ. ಕೊನೆ ವರ್ಷ ಓದುತ್ತಾ ಇರೋರು ಕಣ್ಣಿಗೆ ಬಿದ್ದರೆ, ಅವರನ್ನ ಸುಮ್ಮನೆ ಹಾಗೇ ಮಾತಾಡಿಸಿಕೊಂಡು ಹೋಗೋದು, ಒಪ್ಪಿಗೆ ಆದಲ್ಲಿ ಅವರ ತಂದೆ ತಾಯಿಗಳ ಜೊತೆ ಮಾತನ್ನ ಮುಂದುವರಿಸೋದು, ದೈವೇಚ್ಛೆ ಇದ್ದರೆ ಎಲ್ಲಾ ಒಪ್ಪಿಗೆ ಆದರೆ ಪರೀಕ್ಷೆ ಎಲ್ಲಾ ಮುಗಿದ ಮೇಲೆ ಮದುವೆ ನಡೆಸೋದು- ಇದೇ ವಿಷ್ಣುಶರ್ಮರ ಅಭಿಪ್ರಾಯ. ಸಂಡೂರು ಕಡೆ ಹೋಗುತ್ತಾ ಹೇಗೂ ಮಧ್ಯದಲ್ಲಿ ದಾವಣಗೆರೆಗೆ ಬಂದಿದ್ದೀವಿ. ಇಲ್ಲೇ ಒಂದೆರಡು ದಿನ ಇದ್ದು ನೋಡಿಕೊಂಡು ಹೋಗೋಣ ಅಂತ ಬಂದಿದ್ದಾರಂತೆ.</p>
		<p>"ಅವರು ನನ್ನೆದುರು ಈ ವಿಚಾರ ಎಲ್ಲಾ ಹೇಳಿದಾಗ ನನಗೆ ಥಟ್ಟನೆ ಹೊಳೆದದ್ದು ನಿನ್ನ ಹೆಸರು. ಅವರೇನು ನನಗೆ ತುಂಬಾ ಪರಿಚಿತರೇನಲ್ಲಾ. ಆದರೆ ನಾನು ತುಂಬಾ ವರ್ಷ ಈ ಕಾಲೇಜಲ್ಲಿ ಇದ್ದೀನಿ, ಸಾಮಾನ್ಯವಾಗಿ ಈ ಕಾಲೇಜಿನ ಎಲ್ಲಾ ಹುಡುಗರು ನನಗೆ ಗೊತ್ತೇ ಇರುತ್ತಾರೆ. ಅವರಲ್ಲಿ ಈ ವಿಷ್ಣುಶರ್ಮರಿಗೆ ಬೇಕಾದ ಹುಡುಗರು ಕೆಲವರಾದರು ನನಗೆ ಪರಿಚಿತರಾಗಿ ಇದ್ದೇ ಇರುತ್ತಾರೆ. ನನ್ನ ಸಹಾಯ ಖಂಡಿತ ವಿಷ್ಣುಶರ್ಮರಿಗೆ ಸಿಕ್ಕೇ ಸಿಗುತ್ತೆ- ಹೀಗೆಲ್ಲಾ ಅವರಿಗೆ ಏನೇನೋ ಭರವಸೆ ತುಂಬಿ, ನನಗೂ ವಿಷ್ಣುಶರ್ಮರಿಗೂ ಗೊತ್ತಿರೋ ಆ ಸ್ನೇಹಿತರು ಇವರನ್ನ ನನ್ನ ಹತ್ತಿರ ಕಳಿಸಿದ್ದಾರೆ. ಈ ಕಾರಣಕ್ಕಾಗಿ ಮನೆಗೆ ಬಂದವರನ್ನ ಹಾಗೇ, 'ಇನ್ನೊಮ್ಮೆ ಬನ್ನಿ'- ಅಂತ ವಾಪಸ್ ಕಳಿಸೋದಕ್ಕೆ ನನಗೆ ಮನಸ್ಸಾಗಲಿಲ್ಲ. ಮೊದಲೇ ಹೇಳಿದೆನಲ್ಲಾ, ನಿನ್ನ ಜ್ಞಾಪಕ ನನಗೆ ಥಟ್ಟನೆ ಬಂತು ಅಂತ. ಅದಕ್ಕೆ ಈಗ ನಿನ್ನ ಹತ್ತಿರ ಬಂದಿದ್ದೀನಿ. ನೀನೇನೂ ತಪ್ಪು ತಿಳಿದುಕೊಳ್ಳದೇ ಇದ್ದರೆ ದಯವಿಟ್ಟು ಒಂದು ಕೆಲಸ ಮಾಡು. ಇವತ್ತು ಸಂಜೇನೋ, ನಾಳೆ ಬೆಳಿಗ್ಗೆನೋ, ಹೇಗೂ ನಿನಗೆ ನಮ್ಮ ಮನೆ ಗೊತ್ತಲ್ಲಾ, ಬಾ, ಸುಮ್ಮನೆ ಬಾ. ಆ ವೇಳೆಗೆ ವಿಷ್ಣುಶರ್ಮರಿಗೆ ನನಗೆ ಗೊತ್ತಿರೋ ಅಷ್ಟು ನಿನ್ನ ವಿಚಾರ ಹೇಳಿರುತ್ತೀನಿ. ಅವರ ಜೊತೆಗೆ ಮಾತಾಡು.</p>
		<p>"ನೋಡು, ಮದುವೆ ವಿಚಾರಾನೇ ಮುಖ್ಯ ಅಂತ ಇಟ್ಕೋಬೇಡ, ಅವರದು ಏನೇನೋ ವ್ಯವಹಾರ ಅಂತ ಹೇಳಿದೆನಲ್ಲಾ, ಅವರ ಫ್ಯಾಕ್ಟರಿಯಲ್ಲಿ ನೂರಾರು ಜನ ಬೇರೆ ಬೇರೆ ಬ್ರಾಂಚಿನ ಇಂಜಿನಿಯರ್‍ಗಳು ಕೆಲಸ ಮಾಡ್ತಾ ಇದ್ದಾರೆ. ಅಂತಹ ಕಂಪೆನಿ ಮಾಲೀಕರ ಪರಿಚಯ ಮಾಡಿಕೊಳ್ಳೋದು ತಪ್ಪೇನಿಲ್ಲ. ಮುಂದೆ ಓದು ಮುಗಿಸಿ, ನಿನಗೆ ಕೆಲಸ ಬೇಕು ಅಂದಾಗ ಇವೆಲ್ಲಾ ಉಪಯೋಗಾನೂ ಆಗಬಹುದು. ಇವರ ಕಂಪೆನಿ ಅಂತಾನೇ ಅಲ್ಲ, ಬೇರೆ ಎಲ್ಲಾದರೂ ಕೆಲಸ ಇದ್ದ ಕಡೆ ಇಂಥವರ ಶಿಫಾರಸ್ಸು ಬೇಕು ಅಂದಾಗ, ಈ ಥರ ಮೊದಲೇ ಪರಿಚಯ ಮಾಡಿಕೊಂಡಿದ್ದರೆ ಕೆಲಸ ಸ್ವಲ್ಪ ಸಲೀಸು. ಆದ್ದರಿಂದ ಇಂಥವರನ್ನ ಏನೋ ಕಾರಣಕ್ಕೆ ಬಂದು ಭೇಟಿ ಮಾಡೋದು ತಪ್ಪಲ್ಲ. ಸುಮ್ಮನೆ ಮಾತಾಡು. ಮದುವೆ ವಿಷಯಾನೇ ಮಾತಾಡಬೇಕು ಅಂತಿಲ್ಲ. ಅದೂ ಆಡಿದರೆ ತಪ್ಪಿಲ್ಲ. ಅದರಿಂದ ನಿನಗೇನೂ ತೊಂದರೆ ಇಲ್ಲ. ಇಷ್ಟರ ಮೇಲೆ, ನಿನಗೆ ಹೇಗೆ ಅನ್ನಿಸಿತ್ತೋ ಹಾಗೆ ಮಾಡು. ನನ್ನದೇನೂ ಒತ್ತಾಯ ಇಲ್ಲ. ಆದರೆ ಒಂದು ಮಾತು, ನೀನು ಬಂದರೆ ನನಗೆ ತುಂಬಾ ಸಹಾಯ ಮಾಡಿದ ಹಾಗುತ್ತೆ"- ಅಂತ ಹೇಳಿದರು ರಾಯರು.</p>
		<p>ಅವರು ಹೇಳಿದ್ದೆಲ್ಲಾ ನಾನು ಕೇಳಿಸಿಕೊಂಡೆ. ಕೇಳಿಸಿಕೊಳ್ತಾ, ಏನು ಹೇಳೋದು, ಏನು ಮಾಡೋದು- ಅಂತಾನೂ ನಾನು ಯೋಚಿಸ್ತಾ ಇದ್ದೆ. ಎಲ್ಲಾನೂ 'ರೇ?' ಪ್ರಪಂಚ. ಮಾತಿನ ಮಧ್ಯೆ ಖಂಡಿತಾ ನಮ್ಮ ಮನೆಯವರ ವಿಚಾರ ಬಂದೇ ಬರುತ್ತೆ. ನಮ್ಮ ಮನೆ ವಿಳಾಸ ಕೇಳೇ ಕೇಳ್ತಾರೆ. ನನ್ನ ಹತ್ತಿರ "ಸುಮ್ಮನೆ ನಿಮ್ಮನೆ ವಿಚಾರಿಸಿಕೊಂಡು ಹೋಗ್ತಾ ಇದ್ದೀವಿ"- ಅಂತ ಹೇಳಿದರೂ ಸಹ, ನಾನು ಯಾರು, ಎತ್ತ- ಅಂತ ನನ್ನ ಬಗ್ಗೆ ನಮ್ಮೂರಲ್ಲಿ ಖಂಡಿತಾ ವಿಚಾರಿಸಿಯೇ ವಿಚಾರಿಸುತ್ತಾರೆ. ಹಾಗೂ ಹೀಗೂ ನಮ್ಮ ಅಪ್ಪ ಅಮ್ಮ ಅಕ್ಕನ ಕಿವಿಗೆ ಈ ವಿಚಾರ ಬಿದ್ದೇ ಬೀಳುತ್ತೆ. "ಇನ್ನೂ ಓದು ಮುಗಿದಿಲ್ಲ. ಆಗಲೇ ಮನೆಯವರ ವಿಚಾರ ಎಲ್ಲಾ ಮರೆತು, ತನ್ನ ಸ್ವಾರ್ಥದ ಕಡೆನೇ ಯೋಚನೆ ಮಾಡೋದಕ್ಕೆ ಪ್ರಾರಂಭ ಮಾಡಿಬಿಟ್ಟನಲ್ಲಾ"- ಅಂತ ಎಲ್ಲರೂ ಅಪಾರ್ಥ ಮಾಡಿಕೊಳ್ಳೋದಕ್ಕೆ ಶುರು ಮಾಡಿಬಿಡುತ್ತಾರೆ. ಯಾರೋ ನೆಂಟರಿಷ್ಟರು ಇಂತಹ ಮಾತುಗಳಿಗೆ ಇಲ್ಲ ಸಲ್ಲದ ಏನೇನೋ ಬಣ್ಣ ಕಟ್ಟಿ, ನಮ್ಮ ಅಮ್ಮ ಅಕ್ಕನ ತಲೆ ಖಂಡಿತಾ ಕೆಡಿಸಿಬಿಡುತ್ತಾರೆ, ನಾನೇನೂ ತಪ್ಪು ಮಾಡದೇ ಇದ್ದರೂ ಸಹ ಇಂಥದಕ್ಕೆಲ್ಲಾ ಯಾಕೆ ಅವಕಾಶ ಕೊಡಬೇಕು ಇದರಿಂದ ನನಗೇನೂ ಪ್ರಯೋಜನವಿಲ್ಲ. ಎಷ್ಟೋ ಬಾರಿ ತಮಾಷೆಗೆ ಅಂತ ಮಾಡುವುದಕ್ಕೆ ಹೋಗಿ ಏನೇನೋ ಅನಾಹುತ ಆಗೋದು ಉಂಟು. ಗೊತ್ತಿದ್ದೂ ಗೊತ್ತಿದ್ದೂ ಯಾಕೆ ಈ ಹುಚ್ಚು ಕೆಲಸಕ್ಕೆ ನಾನು ಕೈ ಹಾಕಬೇಕು- ಹೀಗೆಲ್ಲಾ ನಾನು ಯೋಚನೆ ಮಾಡ್ತಾ, ರಾಯರ ಮಾತುಗಳನ್ನು ಕೇಳಿಸಿಕೊಳ್ತಾ ಇದ್ದೆ. ಬಹುಶಃ ಒಂದೆರಡು ಮೂರು ನಿಮಿಷ ಯಾರೂ ಮಾತನಾಡದೇ ಅಲ್ಲಿ ಮೌನ ಆವರಿಸಿತ್ತು ಅಂತ ಕಾಣುತ್ತೆ.</p>
		<p>ರಾಯರು ಮತ್ತೆ ಕೇಳಿದರು "ಏನ್ ಹೇಳ್ತೀಯಾ? ಇವತ್ತು ಸಾಯಂಕಾಲ ಬರುದಕ್ಕಾಗುತ್ತಾ ಅಥವಾ ನಾಳೆ ಬೆಳಗ್ಗೆ ನೀನು ಬರ್ತೀಯಾ ಅಂತ ವಿಷ್ಣುಶರ್ಮರಿಗೆ ಹೇಳಲಾ"</p>
		<p>"ರಾಯರೆ ಯೋಚನೆ ಮಾಡೋದಕ್ಕೆ ನನಗೆ ಸ್ವಲ್ಪ ಸಮಯ ಬೇಕು. ನೀವು ಹೇಳಿದ್ದೆಲ್ಲಾ ಏನೋ ನಿಜ. ಆದರೆ ನಾನೇ ಹೀಗೆ ಬಂದು ಆ ವಿಷ್ಣುಶರ್ಮರ ಜೊತೆ ಮಾತೋಡೋದು ಸರೀನೋ ತಪ್ಪೋ ಅಂತ ಯೋಚನೆ ಮಾಡ್ತಾ ಇದ್ದೀನಿ"- ಅಂತ ಹೇಳಿದೆ.</p>
		<p>ಅದಕ್ಕೆ ರಾಯರು "ಹಾಗಾದರೆ ನಾನು ಈಗ ಏನು ಮಾಡಲಿ, ನಿನ್ನನ್ನೇ ನಂಬಿಕೊಂಡು ಬಂದಿದ್ದೆನಲ್ಲಾಯ್ಯ? ಅವರಿಗೆ ನಾನು ಏನ್ ಸುಳ್ಳು ಹೇಳಲಿ"- ಅಂತ ಹೇಳಿ ನಕ್ಕರು.</p>
		<p>ನನ್ನ ಹತ್ರ ರಾಯರಿಗೆ ಉತ್ತರವಿರಲಿಲ್ಲ.</p>
		<p>ಇದನ್ನೆಲ್ಲಾ ಕೇಳಿಸಿಕೊಳ್ತಾ ಇದ್ದ ಪಂಡಿತ ಹನುಮಂತರಾಯರನ್ನು ಉದ್ದೇಶಿಸಿ ಹೇಳಿದ:</p>
		<p>"ನಿಮ್ಮ ಪ್ರಾಬ್ಲಂ ಏನೀಗ? ಯಾರಾದರೂ ಒಬ್ಬ ಹುಡುಗ, ಇನ್ನೂ ಮದುವೆ ಆಗದವನು, ಮುಂದೆ ಮದುವೆ ಮಾಡ್ಕೊಳ್ಳಬಹುದು ಅಂತ ಇರೋ ಫೈನಲ್ ಇಯರ್ ಇಂಜಿನಿಯರಿಂಗ್ ಸ್ಟೂಡೆಂಟ್‍ಉ ಒಬ್ಬ ನಿಮಗೆ ಬೇಕು. ಅವನನ್ನ ನಿಮ್ಮ ಮನೆಗೆ ಬಂದಿದ್ದಾರಲ್ಲಾ ಆ ಗಣಿ ಮಾಲೀಕರಿಗೆ ನೀವು ಪರಿಚಯ ಮಾಡಿಸಬೇಕು. ಅಷ್ಟೇ ತಾನೆ? ಹಾಗೆ ಒಂಥರ ನಿಮ್ಮ ಮರ್ಯಾದೇನೂ ಉಳಿಯಬೇಕು. ಅಷ್ಟೇ ತಾನೆ? ಲೋ, ಹರಿ, ನೀನು ಯೋಚನೆ ಮಾಡಬೇಡ ಕಣೋ. ಹನುಮಂತರಾಯರೆ, ನೀವೂ ತಲೆ ಕೆಡಿಸಿಕೊಳ್ಳಬೇಡಿ. ನಿಮ್ಮಿಬ್ಬರಿಗೂ ಏನೂ ಅಬ್ಜಕ್ಷನ್ ಇಲ್ಲಾ ಅಂದರೆ ನಾನು ಬರ್ತೀನಿ!"- ಅಂದ.</p>
		<p>"ಏನೋ ನೀನು ಹೇಳ್ತಿರೋದು?"- ನಾನು ಪಂಡಿತನನ್ನ ಕೇಳಿದೆ.</p>
		<p>"ನನಗೇನೂ ಹೆದರಿಕೆ ಇಲ್ಲ. ಯಾರ ಜೊತೆ ಬೇಕಾದರೂ ಮಾತಾಡ್ತೀನಿ. ಯಾವ ವಿಚಾರದ ಬಗ್ಗೆ ಬೇಕಾದರೂ ಮಾತಾಡ್ತೀನಿ. ಹೆದರಿಕೊಳ್ಳಬೇಡ ಕಣೋ, ಸುಮ್ಮ ಸುಮ್ಮನೆ ನಾನು ಯಾವುದಕ್ಕೂ ಕಮಿಟ್ ಮಾಡಿಕೊಳ್ಳೋದಿಲ್ಲ. ಅಲ್ಲಿ ಹೋದರೆ ಆಗೋದಾದರೂ ಏನು? ನನ್ನ ವಿಚಾರ ಎಲ್ಲಾ ಹೇಳಿಕೊಳ್ಳಬೇಕು. ಅಷ್ಟೆ ತಾನೇ? ಅಯ್ಯೋ! ಎಷ್ಟೊಂದು ಕಷ್ಟ ಪಟ್ಟು ಓದುತ್ತಾ ಇದೀಯಲ್ಲಪ್ಪ- ಅಂತ ಅದೂ ಇದು ಹೇಳಿ, ನನ್ನನ್ನ ಹೊಗಳುತ್ತಾರೆ. "ಬಾರಮ್ಮ ಇಲ್ಲಿ"- ಅಂತ ಹೇಳುತ್ತಾ, ಒಳಮನೆಯಲ್ಲಿರೋ ಅವರ ಮಗಳನ್ನು ಕರೆದು ಕೂರಿಸಿ, ತೋರಿಸಬಹುದು. ತಮ್ಮ ಮಗಳ ಬಗ್ಗೆ "ಅವಳು ಹಾಗೆ, ಹೀಗೆ, ಎಲ್ಲದರಲ್ಲೂ ಜಾಣೆ. ಅದು ಬರುತ್ತೆ, ಇದು ಬರುತ್ತೆ- ಅಂತ ಸ್ವಲ್ಪ ಗುಣಗಾನ ಮಾಡಬಹುದು. ಅದೆಲ್ಲಾ ಸ್ವಲ್ಪ ಕೇಳಿಸಿಕೊಳ್ಳಬೇಕು. ಅಷ್ಟೇ ತಾನೆ? ಶ್ರೀಮಂತರ ಮನೆ ಹುಡುಗಿ ಬೆಂಗಳೂರಲ್ಲಿ ಓದುತ್ತಿದ್ದಾಳೆ ಅಂತ ತಾನೇ ನೀವು ಹೇಳಿದ್ದು? ಮೌಂಟ್ ಕಾರ್ಮಲ್ ಕಾಲೇಜೊ ಅಥವಾ ಅಂಥದೇ ಇನ್ಯಾವದೋ ಕಾಲೇಜ್ ಇರಬಹುದು. ಪರಿಚಯ ಆದ ಮೇಲೆ "ಹುಡುಗಿ ಹತ್ತಿರ ಬೇಕಾದರೆ ನೀವು ಮಾತಾಡಿ"- ಅಂತ ಹೇಳಬಹುದು. ಹುಡುಗೀನೂ ನನಗೆ ಏನೇನೊ ಪ್ರಶ್ನೆ ಕೇಳಬಹುದು. ಅಷ್ಟೇ ತಾನೆ!? ತಪ್ಪು ತಿಳಿದುಕೊಳ್ಳಬೇಡಿ, ಹೀಗೆ ಹೇಳ್ತೀನಿ ಅಂತ, ಹನುಮಂತರಾಯರೆ ಇದೂ ಒಂದು ಛಾನ್ಸ್, ಅಂತಹ ಹುಡುಗಿಯರ ಜೊತೆ ಮಾತಾಡೊದಕ್ಕೆ. ಬರೀ ಮಾತಾಡಿದಷ್ಟಕ್ಕೇ ಆಕಾಶ ಏನೂ ಕಳಚಿ ಕೆಳಗೆ ಬೀಳೋಲ್ಲ.</p>
		<p>"ನನಗೆ ಗೊತ್ತು ಕಣೊ, ಹರಿ, ನೀನು ಏನ್ ಯೋಚನೆ ಮಾಡ್ತಾ ಇದ್ದೀಯಾ ಅಂತ. ಈ ರೀತಿ ಹೋಗಿ ಮಾತಾಡಿದರೆ, ನಿಮ್ಮ ಅಪ್ಪ ಅಮ್ಮಂಗೆ ವಿಚಾರ ಎಲ್ಲಾ ಗೊತ್ತಾಗಿ, ಏನೇನೋ ಗುಲ್ಲು ಹರಡುತ್ತೆ ಅನ್ನೋ ಭಯ ನಿನಗೆ. ರಾಯರೆ, ಆ ಥರ ಅಂಜಿಕೆ ನನಗೇನೂ ಇಲ್ಲ. ನನ್ನ ಪಾಡಿಗೆ ನನ್ನನ್ನು ಯಾವತ್ತೋ ಬಿಟ್ಟು ಬಿಟ್ಟಿದ್ದಾರೆ- ನಮ್ಮ ಅಪ್ಪ ಅಮ್ಮ. ಯಾವುದು ಸರಿ ಅಂತ ನನಗೆ ಅನ್ಸುತ್ತೋ ಅದನ್ನೇ ಇಲ್ಲಿವರೆಗೂ ನಾನು ಮಾಡಿಕೊಂಡು ಬಂದಿದ್ದೀನಿ. ನಮ್ಮ ಅಪ್ಪ ಅಮ್ಮ ಅದರ ಬಗ್ಗೆ ಏನೂ ಚಕಾರ ಎತ್ತಿಲ್ಲ. ರಾಯರೇ ನನಗೆ ಗೊತ್ತು, ನನ್ನ ವಿಚಾರ ನಿಮಗೆ ಏನೂ ಹೆಚ್ಚು ತಿಳಿದಿಲ್ಲಾ ಅಂತ. ಒಂದು ಕೆಲಸ ಮಾಡಿ ಇವತ್ತು ಸಾಯಂಕಾಲನೇ ನಾನು ಬೇಕಾದರೆ ನಿಮ್ಮ ಮನೆಗೆ ಬರ್ತೀನಿ. ಯಾಕೆ ಬೇಕಾದರೆ ಈಗಲೇ ನಿಮ್ಮ ಜೊತೆಗೆ ಬರ್ತೀನಿ. ಅವರೆದುರಿಗೇ ನನ್ನ ವಿಚಾರ ಎಲ್ಲಾ ಹೇಳ್ತೀನಿ. ಸರಿ ತಾನೆ? ನೀವೇನೂ ಯೋಚನೆ ಮಾಡಬೇಡಿ"- ಅಂತ ಪಂಡಿತ ಹೇಳಿದ.</p>
		<p>ನನಗೆ ಏನು ಹೇಳಬೇಕೋ ತೋಚಲಿಲ್ಲ. ಸಮಸ್ಯೆ ಹೇಗೆ ಬಂತೋ ಹಾಗೇನೆ ಪರಿಹಾರ ಆಯ್ತಲ್ಲ ಅಂಥ ಒಂದು ಕಡೆ ಸಮಾಧಾನ, ನನ್ನನ್ನ ಹುಡುಕಿಕೊಂಡು ಬಂದ ರಾಯರಿಗೆ ಏನು ಬೇಕಿತ್ತೋ ಅದು ಸಿಕ್ಕಿತಲ್ಲಾ- ಅಂತ ಸಹ ಒಂಥರ ಸಂತೋಷ. ಎರಡೂ ಒಟ್ಟಿಗೆ ಆದವು. ಇಂತಹ ಸನ್ನಿವೇಶಗಳಲ್ಲಿ ಕೆಲಸಾನಾ ಚೆನ್ನಾಗಿ ನಿಭಾಯಿಸಿಕೊಂಡು ಬರ್ತಾನೆ ಪಂಡಿತ- ಅನ್ನೋ ನಂಬಿಕೆ ನನಗಿತ್ತು. ಆದ್ದರಿಂದ ನಾನೇನೂ ಇನ್ನು ಹೆಚ್ಚು ಯೋಚನೆ ಮಾಡಬೇಕಾದಿಲ್ಲ ಅಂತ ನಾನು ನಿಟ್ಟುಸಿರು ಬಿಟ್ಟೆ.</p>
		<p>ಹನುಮಂತರಾಯರು ರೂಮಿಂದ ಹೊರಗಡೆ ಹೊರಟರು. ಪಂಡಿತಾನೂ ಅವರನ್ನು ಹಿಂಬಾಲಿಸಿದ. ಏನೇನು ನಡೀತು ಅಂತ ಆಮೇಲ್ ಬಂದು ಹೇಳು- ಅಂತ ಪಂಡಿತನಿಗೆ ನಾನು ಹೇಳಬೇಕು ಅಂತ ತುಟಿ ತನಕ ಬಂದರೂ ಆ ಮಾತನ್ನು ಆಡದೆ ನುಂಗಿಕೊಂಡೆ. ಅವರಿಬ್ಬರಿಗೂ ಕೈ ಬೀಸಿ ವಿದಾಯ ಹೇಳಿದೆ.</p>
		<p class="vertical-delimiter"/>
		<p>ಆಮೇಲೆ, ನಾಲ್ಕೇ ತಿಂಗಳ ಅವಧಿಯೊಳಗೆ, ಇನ್ನೂ ನಮ್ಮ ಬಿ.ಇ. ಪರೀಕ್ಷೇನೇ ಮುಗಿದಿರಲಿಲ್ಲ, ವಿಷ್ಣುಶರ್ಮರ ಮಗಳು ಸರಸ್ವತಿಯನ್ನ ನಮ್ಮ ಪಂಡಿತ ಮದುವೆಯಾದ; ಆ ವಿಜೃಂಭಣೆಯ ಮದುವೆಗೆ ನಾವೆಲ್ಲ ಹೋಗಿದ್ದೆವು, ಅಲ್ಲಿ ಮದುವೆಯ ಹಿಂದಿನ ದಿನ, ಮೊಟ್ಟಮೊದಲ ಬಾರಿ, ತಾನು ಮೂಗು ತೂರಿಸಿದ್ದಕ್ಕೆ ಮಾಲೆ ಹಾಕಿ ಬಿಟ್ಟ ವಧುವನ್ನ ಪಂಡಿತ ನನಗೆ ಪರಿಚಯಿಸಿದ್ದು ಹೇಗೆ, ಅಲ್ಲಿ ಏನೇನು ನಡೆಯಿತು?- ಮುಂದೆ ಇನ್ನಾವಾಗಲಾದರೂ ವಿವರಿಸುವೆ.</p>
	</section>
</body>
</html>
