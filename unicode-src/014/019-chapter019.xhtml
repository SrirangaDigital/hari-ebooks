<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-019">
		<h1 class="level1-title" epub:type="title">ನಾನು ಮಾಡಿಸಿದ ಮೊದಲ ಪೂಜೆ</h1>
		<p>ಆಗ ನಾನು ಓಕ್ಲಹೋಮಾ ರಾಜ್ಯದ ಸ್ಟಿಲ್‍ವಾಟರ್ ನಗರದಲ್ಲಿ ಇರುವ ಓಕ್ಲಹೋಮಾ ರಾಜ್ಯ ವಿಶ್ವವಿದ್ಯಾಲಯ (ಓಕ್ಲಹೋಮಾ ಸ್ಟೇಟ್ ಯೂನಿವರ್ಸಿಟಿ) ದಲ್ಲಿ ಸ್ನಾತಕೋತ್ತರ ವ್ಯಾಸಂಗ ಮಾಡುತ್ತಿದ್ದೆ. ಒಂದು ಸಂಜೆ ನಾನು ಏನೋ ಓದುತ್ತ ಕುಳಿತಿದ್ದಾಗ ನನ್ನ ಹೆಂಡತಿ, ನಾಗಲಕ್ಷ್ಮಿ ನನ್ನ ಬಳಿ ಬಂದು "ಇವತ್ತು ಏನಾಯ್ತು ಗೊತ್ತಾ?" ಅಂತ ಕೇಳಿದರು.</p>
		<p>ನನ್ನ ಹಾಗೆ ಭಾರತದಿಂದ ಬಂದು ಇಲ್ಲಿ ಸ್ನಾತಕೋತ್ತರ ವ್ಯಾಸಂಗ ಮಾಡುತ್ತಿದ್ದ ಹಲವಾರು ವಿದ್ಯಾರ್ಥಿಗಳು ತಮ್ಮ ತಮ್ಮ ಹೆಂಡತಿ ಮಕ್ಕಳೊಡನೆ ವಿಶ್ವವಿದ್ಯಾಲಯದ ಕ್ಯಾಂಪಸ್‍ನಲ್ಲಿ ಮತ್ತು ಸುತ್ತಮುತ್ತ ಅಪಾರ್ಟ್‍ಮೆಂಟ್‍ಗಳಲ್ಲಿ ವಾಸ ಮಾಡುತ್ತಿದ್ದರು. ವಿದ್ಯಾರ್ಥಿಗಳ ಹೆಂಡತಿಯರು ತಮ್ಮ ಬಿಡುವಿನ ವೇಳೆಯಲ್ಲಿ ಆಗಾಗ್ಗೆ ಯಾರ ಮನೆಯಲ್ಲಾದರೂ ಸೇರಿ ಹರಟೆ ಹೊಡೆಯುತ್ತಿದ್ದುದೂ ಉಂಟು. ಮಗುವಿನ ಹುಟ್ಟಿದ ಹಬ್ಬ, ಮದುವೆಯ ವಾರ್ಷಿಕೋತ್ಸವ ಅಥವಾ ಇನ್ನಾವುದಾದರೂ ವಿಶೇಷ ದಿನಗಳಲ್ಲಿ ನಾವೆಲ್ಲಾ ಸ್ನೇಹಿತರು ಒಟ್ಟಿಗೆ ಸೇರುತ್ತಿದ್ದುದೂ ಉಂಟು. ವಿಶ್ವವಿದ್ಯಾಲಯಗಳಲ್ಲಿ ಭಾರತದಿಂದ ಬಂದ ವಿದ್ಯಾರ್ಥಿಗಳ ಒಂದು ಸಂಘವೂ ಸಹ ಇತ್ತು. ಆ ಸಂಘ ದೀಪಾವಳಿ, ಗಣೇಶನ ಹಬ್ಬ, ಯುಗಾದಿ ಮತ್ತು ಇನ್ನೂ ಒಂದೆರಡು ಕಾರ್ಯಕ್ರಮಗಳನ್ನು ನಡೆಸುತ್ತಲೂ ಇತ್ತು. ಆವಾಗಲೂ ನಾವೆಲ್ಲಾ ಒಂದೆಡೆ ಸೇರಿ ಹಾಡು, ನೃತ್ಯ ಇತ್ಯಾದಿಯ ಮನರಂಜನೆಯ ಕಾರ್ಯಕ್ರಮಗಳಲ್ಲಿ ಪಾಲ್ಗೊಳ್ಳುತ್ತಿದ್ದುದೂ ಉಂಟು.</p>
		<p>"ಏನಾಯ್ತು ಗೊತ್ತಾ?" ಅಂತ ನಾಗಲಕ್ಷ್ಮಿ ಮತ್ತೆ ಕೇಳಿದಳು.</p>
		<p>ನಾನು "ಏನು" ಅಂತ ಕೇಳಿದೆ?</p>
		<p>"ಇವತ್ತು ನಾವೆಲ್ಲಾ ಕಲ್ಯಾಣರಾಮನ್ ಅವರ ಮನೆಯಲ್ಲಿ ಮಧ್ಯಾಹ್ನ ಸೇರಿದ್ದೆವು. ಅದು ಇದು ಮಾತನಾಡುತ್ತಾ ಅವರು ಪ್ರತೀ ವರ್ಷ ಚೈತ್ರ ಪೂರ್ಣಿಮೆಯ ದಿನ ಸತ್ಯನಾರಾಯಣ ಪೂಜೆ ಮಾಡುತ್ತಾ ಇದ್ದರಲ್ಲ, ಆ ವಿಚಾರ ಬಂತು. ಅವರು ತಮಿಳುನಾಡಿನಿಂದ ಬಂದವರು ಏನೋ ಕಾರಣಕ್ಕಾಗಿ ಪ್ರತೀ ವರ್ಷ ತಪ್ಪದೆ ಚೈತ್ರ ಪೂರ್ಣಿಮೆಯ ದಿನ ಮನೆಯಲ್ಲಿ ಸತ್ಯ ನಾರಾಯಣ ಪೂಜೆ ಮಾಡುತ್ತಾರಂತೆ. ಭಾರತದಲ್ಲಿ ಇದ್ದಾಗಂತೂ ಇದಕ್ಕೆ ಅವರಿಗೆ ಏನೂ ತೊಂದರೆ ಇರಲಿಲ್ಲ. ಇಲ್ಲಿ ಅಮೆರಿಕಾಕ್ಕೆ ಬಂದ ಮೇಲೆ ಈಗ ಏನು ಮಾಡುವುದು ಎಂದು ಅವರಿಗೆ ಬಹಳ ಚಿಂತೆಯಾಗಿ ಹೋಗಿದೆಯಂತೆ. ಸುಮಾರು ಇನ್ನೊಂದು ತಿಂಗಳಿಗೆ ಆ ಹುಣ್ಣಿಮೆ ಬರುತ್ತದೆ. ಆ ದಿನ ಅವರ ಮನೆಯಲ್ಲಿ ಈ ವ್ರತ ಮಾಡಬೇಕೆಂದರೆ, ಪೂಜೆ ಮಾಡಿಸಲು ಪುರೋಹಿತರು ಈ ಊರಲ್ಲಿ ಯಾರೂ ಇಲ್ಲ."</p>
		<p>ಆಗ ನಾವು ಇದ್ದದ್ದು ಸ್ಟಿಲ್‍ವಾಟರ್ ನಗರದಲ್ಲಿ. ಇದು ಬರೀ ವಿಶ್ವವಿದ್ಯಾಲಯ ಇರುವ ಊರು. ಹತ್ತಿರದಲ್ಲಿ ಆವಾಗ ಯಾವ ದೇವಸ್ಥಾನವೂ ಇರಲಿಲ್ಲ. ದೂರದ ಬೇರೆ ರಾಜ್ಯದಲ್ಲಿ ಇರುವ ಶಿಕಾಗೋ ನಗರದಿಂದಾಗಲಿ, ನ್ಯೂಯಾರ್ಕ್‍ನಿಂದಾಗಲಿ, ಪಿಟ್ಸ್‍ಬರ್ಗ್‍ನಿಂದಾಗಲಿ ಅಲ್ಲಿಯ ದೇವಸ್ಥಾನಗಳ ಯಾರಾದರೂ ಪೂಜಾರಿಗಳನ್ನ ಇಲ್ಲಿಗೆ ಕರೆಸಬೇಕಾಗಿತ್ತು. ಹಾಗೆ ಬೇರೆ ಊರಿಂದ ಪುರೋಹಿತರನ್ನ ಕರೆಸಿ ಪೂಜೆ ಮಾಡಿಸಲು ತುಂಬಾ ಹಣವೂ ಖರ್ಚಾಗುತ್ತಿತ್ತು. ಅವರನ್ನು ಸಂಪರ್ಕಿಸಿ ವ್ಯವಸ್ಥೆ ಮಾಡಿಕೊಳ್ಳಲು ತುಂಬಾ ಕಾಲವನ್ನು ವಿನಿಯೋಗಿಸಬೇಕಾಗಿತ್ತು. ವಿದ್ಯಾರ್ಥಿಗಳಾದ ಅವರಿಗೆ ಇವೆಲ್ಲಾ ಸ್ವಲ್ಪ ತೊಂದರೆಯೇ ಆಗಿತ್ತು. ಇದನ್ನೆಲ್ಲಾ ಹೆಂಗಸರು ಆ ದಿನ ಮಧ್ಯಾಹ್ನ ಸೇರಿದಾಗ ಮಾತನಾಡಿಕೊಂಡರಂತೆ.</p>
		<p>ನಾನು ಏನು ಮಾಡಿದೆ ಗೊತ್ತೆ? ಮುಂದುವರಿಸಿದಳು ನಾಗಲಕ್ಷ್ಮಿ.</p>
		<p>"ನೀವೇನು ಯೋಚನೆ ಮಾಡಬೇಡಿ, ನಮ್ಮ ಯಜಮಾನರೇ ನಿಮ್ಮ ಮನೆಯಲ್ಲಿ ಸತ್ಯನಾರಾಯಣ ವ್ರತ ಮಾಡಿಸಿಬಿಡುತ್ತಾರೆ- ಎಂದು ಹೇಳಿಬಿಟ್ಟೆ" ಎಂದಳು.</p>
		<p>ನಾನು ಕೇಳಿದೆ- "ನೀನು ಎಂಥ ಕೆಲಸ ಮಾಡಿಬಿಟ್ಟೆ. ಇದೊಂದೂ ನನಗೆ ಗೊತ್ತಿಲ್ಲವಲ್ಲ. ಹಿಂದೆ ನಾನು ಯಾವ ಪೂಜೆಯನ್ನು ಮಾಡಿಸಿಲ್ಲವಲ್ಲಾ" ಅಂತ.</p>
		<p>ಅದಕ್ಕೆ ಅವಳು "ಹೌದು ಈ ಮಾತು ಬಂತು. ಇದನ್ನೇ ಕಲ್ಯಾಣರಾಮನ್ ಅವರ ಹೆಂಡತಿಯವರೂ ಕೇಳಿದರು. ನಾನು ಅವರಿಗೆ ಹೇಳಿದೆ 'ನಮ್ಮ ಯಜಮಾನರು ದಿನವೂ ಸಂಧ್ಯಾವಂದನೆ ಮಾಡುತ್ತಾರೆ. ಸಂಕ್ಷಿಪ್ತವಾಗಿ ದೇವರ ಪೂಜೆನೂ ಮಾಡಿಕೊಳ್ಳುತ್ತಾರೆ. ಅವರಿಗೆ ಈ ವ್ರತ ಮಾಡಿಸಲು ಏನು ಕಷ್ಟ ಆಗೊಲ್ಲ. ಅಷ್ಟಲ್ಲದೆ ಸಂಸ್ಕೃತ, ಮಂತ್ರ ಇವುಗಳ ಬಗ್ಗೆ ಎಲ್ಲಾ ಅವರಿಗೆ ತುಂಬಾ ಆಸಕ್ತಿ. ನಾನು ಹೇಳ್ತೀನಿ ಬಿಡಿ. ಅವರು ಬಂದು ಮಾಡಿಸ್ತಾರೆ' ಅಂತ ನಾನು ಹೇಳಿಬಿಟ್ಟಿದ್ದೀನಿ. ನೀವು ಹೋಗಿ ಮಾಡಿಸಿ. ಸುಮಾರು ಇನ್ನೂ ಒಂದು ತಿಂಗಳಿದೆಯಲ್ಲಾ. ಹೇಗೆ ಮಾಡಿಸಬೇಕು ಅನ್ನೋದನ್ನ ಸಿದ್ಧತೆ ಮಾಡಿಕೊಳ್ಳಿ"- ಅಂದುಬಿಟ್ಟು ನಾಗಲಕ್ಷ್ಮಿ ಹೊರಟು ಹೋದಳು.</p>
		<p>ಈಗ ನನಗೆ ಏನು ಮಾಡಬೇಕೋ ತೋಚಲಿಲ್ಲ. ಸರಿ ಎಲ್ಲಿಂದಾದರೂ ಆ ವ್ರತದ ಪುಸ್ತಕವನ್ನ ಸಂಪಾದಿಸುವುದು. ನಾಲ್ಕಾರು ಸರಿ ಓದಿ ಹೇಗೆ ಪೂಜೆ ಮಾಡಿಸೋದು ಅನ್ನೋ ತಯಾರಿ ಮಾಡಿಕೊಳ್ಳೋದು- ಹೀಗೆ, ಮನಸ್ಸಲ್ಲಿ ನಿರ್ಧರಿಸಿದೆ. ಭಾರತಕ್ಕೆ ಏರೋಗ್ರ್ಯಾಂ ಕಾಗದ ಬರೆದು ಹಾಕಿದರೆ ಆ ಕಾಗದ ಭಾರತದ ನೆಂಟರಿಗೆ ಸಿಕ್ಕು, ವ್ರತ ಆಚರಣೆ ಕತೆಯ ಪುಸ್ತಕವನ್ನು ಅವರು ನನಗೆ ಕಳಿಸುವುದಾದರೆ ಸುಮಾರು ಒಂದು ತಿಂಗಳು ಮೇಲಾದರೂ ತೆಗೆದುಕೊಳ್ಳುತ್ತೆ. ಆದ್ದರಿಂದ ಈ ದೇಶದಲ್ಲೇ ಎಲ್ಲಾದರೂ ಯಾರ ಹತ್ತಿರವಾದರೂ ಪುಸ್ತಕ ಇದೆಯಾ? ಅಂತ ವಿಚಾರಿಸಬೇಕು- ಅಂತ ನಾನು ಯೋಚಿಸುತ್ತಾ ಇದ್ದೆ.</p>
		<p>ಇದಾದ ಒಂದೆರಡು ದಿನಕ್ಕೆ ನನಗೆ ಒಂದು ಫೋನ್ ಕಾಲ್ ಬಂತು. ಟೆಕ್ಸಸ್‍ನ ಆರ್ಲಿಂಗ್‍ಟನ್ ನಗರದಿಂದ ವಿಶ್ವನಾಥ್ ಫೋನ್ ಮಾಡಿದ್ದರು.</p>
		<p>ನಾವು ವಿಶ್ವನಾಥ್ ಅವರು ಇರಾನಿನ ಟೆಹರಾನ್‍ನಲ್ಲಿ ಕೆಲವು ತಿಂಗಳುಗಳ ಹಿಂದೆ ಒಟ್ಟಿಗೆ ಕೆಲಸ ಮಾಡುತ್ತಿದ್ದ ಸ್ನೇಹಿತರು. ನಾನು ನ್ಯಾಷನಲ್ ಇರಾನಿಯನ್ ಟೆಲಿವಿಷನ್‍ನಲ್ಲಿ ಇಂಜಿನಿಯರ್ ಆಗಿ ಟೆಹರಾನ್‍ನಲ್ಲಿ ಕೆಲಸ ಮಾಡುತ್ತಿದ್ದೆ. ವಿಶ್ವನಾಥ್ ರವರು ಅಮೇರಿಕಾಕ್ಕೆ ಬಂದು ಎಷ್ಟೋ ವರ್ಷಗಳಾಗಿತ್ತು. ನಾನೂ ವಿಶ್ವನಾಥ್ ಅವರು ಆಪ್ತ ಸ್ನೇಹಿತರು. ಅಮೆರಿಕಾದಲ್ಲಿ ವ್ಯಾಸಂಗ ಮಾಡಲು ನಾನು ವಿಶ್ವವಿದ್ಯಾಲಯಕ್ಕೆ ಅರ್ಜಿ ಹಾಕಿದಾಗ ಅದಕ್ಕೆ ಬೇಕಾಗಿದ್ದ ಫೈನಾನ್ಶಿಯಲ್ ಸಪೋರ್ಟ್ ಕಾಗದಗಳನ್ನ ಒದಗಿಸಿಕೊಟ್ಟವರೂ ವಿಶ್ವನಾಥ್ ಅವರೇ.</p>
		<p>ಅಮೆರಿಕಾದ ಯಾವುದೋ ಒಂದು ದೊಡ್ಡ ಕಂಪೆನಿಯಲ್ಲಿ (ಬೋಯಿಂಗ್ ಎಂದು ನನ್ನ ನೆನಪು) ಕೆಲಸ ಮಾಡುತ್ತಾ, ಸ್ವಲ್ಪ ಕಾಲ ಅದೇ ಕಂಪೆನಿಯಿಂದ ಹೋಗಿ ಟೆಹರಾನ್‍ನಲ್ಲಿ ವಿಶ್ವನಾಥ್ ಅವರು ಕೆಲಸ ಮಾಡುತ್ತಿದ್ದರು. ಕೆಲಸದ ಅವಧಿ ಮುಗಿದ ಮೇಲೆ ಅಮೆರಿಕಾಕ್ಕೆ ಹಿಂತಿರುಗುವಾಗ ತಮ್ಮ ಮನೆಯ ಸಾಮಾನುಗಳನ್ನ ಅಲ್ಲಿಂದ ವಾಪಸ್ ತೆಗೆದುಕೊಂಡು ಹೋಗಲು ಅವರಿಗೆ ತುಂಬಾ ಸೌಲಭ್ಯ ಇತ್ತು. "ಮೂವಿಂಗ್ ಅಲೋಯೆನ್ಸ್" ನಮ್ಮ ಕಂಪೆನಿಯಿಂದ ನನಗೆ ಬೇಕಾದಷ್ಟಿದೆ. ನಿಮ್ಮ ಹತ್ತಿರ ಇಷ್ಟೊಂದು ಪುಸ್ತಕಗಳಿವೆಯಲ್ಲಾ ಇವನ್ನ ನೀವು ಅಮೆರಿಕಾಕ್ಕೆ ಹೇಗೆ ತೆಗೆದುಕೊಂಡು ಹೋಗುತ್ತೀರಿ? ಒಂದು ಕೆಲಸ ಮಾಡಿ, ನೀವು ಏನು ಬೇಕಾದರೂ ಏಷ್ಟು ಬೇಕಾದರೂ ಪ್ಯಾಕ್ ಮಾಡಿ ನಿಮ್ಮ ಸಾಮಾನುಗಳನ್ನ ನನಗೆ ತಂದುಕೊಡಿ. ನಾನು ಅವನ್ನೆಲ್ಲಾ ನನ್ನ ಸಾಮಾನುಗಳ ಜೊತೆ ಶಿಫ್ಟ್ ಮಾಡಿ ಅಮೆರಿಕಾಕ್ಕೆ ತೆಗೆದುಕೊಂಡು ಹೋಗುತ್ತೇನೆ. ಅಲ್ಲಿ ಅವು ತಲುಪಿದ ಮೇಲೆ ನೀವು ಅದನ್ನು ಬಂದು ತೆಗೆದುಕೊಳ್ಳಿ- ಅಂತ ವಿಶ್ವನಾಥ್ ಹೇಳಿದ್ದರು. ನಾನು ಭಾರತದಿಂದ ಟೆಹರಾನಿಗೆ ತೆಗೆದುಕೊಂಡು ಹೋಗಿದ್ದ ರಾಶಿ ರಾಶಿ ಪುಸ್ತಕಗಳನ್ನ ಬಾಕ್ಸ್‍ಗಳಲ್ಲಿ ಪ್ಯಾಕ್ ಮಾಡಿ ವಿಶ್ವನಾಥ್ ಮನೆಗೆ ತೆಗೆದುಕೊಂಡು ಹೋಗಿ, ಟೆಹರಾನ್ ಬಿಡುವ ಮುಂಚೆ ಕೊಟ್ಟು ಬಂದಿದ್ದೆ. ವಿಶ್ವನಾಥ್ ಈಗ ಫೋನ್ ಮಾಡಿದಾಗ ಹೇಳಿದರು ಆ ನನ್ನ ಎಲ್ಲಾ ಪುಸ್ತಕಗಳ ಪೆಟ್ಟಿಗೆಗಳು ಆರ್ಲಿಂಗ್‍ಟನ್‍ನಲ್ಲಿರುವ ಅವರ ಮನೆಗೆ ಬಂದು ತಲುಪಿದೆಯಂತೆ, ಬಂದು ತೆಗೆದುಕೊಂಡು ಹೋಗಬಹುದು ಎಂದು ಹೇಳಿದ್ದರು.</p>
		<p>ನಮ್ಮ ಒಬ್ಬ ಸ್ನೇಹಿತರ ಜೊತೆ ಅವರ ಕಾರಿನಲ್ಲಿ ನಾನು ಆರ್ಲಿಂಗ್‍ಟನ್‍ಗೆ ಹೋದೆ. ನನ್ನ ಪುಸ್ತಕದ ಪೆಟ್ಟಿಗೆಗಳನ್ನು ತೆಗೆದುಕೊಂಡು ಬಂದೆ. ಅವುಗಳಲ್ಲಿ ಒಂದು ಪೆಟ್ಟಿಗೆಯಲ್ಲಿ ಭದ್ರವಾಗಿ ಕುಳಿತಿತ್ತು. ಬೆಂಗಳೂರಿನ ಟಿ.ಎಸ್. ಕೃಷ್ಣಯ್ಯ ಶೆಟ್ಟರು ಪ್ರಕಟಿಸಿದ್ದ 'ಸಟೀಕ ವ್ರತರತ್ನಾಕರ' ಪುಸ್ತಕ!</p>
		<p class="vertical-delimiter"/>
		<p>ಎಷ್ಟೋ ವರ್ಷಗಳ ಹಿಂದೆ ಮುದ್ರಿತವಾದ ಪುಸ್ತಕ ಅದು. ಬಹುಶಃ ನಮ್ಮ ಅಜ್ಜನ ಮನೆಯಲ್ಲಿ ಇದ್ದು ಅವರು ಉಪಯೋಗಿಸುತ್ತಿದ್ದ ಪುಸ್ತಕ ಅದು ಅಂತ ನನ್ನ ಭಾವನೆ. ಬೇರೆ ವ್ರತಗಳೊಂದಿಗೆ ಸತ್ಯನಾರಾಯಣ ವ್ರತದ ವಿಧಿವಿಧಾನ ಮಂತ್ರಗಳು, ಕಥೆ ಇವುಗಳೆಲ್ಲಾ ಆ ಪುಸ್ತಕದಲ್ಲಿ ಇತ್ತು ನಿಜ. ಆದರೆ ನನಗೆ ಇದ್ದ ಅಲ್ಪ ಸ್ವಲ್ಪ ಸಂಸ್ಕೃತ ಜ್ಞಾನದಿಂದಲೇ ಹೇಳಿಬಿಡಬಹುದಾಗಿತ್ತು- ಈ ಮಂತ್ರಗಳಲೆಲ್ಲಾ ತುಂಬಾ ತಪ್ಪು ನುಸುಳಿ ಹೋಗಿವೆ ಅಂತ. ವೇದಮೂರ್ತಿ ಶ್ರೀ ಲಕ್ಷ್ಮೀನರಸಿಂಹಶಾಸ್ತ್ರಿ ವಿರಚಿತ ಆ ಹಳೆಯ ಆವೃತ್ತಿಯಲ್ಲಿ ಮುದ್ರಾರಾಕ್ಷಸನ ಹಾವಳಿಯಂತೂ ಯಥೇಚ್ಛವಾಗಿ ಇತ್ತು. (ಈಗಿನ ಪರಿಷ್ಕೃತ ಇಪ್ಪಾತಾರನೆಯ ಮುದ್ರಣದಲ್ಲಿ ಅವನ್ನೆಲ್ಲ ಬಹುತೇಕ ಸರಿಪಡಿಸಿಕೊಂಡಿದ್ದಾರೆಂಬ ಮಾತು ಬೇರೆ.) ಇದಲ್ಲದೇ ಕೆಲವೆಡೆ ಮಂತ್ರಗಳು ಅಪೂರ್ಣವಾಗಿದ್ದವು; ಅವೆಲ್ಲಾ ಪುರೋಹಿತರಿಗೆ ಸಾಮಾನ್ಯವಾಗಿ ಗೊತ್ತೇ ಇರುವ ಕಾರಣ ಅವರಿಗೆ ಸಂಕೇತಾಕ್ಷರಗಳು ಪ್ರತೀಕಗಳು ಸಾಕಾಗಿದ್ದವು. 'ಹಿಂದಿನ ಯಾವುದೋ ವ್ರತದಲ್ಲಿಇದ್ದಂತೆ'- ಹೀಗೆಲ್ಲಾ ಸೂಚನೆಗಳು ಮುಂದಿನ ವ್ರತಗಳಲ್ಲಿ ಇದ್ದವು. ಪುಟಗಳನ್ನು ಹಿಂದೆ ಮುಂದೆ ತಿರುವು ಹಾಕುತ್ತ ಕುಣಿದು ಜಿಗಿದು ಕುಪ್ಪಳಿಸಿ ಮುಂದುವರಿಯಬೇಕಾಗಿತ್ತು. ಈ ಎಲ್ಲಾ ಕಷ್ಟಗಳನ್ನು ಪರಿಹರಿಸಿಕೊಳ್ಳಲು ಈ ವ್ರತದ ಸಂಪೂರ್ಣ ವಿಧಿ ವಿಧಾನ ಮಂತ್ರಗಳನ್ನ ಸಾಂಗೋಪಾಂಗವಾಗಿ ನಾನೇ ಕೈಯಲ್ಲಿ ಬರೆದುಕೊಂಡು ಒಂದು ಹಸ್ತ ಪ್ರತಿಯನ್ನು ತಯಾರುಮಾಡಿಕೊಂಡೆ. ಹಾಗೆ ಬರೆಯುವಾಗ ಪ್ರತೀ ಮಂತ್ರದ ಸರಿಯಾದ ಪಾಠ, ಸ್ಪಷ್ಟ ಪದವಿಭಾಗ ಮಾಡಿಕೊಂಡೆ: ಅವುಗಳ ಅರ್ಥ ತಿಳಿದುಕೊಂಡೇ ಉಪಯೋಗಿಸಬೇಕು ಅಂತ ನಿರ್ಧಾರ ಮಾಡಿದೆ.</p>
		<p>ನಮ್ಮ ವಿಶ್ವವಿದ್ಯಾಲಯದ ಲೈಬ್ರರಿಗೆ ಹೋದೆ. ಅಲ್ಲಿ ಭಾರತಕ್ಕೆ ಸಂಬಂಧಪಟ್ಟ ಪುಸ್ತಕಗಳ ವಿಭಾಗದಲ್ಲಿ ಹಲವಾರು ಸಂಸ್ಕೃತ ಪುಸ್ತಕಗಳು ಇಂಗ್ಲಿಷ್ ಭಾಷ್ಯಗಳೊಂದಿಗೆ ಇದ್ದವು. ಈ ಮಂತ್ರಗಳು ಆ ಪುಸ್ತಕಗಳಲ್ಲಿ ಎಲ್ಲಾದರೂ ಇದೆಯಾ ಅಂತ ಹುಡುಕಾಡಿದೆ. ಕೆಲವು ಸಿಕ್ಕವು. ಕೆಲವನ್ನ ನಾನೇ ಅರ್ಥಮಾಡಿಕೊಂಡು ಪರಿಷ್ಕರಿಸಿಕೊಂಡು ಶುದ್ಧಪಾಠವನ್ನು ತಯಾರಿಸಿಕೊಂಡೆ. ಕೆಲವು ವೇದಮಂತ್ರಗಳನ್ನ ಬಿಟ್ಟರೆ ಬೇರೆಯವು ಅಷ್ಟೇನೂ ಕಷ್ಟಕರವಾಗಿರಲಿಲ್ಲ. ಸಾಮಾನ್ಯಜ್ಞಾನದ ಯಾವನೋ ಅಜ್ಞಾತ ಸಂಸ್ಕೃತಕವಿ ಧ್ಯಾನ ಆವಾಹನ ಆಸನ ಪಾದ್ಯ ಅಘ್ರ್ಯ ಮೊದಲಾದ ಷೋಡಶ ಉಪಚಾರಗಳಿಗೆ ಹೊಂದಿಕೊಳ್ಳುವ ಅರ್ಚನಾ ವಿಧಾನದ ಸ್ತುತಿಪದ್ಯಗಳ ಮಾಲೆ ಈ ಬಗೆಯ ವ್ರತಗಳ ವೈಶಿಷ್ಟ್ಯ. ಮೇಲುನೋಟಕ್ಕೇ ಸರಿಯಾದ ಪಾಠ ಯಾವುದು ಎಂದು ಗೊತ್ತಾಗಿ ಬಿಡುತ್ತಿತ್ತು. ಎಲ್ಲವನ್ನೂ ಗುರುತು ಹಾಕಿಕೊಂಡೆ.</p>
		<p>ಈಗ ನಾನು ಮುದ್ರಿತ ಪುಸ್ತಕದಲ್ಲಿದ್ದ<em>ಸತ್ಯನಾರಾಯಣ ವ್ರತದ ಕತೆ</em>ಯ ಕಡೆ ಕಣ್ಣಾಡಿಸಿದೆ. ಸಂಸ್ಕೃತ ಮೂಲವೂ ಅಲ್ಲಿ ಇತ್ತು. ಅದರ ಕನ್ನಡ ಅನುವಾದವೂ ಈ 'ವ್ರತರತ್ನಾಕರ' ಪುಸ್ತಕದಲ್ಲಿಯೇ ಇತ್ತು. ಆದರೆ ಅನುವಾದ ಸಮರ್ಪಕವಾಗಿಲ್ಲ ಎಂದು ನನಗೆ ಅನ್ನಿಸಿತು. ಮೂಲವನ್ನ ಮತ್ತೆ ಮತ್ತೆ ಓದಿದಾಗ ಈ ವ್ರತದ ಬಗ್ಗೆ ಬರೆದು ಚಲಾವಣೆಗೆ ತಂದ ಕವಿ ಋಷಿಯ ಉದ್ದೇಶ ಮತ್ತು ಕಲ್ಪನೆ ಅನುವಾದಕರಿಗೆ ಸ್ವಲ್ಪವೂ ಗೊತ್ತಾಗಿಲ್ಲವಲ್ಲ ಎಂಬ ಖೇದ ನನಗೆ ಉಂಟಾಯಿತು.</p>
		<p>ಯಥಾವತ್ತಾಗಿ ವಾಚ್ಯವಾಗಿ ಸಂಸ್ಕೃತದಿಂದ ಕನ್ನಡಕ್ಕೆ ಅನುವಾದ ಮಾಡಿರುವ ಈ ಕತೆ ನಾನು ಬಹಳ ಸಲ ಹಿಂದೆ ಕೇಳಿದ್ದೆ. ಈಗ ಓದಿದಾಗ ಅನುವಾದಕ ಮೂಲಕ್ಕೆ ಏನೋ ಅನ್ಯಾಯ ಮಾಡಿದ್ದಾನೆ ಅನ್ನಿಸಿಬಿಟ್ಟಿತು. ಹೀಗೆಲ್ಲಾ ಯೋಚಿಸಿ ನಾನೇ ಒಂದು ಭಾವಾನುವಾದ ಮಾಡಿಕೊಂಡು ವ್ರತದ ಇಂಗ್ಲಿಷ್ ಆವೃತ್ತಿಯನ್ನ ಸಿದ್ಧಪಡಿಸಿಕೊಂಡೆ. ಕೆಲವು ಹಗಲು ರಾತ್ರಿಗಳನ್ನ ಇದಕ್ಕಾಗಿ ಕಳೆದೆ. ಚೈತ್ರ ಪೂರ್ಣಿಮೆ ಹತ್ತಿರ ಬಂತು ನಾನು ಸಿದ್ಧನಾಗಿ ಬಿಟ್ಟಿದ್ದೆ.</p>
		<p>ಹುಣ್ಣಿಮೆಯ ದಿನ ಬೆಳಗ್ಗೆ ಕಲ್ಯಾಣ ರಾಮನ್ ಅವರ ಮನೆಯಲ್ಲಿ ಅವರ ಸ್ನೇಹಿತರು ಪರಿಚಿತರೆಲ್ಲಾ ನೆರೆದಿದ್ದರು. ನಾನೇನೋ ಮನೆ ಮಟ್ಟಿಗೆ ಪೂಜೆ ಮಾಡುತ್ತಾರೆ ಅಂದುಕೊಂಡು ಹೋಗಿದ್ದರೆ ಅಲ್ಲಿ ನೆರೆದಿದ್ದ ಭಾರೀ ಜನಸ್ತೋಮವನ್ನ ನೋಡಿ ನನಗೆ ಸ್ವಲ್ಪ ಎದೆ ನಡುಗಿತು. ಮೊದಲ ಬಾರಿಯ ರಂಗಪ್ರವೇಶದ ನಟನ ಅನುಭವ ಅದು. ಆದರೂ ಕೈಯಲ್ಲಿ ಬರೆದುಕೊಂಡಿದ್ದ ಟಿಪ್ಪಣಿಗಳ ಹಾಳೆಗಳು ಬೆಂಗಾವಲಾಗಿ ಇದ್ದವಲ್ಲ, ಅವೆಲ್ಲಾ ತುಂಬಾ ಸಹಾಯ ಮಾಡಿದವು. ಸಂಸ್ಕೃತದ ವಿದ್ಯಾರ್ಥಿಯಾದ ನನಗೆ ಶ್ಲೋಕಗಳನ್ನು ಬಿಡಿಸಿ ಬಿಡಿಸಿ ಹೇಳುತ್ತ ರಾಗವಾಗಿ ಹಾಡಿ ಚಿಕ್ಕಂದಿನಿಂದಲೇ ಅಭ್ಯಾಸವಿತ್ತು. ಗಮಕಿಗಳ ಜೊತೆ ಸೇರಿಕೊಂಡು ಒಂದೆರಡು ಗಮಕರೂಪಕಗಳಲ್ಲೂ ಭಾಗವಹಿಸಿ ಅನುಭವವಿತ್ತು. ಭಾವಪೂರ್ಣವಾಗಿ ಭಕ್ತಿ ಶ್ರದ್ಧೆಯಿಂದ ಪೂಜೆ ಮಾಡಿಸಿದೆ. ಪೂಜೆ ಚೆನ್ನಾಗಿ ನಡೆಯಿತಂತೆ.</p>
		<p>ಸಾಮಾನ್ಯವಾಗಿ ಈ ವ್ರತ ಆದ ಮೇಲೆ ಇದರ ಕತೆಯನ್ನ ಕೇಳಲೇ ಬೇಕು ಎಂಬ ಒಂದು ನಿಯಮವಿದೆ. ಕತೆಯಲ್ಲೂ ಸಹ ಈ ಮಾತನ್ನ ವಾಚ್ಯವಾಗಿ ಸೇರಿಸಿಯೇ ಕವಿ ತನ್ನ ಜಾಣ್ಮೆ ತೋರಿಸಿದ್ದಾನೆ. ಇರಲಿ ಅಂತೂ ಬಂದಿದ್ದ ಭಕ್ತಾದಿಗಳೆಲ್ಲ ಕತೆಯನ್ನ ಕೇಳಲು ಸಿದ್ದರಾದಾಗ ನಾನು ಹೇಳಿದೆ. "ಈಗ ಇಂಗ್ಲಿಷಿನಲ್ಲಿ ಸತ್ಯನಾರಾಯಣ ಪೂಜೆಯ ಕಥೆಯನ್ನು ಓದುತ್ತೇನೆ ಕೇಳಿ" ಎಂದು. ನನ್ನ ಸ್ನೇಹಿತರೆಲ್ಲಾ "ಓಹೊ!" ಎಂದು ಉದ್ಗಾರ ಮಾಡಿದರು. "ಇದು ನನ್ನ ಭಾವಾನುವಾದ. ಸಂಸ್ಕೃತದಲ್ಲಿದ್ದ ಮೂಲವನ್ನ ನಾನು ಓದಿಕೊಂಡು ಆ ಕವಿಯ ಭಾವ ಏನು ಇದ್ದಿರಬಹುದು ಎಂಬುದನ್ನು ಊಹಿಸಿಕೊಂಡು ಈ ಅನುವಾದವನ್ನು ಮಾಡಿದ್ದೇನೆ. ಸ್ವಲ್ಪ ಸ್ವಾತಂತ್ರ್ಯವನ್ನು ವಹಿಸಿದ್ದೇನೆ. ವಿಷಯಗಳು ಸ್ವಲ್ಪ ಚೆನ್ನಾಗಿ ಮನದಟ್ಟಾಗಲಿ ಅನ್ನುವ ಕಾರಣಕ್ಕಾಗಿ ಮೂಲದಲ್ಲಿ ಇಲ್ಲದ ನಾಲ್ಕಾರು ಸುಭಾಷಿತಗಳನ್ನ ಉಲ್ಲೇಖಗಳನ್ನ ಭಗವದ್ಗೀತೆ ಮಹಾಭಾರತ ಮುಂತಾದ ಗ್ರಂಥಗಳಿಂದ ತೆಗೆದುಕೊಂಡು ಈ ಅನುವಾದದಲ್ಲಿ ಸೇರಿಸಿದ್ದೇನೆ. ದಯವಿಟ್ಟು ಸಾವಧಾನದಿಂದ ಕೇಳಿ" -ಅಂತ ಇಂಗ್ಲಿಷಿನಲ್ಲಿ ಮನವಿ ಮಾಡಿಕೊಂಡು ನಾನು ಕತೆಯನ್ನ ಪ್ರಾರಂಭಿಸಿದೆ.</p>
		<p>ನಾನು ಚಿಕ್ಕಂದಿನಿಂದಲೂ ಹಲವಾರು ನಾಟಕಗಳಲ್ಲಿ ಪಾತ್ರ ವಹಿಸಿದ್ದವನು. ಕಾಲೇಜಿನಲ್ಲಿಮೇಷ್ಟ್ರಾಗಿದ್ದಾಗಲೂ ವಿದ್ಯಾರ್ಥಿಗಳಿಂದ ಮತ್ತು ಸಹೋದ್ಯೋಗಿ ಮೇಷ್ಟ್ರುಗಳ ಜೊತೆಗೆ ಸೇರಿಕೊಂಡು ನಾಟಕ ಆಡಿದವನು, ಆಡಿಸಿದವನು. ನಾನು ಬರೆದ ಕವನಗಳನ್ನ ಕವಿಗೋಷ್ಠಿಗಳಲ್ಲಿ ನಾಟಕೀಯವಾಗಿ ಓದಿ ಅಭ್ಯಾಸವಿದ್ದವನು. ಹೀಗಿದ್ದು ನಾನು ಆ ದಿನ ಈ ನನ್ನ ಇಂಗ್ಲಿಷ್ ಅನುವಾದದ ವ್ರತ ಕತೆಯನ್ನ ಅಲ್ಲಿ ನೆರೆದಿದ್ದ ಜನರೆದುರು ಪರಿಣಾಮಕಾರಿಯಾಗಿಯೇ ಓದಿ ಹೇಳಿದೆ. ಮನೆಗೆ ಬಂದ ಮೇಲೆ ನಾಗಲಕ್ಷ್ಮಿ ಹೇಳಿದಳು ಕಾರ್ಯಕ್ರಮ ಚೆನ್ನಾಗಿ ಬಂತು ನನ್ನ ಪೂಜಾ ವಿಧಾನವನ್ನ ಎಲ್ಲಕ್ಕೂ ಮಿಗಿಲಾಗಿ ನನ್ನ ಇಂಗ್ಲಿಷ್ ಅನುವಾದವನ್ನ ಬಹಳ ಜನ ಮೆಚ್ಚಿಕೊಂಡರು ಅಂತ.</p>
		<p>ಈ ನನ್ನ ಅನುವಾದದಲ್ಲಿ ನಾನು ಹೇಳಿದ್ದು ಏನು ಅಂದರೆ "ಇದು ಸತ್ಯದ ಪೂಜೆ, ಸತ್ಯವನ್ನೇ ಹೇಳಬೇಕು, ಎಷ್ಟೇ ಸವಿ ಅನ್ನಿಸಿದರೂ, ಎಂದಿಗೂ ಸುಳ್ಳನ್ನ ಹೇಳಬಾರದು ಹಾಗಂತ ಔಚಿತ್ಯ ಮರೆತು, ಸತ್ಯವಾದ್ದರಿಂದ ಎಲ್ಲವನ್ನೂ ಎಲ್ಲರಿಗೂ ಹೇಳಬೇಕಾದ ಅವಶ್ಯಕತೆ ಇಲ್ಲ. ಮಾತುಕೊಟ್ಟರೆ ತಪ್ಪಬಾರದು, ಆತ್ಮವಂಚನೆ ಮಾಡಿಕೊಳ್ಳಬಾರದು. ದೇವರಲ್ಲಿ ನಂಬಿಕೆ ಇಟ್ಟುಕೊಂಡಿದ್ದರೆ ಆ ನಂಬಿಕೆಯ ಬಲದಿಂದ ಅಸಾಧಾರಣ ಕೆಲಸಗಳನ್ನೂ ಸಹ ಸಾಧಿಸಬಹುದು. ಇಂತಹ ಸತ್ಯದ ಪೂಜೆ ಮಾಡುವ ನಿಷ್ಠೆ ಎಲ್ಲರಿಗೂ ಇರಬೇಕು. ಗಂಡಸರಾಗಲೀ-ಹೆಂಗಸರಾಗಲಿ, ಬಡವನಾಗಲಿ-ಶ್ರೀಮಂತನಾಗಲಿ, ಯಾವುದೇ ಜಾತಿ, ಮತ, ವರ್ಗದವನಾಗಲಿ ಸತ್ಯಕ್ಕೆ ನಿಷ್ಠೆಯಿಂದಿರಬೇಕು. ಇದೆ ಈ ವ್ರತದ ಮೂಲ ಉದ್ದೇಶ" ಅಂತ ನಾನು ನನ್ನ ಕತೆಯಲ್ಲಿ ಹೇಳಿದ್ದೆ. ಬಹುಶಃ ಈ ನನ್ನ ಮಾತುಗಳು ಅಂದು ಅಲ್ಲಿನ ಪ್ರೇಕ್ಷಕರಿಗೆ ಶ್ರೋತೃಗಳಿಗೆ ಆಪ್ಯಾಯಮಾನವಾಗಿ ತೋರಿರಬೇಕು. ಪೂಜೆ ಮಾಡಿಸುವುದರಲ್ಲಿ ಅನುಭವವಿಲ್ಲದ ಅಪ್ರೆಂಟಿಸ್ ಪುರೋಹಿತನಾದರೂ ಈ ಬಗೆಯ ಹೊಸ ಅರ್ಥಕ್ಕೆ ಒತ್ತುಕೊಟ್ಟು ಕಥೆ ಹೇಳಿದ್ದರಿಂದ ಏನೋ ಇರಬೇಕು, ನಾನು ಮಾಡಿಸಿದ ಈ 'ಸತ್ಯನಾರಾಯಣ ಪೂಜೆ' ಒಂದು ಬಗೆಯಲ್ಲಿ ಯಶಸ್ವಿಯಾಯಿತು, ಜನಪ್ರಿಯವೂ ಆಯಿತು.</p>
		<p>ಇದಾದ ನಂತರ ನನಗೆ ಬಿಡುವಿದ್ದಾಗಲೆಲ್ಲಾ ನಮ್ಮ ಸ್ನೇಹಿತರ ಮನೆಗಳಲ್ಲಿ ನಾನು ಮಾಡಿಸಿದ 'ಸತ್ಯನಾರಾಯಣ' ಪೂಜೆಗಳಿಗೆ ಲೆಕ್ಕವೇ ಇಲ್ಲ!</p>
<!--
		<img src="" alt="" />
-->
	</section>
</body>
</html>
