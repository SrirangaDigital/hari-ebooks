<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-018">
		<h1 class="level1-title" epub:type="title">ಅಮೆರಿಕಾಗೆ ಪ್ರಯಾಣ</h1>
		<p>ಹರಿಯವರು ತಮ್ಮ ಡಾಕ್ಟರೇಟ್ ಪದವಿ ಹೊಂದುವ ಗುರಿಮುಟ್ಟಲು ಮತ್ತು ಉತ್ತಮ ವೈದ್ಯರ ಸಹಾಯದಿಂದ ಮಕ್ಕಳನ್ನೂ ಪಡೆಯಬಹುದು ಎಂಬ ಕಾರಣದಿಂದ ಇರಾನಿನ ನ್ಯಾಷನಲ್ ಇರಾನಿಯನ್ ರೇಡಿಯೋ ಅಂಡ್ ಟೆಲಿವಿಷನ್ ಸಂಸ್ಥೆಯನ್ನು ಬಿಟ್ಟು ಅಮೆರಿಕಾದತ್ತ ಮುಖ ಮಾಡಿದೆವು. ಇರಾನಿನಲ್ಲಿ ಸಂಪಾದಿಸಿದ ಹಣ ಮತ್ತು ಸ್ಕಾಲರ್‍ಶಿಪ್ ಸಿಕ್ಕ ಕಾರಣ ಸ್ಟಿಲ್‍ವಾಟರ್ ಓಕ್ಲೋಹೋಮವನ್ನು ಆರಿಸಿಕೊಂಡೆವು. ಸ್ಟಿಲ್‍ವಾಟರ್ ಇದು ಓಕ್ಲೋಹೋಮ ಸ್ಟೇಟ್ ಯೂನಿವರ್ಸಿಟಿಯ ಕ್ಯಾಂಪಸ್ ಏರಿಯ. ವಿದ್ಯಾರ್ಥಿ ವಿದ್ಯಾರ್ಥಿನಿ ಯರಿಂದ ತುಂಬಿತ್ತು. ಓದಿನಲ್ಲಿ ಆಸಕ್ತಿ ಇರುವ ವಿಶ್ವದ ಎಲ್ಲ ಜನಾಂಗದ ಪ್ರತಿನಿಧಿಗಳು ಇದ್ದರು. ಸ್ಥಳೀಯರಿಗಿಂತ ಅಂತಾರಾಷ್ಟ್ರೀಯ ಜನಾಂಗ ಅಲ್ಲಿ ತುಂಬಿತ್ತು.</p>
		<p>ಸ್ಟಿಲ್‍ವಾಟರ್ ಫುಟ್‍ಬಾಲ್ ಆಟಕ್ಕೆ ಹೆಸರುವಾಸಿಯಾಗಿತ್ತು. ಫುಟ್‍ಬಾಲ್ ಆಟದ ದಿನ ಯುನಿವರ್ಸಿಟಿಯ ಆಸುಪಾಸೆಲ್ಲ ಕಾರುಗಳಿಂದ ತುಂಬಿ ಊರು ಒಂದು ಜಾತ್ರಾ ಮಹೋತ್ಸವವೇನೋ ಎನ್ನಿಸುವಂತಿತ್ತು. ಹಗಲು ರಾತ್ರಿ ಎನ್ನದೇ ಸ್ಟೂಡೆಂಟ್ಸ್ ಆರಾಮವಾಗಿ ಓಡಾಡಿಕೊಂಡಿದ್ದರು. ಮನೆ ಬಾಗಿಲನ್ನು ಮುಚ್ಚುವ ಅವಶ್ಯಕತೆಯಾಗಲಿ, ಹಾಕಬೇಕೆಂಬ ಮನಸ್ಸಾಗಲಿ ಇರಲಿಲ್ಲ. ಮನೆಗಳೆಲ್ಲ ಮರದಿಂದ ತಯಾರಿಸಿದವೇ ಆಗಿದ್ದವು. ಆ ಜೀವನವನ್ನು ನೆನೆಸಿಕೊಂಡಾಗ ನಾವು ಚರಿತ್ರೆಯಲ್ಲಿ ಓದಿದ ಹರ್ಷವರ್ಧನನ ಅಥವಾ ಅಶೋಕನ ಸಾಮ್ರಾಜ್ಯವನ್ನು ನೆನಪಿಗೆ ತರಿಸುತ್ತಿತ್ತು. ಸ್ಟಿಲ್‍ವಾಟರ್ ಹೆಸರಿಗೆ ತಕ್ಕ ಹಾಗೆ ಇನ್ನೂ ನೀರಿನಿಂದ ತುಂಬಿತ್ತು. ಪ್ರಶಾಂತವಾಗಿತ್ತು. ವಿದ್ಯಾರ್ಥಿಗಳಲ್ಲಿ ಹೊಂದಾಣಿಕೆ ಇತ್ತು. ಸಹಾಯ ಹಸ್ತ ಯಾವಾಗಲೂ ದೊರಕುತ್ತಿತ್ತು. ಬಹಳ ಜನ ತಮ್ಮ ದೇಶಗಳಿಂದ ಬಲು ದೂರ ಬಂದಕಾರಣ ವೈಮನಸ್ಯಕ್ಕೆ ಎಡೆ ಇರಲಿಲ್ಲ.</p>
		<p>ಅಮೆರಿಕಾದ ದಕ್ಷಿಣದ ಕೆಲವು ರಾಜ್ಯಗಳು ಸುಂಟರಗಾಳಿಗೆ ಪ್ರಸಿದ್ಧಿ ಯಾಗಿದ್ದವು. ಅದನ್ನು ಟಾರ್‍ನೆಡೋ ಎಂದು ಕರೆಯುತ್ತಿದ್ದರು. ಟಾರ್‍ನೆಡೋ ಬರುವಾಗ ಮೊದಲೇ ಸೂಚನೆ ಕೊಡುತ್ತಿದ್ದರು. ನಾವುಗಳು ನಿಗದಿತ ಸುರಕ್ಷಿತ ಸ್ಥಳಕ್ಕೆ ಹೋಗುತ್ತಿದ್ದೆವು. ಅಲ್ಲಿ ಸುಮಾರು ಒಂದು ವಾರಕ್ಕಾಗುವಷ್ಟು ನೀರು ಆಹಾರ ಶೇಖರಿಸಿಡಲಾಗುತ್ತಿತ್ತು. ಸುರಕ್ಷಿತ ಎಂದು ತಿಳಿದ ಕೂಡಲೇ ನಾವು ಮನೆಗಳಿಗೆ ಮರಳುತ್ತಿದೆವು. ಮರದ ಮನೆಗಳಾದ ಕಾರಣ ಕೆಲವೊಮ್ಮೆ ಸುಂಟರಗಾಳಿಯ ಹೊಡೆತಕ್ಕೆ ನಾವು ಬಂದಾಗ ಮನೆಗಳೇ ಕಾಣೆಯಾಗುತ್ತಿದ್ದವು.</p>
	</section>
</body>
</html>
