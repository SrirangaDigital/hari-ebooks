<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮೌನ ಮಾತನಾಡಿಸಿದಾಗ!!</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-022">
		<h1 class="level1-title" epub:type="title">ಕೃತಜ್ಞತಾ ಸಮರ್ಪಣ ಪೂಜೆ</h1>
		<p>ನಾವು ಆವಾಗ ಅಮೆರಿಕಾದಲ್ಲಿ ಕ್ಯಾಲಿಫೋರ್ನಿಯಾದ ಸ್ಟಾಕ್‍ಟನ್‍ನಲ್ಲಿ ವಾಸಿಸುತ್ತಿದ್ದೆವು. ಕ್ಯಾಲಿಫೋರ್ನಿಯಾದ ಉತ್ತರ ಭಾಗದಲ್ಲಿ ಇರುವ ಸ್ಟಾಕ್‍ಟನ್ ಒಂದು ಸಣ್ಣ ನಗರ. ನಗರ ಚಿಕ್ಕದಾದರೂ ಅಲ್ಲಿ ಮತ್ತು ಅದರ ಸುತ್ತಮುತ್ತ ಭಾರತೀಯರ ಸಂಖ್ಯೆ ಚಿಕ್ಕದಾಗೇನೂ ಆಗಿರಲಿಲ್ಲ. ಅಲ್ಲಿ ಉತ್ತರ ಭಾರತದವರೇ ಹೆಚ್ಚು ಜನ. ಒಂದು ಭಾರತೀಯ ಸಾಂಸ್ಕೃತಿಕ ಸಂಘವೂ ಸಹ ಅಲ್ಲಿತ್ತು. ದೀಪಾವಳಿ, ಸಂಕ್ರಾಂತಿ, ಮುಂತಾದ ಒಂದೆರಡು ಹಬ್ಬಗಳನ್ನ ಪ್ರತಿ ವರ್ಷವೂ ಸಂಗೀತ ನೃತ್ಯ ಸಣ್ಣ ಪ್ರಮಾಣದ ನಾಟಕ ಇತ್ಯಾದಿಗಳೊಂದಿಗೆ ನಡೆಸುತ್ತಿದ್ದ ಒಂದು ಸಂಸ್ಥೆ ಅದು. ಅದರ ಚಟುವಟಿಕೆಗಳಲ್ಲಿ ಪ್ರಧಾನ ಪಾತ್ರ ವಹಿಸುತ್ತಿದ್ದ, ಮೂಲತಃ ಕಾಶ್ಮೀರದವರಾದ ಶ್ರೀಮತಿ ಗಿರಿಜಾ ರೈನಾ, ಎಂಬುವರು ಒಂದು ದಿನ ನನಗೆ ಫೋನ್ ಮಾಡಿ ಮಾತನಾಡಿದರು. ಅದಕ್ಕೆ ಮುಂಚೆ ಅವರ ಪರಿಚಯ ನನಗೆ ಅಷ್ಟಾಗಿ ಇರಲಿಲ್ಲ.</p>
		<p>ಅವರು ಹೇಳಿದರು: "ಸ್ಟಾಕ್‍ಟನ್‍ನಲ್ಲಿ ವಿವಿಧ ಧರ್ಮೀಯರ ಒಂದು ಸಮನ್ವಯ ಸಂಘ ಇದೆಯಲ್ಲ, ಆಗಾಗ್ಗೆಅದು ಧಾರ್ಮಿಕ ಕಾರ್ಯಕ್ರಮಗಳನ್ನ ನಡೆಸುತ್ತಿದೆ. ಮುಂಬರುವ ವರ್ಷದ ಕಾರ್ಯಕ್ರಮಗಳನ್ನು ನಡೆಸಲು ಆಸಕ್ತರಾದ ಕಾರ್ಯಕರ್ತರನ್ನ ಆ ಸಂಘ ಆಹ್ವಾನಿಸುತ್ತಾ ಒಂದು ಸಭೆಯನ್ನ ಕರೆಯುತ್ತಿದ್ದಾರೆ. ನೀವು ಈಗಾಗಲೇ ಸ್ಟಾಕ್‍ಟನ್ ಮತ್ತು ಸುತ್ತಮುತ್ತ ಹಲವಾರು ಹಿಂದೂ ಧಾರ್ಮಿಕ ಚಟುವಟಿಕೆಗಳನ್ನು ನಡೆಸಿದ್ದೀರಿ, ಪ್ರವಚನ ಕೊಟ್ಟಿದ್ದೀರಿ, ನಮ್ಮ ಹಿಂದೂ ಧರ್ಮದ ಪ್ರತಿನಿಧಿಯಾಗಿ ನೀವೇಕೆ ಈ ಮೀಟಿಂಗ್‍ಗೆ ಹೋಗಬಾರದು. ನಿಮಗೆ ಅನುಕೂಲವಿದೆಯೇ?" ಎಂದು ಕೇಳಿದರು.</p>
		<p>ಹಿಂದಿನ ವರ್ಷಗಳಲ್ಲಿ ಅವರೇ ಈ ಸಭೆಗಳಲ್ಲಿ ಭಾಗವಹಿಸುತ್ತಿದ್ದರಂತೆ. ಈ ಬಾರಿ ನಾನು ಹೋಗಬೇಕೆಂದು ಅವರು ಅಪೇಕ್ಷಿಸಿದ್ದರು; ನಾನು ಒಪ್ಪಿಕೊಂಡೆ.</p>
		<p>ಸ್ಟಾಕ್‍ಟನ್‍ನಲ್ಲಿ ಪೆಸಿಫಿಕ್ ವಿಶ್ವವಿದ್ಯಾನಿಲಯ ಎಂಬ ಹೆಸರಾಂತ ಖಾಸಗಿ ಶಿಕ್ಷಣ ಸಂಸ್ಥೆ ಇದೆ. ಅದರ ಮುಖ್ಯ ಅಂಗವಾಗಿ ಒಂದು ದೊಡ್ಡ ಚರ್ಚ್ ಇದೆ. ಆ ಚರ್ಚ್‍ನ ಪ್ರಧಾನ ಪುರೋಹಿತರು (ಚಾಪ್ಲಿನ್) ಆಗಿ ಒಬ್ಬರಿದ್ದರು. ಅವರ ಹೆಸರು ನೆನಪಿಗೆ ಬರುತ್ತಿಲ್ಲ. ಅವರು ಆ ವಿಶ್ವವಿದ್ಯಾಲಯದಲ್ಲಿ ಬೋಧಿಸುತ್ತಿದ್ದ ಕ್ರಿಶ್ಚಿಯನ್ ಧಾರ್ಮಿಕ ವಿಷಯಗಳಿಗೂ ಪ್ರಾಧ್ಯಾಪಕರಾಗಿದ್ದರು. ವಿಜ್ಞಾನ, ಇಂಜಿನಿಯರಿಂಗ್, ಮಾನವಿಕ ವಿಷಯಗಳು, ವೈದ್ಯಶಾಸ್ತ್ರ, ಔಷಧಿ ಶಾಸ್ತ್ರ ಇತ್ಯಾದಿಗಳೊಂದಿಗೆ ಜಗತ್ತಿನ ಬೇರೆ ಬೇರೆ ಧರ್ಮಗಳ ಬಗ್ಗೆಯೂ ಆ ವಿಶ್ವವಿದ್ಯಾಲಯದಲ್ಲಿ ಬೋಧಿಸುತ್ತಿದ್ದರು. ಈ ಸಭೆಯನ್ನ ಕರೆದವರು ಆ ಪ್ರೊಫೆಸರ್‍ರವರೇ.</p>
		<p>ಹೀಗೆ ಪ್ರಾರಂಭವಾಯಿತು ಆ ಸ್ಟಾಕ್‍ಟನ್‍ನ ವಿವಿಧ ಧರ್ಮ ಸಮನ್ವಯ ಸಂಘಕ್ಕೂ ಮತ್ತು ನಮ್ಮಿಬ್ಬರಿಗೂ ನಂಟು. ನಾಗಲಕ್ಷ್ಮಿಯೂ ನಾನು ನಾವು ಸ್ಟಾಕ್‍ಟನ್‍ನಲ್ಲಿ ಇರುವವರೆಗೂ ಆ ಸಂಘದ ಚಟುವಟಿಕೆಗಳಲ್ಲಿ ತೊಡಗಿದ್ದೆವು. (ಕೊನೆ ಕೊನೆಗೆ ನಾನು ಆ ಪೆಸಿಫಿಕ್ ವಿಶ್ವವಿದ್ಯಾನಿಲಯದಲ್ಲಿ ಸಂದರ್ಶಕ ಅಧ್ಯಾಪಕನಾಗಿ ಹಿಂದೂ ಧರ್ಮದ ಬಗ್ಗೆ ಉಪನ್ಯಾಸಗಳನ್ನೂ ಕೊಟ್ಟೆ.)</p>
		<p>ಆ ಪ್ರಾಧ್ಯಾಪಕರು ಆ ವರ್ಷ ಒಂದು ವಿಶೇಷ ರೀತಿಯ ಸಭೆಯನ್ನ ನಡೆಸಬೇಕು- ಅಂತ ನಿರ್ಧಾರ ಮಾಡಿ ನನಗೆ ಫೋನ್ ಮಾಡಿದರು. ಅಮೆರಿಕಾದಲ್ಲಿ ನವೆಂಬರ್ ಕೊನೆಯ ವಾರದಲ್ಲಿ 'ಥ್ಯಾಕ್ಸ್ ಗಿವಿಂಗ್ ಡೇ' (ಧನ್ಯವಾದ ಅರ್ಪಣಾ ದಿನಾಚಾರಣೆ) ದೇಶಾದ್ಯಂತ ನಡೆಸುತ್ತಾರೆ. ಈ ಸಂದರ್ಭದಲ್ಲಿ ಸ್ಟಾಕ್‍ಟನ್‍ನಲ್ಲಿ ನಾವು ಒಂದು ವಿಶೇಷ ಕಾರ್ಯಕ್ರಮ ನಡೆಸೋಣ; ಬೇರೆ ಬೇರೆ ಧರ್ಮದವರು ಈ ಸಭೆಗೆ ಬಂದು, ತಾವು ದೇವರಿಗೆ ಧನ್ಯವಾದವನ್ನು ಅರ್ಪಿಸುವ ತಮ್ಮದೇ ಆದ ಆಚರಣೆಯ ಸ್ವಲ್ಪ ಭಾಗವನ್ನ ನಾವೆಲ್ಲಾ ಪ್ರದರ್ಶಿಸೋಣ. ಅದು ಮಾತಾಗಿರಬಹುದು, ಹಾಡಾಗಿರಬಹುದು, ಮಂತ್ರವಾಗಿರಬಹುದು, ನೃತ್ಯವಾಗಿರಬಹುದು ಅಥವಾ ಇನ್ನಾವುದಾದರೂ ಪೂಜಾ ವಿಧಾನವಾಗಿರಬಹುದು ಅದರ ತುಣುಕನ್ನ ಸಂಕ್ಷೇಪವಾಗಿ ಹತ್ತು-ಹದಿನೈದು ನಿಮಿಷಗಳೊಳಗೆ ನಾವು ಸಭಿಕರಿಗೆ ತೋರಿಸಿ ವಿವರಿಸೋಣ- ಎಂದು ನಿಶ್ಚಯಿಸಲಾಗಿತ್ತು. ಹಿಂದೂ ಧರ್ಮದ ಪ್ರತಿನಿಧಿಯಾಗಿ ನನ್ನನ್ನ ಆ ಸಭೆಗೆ ಆಹ್ವಾನಿಸಿದ್ದರು.</p>
		<p>"ಆಗಲಿ" ಎಂದು ನಾನು ಒಪ್ಪಿಕೊಂಡಮೇಲೆ, ದೇವರಿಗೆ ಅಭಿನಂದನೆ ಗಳನ್ನು ಸಲ್ಲಿಸುವ ಮಂತ್ರಗಳು ಯಾವುದು ಇವೆ- ಎಂದು ನಾನು ಹುಡುಕಾಡತೊಡಗಿದೆ. ನನಗೆ ಗೊತ್ತಿದ್ದಂತೆ, ಅಂತಹ ಮಂತ್ರಗಳು ಯಾವುದೂ ನನಗೆ ಹೊಳೆಯಲಿಲ್ಲ. ನನ್ನ ಬಳಿ ಸಾಕಷ್ಟು ಪುಸ್ತಕಗಳಿರುವ ಒಂದು ದೊಡ್ಡ ಭಂಡಾರವೇ ನಮ್ಮ ಮನೆಯಲ್ಲಿತ್ತು. ನಾಲ್ಕು ವೇದಗಳು, ಸಂಹಿತೆ, ಆರಣ್ಯಕ, ಬ್ರಾಹ್ಮಣ, ಉಪನಿಷತ್ತುಗಳು ನನ್ನಲ್ಲಿ ಇದ್ದವು. ಹಲವಾರು ಪುರಾಣಗಳ ಮೂಲ ನನ್ನಲ್ಲಿತ್ತು. ಹದಿನೆಂಟು ಪುರಾಣಗಳ ಇಂಗ್ಲಿಷ್ ಅನುವಾದ ಇತ್ತು. ಮನುಸ್ಮೃತಿವೊಂದಲ್ಲದೇ ಬೇರೆ ಐವತ್ತಾರು ವಿವಿಧ ಸ್ಮೃತಿಗಳೂ ಮೂಲ ಭಾಷ್ಯ ಸಮೇತ ಇದ್ದವು. ಇವಲ್ಲದೆ ಇನ್ನೂ ಹಲವಾರು ವಿವಿಧ ವಿಷಯಕ ಆಧ್ಯಾತ್ಮ ಗ್ರಂಥಗಳು ಕನ್ನಡ, ಸಂಸ್ಕೃತ, ಇಂಗ್ಲಿಷ್, ಹಿಂದಿಯಲ್ಲಿ ನನ್ನ ಬಳಿ ಇದ್ದವು. ಇವುಗಳ ಮೇಲೆಲ್ಲಾ ಕಣ್ಣಾಡಿಸಿದೆ. ಕೆಲವನ್ನು ಜಾಲಾಡಿದೆ. ನನ್ನ ಬಳಿ ಇದ್ದ ಈ ಗ್ರಂಥಗಳಲ್ಲಿ ಎಲ್ಲೂ ಸಹ ನನಗೆ ಬೇಕಾದ ಈ ಬಗೆಯ ಅಭಿನಂದನೆಯ ಮಂತ್ರಗಳು ಸಿಗಲಿಲ್ಲ.</p>
		<p>ದೇವರನ್ನ ನಮಿಸುವ, ಸ್ತುತಿಸುವ, ದೇವರನ್ನು ಹೊಗಳುವ, ದೇವರನ್ನು ಬೇಡುವ, ಈಳೆ(ಡೆ) (ಕೇಳಿಕೊಳ್ಳುತ್ತೇನೆ), ಪಾಹಿ (ಕಾಪಾಡು), ತ್ರಾಹಿ (ರಕ್ಷಿಸು), ಅವ (ಕಾಪಾಡು) ಅವತು (ರಕ್ಷಿಸಲಿ), ಶರಣಂ ಪ್ರಪದ್ಯೆ (ಶರಣು ಹೋಗಲು ಹಾಡುತ್ತಿದ್ದೇನೆ)- ಹೀಗೆಲ್ಲಾ ಇರುವ ಸ್ತುತಿ ಪದ್ಯಗಳೇ ನಮ್ಮಲ್ಲಿ ಹೇರಳ. "ನಾನು ಯಾವುದಕ್ಕೆ ಅರ್ಹನೋ, ನನಗೆ ಯಾವುದು ಲಭ್ಯವಾಗಬಲ್ಲದೋ ಅದನ್ನೆಲ್ಲಾ, ಓ ದೇವರೆ, ನೀನು ನನಗೆ ಅನುಗ್ರಹಿಸಿದ್ದೀಯ ಅದಕ್ಕೆ ನಿನಗೆ ಅಭಿವಂದನೆಗಳನ್ನ ಇದೋ ಸಲ್ಲಿಸುತ್ತಿದ್ದೇನೆ!" ಎಂಬ ಭಾವದ ಯಾವ ಪದ್ಯಗಳು ನನಗೆ ಸಿಗಲಿಲ್ಲ.</p>
		<p>ನನಗೆ ಇದ್ದ ಕಾಲಾವಕಾಶ ಬಹಳ ಕಡಿಮೆ ಇತ್ತು. ಏನು ಮಾಡುವುದಕ್ಕೂ ತೋಚದೆ ಶಾಂತಿ ಮಂತ್ರಗಳನ್ನೇ ಈ ಅಭಿನಂದನಾ ಕಾರ್ಯಕ್ರಮಕ್ಕೆ ಆರಿಸಿಕೊಂಡು ಹೋದೆ. ಹತ್ತು ಹನ್ನೆರಡು ಶಾಂತಿ ಮಂತ್ರಗಳು, ಅವುಗಳಲ್ಲೂ ಸಹ 'ಒಳ್ಳೆಯದಾಗಲಿ' ಎಂಬ ಹಾರೈಕೆಯೇ ಹೊರತು 'ದೇವರೇ ನನಗೆ ನಿನ್ನ ಅನುಗ್ರಹದಿಂದ ಒಳ್ಳೆಯದಾಯಿತು, ಅಭಿವಂದನೆಗಳು!' ಎಂದೇನೂ ಇರಲಿಲ್ಲ. ಆದರೂ ಸಹ 'ನಿನ್ನಿಂದ ನಮಗೆ ಒಳ್ಳೆಯದಾಗಿದ್ದಕ್ಕೆ ನಾವು ನಿನಗೆ ಋಣಿ'- ಎಂಬ ಇಂಗಿತ ಇದೆ ಎಂಬ ಭಾವನೆಯಿಂದ ಈ ಶಾಂತಿ ಮಂತ್ರಗಳನ್ನ ನಾನು ಆರಿಸಿಕೊಂಡೆ.</p>
		<p>ಮನೆಯಲ್ಲಿ ನಾಗಲಕ್ಷ್ಮಿಯ ಎದುರು ಈ ಮಂತ್ರಗಳ ಪಠಣದ ಅಭ್ಯಾಸ ನಡೆಸಿ, ಅವಳ ಸಲಹೆ ಸೂಚನೆಗಳನ್ನು ತೆಗೆದುಕೊಂಡೆ. ಅವುಗಳ ಇಂಗ್ಲಿಷ್ ಭಾವಾನುವಾದವನ್ನು ಪದ್ಯ ರೂಪದಲ್ಲಿ ಸಿದ್ಧಪಡಿಸಿಕೊಂಡೆ. ಸುಶ್ರಾವ್ಯವಾದ ಸಮಯೋಚಿತವಾದ ವಾದ್ಯ ಸಂಗೀತದ ಕ್ಯಾಸೆಟ್‍ವೊಂದನ್ನು ಕೈಯಲ್ಲಿ ಹಿಡಿದುಕೊಳ್ಳಬಹುದಾದ ಟೇಪ್‍ರೆಕಾರ್ಡ್‍ವೊಂದರಲ್ಲಿ ಹಾಕಿಕೊಂಡು ಹೋಗಿ ಈ ವಾದ್ಯ ಸಂಗೀತದ ಹಿನ್ನಲೆಯಲ್ಲಿ ಆ ಮಂತ್ರಗಳ ಪಠಣ ಮತ್ತು ಇಂಗ್ಲಿಷ್ ಭಾವಾನುವಾದ ಪದ್ಯಗಳ ವಾಚನವನ್ನು ಆ ದಿನ ಕಿಕ್ಕಿರಿದು ನೆರೆದ ಸಭೆಯಲ್ಲಿ ಸಮರ್ಪಿಸಿದೆ. ಇಂಗ್ಲಿಷ್ ಭಾವಾನುವಾದಗಳನ್ನುಳ್ಳ ಕರಪತ್ರಗಳನ್ನು ಸಭೆಯಲ್ಲಿ ಹಂಚಿದ್ದೆ. ಕಾರ್ಯಕ್ರಮದ ನನ್ನ ಭಾಗ ಚೆನ್ನಾಗಿ ಬಂತು ಅಂತ ಕೆಲವು ಅಭಿಮಾನಿಗಳು ಹೇಳಿದರು. ಸ್ಥಳೀಯ ಪತ್ರಿಕೆಗಳಲ್ಲೂ ಈ ಬಗ್ಗೆ ಒಳ್ಳೆಯ ವರದಿಗಳು ಬಂದವು. ನನಗೂ, ನಾಗಲಕ್ಷ್ಮಿಗೂ ಖುಷಿಯಾಯಿತು.</p>
		<p class="vertical-delimiter"/>
		<p>ಒಂದು ದಿವಸ ರಾತ್ರಿ ಇದ್ದಕ್ಕಿದ್ದ ಹಾಗೆ ನನಗೆ ತುಂಬಾ ಎದೆ ಒತ್ತುತ್ತಿದೆ ಎದೆ ನೋವು ಎಂದು ಎದ್ದು ಕುಳಿತೆ. ನಾಗಲಕ್ಷ್ಮೀ ಬಿಸಿಬಿಸಿಯಾಗಿ ಒಂದು ಲೋಟ ನೀರನ್ನು ಮತ್ತು ಅಲ್ಲಿಯ ಡಾಕ್ಟರ್ ಕೊಟ್ಟಿದ್ದ ನೈಟ್ರೋಜನ್ ಮಾತ್ರೆಯನ್ನು ಕೊಟ್ಟಳು. ಬಿಸಿನೀರನ್ನು ಕುಡಿದು ಆಸ್ಪ್ರಿನ್ ಮಾತ್ರೆಯನ್ನು ತಿಂದು ನೈಟ್ರೋಜನ್ ಮಾತ್ರೆಯನ್ನು ನಾಲಿಗೆ ಕೆಳಗೆ ಇಟ್ಟುಕೊಳ್ಳುವಂತೆ ಹೇಳಿದಳು. ಸಾಮಾನ್ಯವಾಗಿ ತುಂಬಾ ಎದೆನೋವು ಬಂದರೆ ನಾವು ತಕ್ಷಣ ಆಸ್ಪತ್ರೆಗೆ ಹೋದರೆ ಅಲ್ಲಿ ಒಂದು ಇಂಜೆಕ್ಷನ್ ಕೊಟ್ಟು ಸ್ಟ್ರೋಕ್ ಅಥವಾ ಹಾರ್ಟ್ ಅಟ್ಯಾಕ್ ಆಗದಂತೆ ನಿರ್ವಹಿಸುವ ಮೆಡಿಸಿನ್ ಕೊಡುತ್ತಾರೆ. ಆದರೆ ನೈಟ್ರೋಜನ್ ಮಾತ್ರೆ ಕೊಟ್ಟಾದ ಮೇಲೆ ಅದು ಅಲ್ಲೇ ಕೆಲಸ ಮಾಡುತ್ತದೆ. ಸ್ವಲ್ಪ ಹೊತ್ತಿನಲ್ಲೇ ನೋವು ಕಡಿಮೆಯಾಗಿ ಮಲಗಿಕೊಂಡೆ. ಬೆಳಗಾಗೆದ್ದ ತಕ್ಷಣ ನಾಗಲಕ್ಷ್ಮಿ ನನ್ನನ್ನು ಆಸ್ಪತ್ರೆಗೆ ಕರೆದುಕೊಂಡು ಹೋದಳು. ಡಾಕ್ಟರ್‍ಗೆ ನಿನ್ನೆ ರಾತ್ರಿ ಎದೆ ನೋವು ಬಂದಿತ್ತು ಎಂದು ತಿಳಿಸಿದ ತಕ್ಷಣ ಅವರು ನನ್ನನ್ನು ಚೆಕ್ ಮಾಡಿ, ತಕ್ಷಣ ಈಸಿಜಿ, ಟ್ರಡ್‍ಮಿಲ್, ಬ್ಲೆಡ್ ಟೆಸ್ಟ್ ಮೊದಲಾದ ಪರೀಕ್ಷೆಗೆ ಒಳಪಡಿಸಿದರು. ಟ್ರೆಡ್‍ಮಿಲ್ ಮಾಡಲು ಆಗಲೇ ಇಲ್ಲ. ರಾತ್ರಿ ಹಾರ್ಟ್ ಅಟ್ಯಾಕ್ ಆಗಿದೆ ಎಂದು ತಿಳಿಸಿ ತಕ್ಷಣ ಆಂಜಿಯೋಗ್ರಾಂ ಮಾಡಲು ಸೂಚಿಸಿದರು. ನಾವು ನಮ್ಮ ಪ್ರಾಥಮಿಕ ವೈದ್ಯರ ಬಳಿ ಡಾ। ಪಾಲ್‍ರೋಜ್ ಬಳಿ ಹೋದರೆ ಅವರು ನಮಗೆ ಯಾವ ಯಾವ ಚಿಕಿತ್ಸೆ ಬೇಕು? ಯಾವಾಗ ಮಾಡಬೇಕು? ಯಾರು ಮಾಡಬೇಕು? ಎಂದು ಎಲ್ಲವನ್ನೂ ಅವರೇ ನಿರ್ಧರಿಸಿ ಅವರೇ ಎಲ್ಲಾವನ್ನು ನಿಭಾಯಿಸುತ್ತಿದ್ದರು.</p>
		<p>ಅದೇ ರೀತಿ ಬೆಳಿಗೆ ೯:೦೦ ಗಂಟೆಗೆ ಅಂಜಿಯೋಗ್ರಾಂ ಮಾಡಲು ಸೂಚಿಸಿದರು. ಆ ಅನುಕೂಲ ಅದೇ ಆಸ್ಪತ್ರೆಯಲ್ಲಿತ್ತು. ನನ್ನ ಆರೋಗ್ಯವನ್ನು ತಪಾಸಣೆ ಮಾಡಿ ನೋಡಿದಾಗ ಹೃದಯದಲ್ಲಿ ರಕ್ತನಾಳಗಳು ಮುಚ್ಚಿ ಕೊಂಡಿದ್ದವು. ತಕ್ಷಣ ಅದಕ್ಕೆ ಆಪರೇಷನ್ ಆಗಬೇಕಿತ್ತು. ಭಗವಂತನೇ ಕಳುಹಿಸಿದ್ದನೋ ಎಂಬಂತೇ ನನ್ನ ತಮ್ಮ ಶ್ರೀ ಎಸ್.ಕೆ.ಸೀತಾರಾಮ್ ಮತ್ತು ಶ್ರೀಮತಿ ವನಜಾಕ್ಷಿಯವರು ಭಾರತದಿಂದ ನಮ್ಮ ಮನೆಗೆ ಆ ಸಮಯದಲ್ಲಿ ಬಂದಿದ್ದರು. ಇದು ನನಗೆ ತುಂಬಾ ನೈತಿಕ ಬೆಂಬಲ ನೀಡಿತು. ಡಾ। ಪಾಲ್‍ರೋಜ್ ಅವರು ನನ್ನ ಹೃದಯ ಚಿಕಿತ್ಸೆಗೆ ಸರಿಯಾದ ವೈದ್ಯರನ್ನು ಹುಡುಕಿ ಅವರ ಬ್ಯುಸಿ ಶೆಡ್ಯೂಲ್‍ನಲ್ಲೇ ಒಂದು ದಿನವನ್ನು ಗೊತ್ತುಮಾಡಿ ಕೊಟ್ಟರು. ಸುಮಾರು ೫:೩೦ ರಿಂದ ೬:೦೦ ಗಂಟೆ ಸಮಯ ನನ್ನ ಚಿಕಿತ್ಸೆ ನಡೆಯಿತು. ಮತ್ತೆ ಮೂರ್ನಾಲ್ಕು ಗಂಟೆ ಅವರು ಅನಸ್ತೇಷಿಯಾ ಪ್ರಭಾವಕ್ಕೆ ಒಳಗಾಗಬೇಕಾಯಿತು.</p>
		<p>ನನ್ನನ್ನು ಐ.ಸಿ.ಯು.ನಲ್ಲಿ ನೋಡಲು ನಾಗಲಕ್ಷ್ಮಿಗೆ ಮತ್ತು ನಂದಿನಿ, ಸುಮನಾಗೆ ಆಗಿದ್ದು ಸಾಯಂಕಾಲ ೬:೦೦ ಗಂಟೆಗೆ. ನಾನು ನಗುನಗುತ್ತಾ "ಅಂತೂ ನನ್ನನ್ನು ಬದುಕಿಸಿಬಿಟ್ಟೆ. ಸತ್ಯವಾನ್ ಸಾವಿತ್ರಿ ಆಗಿಬಿಟ್ಟೆ" ಎಂದು ನಾಗಲಕ್ಷ್ಮಿಗೆ ಹಾಸ್ಯ ಮಾಡಿದೆ. ಈ ಹಾಸ್ಯ ತುಂಬಾ ಹೊತ್ತು ಇರಲಿಲ್ಲ. ಸ್ವಲ್ಪಹೊತ್ತಿನಲ್ಲೇ ನನ್ನ ಉಸಿರಾಟ ನಿಂತುಹೋಯಿತು.</p>
		<p>ಆಸ್ಪತ್ರೆಯಲ್ಲಿದ್ದ ಎಲ್ಲಾ ಡಾಕ್ಟರ್‍ಗಳು 'ಬ್ಲೋ ಹಾಟ್ ಬ್ಲೋ ಕೋಲ್ಡ್' ಎಂದು ಕೂಗುತ್ತಾ ಎಲ್ಲರೂ ಓಡಿಬಂದು ಹರಿಯವರಿಗೆ ತಕ್ಷಣ ಏನೇನೋ ಚಿಕಿತ್ಸೆ ಮಾಡಿದರು. ಒಂದು ನಿಮಿಷದ ನಂತರ ಅವರಿಗೆ ನಿಧಾನವಾಗಿ ಹೃದಯದ ಬಡಿತ ಬಡಿಯಲು ಶುರುವಾಯಿತು. ಆಪರೇಷನ್ ಮಾಡಿದ ಡಾಕ್ಟರ್ ''ಮಿಸ್ಟರ್ ಹರಿ ಮಿಸ್ಟರ್ ಹರಿ" ಎಂದು ಕೂಗುತ್ತಿದ್ದರು. ಹೊರಗಡೆ ಕುಳಿತಿದ್ದ ನಮಗೆಲ್ಲ ಏನಾಗುತ್ತಿದೆಯೋ ಗೊತ್ತಿಲ್ಲದೆ ತುಂಬಾ ಭಯವಾಗಿತ್ತು. ಆದರೆ ಒಂದು ಹತ್ತು ಹನ್ನೆರಡು ನಿಮಿಷಗಳಲ್ಲಿ ಹೊರಗಡೆ ಡಾಕ್ಟರ್ ಬಂದು ಅವರೇ ನಿಟ್ಟುಸಿರು ಬಿಟ್ಟು "ಥ್ಯಾಂಕ್ ಗಾಡ್" ಎಂದರು. ಮತ್ತೆ ನನ್ನ ಕೈ ಹಿಡಿದುಕೊಂಡು ಕ್ಷೇಮವಾಗಿದ್ದಾರೆ ಕ್ಷೇಮವಾಗಿದ್ದಾರೆ ಏನೂ ಯೋಚನೆ ಮಾಡಬೇಡಿ ಅವರು ವಾಪಸ್ ಬಂದಿದ್ದಾರೆ. ಗಾಬರಿ ಪಡಬೇಡಿ. ಈ ಮಾತು ಕೇಳಿ ದೇವರಿಗೆ ಕೈಮುಗಿದು ವಂದಿಸಿದೆ. ಇದರ ಹಿಂದೆ ದೈವಕೃಪೆ ಗುರು ಕೃಪೆ ಅಪಾರವಾಗಿತ್ತು.</p>
		<p>ಪಂಡಿತ ಗಜಾನನ ಜೋಷಿಯವರು ಆರು ತಿಂಗಳ ಹಿಂದೆ ಹರಿಯವರಿಗೆ ಹೇಳಿ ಈ ವರ್ಷ ಒಂದು ದೊಡ್ಡ ಗಂಡಾಂತರ ಇದೆ ಅದಕ್ಕಾಗಿ ನಿಮಗೆ ೬೦ ವರ್ಷದ ಶಾಂತಿಯನ್ನು ಮಾಡಬೇಕು ಎಂದು ತುಂಬಾ ಅಚ್ಚುಕಟ್ಟಾಗಿ ೬೦ ವರ್ಷದ ಶಾಂತಿಯನ್ನು ಮಾಡಿಸಿದ್ದರು. ಮತ್ತೆ ದಾನವಾಗಿ ೧೬ ದಂಪತಿಗಳಿಗೆ ನಾವು ಆನೆಯನ್ನು ಕೊಟ್ಟಿದ್ದೆವು. ಆನೆಯ ಬಲ ಆನೆಯ ಆಯಸ್ಸು ಆರೋಗ್ಯ ಹರಿಯವರಿಗೆ ಬರಲಿ ಎಂದು ಗಜಾನನ ಜೋಷಿಯವರು ಹೇಳಿದರು. ಹರಿಯವರಿಗೆ ಆಪರೇಷನ್ ಆಗುತ್ತೆ ಎಂದು ಹಿಂದಿನ ದಿನದಿಂದ ಆಪರೇಷನ್ ಮುಗಿಯುವವರೆಗೂ ಅವರು ಮೃತ್ಯುಂಜಯ ಜಪವನ್ನು ನೀರೂ ಕುಡಿಯದೇ ಮಾಡಿದ್ದರು. ಅವರ ನಿಷ್ಠೆ ಅವರ ಪ್ರೀತಿ, ಗೌರವ ವಿಶ್ವಾಸ ಅವೆಲ್ಲ್ಲಕ್ಕಿಂತ ಹೆಚ್ಚಾಗಿ ಅವರ ತಪೋಬಲ ದೇವರ ಮೇಲಿಟ್ಟಿದ್ದ ನಂಬಿಕೆ ಹರಿಯವರನ್ನು ಈ ಸಂಕಷ್ಟದಿಂದ ಪಾರು ಮಾಡಿತು. ೧೫ ದಿವಸ ಆಸ್ಪತ್ರೆಯಲ್ಲಿದ್ದು, ಆರೋಗ್ಯವಾಗಿ ಮನೆಗೆ ಬಂದರು. ಡಾಕ್ಟರ್ ಆಪರೇಷನ್ ಆಗಿರುವುದರಿಂದ ೧೦ ವರ್ಷ ಜೀವ ಭಯವಿಲ್ಲವೆಂದು ನಾವು ಭರವಸೆ ನೀಡುತ್ತೇವೆ. ನಂತರ ದೈವ ಕೃಪೆ ಎಂದು ನುಡಿದಿದ್ದರು. ಆಪರೇಷನ್ ಆಗಿ ಹದಿಮೂರು ವರ್ಷಗಳ ಕಾಲ ಆರೋಗ್ಯವಂತ ಜೀವನ ನಡೆಸಿದ್ದರು.</p>
		<p class="vertical-delimiter"/>
		<p>ಡಾಕ್ಟರ್, ನನ್ನನ್ನು ಪರೀಕ್ಷಿಸಿ ನನಗೆ ಓಪನ್ ಹಾರ್ಟ್ ಸರ್ಜರಿ (ಹೃದಯ ಶಸ್ತ್ರ ಚಿಕಿತ್ಸೆ) ಮಾಡಬೇಕು ಎಂದು ನಿರ್ಧರಿಸಿದ ಮೇಲೆ ನಾನು ನಾಗಲಕ್ಷ್ಮೀಯೂ ಈ ವಿಷಯವನ್ನ ನಮ್ಮ ಆಪ್ತ ಸ್ನೇಹಿತರುಗಳಿಗೆ ಯಥೋಚಿತವಾಗಿ ತಿಳಿಸಿದಾಗ ಅವರೆಲ್ಲರೂ ಬೇರೆ ಬೇರೆ ರೀತಿಯಲ್ಲಿ ನನ್ನ ಆರೋಗ್ಯಕ್ಕೆ ಶುಭ ಹಾರೈಕೆಗಳನ್ನ ತಿಳಿಸಿದರು. ಆಸ್ಪತ್ರೆಗೆ ಸೇರುವ ಮುನ್ನ ಹಲವರು ಮನೆಗೆ ಬಂದು ಮಾತನಾಡಿಸಿಕೊಂಡು ಹೋದರು, ಫೋನ್ ಮಾಡಿದರು, ಆಸ್ಪತ್ರೆಯಲ್ಲಿ ನಾನಿದ್ದಾಗ ಬಹಳ ಜನ ಬಂದು ನೋಡಿಕೊಂಡು ಕ್ಷೇಮ ವಿಚಾರಿಸಿಕೊಂಡು ಹೋದರು. ಆಸ್ಪತ್ರೆಯಿಂದ ಮನೆಗೆ ಹಿಂತಿರುಗಿದ ಮೇಲೆ ಶಸ್ತ್ರ ಚಿಕಿತ್ಸೆಯ ಈ ವಿಷಯ ತಿಳಿದ ನೂರಾರು ಜನ ಸ್ನೇಹಿತರು ಪರಿಚತರು ಶುಭ ಹಾರೈಸುತ್ತಾ ಮನೆಗೆ ಬಂದರು, ಫೋನ್ ಮಾಡಿದರು ಮತ್ತು ಇ-ಮೈಲ್ ಮುಖಾಂತರ ಸಹ ಯೋಗಕ್ಷೇಮ ವಿಚಾರಿಸಿದರು. ಈ ಎಲ್ಲಾ ಆತ್ಮೀಯರಿಗೆ ನಾನು ಕೃತಜ್ಞನಾಗಿದ್ದೆ, ಆಗಿದ್ದೇನೆ.</p>
		<p>ನಾಗಲಕ್ಷ್ಮಿಗೂ, ನನಗೂ ಒಂದು ವಿಚಾರ ಹೊಳೆಯಿತು. ಸಕಾಲದಲ್ಲಿ ಎಚ್ಚರಿಕೆ ಕೊಟ್ಟು ಅನಿವಾರ್ಯವಾದ ಶಸ್ತ್ರ ಚಿಕಿತ್ಸೆ ಆಗುವಂತೆ ನೋಡಿಕೊಂಡ ವೈದ್ಯರಿಗೆ, ಮನೆಗೇ ಬಂದು ಸೂಕ್ತಸಲಹೆಗಳನ್ನಿತ್ತ ವೈದ್ಯಮಿತ್ರರಿಗೆ, ಆರೋಗ್ಯದ ಶುಭ ಹಾರೈಸಿದ ಎಲ್ಲಾ ಸಹೃದಯ ಸ್ನೇಹಿತರಿಗೆ, ಆಸ್ಪತ್ರೆಯಲ್ಲಿದ್ದಾಗಲೂ ಆಮೇಲೆ ಶುಶ್ರೂಷೆಯ ಕಾಲದಲ್ಲೂ ನೆರವಾದ ಎಲ್ಲಾ ಆತ್ಮೀಯರಿಗೂ, ಅಮೆರಿಕಾಗೆ ನಮ್ಮನ್ನು ಬರುವಂತೆ ಮಾಡಿ ನಮ್ಮ ಹತ್ತಿರ ಏನೇನೋ ಧಾರ್ಮಿಕ, ಸಾಮಾಜಿಕ, ಸಾಹಿತ್ಯಕ ಕೆಲಸಗಳನ್ನು ಮಾಡಿಸಿ, ಪ್ರತ್ಯಕ್ಷವಾಗಿ, ಪರೋಕ್ಷವಾಗಿ ಸಹಾಯಹಸ್ತ ನೀಡಿದ ಅದರಲ್ಲೂ ಅಮೆರಿಕನ್ನಡ ನಡೆಸುವಾಗ ಸಹಾಯ ಮಾಡಿದ ಪ್ರತಿಯೊಬ್ಬರನ್ನೂ ನೆನೆದು, ಇವೆಲ್ಲಕ್ಕೂ ಮುಖ್ಯವಾಗಿ ಸರ್ವಶಕ್ತನಾದ ದೇವರಿಗೂ, ನಮ್ಮ ಕೃತಜ್ಞತೆಯನ್ನ ಸಲ್ಲಿಸುವ ಒಂದು ಧಾರ್ಮಿಕ ಕಾರ್ಯಕ್ರಮವನ್ನು ಏಕೆ ಏರ್ಪಡಿಸಬಾರದು- ಎಂಬ ಯೋಚನೆ ನಮಗೆ ಬಂತು.</p>
		<p>ನಮ್ಮ ಸ್ನೇಹಿತರು ತುಂಬಾ ಜನ ಇದ್ದದ್ದು ಕ್ಯಾಲಿಫೋರ್ನಿಯಾದ ಸನ್ನಿವೇಲ್ ಸುತ್ತಮುತ್ತಣ ಕೊಲ್ಲಿ ಪ್ರದೇಶದಲ್ಲಿ (ಬೇ ಏರಿಯಾದಲ್ಲಿ). ವೇ।ಬ್ರ।ಶ್ರೀ। ಗಜಾನನ ಜೋಶಿಯವರ ನೇತೃತ್ವದ ಸನ್ನಿವೇಲ್‍ನ ಹಿಂದೂಮಂದಿರ ನಾವು ನಡೆಸುತ್ತಿದ್ದ ಹಲವಾರು ಧಾರ್ಮಿಕ ಸಾಂಸ್ಕೃತಿಕ ಕಾರ್ಯಕ್ರಮಗಳಿಗೆ ಕೇಂದ್ರಸ್ಥಾನವಾಗಿತ್ತು. ಅಲ್ಲೇ ಈ ಸಮಾರಂಭವನ್ನ ನಡೆಸೋಣ ಎಂದು ನಿರ್ಧರಿಸಿದೆವು. ಕಾರ್ಯಕ್ರಮಕ್ಕೆ ಏನು ಹೆಸರಿಡಬೇಕು ಎಂದು ಯೋಚಿಸಿದೆವು. ಈ ಕಾರ್ಯಕ್ರಮದ ಉದ್ದೇಶವನ್ನೇ ನೇರವಾಗಿ ಸೂಚಿಸುವ '<em>ಕೃತಜ್ಞತಾ ಸಮರ್ಪಣಾ ಪೂಜೆ</em>' ಎಂದೇ ಹೆಸರಿಟ್ಟೆವು.</p>
		<p>ಕಾರ್ಯಕ್ರಮದ ರೂಪರೇಷೆ ಹೀಗಿತ್ತು: ಆ ದಿನ ಮೊದಲು ದೇವರ ಪೂಜೆಯನ್ನ ಮಾಡುವುದು; ಆಮೇಲೆ ನಾನು ಮತ್ತು ನಾಗಲಕ್ಷ್ಮಿ ದೇವರಿಗೆ ಕೃತಜ್ಞತೆಯನ್ನು ಸಮರ್ಪಿಸುವುದು; ನಂತರ ನಾನು, ನಾಗಲಕ್ಷ್ಮಿ ಮತ್ತು ಮಕ್ಕಳು ಅಲ್ಲಿ ಬರುವ ಎಲ್ಲಾ ಆಪ್ತೇಷ್ಟರುಗಳಿಗೆ ಅವರ ಅಮೂಲ್ಯ ಸಹಾಯಕ್ಕಾಗಿ ನಮ್ಮ ಕೃತಜ್ಞತೆಗಳನ್ನು ಅರ್ಪಿಸುವುದು; ಆಮೇಲೆ ಕೊನೆಗೆ, ನಮ್ಮೆಲ್ಲರ ಒಳಿತನ್ನು ಅನುಗ್ರಹಿಸಿದ್ದಕ್ಕಾಗಿ ನಾವೆಲ್ಲರೂ ಸೇರಿ ದೇವರಿಗೆ ಕೃತಜ್ಞತೆಗಳನ್ನು ಸಮರ್ಪಿಸುವುದು- ಹೀಗೆ ಒಂದು ವಿನೂತನ ಕೃತಜ್ಞತಾ ಸಮರ್ಪಣಾ ಪೂಜೆಯನ್ನ ನಾವು ರೂಪಿಸಿಕೊಂಡೆವು.</p>
		<p>ವಿನೂತನ ಎಂದೆನೇ? ಹೌದು, ಈ ಬಗೆಯ ಕೃತಜ್ಞತಾ ಸಮರ್ಪಣಾ ಪೂಜೆ ಯಾವ ಷೋಡಶ ಸಂಸ್ಕಾರದೊಳಗೂ ಬಂದಿರಲಿಲ್ಲ. ಆಶ್ವಲಾಯನ, ಆಪಸ್ತಂಬ, ಪಾರಸ್ಕರ, ಬೋಧಾಯನ, ಜೈಮಿನೀಯ, ಗೌತಮ, ಹಿರಣ್ಯಕೇಶೀ, ಗೋಬಿಲ ಇತ್ಯಾದಿ ಯಾವ ಗೃಹ್ಯಸೂತ್ರದಲ್ಲೂ ಕಾಣಬರುವುದಿಲ್ಲ. ಯಾವ ವ್ರತರತ್ನಾಕರಗಳಲ್ಲೂ ಸೂಚಿತವಾಗಿಲ್ಲ. ಹೀಗಾಗಿ ಇದಕ್ಕೆ ಸಂಬಂಧಿಸಿದ ಮಂತ್ರಗಳನ್ನ ನಾನೇ ಸಿದ್ದಪಡಿಸಿಕೊಳ್ಳಲು ತೊಡಗಿದೆ.</p>
		<p>ಹೇಗೂ ನಾನು ಈ ಹಿಂದೆ ನ್ಯೂಜೆರ್ಸಿಯಲ್ಲಿದ್ದಾಗ ಮನೆಯಲ್ಲೇ ಸಂಸ್ಕೃತ ಶಾಲೆಯೊಂದನ್ನು ನಡೆಸಿ, ಬೋಧಿಸಿ, ಅದಕ್ಕೆ ಭಾರತೀಯ ವಿದ್ಯಾಭವನದ ಮಾನ್ಯತೆಯನ್ನೂ ಪಡೆದಿದ್ದವ. ಮೇಲಾಗಿ, ನಿರಂತರ ಸಂಸ್ಕೃತಾಭ್ಯಾಸದಲ್ಲಿ ತೊಡಗಿದ್ದವನು. ಈ ಅಭಾರ ಮನ್ನಣೆಯ ಬಗ್ಗೆ ಮೊದಲು ಸಂಸ್ಕೃತದಲ್ಲಿ ಕೆಲವು ಶ್ಲೋಕಗಳನ್ನ ನಾನೇ ರಚಿಸಿ ಪರಿಷ್ಕರಿಸಿದೆ. ಅವುಗಳ ಇಂಗ್ಲಿಷ್ ಅನುವಾದವನ್ನು ಪದ್ಯರೂಪದಲ್ಲಿ ಮಾಡಿಕೊಂಡೆ. ಜೊತೆಜೊತೆಗೆ ಆ ಸಂಸ್ಕೃತ ಪದ್ಯಗಳ ಕನ್ನಡದ ರೂಪವನ್ನ ರಚಿಸತೊಡಗಿದೆ. ಕನ್ನಡದ ಪದ್ಯಗಳಂತೂ ಸಂಸ್ಕೃತದ ಮಾತುಗಳನ್ನ ಮೀರಿ ನನಗೆ ತುಂಬಾ ಸಂತೋಷ ಕೊಡುವ ಮನಸ್ಸಿನ ಮಾತುಗಳಾಗಿ ರೂಪುಗೊಂಡವು. ವಿಮರ್ಶಿಸಿದ ನಾಗಲಕ್ಷ್ಮಿಯ ಮೆಚ್ಚುಗೆಯನ್ನೂ ಅವು ಪಡೆದವು. ಇವನ್ನೆಲ್ಲ ಒಳಗೊಂಡ ಕರಡು ಕರಪತ್ರ ಸಿದ್ಧವಾಯಿತು.</p>
		<p>ಜೂನ್ ೧೪ ೧೯೯೮ ಭಾನುವಾರ. ನನ್ನ ಮಗಳು ಸುಮನಾ ಪದವೀಧರೆ ಆದುದರ ನೆನಪಿಗಾಗಿ ಬಂಧುಬಾಂಧವರ ಆಶೀರ್ವಾದವನ್ನ ಅವಳು ಕೇಳಿಕೊಳ್ಳುವ ಸಮಾರಂಭವೂ ಈ ಕೃತಜ್ಞತಾ ಸಮರ್ಪಣ ಪೂಜೆಯೊಂದಿಗೆ ಮಿಳಿತವಾಗಿಹೋಯಿತು. ಆ ದಿನ ಸನ್ನಿವೇಲ್ ದೇಗುಲದ ಸಭಾಂಗಣ ಕಿಕ್ಕಿರಿದು ನೆರೆದಿತ್ತು. ದೇವಳದ ಪ್ರಧಾನ ಅರ್ಚಕರೂ ವಿದ್ವಾಂಸರೂ ಆದ ಗಜಾನನ ಜೋಷಿಯವರು ಪೌರೋಹಿತ್ಯ ವಹಿಸಿದ್ದರು. ದೇವತಾ ಪೂಜೆ, ಹೋಮ, ಇತ್ಯಾದಿಗಳಾದ ನಂತರ ನಾನು ರಚಿಸಿದ್ದ ಶ್ಲೋಕಗಳನ್ನ ಹಾಡಿ ದೇವರಿಗೆ ಸಮರ್ಪಿಸಿದೆ. ನಂತರ ಸ್ನೇಹಿತರಿಗೆ ನನ್ನ ಕೃತಜ್ಞತೆಗಳನ್ನು ಸಮರ್ಪಿಸಿದೆ. ನಾವೆಲ್ಲರೂ ಸೇರಿ ಆ ಶ್ಲೋಕಗಳ ಕನ್ನಡ ಭಾವಾನುವಾದವನ್ನು ಒಕ್ಕೊರಲಿನಿಂದ ಹಾಡಿ ದೇವರಿಗೆ ಕೃತಜ್ಞತೆಗಳನ್ನು ಸಮರ್ಪಿಸಿದೆವು. ಎಲ್ಲರ ಕೈಯಲ್ಲೂ ಕರಪತ್ರಗಳು. ಆ ಕರಪತ್ರದಲ್ಲಿ ಈ ಪದ್ಯಗಳು. ಮತ್ತೆ ಮತ್ತೆ ಓದಿ ಅವರೆಲ್ಲಾ ಆನಂದಿಸಿದರು- ಎಂದು ಅಭಿಮಾನಿಗಳು ಆಮೇಲೆ ನನಗೂ, ನಾಗಲಕ್ಷ್ಮಿಗೂ ತಿಳಿಸಿದರು.</p>
		<p>ಆ ಕವನಗಳ ಪೂರ್ಣ ಪಾಠ ಈ ರೀತಿ ಇದೆ.</p>
		<p class="text-center"><strong>ಕೃತಜ್ಞತೆ</strong></p>
		<p class="verse">ನೊಂದು ನಾ ಅತ್ತಾಗ, ಮೊರೆ ಕೇಳಿ ಬಳಿ ಸಾರಿ,<br /> ಬಂದು ಕೈ ಹಿಡಿದೆತ್ತಿ ಸಂತೈಸಿದೆ;<br /> ಪೂತ ಕರಪಲ್ಲವದಿ ಕಣ್ಣೊರೆಸೆ ಮೈದಡವಿ,<br /> ದುಃಖ ಹಿಮಗಿರಿಯೆಲ್ಲ ನೀರಾಯಿತು!<br /> ಅನುಗ್ರಹಿಸಿ ಕಾಯ್ದೆಯೈ ಓ ದೇವ, ಮಾದೇವ,<br /> ನನ್ನ ನಮನಗಳನ್ನು ಸ್ವೀಕರಿಸಿದೋ! ॥೧॥</p> 
		<p class="verse">ಕೆಲವು ನಾನೇ ಎಡವಿ, ಮೈ ಮರೆತು ನಡೆದದ್ದು;<br /> ಉಳಿದವೋ ಎದುರಾದ ಎಡರು ತೊಡರು.<br /> ಏನು ಏಕೆ ಹೀಗೆ ನನಗೇನು ತಿಳಿಯುವುದೋ-<br /> ಎಲ್ಲ ನೀ ಬಲ್ಲೆ, ಹಾಲಲ್ಲೋ ನೀರಲ್ಲೋ ಅದ್ದು.<br /> ಅನುಗ್ರಹಿಸಿ ಕಾಯ್ದೆಯೈ ಓ ದೇವ, ಮಾದೇವ,<br /> ನನ್ನ ವಂದನೆಗಳನು ಸ್ವೀಕರಿಸಿದೋ! ॥೨॥</p>
		<p class="verse">ಕೃಪೆಯ ನೋಟವ ಬೀರಿ, ಒಳಗು ಹೊರಗಿನ ಇರುಳ<br /> ಕತ್ತರಿಸಿ ತೋರಿದೆ ಬೆಳಕ ತುಂಬಿ ಹೃದಯ,<br /> ಕಡು ಬಿಸಿಲ ಹಾದಿಯಲಿ ನೀಡಿ ಕ್ಷೇಮದ ನೆರಳ;<br /> ಇರಲಿ ದಯೆ ಸಂಪತ್ತೆನಗೆ ಧ್ರೃತಿಯ ಮತಿಯ.<br /> ಅನುಗ್ರಹಿಸಿ ಕಾಯ್ದೆಯೈ ಓ ದೇವ, ಮಾದೇವ,<br /> ನನ್ನ ಅಭಿವಂದನೆಗಳನು ಸ್ವೀಕರಿಸಿದೋ! ॥೩॥</p>
		<p class="verse">ನಾನೇನ ಬಯಸಿದೆನೋ ಅದನೆಲ್ಲ ಮಾಡಿದೆನೆ?<br /> ಇಲ್ಲ, ನೀನಿಚ್ಛಿಸಿದಂತೆ ಕುಣಿದು, ಮೆರೆದೆ;<br /> ಏನೆಲ್ಲ ಸಾಧಿಸಿದೆ, ಅದು ಅಲ್ಪವಿರಬಹುದು-<br /> ಅದು ನಿನ್ನ ಕರುಣೆ ಪ್ರಸಾದ; ಹೆಮ್ಮೆ ನನಗೆ.<br /> ಅನುಗ್ರಹಿಸಿ ಕಾಯ್ದೆಯೈ ಓ ದೇವ, ಮಾದೇವ,<br /> ನನ್ನ ನೆನಕೆಗಳನ್ನು ಸ್ವೀಕರಿಸಿದೋ! ॥೪॥</p>
		<p class="verse">ಇಚ್ಛಾ-ಜ್ಞಾನ-ಕ್ರಿಯೆಯ ಮೂರೂ ಶಕ್ತಿಗಳೊಡನೆ<br /> ನಾ ಬೆಳೆದೆ- ನೀನವನಿತ್ತು ಕೈ ಹಿಡಿದು ನಡೆಸೆ;<br /> ಮೌಲ್ಯಾಧಾರಿತ ಬದುಕ ಬಾಳಲಾಶಿಸಿ ಇಟ್ಟ<br /> ಹೆಜ್ಜೆಗಳ ಒಜ್ಜೆಗಳೋ ಬಿಡುಗಡೆಯ ಕಡೆಗೆ.<br /> ಅನುಗ್ರಹಿಸಿ ಕಾಯ್ದೆಯೈ ಓ ದೇವ, ಮಾದೇವ,<br /> ನನ್ನ ಕೃತಜ್ಞತೆಗಳನು ಸ್ವೀಕರಿಸಿದೋ! ॥೫॥</p>
	</section>
</body>
</html>
