<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಅಮೆರಿಕನ್ನಡದ ಕತೆಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title">ಎಮ್ಮ ಮನೆಯಂಗಳದಿ</h1>
		<p><em>ಅಮೆರಿಕದ ಜೀವನ ಮಟ್ಟ ಎತ್ತರದ್ದೇನೋ ಸರಿ, ಆದರೆ ಇಲ್ಲಿನ ಕೆಲವು ಅಸತ್ಯಾಂಶಗಳು ಗೊಂದಲಕ್ಕೆ ಕಾರಣವಾಗುವಷ್ಟು ದಟ್ಟವಾಗಿ ಬೇರೂರಿವೆ.</em></p>
		<p>ಬೇಸಿಗೆ ರಜೆಗೆ ಬೆಂಗಳೂರಿಗೆ ಹೋಗಿ ಬಂದಿದ್ದಾಗಿದೆ. ಇನ್ನು ಎರಡು ವಾರಗಳಲ್ಲಿ ಜೀವನದಲ್ಲಿ ಸ್ವಲ್ಪ ಸ್ವಲ್ಪ ಬದಲಾವಣೆ. ಈ ವರ್ಷದ ವಿಶೇಷವೆಂದರೆ ಸುಮನ ಮನೆ ಬಿಟ್ಟು ಕಾಲೇಜಿನಲ್ಲೇ ವಾಸಮಾಡ ಹೊರಡುತ್ತಿರುವುದು.. ಈ ಥರದ ಅನುಭವ ನಮಗೆ ಹೊಸದಾದರೂ ಇಲ್ಲಿನ ಅನೇಕ ಕನ್ನಡ ಕುಳಗಳಿಗೆ ಪರಿಚಯವಾಗಿಹೋಗಿದೆ. ಸುಜನ ಮನೆಯಿಂದಲೇ ಕಾಲೇಜಿಗೆ ಹೋಗುತ್ತಿರುವುದರಿಂದ, ಅವಳಿಂದ ನಮಗೆ ಈ ಕಳವಳ ತಿಳಿದು ಬಂದಿರಲಿಲ್ಲ... ಮೂರು ಗಂಟೆಯ ಪ್ರಯಾಣದ ದೂರದಲ್ಲಿರುವ ವೆಸ್ಲಿಯನ್ ಯೂನಿವರ್ಸಿಟಿಗೆ ಹೊರಟು ಬಿಡುತ್ತಾಳಲ್ಲ ಎಂದು, ಅವಳ ಪಕ್ಕವೇ ಮಲಗಿದ್ದ ನಾನು, ನಾನೂ ಒಂದೆರಡು ಬುದ್ಧಿವಾದದ ಮಾತು ಹೇಳುವುದು ಪದ್ಧತಿಗೆ ಸರಿ ಎನ್ನಿಸಿ, ಬೆಳಗಿನ ಜಾವ ಐದು ಗಂಟೆಗೆ ಹೇಳತೊಡಗಿದೆ.... "ಅಮೆರಿಕದ ಜೀವನ ಬಹಳ ಉಚ್ಛಮಟ್ಟದ್ದೇನೋ ಸರಿ, ಆದರೆ ಇಲ್ಲಿ ಕೆಲವು ಅಸತ್ಯಾಂಶಗಳು (myths) ಬೇರೂರಿಬಿಟ್ಟಿವೆ; ತಂದೆ ತಾಯಿಯರು ಮತ್ತು ಮಕ್ಕಳಲ್ಲಿ ಅಜಗಜಾಂತರ ವ್ಯತ್ಯಾಸ, ಹಿರಿಯರಿಗೆ ಹರೆಯರ ವಿಚಾರ ಏನೂ ತಿಳಿಯದಿರುವುದು, ಹೀಗೆಲ್ಲ.... ಇದರಲ್ಲಿ ಅಷ್ಟು ಸತ್ಯ ಕಾಣಬರುವುದಿಲ್ಲ. ಒಂದು ಮನೆಯ, ಮತ್ತು ಮುಂದೆ, ಹೊರ ಪ್ರಪಂಚದ, ವಹಿವಾಟಿನಲ್ಲಿ ಹಿರಿಯರು, ಹರೆಯರು ಮತ್ತು ಕಿರಿಯರ ಪಾತ್ರ ಪರಸ್ಪರವಾದದ್ದು. ಹದಿನೇಳು-ಹದಿನೆಂಟು ವರ್ಷವಾದಾಕ್ಷಣ ಮಿಕ್ಕವರಲ್ಲಿ ಧೋರಣೆಯಾಗಲೀ, ಮುವತ್ತರ ಮೇಲಿನ ವಯಸ್ಸಿನಿಂದ ಅಧಿಕಾರವಾಗಲೀ ಉಂಟಾಗಲು ಏನೂ ಕಾರಣವಿಲ್ಲ. ಈ ವಯಸ್ಸುಗಳ ನಡುವೆ ಸುಂದರ ಸ್ನೇಹ ಅತಿ ಮುಖ್ಯ ಹಾಗೂ ಅದು ಸುಲಭಸಾಧ್ಯ. ನೀನು ನಮಗೆ ವೀಡಿಯೋ, ಡಿಸ್ಕೋ, ಕಂಪ್ಯೂಟರ್, ಬ್ರಾಮ್ ವಿಚಾರ ತಿಳಿಸು, ಸ್ಪಗೇಟಿ ಮಾಡಿ ತಿನ್ನಿಸು; ನಮ್ಮಿಂದ ನೀನು ಕನ್ನಡ, ಕಾವೇರಿ, ಬಿಸಿಬೇಳೆ ಭಾತ್, ಗಾಯತ್ರಿ, ಚಾಪು ತಾಳ ಇವುಗಳನ್ನು ತಿಳಿ. ನಿನ್ನ ಅಭ್ಯುದಯ ಮತ್ತು ಮನಃಶಾಂತಿಯನ್ನೇ ಗಮನಿಸುತ್ತಿರುವ ನಮ್ಮಿಂದ ಏನನ್ನೂ ಮುಚ್ಚಿಡುವ, ಭಯಪಡುವ ಕಾರಣವೇ ಇಲ್ಲ. ಇನ್ನು ರೂಮು ಚೊಕ್ಕಟವಾಗಿಟ್ಟುಕೋ, ಎಲ್ಲಾ ಕಾಗದ ಪತ್ರಗಳನ್ನೂ ಕ್ರಮವಾಗಿಡು. ಕೈಪಿಡಿಯಲ್ಲೂ ಗೋಡೆಯ ಮೇಲಿನ ಕ್ಯಾಲೆಂಡರಿನಲ್ಲೂ ಮುಖ್ಯವಾದ ಚಟುವಟಿಕೆಗಳನ್ನು ಬರೆದಿಟ್ಟುಕೋ...". ಅವಳೇನೋ ಗಮನಿಸಿ ಹೂಂ ಗುಟ್ಟಿದಂತಿತ್ತು. ಮಾರನೆಯ ದಿನ ಬೆಳಗಿನಿಂದ ಸಂಜೆಯವರೆಗೂ ಸಾಮಾನು ಕಟ್ಟುತ್ತಲೇ ಇದ್ದದ್ದನ್ನು ನೋಡಿ, ನೀನೇನೂ ಟಿಂಬಕ್ಟುಗೆ ಹೋಗುತ್ತಿಲ್ಲ, ಇಷ್ಟು ಗಲಿಬಿಲಿ ಏಕೆ ಎಂದದ್ದೇ ಅವಳಿಗೆ ಕೋಪ ಬಂತು, ಕಣ್ಣಲ್ಲಿ ನೀರು ಕಾಣಿಸಿತು. ತಕ್ಷಣ ಎಲ್ಲ ಕೆಲಸ ಬಿಟ್ಟು ನಾವೆಲ್ಲ ಅವಳ ಸೂಟ್‍ಕೇಸ್, ಟ್ರಂಕ್‍ಗಳ ಕಡೆ ಗಮನವನ್ನು ಕೇಂದ್ರೀಕರಿಸಿದೆವು. ಪಂಚಲೋಹದ ಗೌರಿ-ಗಣೇಶ, ಕೃಷ್ಣನ ವಿಗ್ರಹಗಳನ್ನು ಸೇರಿಸಿ 'ಶ್ರೀಗಣನಾಥ' ಹಾಡಿದೆವು. ದಿನಾ ಈ ಥರ ಹಾಡಬೇಕೇ ಎಂದಳು. "ನಿನ್ನ ಇಬ್ಬರು ಸಹವಾಸಿನಿಯರಿಗೂ ತೋರಿಸಿಕೊಡು, ಅವರಿಂದ ತಿಳಿ, ಈಗ ಜೋ ಕನ್ನಡದಲ್ಲಿ ಪೋಸ್ಟ್‍ಕಾರ್ಡ್ ಬರೆಯುತ್ತಿಲ್ಲವೇ?" ನಕ್ಕಳು. ಮನೆ ಬೆಳಗಿತು. ಹೇಳಿದಳು_ 'ನನ್ನ ಸ್ನೇಹಿತರು ಯಾರಾದರೂ ಫೋನ್ ಮಾಡಿದರೆ ಒಳ್ಳೆಯವರಿಗೆ ಮಾತ್ರ ನನ್ನ ವಿಳಾಸಕೊಡು'. ಅವಳ ಸ್ನೇಹಿತರ ಬಗ್ಗೆ ಅಷ್ಟೇನೂ ತಲೆ ಹಾಕದಿದ್ದ ನನಗೆ ಅವಳ ಈ ಮಾತು ಅನಿರೀಕ್ಷಿತವಾದ ಮಧುರ ಸಾನ್ನಿಧ್ಯತೆ ತೋರಿ ಪ್ರಯಾಣದ ವ್ಯವಸ್ಥೆ ಸಡಗರವಾಗಿ ಸಾಗಿತು.</p>
		<p class="quote-author"><strong>ಡಾ| ಶ್ರೀದೇವಿ ಚಂದ್ರಶೇಖರ್</strong>(ಜಮೈಕಾ ಎಸ್ಟೇಟ್ಸ್, ನ್ಯೂಯಾರ್ಕ್)</p>
	</section>
	<section class="level1 numbered" epub:type="chapter" role="doc-chapter" id="id-002">
		<h1 class="level1-title" epub:type="title">ನೆಲೆ</h1>
		<p><em>ಹುಟ್ಟೂರ ಹಂಬಲ ಮನಸ್ಸನ್ನು ಎಷ್ಟೆಷ್ಟೊ ಎತ್ತರಕ್ಕೆ ಕೊಂಡೊಯ್ಯುತ್ತೆ.</em></p>
		<p>ಹಕ್ಕಿ.... ಆಗಸದಲ್ಲಿ ನಿರಾತಂಕವಾಗಿ ಸ್ವೇಚ್ಛೆಯಿಂದ ಹಾರಾಡುವ ಸ್ವತಂತ್ರ ಜೀವಿ! ಆದರೆ ಅದಕ್ಕೂ ಬಂಧನ ಇಷ್ಟ. ತನ್ನ ಜೊತೆಯ ಹಕ್ಕಿಗಳೊಡನೆ ಬೆರೆಯುತ್ತದೆ. ಅವುಗಳೊಟ್ಟಿಗೆ ಒಂದೂರಿನಿಂದ ಮತ್ತೊಂದೂರಿಗೆ ವಲಸೆ ಹೋಗುತ್ತದೆ. ಹೋಗುತ್ತಾ....</p>
		<p>....ಪಾರಿವಾಳಗಳಿಗೆ ಸಿಟಿ ಪಾರ್ಕಿನಲ್ಲಿ ಕಾಳನ್ನೆಸೆಯುತ್ತಾ ಕುಳಿತ ಗಿರೀಶನಿಗೆ ಏನೇನೋ ಯೋಚನೆ.... ಬಂದ ಪಾರಿವಾಳಗಳು ಕಾಳು ಮುಗಿದೊಡನೆಯೇ ಫಟ್ಟನೆ ಹಾರಿಹೋಗುತ್ತಿದ್ದವು. ... ಕಟ್ಟಡಗಳ ತುದಿಗಳಾಚೆ ಕಾಣುವ ಆಕಾಶವನ್ನು ಮುಟ್ಟುವವೋ ಏನೋ....</p>
		<p>ಅವುಗಳನ್ನೇ ದಿಟ್ಟಿಸಿ ನೋಡುತ್ತಿದ್ದ ಗಿರೀಶನ ಮನಸ್ಸೂ ಹಾರಿಹೋಗುತ್ತಿತ್ತು... ಸಮುದ್ರದಾಚೆ... ಪಶ್ಚಿಮ ಘಟ್ಟಗಳ ಮಗ್ಗಲು... ಕುಮಾರಧಾರೆಯ ಬಗಲು... ನೆಲೆಸಿರುವ ಹುಟ್ಟೂರಿಗೆ. ಬಾಲ್ಯದ ನೆನಪು ಒಂದೊಂದೇ ಮನಃಪಟದಲ್ಲಿ ಮೂಡಿತು. ಕಾಡುಗುಡ್ಡಗಳ ಮೇಲಿಂದ ಶಾಲೆಗೆ ಹೋಗುತ್ತಿದ್ದುದು... ತಂಗಳನ್ನದ ಬುತ್ತಿ .... ಅಮ್ಮ ಕೊಡುತ್ತಿದ್ದ ಮೊಸರು, ನಿಂಬೆಹಣ್ಣಿನ ಉಪ್ಪಿನಕಾಯಿ. .. ತನಗರಿವಿಲ್ಲದಂತೆಯೇ ನಾಲಗೆ ತುಟಿಯನ್ನು ಸವರಿತು... ಮನಸ್ಸು ಮತ್ತೂ ಹಿಂದೋಡಿತು... ಬಾಲ್ಯದಲ್ಲೇ ತಂದೆಯನ್ನು ಕಳೆದುಕೊಂಡ ನನ್ನನ್ನು ಅದೆಷ್ಟು ಕಷ್ಟದಿಂದ ಸಾಕಿದಳು ಅಮ್ಮ! ಈಗ ಆಕೆಯನ್ನು ನೋಡುವವರಾರು? ತಾನೋ ಪ್ರತಿಷ್ಠಿತ ವ್ಯಕ್ತಿ... ಇತರರ ದೃಷ್ಟಿಯಲ್ಲಿ. ವಿದ್ಯಾವಂತೆಯಾದ ಹೆಂಡತಿಯಿದ್ದಾಳೆ. ಕೈ ತುಂಬಾ ಪಚ್ಚೆ ಡಾಲರು... ತನ್ನನ್ನು ಇಲ್ಲಿಗೆ ಕಳುಹಿಸಲು ಅಮ್ಮ ಎಷ್ಟು ಕಷ್ಟ ಪಟ್ಟಿಲ್ಲ? ಹುಟ್ಟಿದೂರಿನಲ್ಲಿಯೇ ಕೊನೆಯುಸಿರೆಳೆಯುವ ಆಶೆ ಇಟ್ಟುಕೊಂಡಿದ್ದ ಮುದುಕಿ ಅಮೆರಿಕಕ್ಕೂ ಬರಲೊಲ್ಲಳು.</p>
		<p>ಪುನಃ ಹುಟ್ಟಿದೂರಿಗೆ ಮರಳುವ ಬಯಕೆ ಗಿರೀಶನಿಗೂ ಇದೆ. ಆದರೆ ಹೆಂಡತಿ, ಮಗಳನ್ನು ಹೇಗೆ ಒಪ್ಪಿಸಲಿ? ತನ್ನ ಮಹತ್ವಾಕಾಂಕ್ಷೆಯ ಸುಳಿಯಲ್ಲಿ ತಾನೇ ಕಟ್ಟುಬೀಳಬೇಕಾಯಿತು ... ಕುದುರೆಮುಖದ ಪ್ರೊಜೆಕ್ಟಿನಲ್ಲಿ ಚೀಫ್ ಇಂಜಿನಿಯರ್ ಕೆಲಸ ಎರಡು ವರ್ಷಗಳ ಹಿಂದೆ ಸಿಕ್ಕಿತ್ತು. ಆದರೆ ಅಮೆರಿಕದ ಆರಾಮ ಜೀವನಕ್ಕೆ ಮಾರುಹೋದ ಹೆಂಡತಿ, ಮಗಳು ಅದಕ್ಕೆ ಹೇಗೆ ಒಪ್ಪಬೇಕು?<em>'Dad I hate
		India'</em>ಎಂಬ ಮುದ್ದಿನ ಮಗಳ ಮಾತು ಹೇಗೆ ಮರೆಯಲಿ? ತನ್ನ ತಂದೆಯ ಎದುರು ನಿಂತು ಮಾತನಾಡಬಲ್ಲ ಶಕ್ತಿ ತನ್ನಗಿಲ್ಲವೆಂದು ಗಿರೀಶನಿಗೆ ಗೊತ್ತು... ಈಗ ತನ್ನೆದುರಿನಲ್ಲಿಯೇ ತನ್ನ ಮಗಳು- ಪ್ರೀತಿ-<em>boy friend</em>ನ ಜೊತೆ ಸರಸ ಸಲ್ಲಾಪ ಮಾಡುತ್ತಿದ್ದರೂ ಏನೂ ಮಡಲಾರ! ತಾನೇ ನೇಯ್ದ ಬಲೆಯಲ್ಲಿ ವಿಲವಿಲನೆ ಒದ್ದಾಡಬೇಕು.... ಪ್ರತಿಯೊಬ್ಬನೂ ಇಲ್ಲಿ ಸ್ವತಂತ್ರ ಜೀವಿ--- ಹೆಂಡತಿಯಾಗಲೀ ಮಗಳಾಗಲೀ ಯಾರೂ ಆತನ ಇಚ್ಛೆಯಂತೆ ನಡೆಯುವಂತಿಲ್ಲ. ಯಾರೋ ಕುತ್ತಿಗೆ ಹಿಚುಕಿದ ಅನುಭವ.... ಚಿತ್ರಹಿಂಸೆಗೆ ಒಳಪಟ್ಟವರಂತೆ ಚಡಪಡಿಕೆ.</p>
		<p>....ಪಾರಿವಾಳಗಳ ಗುಂಪು ಪುನಃ ಹಾರಿಬಂದು ಕಾಳು ಹೆಕ್ಕುತ್ತಿತ್ತು. ಹೊಟ್ಟೆತುಂಬಿಸಿಕೊಳ್ಳುವುದರಲ್ಲಿ ಒಗ್ಗಟ್ಟು... ಸ್ನೇಹ... ತಾನು ಮನೆಗೆ ಹೋದಾಗ...ಛಿಚಿಟಿಟಿeಜ ಜಿooಜಬಿಸಿಮಾಡಿ ತಿನ್ನಬೇಕು. ಅಮ್ಮ ಹಿಂದೆ ದೇವಸ್ಥಾನದ ಹಬ್ಬದ ಸಮಯದಲ್ಲಿ ಏನೇನು ತಿಂಡಿ ಮಾಡುತ್ತಿದ್ದಳಲ್ಲ... ಏನು ರುಚಿ ಏನು ಗಮ್ಮತ್ತು... ಕಳೆದ ಹದಿನೈದು ವರ್ಷಗಳಲ್ಲಿ ಅದೇನು ರುಚಿ ಮಾರ್ಪಾಟಾಗಿತ್ತು? ಅಥವಾ ತನ್ನ ವ್ಯಕ್ತಿತ್ವವೇ ? ತನಗೆ ಕೆಲಸ ಸಿಕ್ಕಾಗ ಅನಿಸಿತ್ತು-- ನಾನೇ ಸುಖಿ ಎಂದು.... ಈಗ ಹಣವಿದೆ, ಮನೆಯಿದೆ.. ಆದರೂ ಎಲ್ಲವನ್ನು ಕಳೆದುಕೊಂಡಿದ್ದಾನೆ..</p>
		<p>ತ್ರಿಶಂಕು ... ಎಲ್ಲವೂ ಇದ್ದು ಏನೂ ಇಲ್ಲ... ಪಾಶ್ಚಾತ್ಯ ಸಮುದಾಯ ತನ್ನನ್ನು ಸೇರಿಸಿಕೊಳ್ಳಲಿಲ್ಲ.... ಭಾರತೀಯತೆ ತನ್ನಿಂದ ದೂರ ಸರಿಯುತ್ತಿದೆ...<em>'Dad
		I love you ...'</em>ಪ್ರೀತಿಯ ಉದ್ಗಾರ...<em>' Hi honey...'</em>ಮಡದಿಯ ಪ್ರೇಮಾಲಾಪ... ಏನೋ ಬರಡಾಗಿ ಕಾಣುತ್ತಿದೆಯೇ? ... ಇದರೊಂದಿಗೆ ತನ್ನತನದ ಒಪ್ಪವಿದ್ದಿದ್ದರೆ!</p>
		<p>ಕಾಳು ಹೆಕ್ಕಿದ ಹಕ್ಕಿಗಳ ಸಾಲು ರಪ ರಪ ಶಬ್ದ ಮಾಡುತ್ತಾ ಹಾರಿಹೋದಾಗ ಗಿರೀಶನ ಏಕಾಂತ ಭಂಗವಾಯಿತು. ಗಗನಚುಂಬಿ ಕಟ್ಟಡಗಳಾಚೆ ಗಿರೀಶ ನೆನೆಸಿಕೊಳ್ಳುತ್ತಿದ್ದ ದಿಗಂತದಲ್ಲಿ ಸೂರ್ಯ ಮರೆಯಾಗುತ್ತಿದ್ದ. ನಿಯಾನ್ ದೀಪಗಳು ಜಗಮಗಿಸತೊಡಗಿದ್ದವು. ಆದರೆ ಆತನ ದೃಷ್ಟಿ ಮುಗಿಲಾಚೆ ಏನನ್ನೋ ಹುಡುಕುತ್ತಿತ್ತು... ಕೈ ಸಿಗರೇಟಿಗಾಗಿ ತಡವರಿಸುತ್ತಿತ್ತು.</p>
		<p class="quote-author"><strong><em>-ರಾಘವ ಗೌಡ</em></strong> (ಕೆಟರಿಂಗ್, ಒಹಾಯೋ)</p>
	</section>
	<section class="level1 numbered" epub:type="chapter" role="doc-chapter" id="id-003">
		<h1 class="level1-title" epub:type="title">ಕಳೆದು ಹೋಗಿ ... ಸಿಕ್ಕಿದ್ದು</h1>
		Pharagraph Missing - Index page No. 23
		<p>ಮಾರನೆಯದಿನ ಸಂಜೆ ಪ್ರಯಾಣದ ಸಿದ್ಧತೆ ಮಾಡಿಕೊಳ್ಳುತ್ತ ಜೇಬು ನೋಡಿಕೊಳ್ಳುತ್ತಾರೆ- ಪಾಸ್‍ಪೋರ್ಟ್ ಹೆಲ್ತ್ ಸರ್ಟಿಫಿಕೇಟ್ ಇದ್ದ ಪೇಪರ್ ಚೀಲವೇ ಇಲ್ಲ! ಹುಡುಕಿ ಸಾಕಾಯಿತು. ಅವಸರವಾಗಿ ಕ್ಯಾಷ್ ಫಾರ್ಮಸಿಯ ಸಮೀಪಕ್ಕೆ ಧಾವಿಸಿ ಸತ್ಯನಾರಾಯಣ ಅವರ ಅಂಗಡಿ ತಲುಪಿಕೊಂಡರು. ಟೇಬಲ್ ಮೇಲೆ ಎಲ್ಲೂ ಇಲ್ಲ... ಆಚೆ ಏನೂ ಬಿಸಾಕಿದ ಹಾಗಿಲ್ಲ. ಸರಿ.... ಪೆಚ್ಚು ಮೊರೆ ಹಾಕಿಕೊಂಡು ವಾಪಸಾದರು.</p>
		<p>ನ್ಯೂಯಾರ್ಕ್‍ಗೆ ಫೋನ್ ಕಾಲ್‍ಗಳು... ಕೇಬಲ್‍ಗಳು... ನ್ಯೂಯಾರ್ಕ್ ಕಾನ್ಸುಲೇಟ್‍ನವರು ಮದ್ರಾಸಿಗೆ ಅಧಿಕೃತ ಪತ್ರ ಕಳಿಸಿದ ಮೇಲೆ ಇನ್ನೊಂದು ಪಾಸ್‍ಪೋರ್ಟ್ ಸಿದ್ಧವಾಗಬೇಕು. ಆಗ ಚುನಾವಣೆಯ ಸಂಭ್ರಮ. ಟೆಲೆಕ್ಸ್‍ಗಳು ಸರಿಯಾಗಿ ಬರುವಂತಿಲ್ಲ..... ಬಕಪಕ್ಷಿಯ ಹಾಗೆ ನಾಲ್ಕು ವಾರಗಳು ಕಾದದ್ದಾಯಿತು.....</p>
		<p>ಐದನೆಯ ವಾರದಲ್ಲೊಂದು ದಿನ ಶ್ರೀ ಸತ್ಯನಾರಾಯಣ ಏಕೋ ಮುಂಜಾನೆ ಏಳು ಗಂಟೆಗೆ ಮೊದಲೇ ಅಂಗಡಿಗೆ ಬಂದಿದ್ದರು. ಎದುರಿಗೊಬ್ಬ ಹರೆಯದ ಹುಡುಗ ಚೀಲದಲ್ಲಿ ಕಂಡದ್ದೆಲ್ಲ ತುಂಬಿಸಿಕೊಂಡು ಮುಂದೆ ಮುಂದೆ ನಡೆಯುತ್ತಿದ್ದ. ಥಟ್ಟನೆ<br />ಅವರಿಗೆ ಹೊಳೆಯಿತು- ಏನಾದರೂ ಈ ಹುಡುಗ ದಾರಿಯಲ್ಲಿ ಬಿದ್ದ ಪಾಸ್‍ಪೋರ್ಟ್ ಎತ್ತಿಕೊಂಡಿದ್ದರೆ? ಸರಿ- ಅವನನ್ನ ಕರೆದು ಕೇಳಿದರು. "ಆ ರಸ್ತೇನಾ ಸ್ವಾಮಿ- ಅದು ನನ್ನದಲ್ಲ ಸಿವನದು. ಮುನಿರೆಡ್ಡಿಪಾಳ್ಯದ ಸಿವನದು- ಅವನ್ನ ಒಂದ್ ದಪ ಕೇಳ್ನೋಡಿ...." "ನಡಿ ಆಟೋರಿಕ್ಷಾ ಆ- ನಿನ್ನ ಸಿವನನ್ನ ತೋರಿಸು."</p>
		<p>ದೊಡ್ಡ ರಸ್ತೆ ಬಿಟ್ಟು ಹಳ್ಳ ತಿಟ್ಟು ಇಳಿದು ಹತ್ತಿ, ಬಲಗಡೆಗೆ ವಾಲಿ ಎಡಗಡೆಗೆ ವಾಲಿ ನಿಂತು ಹೊರಟು ಕರ್ಕಶವಾಗಿ ಸದ್ದು ಮಾಡುತ್ತ ಧೂಮಶಟಕ ಶಿವನ ಗುಡಿಸಲಮುಂದೆ ನಿಂತಿತು. "ಸಿವಾ.." ಶಿವ ಆಚೆ ಬಂದ. "ಸ್ವಾಮಿಯೋರ್ದೆ ಚಿಕ್ಕಾಗಿರೋದು ಫೋಟೋ ಇರೊ ಪಾರಿನ್ ಪುಸ್ತಕ ಮಡಿಕೊಂಡಿದ್ದೀಯೇನೋ?"...... "ಅದ್ಯಾವುದೋ ಗೊತ್ತಿಲ್ಲ ಕಾನಯ್ಯ. ಫೋಟೋ ಅಂಟ್ಸೋ ಚಿಕ್ದೊಂದ್ ಬುಕ್ ಐತೆ..... ಇಕೊ"</p>
		<p>ಕಂದು ಬಣ್ಣದ ಪೇಪರ್ ಚೀಲದಲ್ಲಿ ಪಾಸ್‍ಪೋರ್ಟ್, ಹೆಲ್ತ್ ಸರ್ಟಿಫಿಕೇಟ್ ಜೊತೆ ಜೋಪಾನವಾಗಿ ಕೂತಿತ್ತು... ಸಿವ ಒಂದು ರುಪಾಯಿಗೆ ಮೂರು ಫೋಟೋ ತೆಗೆಸಿಕೊಂಡು ಅದರಲ್ಲಿ ಅಂಟಿಸೋದಕ್ಕೆ ಗೋಂದಿಲ್ಲದೆ ಹಾಗೇ ಇಟ್ಟಿದ್ದ...</p>
		<p class="quote-author"><strong><em>-ಡಾ| ಎಚ್.ಕೆ. ಚಂದ್ರಶೇಖರ</em></strong> (ನ್ಯೂಯಾರ್ಕ್, ನ್ಯೂಯಾರ್ಕ್)</p>
	</section>
	<section class="level1 numbered" epub:type="chapter" role="doc-chapter" id="id-004">
		<h1 class="level1-title" epub:type="title">ಕಾಲಿಗೆ ದಾರಿ ಹೇಳಿ</h1>
		<p>ನಾನು ಒಂದು ಅಮೆರಿಕನ್ ಕಂಪನಿಯಲ್ಲಿ ಕೆಲಸಕ್ಕೆ ಸೇರಿದ್ದೆ. ಅದೇ ದಿನವೇ ಇದ್ದಕ್ಕಿದ್ದ ಹಾಗೇ ನಮ್ಮ ಆಫೀಸಿನಲ್ಲಿ ಏಕೋ ಬೆಂಕಿ ಹೊತ್ತಿಕೊಂಡಿತು. ಅಲ್ಲಿದ್ದವರೆಲ್ಲ ಹೆಂಗಸರೇ- ಎಲ್ಲರೂ ಕಿರುಚಿಕೊಂಡು ಹೊರಗೆ ಓಡಿ ಹೋದರು. ನಾನೂ ಓಡಿದೆ. ಆಗ ಆಫೀಸಿನ ಬಾಗಿಲ ಪಕ್ಕ ಗೋಡೆಯ ಮೇಲೆ ನೇತುಹಾಕಿದ್ದ ಭಾರಿಯಾದ<em>fire extinguisher</em>ಕಣ್ಣಿಗೆ ಬಿತ್ತು. ಅದನ್ನು ಉಪಯೋಗಿಸುವುದು ಹೇಗೆಂದು ಬಹುಶಃ ಯಾರಿಗೂ ಗೊತ್ತಿರಲಾರದೆಂದು ತೋರುತ್ತೆ; ಗೊತ್ತಿದ್ದರೂ ಅಷ್ಟು ಭಾರವಾಗಿರುವುದನ್ನು ಎತ್ತಲು ನಮ್ಮಲ್ಲಿ ಯಾರಿಗೂ ಆಗುತ್ತಿರಲಿಲ್ಲ. ಗಲಾಟೆಯನ್ನು ಕೇಳಿಸಿಕೊಂಡ ನಮ್ಮ ಸೂಪರ್‍ವೈಸರ್ ಡೇವಿಡ್ ಓಡಿಬಂದು ಆ ಯಂತ್ರವನ್ನು ತೆಗೆದುಕೊಂಡು ಒಂದೆರಡು ನಿಮಿಷಗಳಲ್ಲಿಯೇ ಬೆಂಕಿಯನ್ನು ಆರಿಸಿದ.</p>
		<p>ನಾನು ಅವನನ್ನು ಕೇಳಿದೆ 'ಈಗೇನೋ ನೀವು ಆರಿಸಿದಿರಿ. ಯಾರೂ ಗಂಡಸರೇ ಇಲ್ಲದಿರುವಾಗ ಬೆಂಕಿ ಹೊತ್ತಿಕೊಂಡರೆ ಏನು ಮಾಡುವುದು? ಆರಿಸಲು ಹೆಂಗಸರಲ್ಲಿ ಕೆಲವರಿಗಾದರೂ ಗೊತ್ತಿದ್ದರೆ ಒಳ್ಳೆಯದಲ್ಲವೇ?<em>fire extinguisher</em>ಉಪಯೋಗಿಸುವುದು ಹೇಗೆಂದು ತೋರಿಸಿದರೆ ಮುಂದಿನ ಸಲ ನಾನೇ ಬೇಕಾದರೆ  ಆರಿಸುತ್ತೇನೆ.' ಆತ ಏಕೋ ವಿಚಿತ್ರವಾಗಿ ನನ್ನ ಕಡೆ ನೋಡಿದ. ಆ ಕಂಪನಿಯಲ್ಲಿ ಕೆಲಸಮಾಡುತ್ತಿದ್ದವರಲ್ಲಿ ನಾನೊಬ್ಬಳೇ ಭಾರತೀಯಳು; ಹೊಸಬಳು ಬೇರೆ. ಇವಳಿಗೆ ಇಷ್ಟೊಂದು ಧೈರ್ಯವಿದೆಯೇ ? ಅಂತ ಖಂಡಿತ ಅವನಿಗೆ ಅನ್ನಿಸಿರಬೇಕು. ಆದರೂ- "ಬನ್ನಿ, ನಾನಿಲ್ಲದೇ ಇರುವಾಗ ಬೆಂಕಿ ಹೊತ್ತಿಕೊಂಡರೆ ಏನುಮಾಡಬೇಕೆಂದು ತೋರಿಸುತ್ತೇನೆ' ಎಂದು ಪಕ್ಕದ ರೂಮಿಗೆ ಕರೆದುಕೊಂಡು ಹೋಗಿ ಎದುರಿಗೆ ಕೈ ತೋರಿಸಿದ. ಎದುರಿದ್ದ ಬಾಗಿಲಿನ ಮೇಲೆ ದೊಡ್ಡದಾಗಿ ಕೆಂಪು ಅಕ್ಷರಗಳಲ್ಲಿ<em>Emergency Exit</em>ಎಂದು ಹಾಕಿತ್ತು.</p>
		<p class="quote-author"><strong><em>-ಪ್ರಭಾ ಸೂರ್ಯ ನಾರಾಯಣ</em></strong> (ಜಮೈಕ, ನ್ಯೂಯಾರ್ಕ್)</p>
	</section>
	<section class="level1 numbered" epub:type="chapter" role="doc-chapter" id="id-005">
		<h1 class="level1-title" epub:type="title">ಹರಟೆ ರೂಪಾಂತರ ಹೊಂದಿದಾಗ</h1>
		<p>ಟ್ರಿಣ್... ಟ್ರಿಣ್...</p>
		<p>ಓ ಫೋನ್ ಬಂತಲ್ಲಾ ಎಂದು ಅಡಿಗೆಯನ್ನು ಅರ್ಧದಲ್ಲೇ ನಿಲ್ಲಿಸಿ ಓಡಿಬಂದು ಫೋನ್ ತೆಗೆದುಕೊಂಡು 'ಹಲೋ...' ಎಂದಾಗ 'ಜಯಾ ನಾಳೆ<em>weather</em>ತುಂಬಾ ಚೆನ್ನಾಗಿದೆ, ಬೀಚ್ ಕಡೆಗೆ ಹೋಗೋಣ ಬರುವೆಯಾ' ಎಂಬ ಸರೋಜಳ ಗಡಸು ಧ್ವನಿ ನನ್ನನ್ನು ಗಡಿಬಿಡಿಗೊಳಿಸಿತು.</p>
		<p>'ಓ ನಾಳೇನಾ' ಎಂದೆ.</p>
		<p>'ಅದೇನೇ ಹಾಗೆ ರಾಗ ಎಳೀತಿಯಾ?<em>weather forecast</em>ಕೇಳಿಲ್ಲವಾ? ಸುಮ್ಮನೆ ಮನೆಯಲ್ಲೇ ಕುಳಿತು ಹರಟೆ ಹೊಡೆಯುವುದಕ್ಕಿಂತ ಹೊರಗೆ ಹೋಗೋಣ. ಪದ್ಮಾ, ಶಾಂತಾ, ನಳಿನಿ ಎಲ್ಲಾ ಬರಲು ಒಪ್ಪಿಕೊಂಡಿದ್ದಾರೆ. ನೀನು ರಾಗ ಎಳೀಬೇಡ, ಬಾ...' ಎಂದಳು ಒಂದೇ ಸಮನೆ ಅರಳು ಹುಯ್ದ ಹಾಗೆ.</p>
		<p>'ಓ, ನಿನ್ನ ಹುಕುಂಗೆ ನಾವೆಲ್ಲರೂ ಹೂಂಗುಟ್ಟಲೇ ಬೇಕಲ್ಲವಾ, ಅದೂ ಚಿಕಾಗೋದಲ್ಲಿ<em>weather</em>ಚೆನ್ನಾಗಿರುವಾಗ ಅದನ್ನು ಅನುಭವಿಸದಿದ್ದಲ್ಲಿ ಮೂರ್ಖತನವೇ ಸರಿ' ಎಂದೆ ನಾನು. ಅಂತೂ ನಾಳೆ ಎಲ್ಲರೂ ಸೇರಿ ಬೀಚ್‍ಗೆ ಹೋಗುವುದೆಂತಾಯಿತು.</p>
		<p>ಸಂಜೆ ಸುಮಾರಿಗೆ ನಮ್ಮ ಗೆಳೆಯರ ಕೂಟ ಸೇರಿ ಬೀಚ್ ಬಳಿ ಮಕ್ಕಳನ್ನು ಕಟ್ಟಿಕೊಂಡು ಬಿಡಾರ ಹೂಡಿದ್ದು ಆಯಿತು. ಸರೋಜಾಳ ಸಣ್ಣಮಗು ಸರಳಾಳ ಆಲಾಪನೆಯಿಂದ ನಮ್ಮ ಬಿಡಾರದ ಉದ್ಘಾಟನೆಯೂ ಆಯಿತು.</p>
		<p>'ಓ, ಅದರಲ್ಲಿ ಬಾಟ್ಲ್ ಇದೆ ತೆಗೆದುಕೊಡೆ' ಎಂದಳು ಸರೋಜ. ಬಾಟ್ಲ್‍ನೊಂದಿಗೆ ಮಗುವಿನ ಸಾಮಾನೆಲ್ಲ ಅವಳಿಗೆ ನೀಡಿ ನಿಂತಾಗ ನನ್ನ ಮಗಳು ರಾಗಶ್ರಿ<em>swings</em>ಎಂದು ರಾಗ ತೆಗೆದಳು. ಅವಳನ್ನು ಕರೆದೊಯ್ದು<em>sತಿiಟಿg</em>ನಲ್ಲಿ ಕುಳಿಸಿದೆ. ಪದ್ಮ ತನ್ನ ಮಗಳು ಸುರಭಿಯನ್ನು<em>swing</em>ಬಳಿ ಕರಕೊಂಡು ಬಂದರೆ ಅವಳು<em>swing</em>ಬೇಡ<em>slide</em>ಎಂದಳು, ಕಣ್ಣಲ್ಲಿ ನೀರು ತುಂಬಿಕೊಂಡು. 'ಸರಿ ನಡೀ' ಎಂದು ಪದ್ಮಾ ಅವಳನ್ನು<em>slide</em>ಕಡೆಗೆ ಕರೆದೊಯ್ದಳು. ಶಾಂತಾಗಂತೂ ತನ್ನ ತುಂಟ ಮಗ ರಾಜುವನ್ನು ನೀರಿನಿಂದ ಹೊರತರುವುದೇ ಕಷ್ಟವಾಯಿತು. ಇದೆಲ್ಲಾ ನೋಡುತ್ತಿದ್ದ ನಳಿನಿ 'ಅಲ್ಲವೇ ನಾವು ಇಲ್ಲಿಯವರೆಗೆ ಬಂದಿರುವುದು ಒಬ್ಬೊಬ್ಬರು ಒಂದೊಂದುಕಡೆ ಇರುವುದಕ್ಕಾ' ಎಂದಳು. ಅದೂ ಸರಿಯೆನಿಸಿತು ನನಗೆ. 'ಶಾಂತಾ ಆ ನಿನ್ನ ರಾಜನ್ನ ಕರೆದುಕೊಂಡು ಬಾ, ಈ ಬಾಲ್ ಕೊಟ್ಟರೆ ಎಲ್ಲಾ ಮಕ್ಕಳು ಒಂದು ಕಡೆ ಆಡ್ತಾರೆ. ನಾವೂ ಸ್ವಲ್ಪ ಆರಾಮವಾಗಿ ಕುಳಿತುಕೊಳ್ಳಬಹುದು' ಎಂದೆ. ಬಾಲ್, ಬಾಲ್ ಎನ್ನುತ್ತಾ ಓಡಿಬಂದ ರಾಜು. ನನ್ನ ಮಗಳು ಮೆಲ್ಲನೆ<em>swing</em>ನಿಂದ ಇಳಿದಳು. ಮುದ್ದಿನ ಅರಗಿಣಿ ಸುರಭಿ ಸಹ ಜತೆಗೂಡಿದಳು. ಅಂತೂ ಮಕ್ಕಳನ್ನೆಲ್ಲಾ ಒಂದುಕಡೆ ಸೇರಿಸಿದೆವಲ್ಲಾ ಎಂದು ಅವರ ಕಡೆ ಒಂದು ಗಮನವಿಟ್ಟು ನಾವೂ ಒಂದೆಡೆ ಕುಳಿತೆವು. ಅಷ್ಟರಲ್ಲಿ ಓಡಿಬಂದ ಶಾಂತಾಳ ಸುಪುತ್ರ 'ನನಗೆ ಕೋಕ್' ಎನ್ನುತ್ತಾ.</p>
		<p>'ಹಾಗೆ<em>chips, cookies</em>ಎಲ್ಲಾ ತೆಗೆದಿಡೆ, ನಾನು ಇಡ್ಲಿ ತಂದಿದ್ದೇನೆ' ಎಂದಳು ಸರೋಜ.</p>
		<p>'ನಾನು ಬಿಸಿಬೇಳೆ ಬಾತ್' ಎಂದಳು ಪದ್ಮಾ. ಸರಿ ಎಲ್ಲರೂ ತೆಗೆದುಕೊಂಡು ಹೋದ ತಿಂಡಿ ತಿನಿಸುಗಳನ್ನು ತೆಗೆದಿಟ್ಟು ಸವಿಯತೊಡಗಿದೆವು.</p>
		<p>'ನೀನು ತಂದಿರುವ ಬಿಸಿಬೇಳೆ ಬಾತ್ ತುಂಬಾ ಚೆನ್ನಾಗಿದೆ' ಎಂದು ಪದ್ಮಾಳ ಕಡೆಗೆ ನೋಡಿದಾಗ ಅವಳು ಎಲ್ಲೋ ನೋಡುತ್ತಿದ್ದಳು. ನಳಿನಿ ಅವಳನ್ನು ಅಲುಗಿಸಿ 'ನಿನ್ನ ಬಿಸಿಬೇಳೆ ಬಾತ್‍ಗೆ<em>credit</em>ಕೊಡುತ್ತಿದ್ದಾಳೆ ಕಣೆ' ಎಂದಳು. 'ಏನಂದೆ?' ಎಂದಳು ಪದ್ಮಾ. 'ಅಲ್ಲ, ಅದೇನು ನೋಡುತ್ತಿದ್ದೆ ಮೈಯೆಲ್ಲ ಕಣ್ಣಾಗಿ?' ಎಂದೆ ಕುತೂಹಲದಿಂದ. 'ಅಲ್ಲವೇ, ಅವಳು ಹಾಕಿಕೊಂಡಿರುವ<em>dress</em>ನೋಡು ಎಷ್ಟು ಚೆನ್ನಾಗಿದೆಯಲ್ಲವಾ' ಎಂದಳು ಪದ್ಮಾ. 'ನನಗೆ<em>Japanese dress</em>ಎಂದರೆ ತುಂಬಾ ಇಷ್ಟ' ಎಂದಳು ನಳಿನಿ. 'ಇಲ್ಲಿಯವರಿಗೆ ನಮ್ಮ ಸೀರೆ ಕಂಡರೂ ಎಷ್ಟು ಇಷ್ಟ ಅಂತೀಯ. ನಮ್ಮ<em>apartment</em>ನಲ್ಲಿ ಮೆಕ್ಸಿಕನ್ ಕುಟುಂಬವೊಂದಿದೆ. ಆಕೆಯಂತೂ ನನ್ನ ಬಳಿ ಬಂದು ಸೀರೆ ಹೇಗೆ ಉಡುವುದೆಂದು ಹೇಳಿಸಿಕೊಂಡು ಸೀರೆ ಸಹ ತಂದುಕೊಂಡಳು'. 'ಓ ನಿನಗೆ ಮೆಕ್ಸಿಕನ್ ಸ್ನೇಹಿತೆ ಇದ್ದಾಳೇನೇ? ಅವರ<em>Taco</em>ತುಂಬಾ ಚೆನ್ನಾಗಿರುತ್ತಲ್ಲವಾ? ನನಗಂತೂ ತುಂಬಾ ಇಷ್ಟ' ಎಂದಳು ಶಾಂತಾ. 'ನನಗೆ<em>Pizza</em>ಅಂದರೆ ತುಂಬಾ ಇಷ್ಟ ಕಣೆ, ವಾರಕ್ಕೊಂದು ಸಲವಾದರೂ<em>Pizza Hut ಗೆ ಹೋಗದಿದ್ದರೆ ತೃಪ್ತಿನೇ ಆಗೋಲ್ಲ ನೋಡು' ಎಂದು ಧ್ವನಿಗೂಡಿಸಿದಳು ಸರೋಜ. 'ನಿನಗೇನೇ, ನಮ್ಮತ್ತೆ ಮಾವ ಬಂದಿದ್ದಾರಲ್ಲ ಅವರಿಗೆಷ್ಟು ಇಷ್ಟ ಆಯಿತು ಅಂತಿಯಾ. ಭಾರತಕ್ಕೆ ವಾಪಸ್ಸಾಗೋ ದಿನ ಹೋಳಿಗೆ ಮಾಡಲಾ, ಕರಿಗಡಬು ಮಾಡಲಾ ಎಂದುದಕ್ಕೆ<em>Pizza</em>ಮಾಡು ಎಂದರು ನಮ್ಮತ್ತೆ'. ಪದ್ಮಾಳ ಮಾತು ಮುಗಿಯುತ್ತಿದ್ದಂತೆಯೇ ನಳಿನಿ ಜೋರಾಗಿ ನಕ್ಕುಬಿಟ್ಟಳು.</p>
		<p>'ಅದರಲ್ಲಿ ನಗೋ ಅಂತಹದ್ದು ಏನಿದೆಯೇ, ಹೋಳಿಗೆ ಕರಿಗಡಬು ಊರಿನಲ್ಲಿ ಮಾಡ್ಕೋಬಹುದು.<em>Pizza</em>ಮಾಡ್ಕೊಳ್ಳೋಕ್ಕಾಗತ್ತಾ ಹೇಳು, ಯಾರಿಗೆ ಯಾವುದು ಅಪರೂಪವೋ ಅದೇ ಹೆಚ್ಚಿನದು ಅಲ್ಲವೇನೆ. ನಮಗೆ ಇಂಡಿಯಾದಲ್ಲಿ ಇದ್ದಾಗ<em>Pizza</em>ಅಂದರೆ ಏನು ಗೊತ್ತಿತ್ತು ಹೇಳು. ಇಲ್ಲಿಗೆ ಬಂದಮೇಲಲ್ಲವೇ<em>Pizza, Taco,</em>ಮತ್ತೊಂದು ಅಂತ ಗೊತ್ತಾಗಿದ್ದು' ಎಂದಳು ಸರೋಜ.</p>
		<p>'ಅದೂ ನಿಜ ಅನ್ನು,<em>Italian Pizza, Mexican Taco</em>ಅಂತ ಅಲ್ಲಿ ನಾವು ಕಾಣಲಾದೀತೇ? ಒಂದೊಂದು ಸಲ ಹಾಗೇ ಯೋಚಿಸಿದರೆ ನನಗೆ ಅನ್ನಿಸುತ್ತದೆ ಇಲ್ಲಿ ನಾವು ಪ್ರಪಂಚದ ಮೂಲೆ ಮೂಲೆಯ ಜನಾಂಗಗರ ರೀತಿ-ನೀತಿ ಕಾಣುವ ಹಾಗೆ ಬೇರೆಲ್ಲೂ ಕಾಣುವುದಿಲ್ಲವೇನೋ ಎಂದು. ಅಲ್ಲದೆ ಎಷ್ಟು ಸಾಮರಸ್ಯದಿಂದ ನಡೆದುಕೊಳ್ಳುತ್ತಾರೆ ಅಲ್ಲವಾ. ಇಲ್ಲೇ ನೋಡು,<em>Chinese, Japanese, Indians, Mexicans, Spanish</em>ಅಂತ ಭೇದ-ಭಾವ ಇಲ್ಲದೆ ತಮಗೆ ಬೇಕಾದ ಹಾಗೆ ತಾವು<em>Enjoy</em>ಮಾಡುತ್ತಿರುವರು. ನಾವಿಲ್ಲಿ ಬಿಸಿಬೇಳೆ ಬಾತ್, ಇಡ್ಲಿ, ಬಾದಾಮಿ ಬರ್ಫಿ ಅಂತ ನಮ್ಮ ತಿನಿಸುಗಳನ್ನು ಸವಿಯುವಂತೆ ಅವರವರದ್ದನ್ನು ಅವರವರಿಗೆ ಇಷ್ಟವಾದಂತೆ ಸವಿಯುತ್ತಿರುವರು. ಬೇರೆಯವರ ನಡೆ-ನುಡಿಗಳನ್ನು ಕುತೂಹಲದಿಂದ ವೀಕ್ಷಿಸುವರೇ ಹೊರತು ಮೇಲು ಕೀಳುಮೆಯಿಂದಲ್ಲ. ಹಾಗೊಮ್ಮೆ ಭಾವಾರೇಚನವಾದರೂ ಮೇಲೆ ಆಡಿ ತೋರಿಸುವುದಿಲ್ಲ. ತಮಗೆ ಬೇರೆಯವರದ್ದು ಇಷ್ಟವಾದಲ್ಲಿ ಅದನ್ನು ಅನುಸರಿಸುವರು. ಇಲ್ಲವಾದಲ್ಲಿ ಸುಮ್ಮನಾಗುವರಷ್ಟೆ. ತಮ್ಮತನವನ್ನು ಬಿಡದೆ ಅನ್ಯರದ್ದನ್ನು ಅಭಿಮಾನಿಸುವುದು ಒಂದು ವಿಶಾಲ ಮನೋಭಾವವಲ್ಲವೇ? ಒಂದೊಂದು ಜನಾಂಗಕ್ಕೂ ತಮ್ಮ ನೆಲಕ್ಕಂಟಿ ಬಂದ ಗುಣಗಳು ಸಂಸ್ಕೃತಿಯ ರೂಪಾಂತರವಾಗಿ ಬರುವುದು ಸಹಜ. ಆ ಸಹಜ ಗುಣಗಳನ್ನು ಸಮಾನ ದೃಷ್ಟಿಯಿಂದ ಕಂಡು ಸಾಮರಸ್ಯದೊಂದಿಗೆ ಜೀವನ ಸಾಗಿಸುವಾಗ ಎಷ್ಟು ಸುಂದರವಲ್ಲವೇ? ಈಗ ನೋಡು<em>Pizza, Taco</em>ನಮಗರಿಯದ ತಿನಿಸುಗಳಾದರೂ ನಮ್ಮ ನಾಲಿಗೆ ರುಚಿ ಕಂಡಾಗ ನಮ್ಮ ತಿಂಡಿಗಳಲ್ಲಿ ಅವು ಬೆರೆತುಹೋಗಿಲ್ಲವೇ? ಹಾಗೇ ಎಲ್ಲಾ ವಿಷಯಗಳಲ್ಲೂ ಅಷ್ಟೆ ಅಲ್ಲವೇ? ಎಲ್ಲರೂ ಮಾನವರೆ, ಎಲ್ಲರ ದೇಹದಲ್ಲಿ ಹರಿಯುವುದೂ ರಕ್ತವೇ. ಎಲ್ಲರ ಮನಸ್ಸಿನಲ್ಲಿ ಉದ್ಭವಿಸುವ<br />ಭಾವನೆಗಳೂ ಒಂದೇ ಎಂಬುದು ಎಷ್ಟು ನಿಜವಲ್ಲವೇ?' ಎಂದು ಎಲ್ಲರ ಮುಖ ಕಂಡಾಗ 'ಅದೂ ನಿಜವೇ' ಎಂಬ ಭಾಷೆಗೆ ಮೀರಿದ ಭಾವ ಎಲ್ಲರ ಮುಖದ ಮೇಲೂ ಲಾಸ್ಯವಾಡುತ್ತಿತ್ತು.</p>
		<p>'ಅಮ್ಮಾ' ಎಂದು ಹತ್ತಿರ ಬಂದ ಸುರಭಿಯ ಧ್ವನಿಯಿಂದ ಎಲ್ಲರೂ ಎಚ್ಚರಗೊಂಡೆವು.</p>
		<p>'ಓ ಹೊತ್ತಾಯ್ತು ಕಣೆ ಇನ್ನು ಹೋಗೋಣ' ಎಂದು ಎದ್ದಳು ಸರೋಜ. ಎಲ್ಲಾ ಸಾಮಾನುಗಳನ್ನು ಕಾರಿನಲ್ಲಿಟ್ಟು ಮಕ್ಕಳನ್ನು ಕಾರಿನಲ್ಲಿ ಕೂರಿಸಿ ಹಿಂತಿರುಗಿ ನೋಡಿದಾಗ ಸೂರ್ಯ ದೇವನು ತನ್ನ ಹೊಂಬಣ್ಣದ ಮುಗುಳು ನಗೆಯನ್ನು ಸೂಚಿಸಿ ನಕ್ಕಂತೆ ಆಯಿತು. ಹಕ್ಕಿಗಳ ಕಲರವದೊಂದಿಗೆ ಮಿಚಿಗನ್ ಸರೋವರದ ಜುಳು ಜುಳು ನಾದ 'ಪ್ರಕೃತಿಯ ಮಡಿಲಲ್ಲಿ ಎಲ್ಲರೂ ಒಂದೇ' ಎಂಬ ಸತ್ಯ ಸಾರಿದಂತಿತ್ತು.</p>
		<p class="quote-author"><strong><em>-ರಾಗಶ್ರೀ</em></strong><em>(ಷಿಕಾಗೋ, ಇಲಿನಾಯ್)</em></p>
	</section>
	<section class="level1 numbered" epub:type="chapter" role="doc-chapter" id="id-006">
		<h1 class="level1-title" epub:type="title">ಹೀರೋ ಎಲ್ಲಿ?</h1>
		<p><em>ಮಂಗಮಾಯವಾದ ಹೀರೋವನ್ನ ಹುಡುಕಲು (ಪ್ರೇಕ್ಷಕರನ್ನು ಬಿಟ್ಟು) ಎಲ್ಲರೂ ತೊಡಗಿದರು. ನಮ್ಮ ನಾಯಕಮಣಿ ಇದ್ದಿದ್ದಾದರೂ ಎಲ್ಲಿ?</em></p>
		<p>ಆಗ ಕಾಲೇಜಿನಲ್ಲಿ ಓದುತ್ತಿದ್ದ ದಿನಗಳು. ನನಗೆ ಅಲ್ಪ-ಸ್ವಲ್ಪ ಸಂಗೀತ ಬರುತ್ತಿತ್ತು. ಬೆಂಗಳೂರಿನ ಕೆಲವು ಸಮಾರಂಭಗಳಲ್ಲಿ ಹಾಡುತ್ತಿದ್ದುದೂ ಉಂಟು. ಹೀಗೆ ಒಮ್ಮೆ ರವೀಂದ್ರಕಲಾಕ್ಷೇತ್ರದಲ್ಲಿ ನಡೆದ 'ಜಸ್ಮಾ ಒಡನ್' ನಾಟಕಕ್ಕೆ ನಾನೂ ಮತ್ತು ನನ್ನ ತಂಗಿ ಅಲ್ಲಲ್ಲಿ ಇದ್ದ ಕೆಲವು ಪದ್ಯಗಳನ್ನು ಹಾಡಬೇಕಾಗಿ ಬಂತು. ನಾಟಕ ಪ್ರಾರಂಭವಾಗಿ ಒಂದು ಕುತೂಹಲದ ಸನ್ನಿವೇಶದ ಸಮಯ, ಪ್ರೇಕ್ಷಕರಲ್ಲೂ ಕುತೂಹಲದ ವಾತಾವರಣ. ನಾಟಕದ ಹೀರೋ ನಾಟಕದಲ್ಲಿ ಕುಂಟ ಮತ್ತು ಎರಡೂ ಕೈ ಇಲ್ಲದವ.</p>
		<p>ಸನ್ನಿವೇಶ: ಹೀರೋ ಸ್ಟೇಜಿನ ಮೇಲೆ ಕುಂಟುತ್ತಾ ಬರಬೇಕು. ಹೀರೋ ಬರುವಾಗ ನಮ್ಮ ಹಿನ್ನೆಲೆಗಾಯನ ಶುರುವಾಗಬೇಕು. ನಾವು ಹಾಡಲು ಸಿದ್ಧರಾಗಿದ್ದೆವು. ರಾಜ ಬಂದಾಯಿತು. ಹೀರೋ ಬರಲಿಲ್ಲ. ಹೀರೋ ಬಂದರಲ್ಲವೇ ನಮ್ಮ ಹಾಡು? ಎಲ್ಲಿ ಹೀರೋ? ಏನಾದ? - ಪ್ರಶ್ನೆಯಾಗಿಯೇ ಉಳಿಯಿತು. ರಾಜ ಸ್ಟೇಜಿನಮೇಲೆ ಕಣ್ಣುಕಣ್ಣು ಬಿಟ್ಟ. ಪರದೆಯ ಹಿಂದೆ ಗುಸುಗುಸು ಮಾತು. ಯಾರೋ 'ಹುಡುಕ್ರೋ ಹೀರೋನ' ಎಂದರು. ಪ್ರೇಕ್ಷಕರಿಗೆ ಇದಾವುದೂ ತಿಳಿಯಲಿಲ್ಲ. ಪಾಪ ಸ್ಟೇಜಿನ ಮೇಲಿದ್ದ ರಾಜನಿಗೆ ಏನೂ ಮಾಡಲು ತಿಳಿಯದೆ (ಆತನಿಗೆ ತಿಳಿಯಿತು, ಹೀರೋ ಮಂಗಮಾಯ ಅಂತ) ಇದ್ದಕ್ಕಿದ್ದಂತೆ ಜೋರಾಗಿ ಹಾಡಲು ಪ್ರಾರಂಭಿಸಿದ. ಸನ್ನಿವೇಶಕ್ಕೆ ಸಂಬಂಧವಿಲ್ಲದ್ದು. ನಾವಿಲ್ಲಿ ಕಣ್ಣುಕಣ್ಣು ಬಿಟ್ಟೆವು. ಆ ಹಾಡು ಮುಗಿಯುವುದರಲ್ಲಿ ಹೀರೋ ಬಂದ. ಎಲ್ಲರಿಗೂ ಹೋದ ಜೀವ ಬಂದಂತಾಯಿತು. ನಾಟಕ ಮುಗಿದಮೇಲೆ ನಿಜ ತಿಳಿಯಿತು.</p>
		<p>ನಾಟಕದ ನಿರ್ದೇಶಕರು ಮತ್ತಿತರರು ಪರದೆಯ ಹಿಂದೆ ಹೀರೋನ ಹುಡುಕಲು ಓಡಾಡುತ್ತಿರುವಾಗ, ಮೂಲೆಯಲ್ಲಿದ್ದ ಕೆಲವು ಕುರ್ಚಿ ಮೇಜುಗಳ ಹಿಂದೆ ಏನೋ ಶಬ್ದ ಬಂದಂತಾಗಿ ನಿರ್ದೇಶಕರು ಬಗ್ಗಿ ನೋಡಿದರೆ, ಹೀರೋ ಕಡಲೆಕಾಯಿ ಸುಲಿದು ತಿನ್ನುತ್ತಿದ್ದುದನ್ನು ನೋಡಿ, ಆತನನ್ನು ಹಿಡಿದೆಳೆದು ಸ್ಟೇಜಿಗೆ ತಂದಿದ್ದರು. ಪುಣ್ಯಾತ್ಮನ ಬಾಯಿಯಲ್ಲಿ ಸ್ಟೇಜಿಗೆ ಬಂದಾಗಲೂ ಕಡಲೆಕಾಯಿ ಇದ್ದು ಮಾತಾಡುವಾಗ ನೆತ್ತಿಗೆ ಏರದಿದ್ದುದು ನಮ್ಮ ಸುದೈವ. ಹೀಗೆ ನಾಟಕ ಪೂರ್ತಿ ಮಾಡಿದ. ನಿಜ ಹೇಳಬೇಕೆಂದರೆ ಹಿಂದಿನ ರಾತ್ರಿಯಿಂದ ನಾಟಕದ ಭಯಕ್ಕೆ ಆತ ಏನೂ ತಿಂದಿರಲಿಲ್ಲವಂತೆ. ನಾಟಕದ ಮಧ್ಯೆ ಹಸಿವು ತಡೆಯಲಾರದೆ ಆತ ತನಗಿದ್ದ ಸ್ವಲ್ಪ ಸಮಯ ಈರೀತಿ ಉಪಯೋಗಿಸಿಕೊಂಡು ಎಲ್ಲರನ್ನೂ ಫಜೀತಿಗೆ ಇಟ್ಟ. ನಾವು ಸ್ಟೇಜಿನ ಮೇಲೆ ನಗಲು ಪ್ರಯತ್ನಿಸಿ, ತಡೆದುಕೊಂಡು, ಕೊನೆಗೆ ನಾಟಕ ಮುಗಿದ ಮೇಲೆ ಪೂರ್ತಿ ನಕ್ಕೆವು.</p>
		<p class="quote-author"><strong><em>-ಭಾರ್ಗವಿ ಸುಧಾ ಸಿಂಧು</em></strong><em>(ಮೋನಸಸ್, ವರ್ಜೀನಿಯ) </em></p>
	</section>
	<section class="level1 numbered" epub:type="chapter" role="doc-chapter" id="id-007">
		<h1 class="level1-title" epub:type="title">ಯಾರಿಗಾಗಿ?</h1>
		<p>ಕಪನೀಪತಿಯ ಮೂರನೆಯ ಮಗಳು ಕನಕಲಕ್ಷ್ಮಿಯ ಮದುವೆ ನಿಶ್ಚಯವಾದುದು ಆಶ್ಚರ್ಯಕರವಾದ ರೀತಿಯಲ್ಲಿ!</p>
		<p>ಆರು ಜನ ಹೆಣ್ಣು ಮಕ್ಕಳನ್ನು ಪಡೆದು, ಇಬ್ಬರಿಗೆ ಹೇಗೋ ಮದುವೆ ಮಾಡಿ ಗೆದ್ದು, ಮೂರನೆಯ ಮಗಳಿಗೆ ವರ ಹುಡುಕುವುದರಲ್ಲಿ ಸೋತು ಸುಣ್ಣವಾಗಿದ್ದ ಕಪನೀಪತಿ.</p>
		<p>"ಮಲ್ಲೇಶ್ವರದ ಗಣಪತಿ ದೇವಸ್ಥಾನದಲ್ಲಿ ವರಗಳ ಲಿಸ್ಟ್ ಇಟ್ಟಿರ್ತಾರೆ ಅಂತ ಕೇಳ್ದೆ. ನೀನ್ಯಾಕೆ ಅಲ್ಲಿ ವಿಚಾರಿಸಬಾರದು?" - ಗೆಳೆಯನೊಬ್ಬನ ಸಲಹೆ. ಸೂಕ್ತವೆನಿಸಿತು ಕಪಿನೀಪತಿಗೆ. ಮಾರನೆಯ ದಿನವೇ ಗಣಪತಿಯ ದೇವಸ್ಥಾನವನ್ನು ಪತ್ತೆ ಮಾಡಿದ. ಗೆಳೆಯನ ಮಾತು ನಿಜ. ಹುಡುಗನ ವಿದ್ಯಾರ್ಹತೆ, ಜಾತಿ, ಗೋತ್ರ, ವಿಳಾಸ ಮೊದಲಾದ ವಿವರಗಳನ್ನು ಒಳಗೊಂಡ ಪಟ್ಟಿ ದೊರಕಿತು. ಅದರಲ್ಲೆಲ್ಲ ಮುಖ್ಯವಾಗಿ ಕಪನೀಪತಿಯ ಗಮನ ಸೆಳೆದದ್ದು ತಿಪಟೂರಿನಲ್ಲಿರುವ ವರನ ವಿಚಾರ.</p>
		<p>ಹುಡುಗನಿಗೆ ತಂದೆಯಿಲ್ಲ, ತಾಯಿ ಇದ್ದಾರೆ. ತಿಪಟೂರಿನಲ್ಲಿ ವಾಸ. ಹುಡುಗ ಡಬ್ಬಲ್ ಗ್ರಾಜುಯೇಟು. ಜಾತಿ, ಗೋತ್ರಗಳೆಲ್ಲ ಕಪನೀಪತಿಗೆ ಸಮರ್ಪಕ.</p>
		<p>ತಿಪಟೂರಿಗೆ ಕಾಗದ ಬರೆದು, ಜೊತೆಗೆ ಮಗಳ ಜಾತಕದ ಕಾಪಿಯೊಂದನ್ನು ಕಳುಹಿಸಿದ. ಎಂಟೇ ದಿನಗಳಲ್ಲಿ ಹುಡುಗನ ತಾಯಿಯಿಂದ ಉತ್ತರ ಬಂತು: 'ಜಾತಕ ಪ್ರಶಸ್ತವಾಗಿ ಕೂಡಿದೆ, ನಿಮ್ಮ ಮಗಳೊಡನೆ ತಿಪಟೂರಿಗೆ ಬರಲು ಸಾಧ್ಯವೇ?' ಎಂದು.</p>
		<p>ಅತ್ಯಂತ ನಯವಿನಯಗಳಿಂದ ಕೂಡಿದ ಕಾಗದ. ಕಾಗದಕ್ಕೆ ಕೂಡಲೇ ಉತ್ತರಿಸಿದ ಕಪನೀಪತಿ, ಬುಧವಾರದ ದಿನ ಹೆಂಡತಿ, ಮಗಳೊಡನೆ ತಿಪಟೂರಿನ ಬಸ್ಸನ್ನೇರಿದ.</p>
		<p>ತಿಪಟೂರು ಅತ್ಯಂತ ಚಿಕ್ಕ ಊರು. ನಗರ ವಾಸದ ಬೆಡಗು, ಆಡಂಬರಗಳಿಲ್ಲ. ಹಳ್ಳಿಯ ವಾತಾವರಣ. ಬಸ್ ನಿಲ್ದಾಣಕ್ಕೆ ಹುಡುಗನ ತಾಯಿಯೇ ಬಂದುಬಿಟ್ಟಿದ್ದರು! ಸಂತೋಷ, ಸಂಭ್ರಮಗಳಿಂದ ಕಪನೀಪತಿಯ ಸಂಸಾರವನ್ನು ಸ್ವಾಗತಿಸಿದರು.</p>
		<p>"ಪ್ರಯಾಣ ಸುಖಕರವಾಗಿತ್ತೇ?" ಎಂದು ಆತ್ಮೀಯವಾಗಿ ವಿಚಾರಿಸಿ, "ಬನ್ನಿ, ನಡ್ಕೊಂಡೆ ಹೋದ್ರಾಯ್ತು. ನಮ್ಮನೆ ದೂರವೇನಿಲ್ಲ. ಇಲ್ಲಿಂದ ಐದು ನಿಮಿಷದ ನಡಿಗೆ" ಎಂದರು. ಎಲ್ಲರೂ ಮನೆಯ ಕಡೆಗೆ ಹೆಜ್ಜೆ ಹಾಕಿದರು.</p>
		<p>"ನೀವ್ಯಾಕ ತೊಂದರೆತೊಗೊಂಡ್ರಿ? ಹೇಗಿದ್ರೂ ನಿಮ್ಮ ವಿಳಾಸ ಇತ್ತು, ಮನೆ ಪತ್ತೆ ಮಾಡ್ಕೊಂಡು ಬರ್ತಿದ್ವು." - ಕಪನೀಪತಿ ಸಂಕೋಚ ವ್ಯಕ್ತಪಡಿಸಿದ.</p>
		<p>"ನೀವಿದೇ ಮೊದಲ್ನೇ ಸಲ ನಮ್ಮೂರಿಗೆ ಬರ್ತಾ ಇರೋದು. ಹೆಣ್ಣು ಮಗೂನ ಕರ್ಕೊಂಡು ಬಂದಿದೀರಿ. ಈ ಬಿಸಿಲ್ನಲ್ಲಿ ಮನೆ ಹುಡುಕ್ತಾ ಪೇಚಾಡೋದ್ಯಾಕೆ ಅಂತ ನಾನೇ ಬಂದ್ಬಿಟ್ಟೆ. ಹೆಣ್ಣು ಮಕ್ಕಳಿಗೆ ಸುಮ್ನೆ ತೊಂದ್ರೆ ಕೊಡೋದು ನಂಗಿಷ್ಟವಿಲ್ಲ."</p>
		<p>ಕಪನೀಪತಿಯ ಹೆಂಡತಿ ಬಾಗೀರಥಿ ಬಾಯಿ ತೆರೆದಳು.</p>
		<p>"ಎಂಥಾ ಒಳ್ಳೆ ಹೃದಯಾನಮ್ಮ ನಿಮ್ದು! ನಿಮ್ಮನೆ ಸೇರೋದಕ್ಕೆ ನಮ್ಮ ಕನಕ ಪುಣ್ಯ ಮಾಡಿರ್ಬೇಕು"</p>
		<p>ಸ್ಥೂಲದೇಹದ ಆಕೆ ಉರಿಬಿಸಿಲಿನಲ್ಲಿ ನಾಲ್ಕು ಹೆಜ್ಜೆ ಇಡುವಷ್ಟರಲ್ಲಿ ಆಯಾಸದಿಂದ ಮೇಲುಸಿರು ಬಿಡುತ್ತಿದ್ದರು.</p>
		<p>"ಬಿಸಲ್ನಲ್ಲಿ ನಿಮ್ಮನ್ನು ನಡೆಸಿಬಿಟ್ಟೆ. ಆಯಾಸವಾಯ್ತೇನೋ" - ಉಪಚರಿಸಿದರು ಸುಮಿತ್ರಮ್ಮ.</p>
		<p>ಎರಡು ನಿಮಿಷಗಳಲ್ಲಿ ಮನೆ ತಲುಪಿದ್ದಾಯಿತು. ಆಧುನಿಕತೆಯ ಸುಳಿವಿಲ್ಲದ ಮನೆ ಸುಮಿತ್ರಮ್ಮನದು. ಹಳೆಯ ಕಾಲದ ನಾಡಹೆಂಚಿನ ಮನೆ. ಮುಂದಿನ ವಿಸ್ತಾರವಾದ ಅಂಗಳದಲ್ಲಿ ಹೂಗಿಡಗಳು.</p>
		<p>ಹಜಾರದಲ್ಲಿ ದೊಡ್ಡ ಚಾಪೆ ಹಾಸಿ ಅತಿಥಿಗಳನ್ನು ಕೂರಿಸಿದರು ಸುಮಿತ್ರಮ್ಮ. ಇದ್ದ ಎರಡು ಮರದ ಕುರ್ಚಿಗಳಲ್ಲಿ ಕಪನೀಪತಿ ಒಂದರಲ್ಲಿ ಕುಳಿತ. ಸುಮಿತ್ರಮ್ಮನ ನಾಲ್ಕು ಹೆಣ್ಣು ಮಕ್ಕಳು ಕನಕಲಕ್ಷ್ಮಿಯ ಸುತ್ತ ನೆರೆದು ಮಾತನಾಡಿಸಿದರು.</p>
		<p>"ಮಾತು ಆಮೇಲೆ ಆಡಿದ್ರಾಯ್ತು. ಬಿಸಿಲ್ನಲ್ಲಿ ಬಂದಿದೀರಿ, ತಂಪಾಗಿ ಎಳ್ನೀರು ಕುಡೀರಿ." ಸುಮಿತ್ರಮ್ಮ ಎಲ್ಲರಿಗೂ ಎಳನೀರು ಒಡೆದು ತಂದರು.</p>
		<p>ಎಲ್ಲಿಗೋ ಹೋಗಿದ್ದ ಹುಡುಗನೂ ಮನೆಗೆ ಬಂದ. ಕುರ್ಚಿಯಲ್ಲಿ ಕುಳಿತ.</p>
		<p>ಲಕ್ಷಣವಾದ ಹುಡುಗ. ಎಂ.ಎ. ಪ್ಯಾಸು ಮಾಡಿದ್ದಾನೆ. ಕಥೆ, ಕವನ ಇತ್ಯಾದಿಗಳನ್ನು ಬರೆಯುತ್ತಿರುತ್ತಾನೆ. ತಾಯಿಯಂತೆಯೇ ವಿನಯದಿಂದ ಕೂಡಿದ ನಡವಳಿಕೆ. ಆದರೆ ವಾಚಾಳಿಯಲ್ಲ.</p>
		<p>ಸುಮಿತ್ರಮ್ಮ ಅರಳು ಹುರಿದಂತೆ ಒಂದೇ ಸಮನೆ ಮಾತನಾಡಿದರು. ಔತಣದ ಅಡಿಗೆ ಮಾಡಿಟ್ಟು ಬಾಯಿತುಂಬ ಉಪಚರಿಸಿ ಬಡಿಸಿದರು. ರಾಜೋಪಚಾರ ನಡೆಯಿತು ಸುಮಿತ್ರಮ್ಮನ ಮನೆಯಲ್ಲಿ.</p>
		<p>ಭಾಗೀರಥಿಗೆ ಗಂಡಿನ ಮನೆಯವರ ಈ ಪರಿ ಹೊಸತು. ಬಿಂಕ, ಬಿಗುಮಾನ, ಗಂಡಿನವರೆಂಬ ಹೆಮ್ಮೆಯಿಂದ ಕೂಡಿದ ಸಂಸಾರಗಳನ್ನೇ ಕಂಡಿದ್ದ ಆಕೆಗೆ ಸುಮಿತ್ರಮ್ಮನ ಸಹೃದಯವನ್ನು ಕಂಡು ಬಾಯೇ ಕಟ್ಟಿಹೋಯಿತು.</p>
		<p>ಕನಕಲಕ್ಷ್ಮಿಯ ಸಮೀಪದಲ್ಲಿ ಕುಳಿತು ತಲೆಸವರಿ ಸುಮಿತ್ರಮ್ಮ ಮಾತನಾಡಿಸಿದರು.</p>
		<p>"ನಿನ್ನ ಹೆಸರೇನಮ್ಮ?"</p>
		<p>"ಕನಕಲಕ್ಷ್ಮಿ"</p>
		<p>"ಹೆಸರಿಗೆ ತಕ್ಕ ಹಾಗೆ ಲಕ್ಷ್ಮಿ ಹಾಗಿದ್ದೀಯ. ಕೆಲಸ ಮಾಡ್ತಿದೀಯೇನು?"</p>
		<p>"ಹೂಂ, ಬ್ಯಾಂಕಿನಲ್ಲಿ ಕೆಲಸ ಮಾಡ್ತಿದೀನಿ."</p>
		<p>ಕಪನೀಪತಿ ನಡುವೆ ಬಾಯಿ ಹಾಕಿದ -</p>
		<p>"ನಿಮಗಿಷ್ಟವಿಲ್ಲ ಅಂದ್ರೆ ಮದುವೆ ಆದಮೇಲೆ ಕೆಲಸ ಬಿಟ್ಟು ಬಿಡ್ತಾಳೆ. ನಮಗೆ ಅದೇನು ಮುಖ್ಯವಲ್ಲ."</p>
		<p>"ಛೆ... ಛೆ... ಬೇಡಿ.. ಕೆಲಸ ಬಿಡೋದ್ಯಾಕೆ? ಚಿಕ್ಕ ವಯಸ್ಸು. ಹೊರಗಡೆ ಹೋಗ್ಬೇಕು, ಸಂಪಾದ್ನೆ ಮಡ್ಬೇಕು ಅಂತ ಆಸೆ ಇರುತ್ತೆ. ಮುದುಕಿ ಹಾಗೆ ಮನೇಲಿ ಕೂತ್ರೆ ಅವಳಿಗೂ ಬೇಜಾರು. ಮನೆ ಕೆಲಸ ನಿಭಾಯಿಸೋದಕ್ಕೆ ನಾನಿದ್ದೀನಲ್ಲ. ನಮ್ಮನೆ ಸೊಸೆ ನನ್ನ ಮಗಳ ಹಾಗೆ ಇದ್ರೆ ಸಾಕು. ನಾನಿನ್ನೇನೂ ಕೇಳೊಲ್ಲ."</p>
		<p>"ತುಂಬಿದ ಕೊಡ ತುಳುಕೊಲ್ಲ ಅಂತಾರಲ್ಲ ಹಾಗೆ, ನಿಮ್ಮ ವ್ಯಕ್ತಿತ್ವಕ್ಕೆ ತಕ್ಕ ಮಾತು" ಮನಸಾರೆ ಮೆಚ್ಚಿ ನುಡಿದ ಕಪನೀಪತಿ.</p>
		<p>ಕನಕಲಕ್ಷ್ಮಿಯನ್ನು ಅವರು ಒಪ್ಪಿರುವ ವಿಚಾರ ಒಂದೆರಡು ದಿನಗಳಲ್ಲಿ ತಿಳಿಯಿತು. ವರದಕ್ಷಿಣೆ ವರೋಪಚಾರ ಒಂದೂ ಬೇಕಿಲ್ಲ ಗಂಡಿನವರಿಗೆ. ಏನು ಕೇಳಿದರೂ 'ನಿಮಗೆ ಹೇಗೆ ಅನುಕೂಲವೋ ಹಾಗೆ' ಎನ್ನುತ್ತಾರೆ ಬೀಗಿತ್ತಿ. ಅವರದ್ದು ಒಂದೇ ಷರತ್ತು:</p>
		<p>"ಮದುವೆ ಎಂಟು-ಹತ್ತು ದಿನಗಳಲ್ಲಿ ನಡೆಸಿಕೊಡಬೇಕು. ಆಮೇಲೆ ನಮ್ಮ ಹುಡುಗನಿಗೆ ಬಿಡುವೇ ಇಲ್ಲ." ಆಲೋಚಿಸಬೇಕಾದ ವಿಚಾರವೆಂದರೆ ಹುಡುಗನಿಗೆ ತಂದೆಯಿಲ್ಲ. ನಾಲ್ಕು ಜನ ಹೆಣ್ಣು ಮಕ್ಕಳ ಮದುವೆಯ ಜವಾಬ್ದಾರಿ ಅವನ ಮೇಲಿದೆ.</p>
		<p>"ಪರವಾಗಿಲ್ಲ. ಏನ್ಮಾಡೋದು. ಅದೆಲ್ಲ ನೋಡೋಕ್ಕಾಗುತ್ಯೇ? ನಮ್ಮನೇಲೂ ಹೆಣ್ಮಕ್ಕಳಿಲ್ವೇ? ಹೆಣ್ಣು ಮಕ್ಕಳಿಲ್ಲದ ಮನೆ ಯಾವುದು?" ಎಂದಳು ಭಾಗೀರಥಿ.</p>
		<p>ಕನಕಲಕ್ಷ್ಮಿಯ ಮದುವೆ ನಿಶ್ಚಯವಾಯಿತು.</p>
		<p>ಸ್ವರ್ಗ ಮೂರೇ ಗೇಣು ಉಳಿಯಿತು ದಂಪತಿಗಳಿಗೆ. ನೆಂಟರಿಷ್ಟರು, ಸ್ನೇಹಿತರ ಎದುರಿಗೆ ಹೊಗಳಿದ್ದೂ ಹೊಗಳೀದ್ದೇ.</p>
		<p>"ಹುಡುಗ ಡಬ್ಬಲ್ ಗಾಜುಯೇಟು, ಸಾಹಿತಿ ಕೂಡ; ತುಂಬಾ ಒಳ್ಳೆಯ ಜನ."</p>
		<p>ಕಪನೀಪತಿಯ ಸ್ನೇಹಿತ ಮೂರ್ತಿ ಈ ಎಲ್ಲ ಹೊಗಳಿಕೆ ಮುಗಿದ ನಂತರ,</p>
		<p>"ಯಾವ ಕೆಲಸದಲ್ಲಿದ್ದಾರೆ ಹುಡುಗ?"</p>
		<p>ಎಂದು ಕೇಳಿದಾಗ ಒಂದು ಕ್ಷಣ ತಬ್ಬಿಬ್ಬಾಯಿತು. ಕುಲ, ಗೋತ್ರ, ಜಾತಕ, ನಕ್ಷತ್ರ, ವಿದ್ಯೆ ಎಲ್ಲ ವಿಚಾರಿಸಿದ್ದಾಯಿತು. ಮುಖ್ಯವಾಗಿ ಏನು ಕೆಲಸ ಎಂದೇ ಕೇಳಿಲ್ಲ!</p>
		<p>"ಅದನ್ನ ಮೊದಲು ಮುಖ್ಯವಾಗಿ ಕೇಳ್ಬೇಕಾಗಿತ್ತು ಕಣಯ್ಯ" ಎಂದ ಮೂರ್ತಿ.</p>
		<p>ಮಾರನೆಯ ದಿನವೇ ತಿಪಟೂರಿಗೆ ಹೋದ ಕಪನೀಪತಿ. ಹುಡುಗ ಮನೆಯಲ್ಲಿರಲಿಲ್ಲ. ಸುಮಿತ್ರಮ್ಮನ ರಾಜೋಪಚಾರ, ಬಿಡುವಿಲ್ಲದ ಮಾತು ನಡದೇ ಇತ್ತು. ಮುಖ್ಯ ವಿಷಯವನ್ನು ವಿಚಾರಿಸಲು ಅವಕಾಶವೇ ದೊರೆಯದಾಯಿತು ಕಪನೀಪತಿಗೆ. ಅಲ್ಲದೆ, ಮದುವೆ ನಿಶ್ಚಯವಾದ ಮೇಲೆ ಅಳಿಯನ ಕೆಲಸದ ಬಗ್ಗೆ ಕೇಳುವುದೇ? ಎಂಬ ಹಿಂಜರಿಕೆ. ಒಂದು ವೇಳೆ ಆ ಪ್ರಶ್ನೆಯೇ ಗಂಡಿನವರ ಕೋಪಕ್ಕೆ ಕಾರಣವಾಗಿ ಮದುವೆ ನಿಂತರೆ? ಎಂಬ ಆತಂಕ. ಹುಡುಗ ಮನೆಯಲ್ಲಿಲ್ಲ. ಹೆಂಗಸನ್ನು ನಾನು ಕೇಳುವುದೇ ಎಂಬ ಅನುಮಾನ. ಆದರೂ ಒಂದೆರಡು ಸುತ್ತು ಬಳಸಿನ ಪ್ರಶ್ನೆ ಕೇಳಿದ.</p>
		<p>"ಯಾವ ಡಿಪಾರ್ಟ್‍ಮೆಂಟ್ ನಿಮ್ಮ ಮಗಂದು?"</p>
		<p>"ಕನ್ನಡ" ಎಂದ ಆಕೆ, ಅವನು ಕನ್ನಡ ಎಂ.ಎ. ಮಾಡಿದ ವಿಚಾರದ ಬಗ್ಗೆ ಒಂದು ಗಂಟೆ ಕಾಲ ವಿವರಿಸಿದರು.</p>
		<p>"ದಿನಕ್ಕೆ ಎಷ್ಟು ಗಂಟೆ ಕಾಲ ಕೆಲಸ ಮಾಡ್ತಾರೆ?"</p>
		<p>"ಅಯ್ಯೋ ಅವನಿಗೆ ಕೆಲಸ ಮಾಡೋದು ಅಂದ್ರೆ ಬಹಳ ಇಷ್ಟ. ಯಾವಾಗ್ಲೂ ಅದರ ಮೇಲೇ ಗಮನ. ಸೋಮಾರಿಯಲ್ಲ."</p>
		<p>ಮತ್ತೆ ಕಪನೀಪತಿಗೆ ತಲೆ ಚಿಟ್ಟು ಹಿಡಿಯುವಷ್ಟು ಮಾತಾಡಿದರು ಆಕೆ. ಮಾತು ಕೇಳಿ ಕೇಳಿ ಸಾಕಾಗಿ ಹಿಂತಿರುಗಿದ ಕಪನೀಪತಿ.</p>
		<p>"ಅಲ್ಲ, ನೇರವಾಗಿ ಏನು ಕೆಲಸ? ಎಲ್ಲಿ ಕೆಲಸ ಮಾಡ್ತಾರೆ? ಅಂತ ಕೇಳೋದು ಬಿಟ್ಟು ಹಾಗೇ ವಾಪಸ್ ಬಂದ್ರಲ್ಲ" ಎಂದು ಕೋಪಿಸಿಕೊಂಡ ಭಾಗೀರಥಿ</p>
		<p>"ನಾಳೆ ದಿವಸ ನಾವಿಬ್ರೂ ಹೋಗೋಣ. ನಾನು ನೇರವಾಗಿ ಕೇಳ್ತೀನಿ" ಎಂದಳು</p>
		<p>"ಮತ್ತೆ ನಾಳೇನೂ ಹೋಗೋದೇನೇ?"</p>
		<p>"ಇನ್ನೆನ್ಮಾಡೋದು? ಮದುವೆ ಹತ್ತಿರವಾಗ್ತಾ ಇದೆ"</p>
		<p>ದಂಪತಿಗಳಿಬ್ಬರೂ ಬಂದ್ರು ತಿಪಟೂರಿಗೆ. ಸುಮಿತ್ರಮ್ಮನ ನಡವಳಿಕೆ ಎಂದೂ ಒಂದೇ.</p>
		<p>ಭಾಗೀರತಿ ಸುಮ್ಮನಿರಲಿಲ್ಲ. ಸಮಯ ನೋಡಿ ಕೇಳಿಯೇಬಿಟ್ಟಳು.</p>
		<p>"ನಿಮ್ಮ ಹುಡುಗ ಎಲ್ಲಿ ಕೆಲಸದಲ್ಲಿದ್ದಾರೆ?"</p>
		<p>"ಮನೇಲೇ ಮಾಡ್ತಾನೆ" ಎಂದರಾಕೆ.</p>
		<p>"ಮನೇಲಿ ಕೂತ್ಕೊಂಡು ಮಾಡೋ ಅಂಥ ಕೆಲಸ! ಏನದು?"</p>
		<p>"ನಾನವತ್ತೇ ಹೇಳಿದ್ನಲ್ಲ, ಕಥೆ.. ಕವನ.. ಎಲ್ಲ ಬರೀತಾನೆ ಅಂತ. ನಿಮ್ಮ ಹುಡುಗಿ ಕೈ ಹಿಡಿದ ವೇಳೆ ಒಳ್ಳೇದಾಗಿ, ಅವಳ ಅದೃಷ್ಟದಿಂದ ಮುಂದಕ್ಕೆ ಬರ್ತಾನೆ ಅನ್ನೋ ನಂಬಿಕೆ ನನಗಿದೆ. ಅವನು..."</p>
		<p>ಸುಮಿತ್ರಮ್ಮ ಮಾತನ್ನು ಮುಂದುವರಿಸಲು ಅವಕಾಶ ಕೊಡದೇ ಭಾಗೀರಥಿ,</p>
		<p>"ಅದಲ್ಲದೆ ಬೇರೆ ಎಲ್ಲೂ ಕೆಲಸದಲ್ಲಿಲ್ವೇ?" ಎಂದಾಗ ಸುಮಿತ್ರಮ್ಮ ಹೇಳಿದರು.</p>
		<p>"ನೋಡಿ, ಮದುವೆ ನಿಶ್ಚಯವಾದ ಮೇಲೆ ನಾವಿಬ್ರೂ ಒಂದೇ ಮನೆಯವರ ಹಾಗಾದೆವು. ನಿಮ್ಮ ಹತ್ರ ಮುಚ್ಚು ಮರೆಯೇನು? ನಮ್ಮ ಹುಡುಗ ವಿದ್ಯಾವಂತ. ಕೆಲಸಕ್ಕೂ ಎಲ್ಲೆಲ್ಲೂ ಪ್ರಯತ್ನಿಸಿದ್ದಾನೆ. ಇನ್ನೂ ಸಿಕ್ಕಿಲ್ಲ. ಅದ್ಯಾವ ದೊಡ್ಡ ವಿಷಯ ಬಿಡಿ. ಇವತ್ತಲ್ಲ ನಾಳೆ ಸಿಗುತ್ತೆ. ನಿಮ್ಮ ಮಗಳೇ ಸಂಪಾದ್ನೆ ಮಾಡ್ತಾಳಲ್ಲ. ಇನ್ನೇನು ಯೋಚ್ನೆ? ಮದುವೆ ಆದ ಮೇಲೆ ನೀವು ಅಳಿಯನಿಗೂ ಒಂದು ಕೆಲಸ ಕೊಡಿಸೇ ಕೊಡಿಸ್ತೀರಿ. ಯಾರಿಗೋಸ್ಕರ? ನಿಮ್ಮ ಮಗಳ ಸುಖಕ್ಕೆ ತಾನೇ ಎಲ್ಲಾ ಮಾಡೋದು?"</p>
		<p>ದಂಗು ಬಡಿದು ಹೋದ ಕಪನೀಪತಿ! ತನ್ನ ಮನೆಯಲ್ಲೇ ಇಬ್ಬರು ಗಂಡು ಮಕ್ಕಳು ನಿರುದ್ಯೋಗಿಗಳಾಗಿ ಕುಳಿತಿರುವಾಗ ಅಳಿಯನಿಗೆ ಕೆಲಸ ಕೊಡಿಸು ಎನ್ನುತ್ತಿದ್ದಾರೆ ಆಕೆ!</p>
		<p>ಭಾಗೀರಥಿಗೆ ಕೋಪ ಉಕ್ಕೇರಿತು.</p>
		<p>"ನೀವು ಮೊದಲೇ ಈ ವಿಚಾರ ನಮಗ್ಯಾಕೆ ಹೇಳಲಿಲ್ಲ?"</p>
		<p>ಸುಮಿತ್ರಮ್ಮ ತಣ್ಣಗೆ ನಗುನಗುತ್ತ ಹೇಳಿದರು -</p>
		<p>"ನೀವು ಕೇಳಲಿಲ್ಲವಲ್ಲಾ. ಇವತ್ತು ಕೇಳಿದ್ರಿ ಇವತ್ತು ಹೇಳ್ದೆ. ಅವತ್ತೇ ಕೇಳಿದ್ರೆ ಅವತ್ತೇ ಹೇಳ್ತಿದ್ದೆ."</p>
		<p>'ಬಂದ ದಾರಿಗೆ ಸುಂಕವಿಲ್ಲ' ಎಂಬಂತೆ ಹಿಂತಿರುಗಿದರು ದಂಪತಿಗಳು.</p>
		<p class="quote-author"><strong><em>-ಎಂ.ಆರ್. ಜಯಶ್ರೀ</em></strong><em>(ಕೆಂಟ್, ವಾಷಿಂಗ್ಟನ್)</em></p>
	</section>
	<section class="level1 numbered" epub:type="chapter" role="doc-chapter" id="id-008">
		<h1 class="level1-title" epub:type="title">ಬೊಂಬೆಯಾಟ</h1>
		<p><em>ಸ್ವಾತಿಗೆ ಅರ್ಥ ಆಗಲಿಲ್ಲ. ಆದರೆ ಬೊಂಬೆ ಮಾತ್ರ ತನಗೆ ಎಲ್ಲವೂ ಅರ್ಥ ಆದಂತೆ ಮುಗುಳ್ನಗೆ ನಗುತ್ತಿತ್ತು.</em></p>
		<p>ಮಂಗಳ ಕಷ್ಟಪಟ್ಟು ದೊಡ್ಡ ಪೆಟ್ಟಿಗೆಯೊಂದನ್ನು ಅಟ್ಟದ ಮೇಲಿಂದ ಕೆಳಗಿಳಿಸಿದಳು. ಅದರ ಮೇಲೆ ಬೇಕಾದಷ್ಟು ಧೂಳು ಕುಳಿತಿತ್ತು. ಎಷ್ಟೋ ದಿನಗಳಿಂದ ತೆಗೆದೇ ಇರದ ಪೆಟ್ಟಿಗೆಯ ಬಾಗಿಲನ್ನು ಮೆಲ್ಲಗೆ ತೆಗೆದಳು. ಅದರ ಒಳಗೆ ಸಣ್ಣಪುಟ್ಟ ಸಾಮಾನುಗಳು ಬರೀ ಆಟದ ಸಾಮಾನುಗಳು. ನವಿಲು, ಕಾರು, ಸ್ಕೂಟರ್, ಕುದುರೆ, ಪುಟ್ಟ ತಟ್ಟೆ ಲೋಟಗಳು ಇನ್ನೂ ಏನೇನೋ. ಎಲ್ಲ ತೆಗೆದು ಕಡೆಯಲ್ಲಿ ಸಿಕ್ಕ ಬೊಂಬೆಯೊಂದನ್ನು ಕೈಗೆ ತೆಗೆದುಕೊಂಡಳು. ತನಗೆ ತಾನೇ ನಕ್ಕಳು ಮಂಗಳ. ಆ ಬೊಂಬೆ ತುಂಬ ಹಳೆಯದು. ಅದು ಹಾಕಿಕೊಂಡಿದ್ದ ಕಪ್ಪು ಬಣ್ಣದ ಫ್ರಾಕ್ ಅಲ್ಲಲ್ಲಿ ಹರಿದು ಹೋಗಿತ್ತು. ಎರಡೂ ಕೆನ್ನೆಗಳ ಬಣ್ಣ ಮಾಸಲಾಗಿತ್ತು. ಹಣೆಯ ಮೇಲೆ ಒಂದು ಇಂಚಿನಷ್ಟು ಬಣ್ಣ ಕಿತ್ತು ಹೋಗಿತ್ತು. ಆದರೂ ಮುದ್ದಾಗಿ ನಗುತ್ತಿತ್ತು ಆ ಬೊಂಬೆ. ಅವಳ ಮಗಳ ಮುದ್ದಿನ ಬೊಂಬೆ. ಆ ಬೊಂಬೆಗೆ ಏನಿಲ್ಲ ಅಂದ್ರೂ ೨೪-೨೫ ವರ್ಷ. ಸುಮಾರು ಇಪ್ಪತ್ತು ವರ್ಷದಿಂದ ಧೂಳು ಹಿಡಿದು ಪೆಟ್ಟಿಗೆಯಲ್ಲೇ ಕುಳಿತು ಈಗ ಈಚೆಗೆ ಬಂದಿದೆ.</p>
		<p>ಬೇಗ ಬೇಗ ಆಟದ ಸಾಮಾನುಗಳನ್ನು ಪೆಟ್ಟಿಗೆಗೆ ಹಾಕಿ, ಅಟ್ಟದ ಮೇಲಿಟ್ಟು, ಆ ಬೊಂಬೆಯನ್ನು ಮಾತ್ರ ಕೆಳಗೆ ತಂದಳು. ಇನ್ನೇನು ವಿಮಾನ ನಿಲ್ದಾಣಕ್ಕೆ ಹೊರಡುವ ಹೊತ್ತಾಯಿತು. ಇವತ್ತು ಅವಳ ಮಗಳು, ಅಳಿಯ ಮತ್ತು ಮೊಮ್ಮಗಳು ಅಮೇರಿಕಾದಿಂದ ಬರ್ತಾರೆ. ಅವರನ್ನು ಮನೆಗೆ ಕರ್ಕೊಂಡು ಬರಬೇಕು. ಬೇಗ ಬೇಗ ಸಿದ್ಧಳಾಗಿ, ಗಂಡನ ಜೊತೆಯಲ್ಲಿ ಕಾರಿನಲ್ಲಿ ಕುಳಿತು ಹೊರಟಳು. ಅವಳ ಕೈ ಚೀಲದಿಂದ ಬೊಂಬೆ ಇಣುಕುತ್ತಿತ್ತು. ಈಗ ಅದರ ಮೇಲೆ ಒಂದು ಚೂರೂ ಧೂಳಿರಲಿಲ್ಲ. ಆದರೂ ಅದೇ ಹರಕು ಬಟ್ಟೆ, ಮುರುಕು ಹಣೆ ಮತ್ತು ಮುದ್ದಾದ ಮುಗುಳ್ನಗೆ. ಶಾಲಿನಿ, ಅವಳ ಗಂಡ ಶ್ಯಾಮ್ ಮತ್ತು ನಾಲ್ಕು ವರ್ಷದ ಸ್ವಾತಿ ವಿಮಾನದಿಂದ ಇಳಿದರು. ಸ್ವಾತಿ ನಾಚಿಕೆಯಿಂದ ಶಾಲಿನಿಯ ಹಿಂದೆಯೇ ಬರುತ್ತಿದ್ದಳು. ಅವಳು ತಾತ, ಅಜ್ಜಿ ಯಾರನ್ನೂ ನೋಡೇ ಇರಲಿಲ್ಲ. ಆದರೆ ಅವರೆಲ್ಲರ ವಿಷಯವನ್ನು ಶಾಲಿನಿ ತುಂಬಾ ಹೇಳಿದ್ದಳು. ಸ್ವಾತಿಗೆ ಅವರಮ್ಮ ಹೇಳಿದ ಕಥೆಗಳೆಲ್ಲ ಕೇಳಿದ ಮೇಲೆ ಭಾರತಕ್ಕೆ ಬರಬೇಕು, ಅಲ್ಲಿರುವ ತಾತ, ಅಜ್ಜಿ ಎಲ್ಲರನ್ನೂ ನೋಡಬೇಕು, ಅವರ ಜೊತೆ ಮಾತಾಡಬೇಕು. ಅಲ್ಲಿಯ ವಿಷಯವೆಲ್ಲ ತಿಳಿದುಕೊಳ್ಳಬೇಕು ಅಂತ ತುಂಬ ಕುತೂಹಲ. ವಿಮಾನದಲ್ಲಿ ಬರೀ ಅವರ ವಿಷಯವನ್ನೇ ಹೇಳ್ತಾ ಬಂದಿದ್ದಳು. ಆದರೆ ಈಗ ಇಲ್ಲಿಗೆ ಬಂದಮೇಲೆ ಏನೋ ಒಂದು ತರಹ ಸಂಕೋಚ, ನಾಚಿಕೆ. ಅಮ್ಮನ ಸೀರೆಯ ಸೆರಗಿನ ಮರೆಯಲ್ಲೇ ನಿಂತಿದ್ದಳು. ಅವಳ ಅಜ್ಜಿ ಕನ್ನಡದಲ್ಲಿ ಏನೋ ಬೇಗ ಬೇಗ ಹೇಳ್ತಾ ಇದ್ದಾರೆ. ಅದರಲ್ಲಿ ಅರ್ಧ ಸ್ವಾತಿಗೆ ಅರ್ಥ ಆಗಲಿಲ್ಲ!</p>
		<p>"ಸ್ವಾತಿ, ಬಾ ಮರಿ, ಏನು ಅಲ್ಲೇ ನಿಂತುಬಿಟ್ಟಿದ್ದೀಯಲ್ಲ. ಬಾಮ್ಮ ಇಲ್ಲಿ."</p>
		<p>"ಸ್ವಾತಿ, ನಾನು ಯಾರು ಗೊತ್ತಾಯ್ತ? ನಿಮ್ಮ ತಾತ ಕಣೇ ಬಾರೆ ಇಲ್ಲಿ."</p>
		<p>"ಇಲ್ಲ ಅಣ್ಣ ಅವಳಿಗೆ ಅಷ್ಟೊಂದು ಕನ್ನಡ ಬರಲ್ಲ. ನಿಧಾನವಾಗಿ ಮನೇಗೆ ಬರ್ತಾಳೆ ಬಿಡಿ" ಎಂದಳು ಶಾಲಿನಿ.</p>
		<p>ಸ್ವಾತಿಯ ಕಣ್ಣು ಅಜ್ಜಿಯ ಚೀಲದಲ್ಲಿದ್ದ ಬೊಂಬೆಯ ಮೇಲೆ ಬಿತ್ತು. ವಾಹ್: ಎಷ್ಟು ಮುದ್ದಾಗಿದೆ! ಹಳೆಯ ಬೊಂಬೆ... ಅಜ್ಜಿ ಯಾಕೆ ಇದನ್ನು ಇಟ್ಕೊಂಡಿದಾರೆ? ದೊಡ್ಡೋರು ಯಾರಾದ್ರೂ ಬೊಂಬೆ ಇಟ್ಕೊಂಡು ಆಟ ಆಡ್ತಾರಾ? ಸ್ವಾತಿ ಅಜ್ಜಿಯ ಮುಖವನ್ನೊಮ್ಮೆ ನೋಡಿದಳು. ಮಾತಿನ ಗಲಾಟೆಯಲ್ಲಿ ಮಂಗಳಂಗೆ ಬೊಂಬೆಯ ವಿಚಾರ ಮರೆತು ಹೋಗಿತ್ತು. ಮಂಗಳ, ಶಾಲಿನಿ ಇನ್ನು ಏನೋ ಮಾತಾಡ್ತಾ ಇದ್ದರು. ಎಲ್ಲ ಕಾರಿನಲ್ಲಿ ಕುಳಿತರು. ಸ್ವಾತಿ ತಾಯಿಗಂಟಿದಂತೆ ಕುಳಿತಿದ್ದರೂ ಅವಳ ಕಣ್ಣೆಲ್ಲಾ ಬೊಂಬೆಯ ಮೇಲೇ ಇತ್ತು.</p>
		<p>ಮನೆಯ ಒಳಗೆ ಸಾಮಾನೆಲ್ಲ ಸಾಗಿಸಿದ್ದರು. ಅಜ್ಜಿಯ ಚೀಲ ಸೋಫಾದ ಪಕ್ಕದ ಟೇಬಲ್ ಮೇಲೆ ಇತ್ತು. ಒಳಗಿನಿಂದ ಬೊಂಬೆ ಇನ್ನೂ ಇಣುಕಿ ನೋಡ್ತಾ ಇತ್ತು. ಅಜ್ಜಿ ಟ್ರೇ ತುಂಬ ಕಾಫಿಯ ಲೋಟಗಳನ್ನಿಟ್ಟು ತಂದರು. ಎಲ್ಲರಿಗೂ ಕಾಫಿ ಕೊಟ್ಟಾದ ಮೇಲೆ ಖಾಲಿ ಟ್ರೇಯನ್ನು ಟೇಬಲ್ ಮೇಲೆ ಇಡುತ್ತಾ ಸ್ವಾತಿಯನ್ನು ಕೇಳಿದರು.</p>
		<p>"ನಿನಗೆ ಏನು ಕೊಡಲಿ ಮರಿ? ಕುಡಿಯೋಕ್ಕೆ ಏನಾದರೂ ಬೇಕಾ?"</p>
		<p>ಸ್ವಾತಿ ಇನ್ನೂ ಆ ಬೊಂಬೆಯನ್ನೇ ನೋಡುತ್ತಿದ್ದಳು. ಅಜ್ಜಿಗೆ ಈಗ ಅರ್ಥವಾಯಿತು.</p>
		<p>"ಅಯ್ಯೋ, ಆ ಬೊಂಬೆ! ನಿಂಗೆ ಅಂತ ತಂದೆ ಮರಿ. ಬಾ ಇಲ್ಲಿ ಕೊಡ್ತೀನಿ."<br />ಮಂಗಳ ಸಡಗರದಿಂದ ಹಳೆಯ ಬೊಂಬೆಯನ್ನು ಮೊಮ್ಮಗಳಿಗಿತ್ತಳು.</p>
		<p>"ಯಾವುದಮ್ಮಾ ಈ ಬೊಂಬೆ?" ಶಾಲಿನಿ ಕೇಳಿದಳು.</p>
		<p>"ಅದೇ ಕಣೆ, ನಿನಗೆ ನಾಲ್ಕು ವರ್ಷ ಆಗಿದ್ದಾಗ ನಾನು ಮೈಸೂರು ದಸರಾ ಎಗ್ಸಿಬಿಷನ್‍ನಿಂದ ತಂದು ಕೊಟ್ಟಿರಲಿಲ್ಲವೇ, ಅದೇ ಬೊಂಬೆ."</p>
		<p>ಶಾಲಿನಿಗೆ ಈಗ ಜ್ಞಾಪಕ ಬಂತು, ಹೌದು ಅದು ತನ್ನ ಬೊಂಬೆ. ತಾನು ಚಿಕ್ಕವಳಾಗಿದ್ದಾಗ ಆಡುತ್ತಿದ್ದ ಬೊಂಬೆ. ಎಷ್ಟು ಕಥೆಗಳನ್ನು ಹೇಳಿದ್ದಳು ಈ ಬೊಂಬೆಗೆ. ಎಷ್ಟೊಂದು ಹಾಡು ಹೇಳಿ ಮಲಗಿಸಿದ್ದಳು. ಎಷ್ಟೋ ಗುಟ್ಟುಗಳನ್ನು ಹೇಳಿದ್ದಳು ಇದೇ ಬೊಂಬೆಗೆ. ತಂದೆ, ತಾಯಿ, ಅವಳ ಮೆಚ್ಚಿನ ಗೆಳತಿ ಗಿರಿಜಾಳಿಗೂ ಹೇಳದ ಗುಟ್ಟುಗಳನ್ನೆಲ್ಲವನ್ನೂ ಈ ಬೊಂಬೆಗೆ ಹೇಳಿದ್ದಳು. ದಸರಾ ಹಬ್ಬದಲ್ಲಿ ಬೊಂಬೆ ಆರತಿಗೆ ಹೊರಟಾಗ ಪ್ರತಿ ವರ್ಷ ಈ ಬೊಂಬೆಯನ್ನೇ ಎತ್ತಿಕೊಂಡು ಹೋಗುತ್ತಿದ್ದಳು. ಮನೆ ಆಟ ಆಡುವಾಗೆಲ್ಲ ಅವಳ ಮಗಳಾಗ್ತಾ ಇತ್ತು ಈ ಬೊಂಬೆ. ಈಗ ತನ್ನ ಸ್ವಂತ ಮಗಳ ಕೈಯಲ್ಲಿ!</p>
		<p><en>"Mummy, Mummy, could I play with your doll?"</en> ಸ್ವಾತಿ ತನ್ನದೇ ಪ್ರಪಂಚದಲ್ಲಿ ಮುಳುಗಿದ್ದ ತಾಯಿಯನ್ನು ಎಬ್ಬಿಸಿದಳು.</p>
		<p>"ಔ. ಏ. ಹೋಗು ಆಡ್ಕೋ ಹೋಗು. ಅಮ್ಮ, ಇಷ್ಟು ದಿನ ಎಲ್ಲಿತ್ತು ಈ ಬೊಂಬೆ?" ಶಾಲಿನಿ ಕೇಳಿದಳು.</p>
		<p>"ಅಟ್ಟದ ಮೇಲೆ ನಿನ್ನ ಆಟದ ಸಾಮಾನೆಲ್ಲ ಒಂದು ಪೆಟ್ಟಿಗೆಯಲ್ಲಿ ಇಟ್ಟಿದೀನಿ, ಅದರ ಜೊತೆ ಇತ್ತು." ಮಂಗಳ ಹೇಳಿ ತಿಂಡಿ ತರಲು ಅಡಿಗೆ ಮನೆಗೆ ಹೋದಳು. ಅಮ್ಮ, ಪಾಪ, ತನ್ನ ಬೊಂಬೆಯನ್ನು ಎಷ್ಟು ಜೋಪಾನ ಮಾಡಿದ್ದಾರೆ. ತನ್ನ ಮೆಚ್ಚಿನ ಬೊಂಬೆ ಅಟ್ಟದ ಮೇಲಿನ ಪೆಟ್ಟಿಗೆಯಲ್ಲಿ ಕಳೆದ ಇಪ್ಪತ್ತು ವರ್ಷವನ್ನು ಕಳೆದಿದೆ. ತನಗೆ ೯-೧೦ ವರ್ಷ ಆಗುವ ತನಕ ಆಡುತ್ತಿದ್ದ ಬೊಂಬೆ ಅದು. ಅದರ ಹಣೆಯ ಮೇಲಿನ ಗಾಯ! ಶಾಲಿನಿಗೆ ನಗು ಬಂದಿತು. ಅವಳು ಮತ್ತು ಗಿರಿಜ ಬೊಂಬೆಯನ್ನು ಎಳೆಯುತ್ತಾ ತನ್ನ ಮಗು, ತನ್ನ ಮಗು ಎಂದು ಜಗಳ ಆಡುತ್ತಿದ್ದಾಗ- ಹೌದು ಚೆನ್ನಗಿ ಜ್ಞಾಪಕ ಇದೆ- ಗಿರಿಜ ಬೊಂಬೆಯ ಎಡಗೈ ಹಿಡಿದೆಳೆಯುತ್ತಿದ್ದಳು, ತಾನು ಅದರ ಬಲಗೈ- ಆಗ ಗಿರಿಜಳ ಕೈ ಸಡಿಲವಾಗಿ ಶಾಲಿನಿ ದೊಪ್ಪೆಂದು ಹಿಂದಕ್ಕೆ ಬಿದ್ದಳು. ಬೊಂಬೆ ಹಾರಿ, ಕಂಬಕ್ಕೆ ಅದರ ಹಣೆ ಬಡಿದು ಜಾರಿ ಬಿದ್ದಿತು. ಹಣೆಯ ಮೇಲಿನ ಬಣ್ಣ ಕಿತ್ತು ಬಂದಿತ್ತು. ಶಾಲಿನಿಗೆ ಗಿರಿಜಳ ಮೇಲೆ ತುಂಬ ಸಿಟ್ಟು ಬಂದಿತ್ತು. ಆನೆ ಮೇಲೆ, ಕುದುರೆ ಮೇಲೆ... ಎಲ್ಲ ಹೇಳಿ, ಅವಳ ಸಂಗ ಬಿಟ್ಟು ಬೊಂಬೆ-ಅಲ್ಲ, ತನ್ನ ಮಗುವನ್ನು-ಎತ್ತಿಕೊಂಡು ಓಡಿ ಬಂದಿದ್ದಳು. ಗಿರಿಜ ತನ್ನ ಮಗುವನ್ನು ಬೀಳಿಸಿ ಗಾಯ ಮಾಡಬಹುದೆ?</p>
		<p>ತನಗೆ ಯಾಕೆ ಈ ಬೊಂಬೆಯ ವಿಷಯ ಇಷ್ಟು ವರ್ಷದಲ್ಲಿ ಒಂದು ದಿನವಾದರೂ ಜ್ಞಾಪಕ ಬರಲಿಲ್ಲ? ಜೀವನ ಎಷ್ಟು ವಿಚಿತ್ರ, ಆಗ ಆ ಬೊಂಬೆಯೇ ಅವಳ ಜೀವವಾಗಿತ್ತು. ಅದರ ಅವಶ್ಯಕತೆ ಇಲ್ಲವಾದ ಮೇಲೆ ಅದು ಪಾಪ, ಕತ್ತಲೆಯಲ್ಲಿ, ಧೂಳು ತುಂಬಿದ ಪೆಟ್ಟಿಗೆಯಲ್ಲಿ ತನ್ನ ಜೀವಮಾನವನ್ನು ಕಳೆದಿದೆ. ಆದರೆ ಈಗ ಮತ್ತೆ ಬೆಳಕಿಗೆ ಬಂದಿದೆ. ಸ್ವಾತಿಯ ಜೊತೆಯಲ್ಲಿ ಈ ಬೊಂಬೆಗೆ ಹೊಸ ಜೀವನ ಕಾದಿದೆಯೇನೋ?</p>
		<p>ಶಾಲಿನಿಗೆ ಅವಳ ಬಾಲ್ಯವೆಲ್ಲ ಈಗ ಕಣ್ಣುಮುಂದೆ ಬಂದಂತಾಯ್ತು. ತಾನು ಚಿಕ್ಕ ಹುಡುಗಿಯಾಗಿದ್ದಾಗ ಅದೆಷ್ಟು ಚೆನ್ನಾಗಿತ್ತು ತನ್ನ ಜೀವನ. ಅಮ್ಮನ ಕಣ್ಮಣಿಯಾಗಿದ್ದಳು ಅವಳು. ಒಬ್ಬಳೇ ಮಗಳು ಅಂತ ಮುದ್ದಿನಿಂದ ಬೆಳಸಿದ್ದಳು. ತಂದೆ ಪ್ರಸಿದ್ಧ ಡಾಕ್ಟರ್ ಆಗಿದ್ದರಿಂದ ಸದಾ ಕೈತುಂಬ ಕೆಲಸವಿರುತ್ತಿತ್ತು ಅವರಿಗೆ. ಅಕ್ಕತಂಗಿಯರಿಲ್ಲದ ಶಾಲಿನಿಗೆ ಅವರಮ್ಮನೇ ಅಕ್ಕ, ತಂಗಿ, ಗೆಳತಿ ಎಲ್ಲರೂ. ಶಾಲಿನಿ ಓದು-ಬರಹ, ಆಪಪಾಟ, ಹಾಡುಹಸೆ ಎಲ್ಲದರಲ್ಲೂ ಮುಂದು. ಸ್ಕೂಲಿನಲ್ಲಿ ಶಾಲಿನಿ ಎಂದರೆ ಗೆಳತಿಯರೆಲ್ಲರಿಗೂ ಅಪಾರ ಪ್ರೀತಿ. ಅವಳೇ ಎಲ್ಲರಿಗೂ ಮುಂದಾಳು. ಉಪಾಧ್ಯಾಯ ವರ್ಗಕ್ಕೆ ಶಾಲಿನಿಯನ್ನು ಕಂಡರೆ ತುಂಬಾ ಅಭಿಮಾನ. ಅವಳ ಚಟುವಟಿಕೆಗಳಿಗೆಲ್ಲ ಸಹಕಾರ ಬೆಂಬಲ ನೀಡುವರು ತಾಯಿ. ಶಾಲಿನಿಗೆ ಬೆಂಬಲ ಕೊಟ್ಟು ಪ್ರೋತ್ಸಾಹಿಸುವವರೂ ಅವರೇ, ಆಮೇಲೆ ಅವಳು ವಿಜಯ ಗಳಿಸಿದಾಗ ಅವಳ ಉಲ್ಲಾಸ, ಹಿಗ್ಗುಗಳಲ್ಲಿ ಪಾಲ್ಗೊಳ್ಳುವವರೂ ಅವರೇ. ಅವಳು ಎಡವಿದಾಗ ಕೈ ಹಿಡಿದು ಎತ್ತುವವರೂ ಅವರೇ, ಸರಿಯಾದ ದಾರಿ ತೋರಿಸುವವರೂ ಅವರೇ. ಎಂದಾದರೊಮ್ಮೆ ಶಾಲಿನಿಗೆ ನಿರಾಶೆಯಾದರೆ, ಅವಳು ಬಯಸಿದ ಮಟ್ಟಕ್ಕೆ ಅವಳಿಗೆ ಏರಲು ಸಾಧ್ಯವಿಲ್ಲದಂತಾದರೆ ಮಂಗಳ ಅವಳ ದುಃಖ ದುಗುಡಗಳಲ್ಲಿ ಭಾಗಿಯಾಗುತ್ತಿದ್ದರು. ಶಾಲಿನಿಗೆ ತಾಯಿಯೆಂದರೆ ಜೀವ. ತಾಯಿ ಹಗಲೂ ರಾತ್ರಿ ಎಚ್ಚರಿಕೆ ವಹಿಸಿ ಪ್ರೀತಿಯಿಂದ ಎರಕ ಹೊಯ್ದ ಅನುಪಮ ಮೂರ್ತಿ ಶಾಲಿನಿ.</p>
		<p>ಶಾಲಿನಿ ೧೮ ವರ್ಷಕ್ಕೆ ಬಿ.ಎಸ್‍ಸಿ., ಮುಗಿಸಿದ ತಕ್ಷಣ ಅವಳಿಗೆ ಮದುವೆ ಮಾಡಿಬಿಟ್ಟರು. ಶ್ಯಾಮ್ ಇಂಜಿನಿಯರ್, ತುಂಬಾ ಒಳ್ಳೆ ಹುಡುಗ. ಕೈ ತುಂಬ ಸಂಬಳ ಬರುತ್ತೆ ಅಂತ ಎಲ್ಲರೂ ಒಬ್ಬಳೇ ಮಗಳನ್ನು ಯಾಕೆ ಅಷ್ಟು ದೂರ ಕೊಡ್ತೀರ, ಬೆಂಗಳೂರಲ್ಲೇ ಯಾವುದಾದರೂ ನೋಡಬಾರದಾಗಿತ್ತೆ ಎಂದರು. ಮದುವೆಗೆ ಎಲ್ಲರನ್ನೂ ಕರೆಯಲು ಹೋಗಿದ್ದ ಮಂಗಳ ಇವರ ಮಾತೆಲ್ಲ ಕೇಳಿ ದಾರಿ ಉದ್ದಕ್ಕೂ ಅತ್ಕೊಂಡು ಬಂದಿದ್ದಳು. ಆದರೆ ಶಾಲಿನಿಯ ಸುಖ ಸಂತೋಷ ಮುಖ್ಯ. ಅವಳಿಗೆ ಒಳ್ಳೆಯ ಜೀವನ, ಸುಖ, ಸೌಲಭ್ಯ, ಸದಾವಕಾಶಗಳು ಕಾದಿರುವಾಗ ನಮ್ಮ ಸ್ವಾರ್ಥಕ್ಕೋಸ್ಕರ ಅದಕ್ಕೆ ಅಡ್ಡಿ ಮಾಡಬಾರದು ಎಂದು ಮನಸ್ಸು ಗಟ್ಟಿ<br />ಮಾಡಿಕೊಂಡಿದ್ದಳು. ಮದುವೆ ಆದ ೩-೪ ತಿಂಗಳಲ್ಲೇ ವೀಸಾ ದೊರಕಿದ ಕೂಡಲೇ ಸ್ಯಾನ್‍ಹೊಸೆಯಲ್ಲಿದ್ದಳು ಶಾಲಿನಿ.</p>
		<p>ಗಂಡ ಹೊಸಬ, ಜಾಗ ಹೊಸದು, ಹೊಸ ದೇಶ, ಹೊಸ ರೀತಿ ನೀತಿಗಳು, ಹೊಸ ಸ್ನೇಹಿತರು- ಎಲ್ಲವನ್ನೂ ಸರಿಹೊಂದಿಸಿಕೊಳ್ಳಬೇಕಾದರೆ ಕೊಂಚ ಕಷ್ಟವೇ ಆಯಿತು ಶಾಲಿನಿಗೆ. ಶ್ಯಾಮ್ ತುಂಬ ಸಹನೆಯಿಂದ ಅವಳ ಮನಸ್ಸಿನ ಭಾವನೆಗಳನ್ನು ಅರಿತು ಅವಳಿಗೆ ಸ್ವಲ್ಪವೂ ನೋವಾಗದಂತೆ ನೋಡಿಕೊಳ್ಳುತ್ತಿದ್ದ. ಆದರೂ ಪ್ರತಿವಾರ ತಾಯಿಯ ಕಾಗದವನ್ನು ಚಾತಕಪಕ್ಷಿಯಂತೆ ನಿರೀಕ್ಷಿಸುತ್ತಿದ್ದಳು ಶಾಲಿನಿ. ಒಂದು ವಾರ ಕಾಗದ ಬರದೇ ಇದ್ದರೆ ಹಳೇ ಕಾಗದಗಳನ್ನೇ ಮುಂದಿಟ್ಟುಕೊಂಡು ಕಣ್ಣೀರು ಹಾಕುತ್ತಿದ್ದಳು. ಚಿಕ್ಕಂದಿನಲ್ಲಿ ಇದ್ದಂತೆಯೇ ಇನ್ನೂ ಅವಳಿಗೆ ತಾಯಿಯ ಬೆಂಬಲ, ಆಧಾರ, ನೆರವುಗಳ ಅವಶ್ಯಕತೆಯಿತ್ತು. ಅದರ ಪ್ರತಿರೂಪವಾಗಿತ್ತು ಅವರು ಆಸಕ್ತಿವಹಿಸಿ ಪ್ರೀತಿಯಿಂದ ಬರೆಯುತ್ತಿದ್ದ ಕಾಗದಗಳು ಮತ್ತು ಅವರ ಸವಿನೆನಪು.</p>
		<p>ಶಾಲಿನಿಯನ್ನು ಬಿ.ಎಸ್., ಮಾಡುವಂತೆ ಪ್ರೋತ್ಸಾಹಿಸಿದ್ದು ಶ್ಯಾಮ್. ಸ್ವಲ್ಪ ಮನೆಯಿಂದ ಹೊರಗೆ ಹೋಗಿ ಓದಿನಲ್ಲಿ ಆಸಕ್ತಿ ತೆಗೆದುಕೊಂಡರೆ ನಿನಗೂ ಚೆನ್ನಾಗಿರುತ್ತೆ. ಬೇಜಾರು ಕಳೆಯುತ್ತೆ ಅಂತ. ಇನ್ನು ಕಾಲೇಜು ಸೇರಿದ ಮೇಲೆ ಸದಾ ಓದು, ಲೈಬ್ರರಿಗೆ ಹೋಗುದುದು, <en>assignments</en> ಮಾಡುವುದು ಇವುಗಳಲ್ಲೇ ದಿನಗಳು ಕಳೆಯುತ್ತಿದ್ದವು. ಸ್ವಲ್ಪ ವಿರಾಮವಿದ್ದಾಗ ಶ್ಯಾಮ್ ಜೊತೆ ಕುಳಿತು ಭಾರತದ ವಿಷಯ ಮಾತಾಡುತ್ತಿದ್ದಳು. ಬರೀ ಸಿನಿಮಾ ಹಾಡಿನ ಪ್ರೇಮಿಯಾಗಿದ್ದ ಶಾಲಿನಿ ಈಗ ಸಂಗೀತಪ್ರಿಯ ಶ್ಯಾಮ್‍ನಿಂದ ಸ್ವಲ್ಪ ಸ್ವಲ್ಪ ಕರ್ನಾಟಕ ಸಂಗೀತವನ್ನೂ ಇಷ್ಟಪಡಲು ಪ್ರಾರಂಭಿಸಿದಳು. ಗಂಡನ ಅಭಿರುಚಿ, ಆಸಕ್ತಿ, ಸ್ನೇಹಿತರು, ಹವ್ಯಾಸಗಳು, ಮೌಲ್ಯಗಳು ಎಲ್ಲವನ್ನೂ ಶಾಲಿನಿ ತನ್ನದಾಗಿ ಮಾಡಿಕೊಂಡಳು. ಇನ್ನೂ ಚಿಕ್ಕವಳಾಗಿದ್ದರಿಂದ ಅವಳ ಮುಗ್ಧ ಮನಸ್ಸು ಶ್ಯಾಮ್ ಮನಸ್ಸಿನ ಪ್ರತಿಬಿಂಬವಾಗಿತ್ತು. ಜೀವನ ಎಲ್ಲಾ ಶ್ಯಾಮ್ ಜೀವನದೊಡನೆ ಬೆರೆತು ಹೋಗಿತ್ತು. ಈಗ ಅವನ ಬೆಂಬಲ, ಸಹಕಾರ, ಪ್ರೋತ್ಸಾಹದಿಂದ ನಡೆಯುತ್ತಿತ್ತು ಅವಳ ಜೀವನ. ಶ್ಯಾಮ್ ಅವಳ ಜೀವನದಲ್ಲಿ ಹಾಸುಹೊಕ್ಕಾಗಿ ಹೋಗಿದ್ದ. ಈಗ ಅಮ್ಮನ ಕಾಗದ ಬರದಿದ್ದರೆ ಏನೋ ಅಮ್ಮ <en>busy</en> ಆಗಿರಬೇಕು ಎಂದುಕೊಳ್ಳುತ್ತಾ ಇದ್ದಳು ಶಾಲಿನಿ. ಮಂಗಳ ಈಗ ಮನೆಯಲ್ಲೇ ಕುಳಿತು ಬೇಜಾರು ಎಂದು ಒಂದು ಶಿಶುವಿಹಾರ ಶುರುಮಾಡಿದ್ದಳು.</p>
		<p>ಎರಡು ವರ್ಷದಲ್ಲಿ ಬಿ.ಎಸ್., ಮುಗಿಸಿದ ಮೇಲೆ ಎಂ.ಎಸ್., ಮಾಡಲು ನಿರ್ಧರಿಸಿದಳು ಶಾಲಿನಿ. ಅದಕ್ಕೆ ಮೊದಲು ಶ್ಯಾಮ್‍ಗೆ ಆರು ವಾರ ರಜ ಇದ್ದುದರಿಂದ ಭಾರತಕ್ಕೆ ಹೊರಟರು. 'ಇಷ್ಟು ದಿನ ಆದಮೇಲೆ ಬಂದಿದೀ ಇನ್ನು ನಾಲ್ಕು ದಿನ ಇರುವ ಹಾಗೆ ಬರಬಾರದಾಗಿತ್ತಾ' ಎಂದರು ಮಂಗಳ. ಅಮ್ಮನ ಜೊತೆ ಜಾಸ್ತಿ ದಿನ<br /><em>ಅಮೆರಿಕನ್ನಡದ ಕತೆಗಳು/೩೮</em><br /><sub> </sub><br /><em>ಅಮೆರಿಕನ್ನಡದ ಕತೆಗಳು/೩೯</em><br />ಕಳೆಯಲು ಸಾಧ್ಯವಿಲ್ಲವಲ್ಲಾ ಎಂದು ಮನಸ್ಸಿಗೆ ಕಸಿವಿಸಿ ಆದರೂ ಮುಂದೆ ಓದುವ ಹುರುಪಿನಲ್ಲಿ ಗಂಡನೊಡನೆ ವಾಪಸ್ ಬಂದಳು. ಎಂ.ಎಸ್., ಮುಗಿಯುವ ವೇಳೆಗೆ ಸ್ವಾತಿಯ ತಾಯಿಯಾಗಿದ್ದಳು ಶಾಲಿನಿ. ಕೆಲವೇ ದಿನಗಳಲ್ಲಿ ಒಳ್ಳೆಯ ಕೆಲಸವೂ ಸಿಕ್ಕಿತು. ಚಿಕ್ಕ ಮಗುವನ್ನು ಮನೆಯಲ್ಲಿ ಬಿಟ್ಟು ಕೆಲಸಕ್ಕೆ ಹೋಗಲು ಬೇಜಾರಾದರೂ ಒಳ್ಳೆಯ ಬೇಬಿಸಿಟಿಂಗ್ ಸಿಕ್ಕಿದ್ದರಿಂದ ಸ್ವಲ್ಪ ಯೋಚನೆ ಕಡಿಮೆಯಾಗಿತ್ತು. ಮನೆ ಕೆಲಸ, ಸ್ವಾತಿಯನ್ನು ಬೆಳೆಸುವುದು, ಜೊತೆಗೆ ಅವಳ ಆಫೀಸು ಎಲ್ಲ ಸೇರಿ ಶಾಲಿನಿಗೆ ಉಸಿರಾಡುವುದಕ್ಕೂ ಪುರುಸೊತ್ತಿರಲಿಲ್ಲ. ತನ್ನ ಜೀವನದಲ್ಲಿ ತಾನು ಮುಳುಗಿ ಹೋಗಿದ್ದಳು. ಒಂದೆರಡು ತಿಂಗಳಿಗೆ ಒಂದು ಕಾಗದ ಬರೆಯುತ್ತಿದ್ದಳು ತನ್ನ ತಾಯಿಗೆ. ಅದೂ ನಾನು ಕ್ಷೇಮ - ನೀನು ಕ್ಷೇಮ ಇಷ್ಟು ಮಾತ್ರ ಇರುತ್ತಿತ್ತು ಅದರಲ್ಲಿ. ಶಾಲಿನಿಗೆ ಈಗ ತಾಯಿಯ ಕಾಗದ ಬರದೇ ಇದ್ದರೆ ದುಃಖವಾಗ್ತಾ ಇರಲಿಲ್ಲ. ಕಳೆದ ೮-೧೦ ವರ್ಷದಲ್ಲಿ ತಾಯಿ ಈಗ ಶಾಲಿನಿಯ ಜೀವನದಿಂದ ದೂರವಾಗಿದ್ದರು - ಕೊಂಚ ಕೊಂಚವಾಗಿ ಹಿಂದೆ ಸರಿದಿದ್ದರು. ಶಾಲಿನಿಯ ಮನಸ್ಸಿನಲ್ಲಿ ತಾಯಿಗೆ ಪ್ರಮುಖ ಜಾಗವೇ ಇದ್ದರೂ ಅದರ ಮುಂದೆ ಒಂದು ತರಹ ಪರದೆಯನ್ನು ಎಳೆದಂತಿತ್ತು. ಧೂಳಿನ ಪದರದಂತೆ ಅದರ ಇರವನ್ನು ಮರೆ ಮಾಡಿತ್ತು. ಅವಳ ಜೀವನಾಡಿಯಂತಿದ್ದ ತಾಯಿಯ ಅಗತ್ಯ ಈಗ ಕಡಿಮೆ ಆಗಿದ್ದರಿಂದ ಮನಸ್ಸಿನ ಒಂದು ಮೂಲೆಯಲ್ಲಿ ನೆನಪಾಗಿ ಮಾತ್ರ ಉಳಿದಿದ್ದಾರೆ. ತಾನು ಯಾಕೆ ತನ್ನ ದೈನಂದಿನ ಕೆಲಸಗಳ ಮಧ್ಯೆ ಅವರನ್ನು ಜ್ಞಾಪಿಸಿಕೊಳ್ಳುವುದಿಲ್ಲ? ಕಳೆದ ಹತ್ತು ವರ್ಷಗಳಲ್ಲಿ ತಾನು ತನ್ನ ಮಗಳು, ಗಂಡ, ತನ್ನ ಕೆಲಸ, ಸ್ನೇಹಿತರು- ಎಲ್ಲರ ಮಧ್ಯೆ ಈ ಮುಂಚೆ ತನ್ನ ಜೀವನ ಸರ್ವಸ್ವವೂ ಆಗಿದ್ದ ತಾಯಿಯನ್ನು ಈಗ ಜ್ಞಾಪಿಸಿಕೊಳ್ಳುವುದೇ ಇಲ್ಲ. ತನ್ನ ಸಂಸಾರದಲ್ಲಿ ಮುಳುಗಿ ಹೋಗಿದ್ದೀನಿ. ಪಾಪ! ಅಮ್ಮ ನನ್ನನ್ನು ಎಷ್ಟು ಜ್ಞಾಪಿಸಿಕೊಳ್ಳುತ್ತಾರೋ... ಆದರೆ ತಾನು ಮಾತ್ರ... ಅವರನ್ನು... ಮರೆತುಬಿಟ್ಟಿದ್ದೀನಿ... ಶಾಲಿನಿಗೆ ದುಃಖ ಒತ್ತರಿಸಿ ಬಂತು.</p>
		<p>"ಶಾಲಿನಿ.... ಶಾಲಿನಿ.... ಏನೇ ಇದು... ಏನು ಯೋಚಿಸ್ತಾ ಕೂತಿದಿ? ಕಾಫಿ ಆರಿ ಅಕ್ಷತೆ ಆಗಿದೆ..." ಮಂಗಳ ಮಗಳನ್ನು ಈ ಲೋಕಕ್ಕೆ ತರಲು ಪ್ರಯತ್ನಿಸಿದಳು.</p>
		<p>"ಅಮ್ಮಾ..... ಅಮ್ಮಾ... <en>I love you...</en>ಅಮ್ಮಾ..." ತಾಯಿಯ ಹೆಗಲಿನ ಮೇಲೆ ತಲೆಯಿಟ್ಟು ಬಿಕ್ಕಿ ಬಿಕ್ಕಿ ಅತ್ತಳು ಶಾಲಿನಿ.</p>
		<p><en>"I love you too Shalini...</en> ಎಷ್ಟು ದಿವಸ ಆಗಿ ಹೋಗಿತ್ತೇ ನಿನ್ನ ನೋಡಿ... ನಿನಗೆ ಒಬ್ಬಳು ಮಗಳು ಇದ್ದಾಳಲ್ಲಮ್ಮ ಈಗ... ಆದರೆ... ನೀನು ಮಾತ್ರ ಇನ್ನೂ ನನ್ನ ಮಗು ಶಾಲಿನಿ... ಏಳಮ್ಮ... ಅಳಬೇಡ... ಈಗ ತಾನೆ ಮನೆಗೆ ಬರ್ತಿದೀ ಇರೋ ನಾಲ್ಕು ದಿನ ನಗ್ತಾ ನಗ್ತಾ ಇರೋಣ... ಏಳು ಕಣ್ಣೊರೆಸಿಕೋ..." ಮಂಗಳ ತನ್ನ ಕಣ್ಣೀರನ್ನು ಹಿಂದೆ ತಳ್ಳುತ್ತಾ ಮಗಳಿಗೆ ಸಮಾಧಾನ ಹೇಳಿದಳು.</p>
		<p>ಇಷ್ಟರಲ್ಲಿ ಸ್ವಾತಿ ಮತ್ತು ಬೊಂಬೆ ಸ್ನೇಹಿತರಾಗಿ ಹೋಗಿದ್ದರು. ಅಜ್ಜಿ ಸ್ವಾತಿಗೆ ಚಕ್ಕುಲಿ ಮತ್ತು ಹಾಲು ಕೊಟ್ಟಿದ್ದರು. ಅಜ್ಜಿಗೆ ಹೇಗೆ ಗೊತ್ತಾಯಿತು... ತನಗೆ ಚಕ್ಕುಲಿ ಇಷ್ಟ ಅಂತ ಸ್ವಾತಿ ಚಕ್ಕುಲಿಗೆ  <en>crunchy</en> ಎಂದು ಕರೆಯುತ್ತಿದ್ದಳು. ಅಮ್ಮ ಮಾಡಿದಾಗೆಲ್ಲ ತುಂಬ ಇಷ್ಟಪಟ್ಟು ತಿನ್ನುತ್ತಿದ್ದಳು. ಸ್ವಾತಿ ಬೊಂಬೆಗೆ ಸ್ವಲ್ಪ ಹಾಲು ಕುಡಿಸಿದಳು. ಅಜ್ಜಿ ಹೇಳಿದಾರೆ ಬೊಂಬೆಗೆ ಹೊಸ ಲಂಗ ಹೊಲಿದು ಕೊಡ್ತಾರಂತೆ. ಅಜ್ಜಿ ಎಷ್ಟು ಒಳ್ಳೆಯವರು ಆದರೆ ಈಗ ಯಾಕೆ ಅಮ್ಮ ಮತ್ತು ಅಜ್ಜಿ ಅಳುತ್ತಿದ್ದಾರೆ... ಸ್ವಾತಿಗೆ ಅರ್ಥ ಆಗಲಿಲ್ಲ. ಆದರೆ ಬೊಂಬೆ ಮಾತ್ರ ತನಗೆ ಎಲ್ಲವೂ ಅರ್ಥ ಆದಂತೆ ಮುಗುಳ್ನಗೆ ನಗುತ್ತಿತ್ತು. ಜೀವನ ಪಥದಲ್ಲಿ ಶಾಲಿನಿ ತನ್ನನ್ನು ದೂರ ಮಾಡಿದ್ದಂತೆಯೇ ಅವಳ ತಾಯಿಯನ್ನೂ ದೂರ ಮಾಡಿದ್ದಳು! ಆದರೆ ಅದರಿಂದ ಬೊಂಬೆಗೆ ದುಃಖವಿಲ್ಲ. ತನ್ನನ್ನು ನಂಬಿದವರಿಗೆ ಕೈಲಾದಷ್ಟು ಸಹಾಯ ಮಾಡಿ, ಸಂತೋಷಪಡಿಸಿ ತಾನೂ ಸುಖವನ್ನು ಪಡೆದಿದೆ. ಬೊಂಬೆ ನಕ್ಕು ನೊಂದ ಮನಸ್ಸನ್ನು ನಗಿಸಿದೆ. ಜೀವನ ಸಾರ್ಥಕವಾಗಿದೆ. ಈಗ ಇನ್ನೂ ಒಂದು ಮುಗ್ಧ ಮನಸ್ಸನ್ನು ನಗಿಸಲು ಸಿದ್ಧವಾಗಿದೆ ಬೊಂಬೆ.</p>
		<p>ತಮ್ಮನ್ನೇ ಬೆದರುಗಣ್ಣಿನಿಂದ ನೋಡುತ್ತಿದ್ದ ಸ್ವಾತಿಯನ್ನು ಹತ್ತಿರ ಕರೆದು ತಬ್ಬಿಕೊಂಡು ತಲೆಯನ್ನು ನೇವರಿಸಿದಳು ಮಂಗಳ. ಅವಳ ಕಣ್ಣೀರು ಈಗ ಮಾಯವಾಗಿತ್ತು ಬದಲಾಗಿ ಸಂತೃಪ್ತಿಯ ಭಾವನೆ ಮುಖದಲ್ಲಿತ್ತು. ಸಮಾಧಾನದ ನಗು ಬೀರಿದಳು ಮಂಗಳ.</p>
		<p class="quote-author"><strong><em>-ಸಂಧ್ಯಾ ರವಿ</em></strong> (ಮಿಲ್ಸಿಟಾಸ್, ಕ್ಯಾಲಿಫೋರ್ನಿಯಾ)</p>
	</section>
	<section class="level1 numbered" epub:type="chapter" role="doc-chapter" id="id-009">
		<h1 class="level1-title" epub:type="title">ತಾಪಸಿ</h1>
		<p><em>ಆದರೆ ನಾನು ಅವಳನ್ನು, ನನ್ನ ಪ್ರಥಮ ಪ್ರೇಮವನ್ನು ಎಂದೂ ಮರೆಯುವಂತಿಲ್ಲ</em></p>
		<p>ಇಂದು ಹೋಳಿ ಹಬ್ಬ. ವಸಂತ ಋತುವಿನ ಅತ್ಯಂತ ಸುಂದರ, ಉಲ್ಲಾಸಮಯ ಹಬ್ಬ ಈ ದಿನ ಅನು, ನಿನ್ನ ಪತ್ರವೂ ನನಗೆ ಸಿಕ್ಕಿದೆ. ಸಂಜಯ ಹಿಂತಿರುಗಿ ಬಂದು ನಿನ್ನಲ್ಲಿ ಅನೇಕ ವಿಷಯಗಳನ್ನು ಹೇಳಿರಬಹುದು - ನೀನು ದುಃಖಿತೆಯಾಗಿದ್ದಿರಬಹುದು. ನಿನ್ನ ಪ್ರತಿಭಾ ಶಾಲಿನಿ ಹಾಗೂ ರಸಿಕ ಸಖಿ ಮೌನವ್ರತಧಾರಿಯಾಗಿದ್ದಾಳೆ- ತಪಸ್ವಿನಿಯಾಗಿದ್ದಾಳೆ- ಆ ತಪಸ್ವಿನಿಯ ಅನೇಕ ಚಿತ್ರಗಳನ್ನು ಸಂಜಯನು ನಿನ್ನ ಮುಂದೆ ಗೀಚಿರಬಹುದು. ಅನು, ನೀನು ನನ್ನ ಒಡನಾಟವನ್ನು ಬಿಟ್ಟಿದ್ದು ಒಳ್ಳೆಯದೇ ಆಯಿತೆನ್ನು. ನಾನೇನು ಹೇಳಲಿ?... ಈಗಂತೂ ತಪಸ್ವಿನಿಯಾಗಿದ್ದೇನೆ- ಏಕಾಂತ ಜೀವನದ, ನೀರವತೆಯ ಮಾರ್ಗ ನನ್ನ ಮುಂದೆ ದಿಗಂತದ ತನಕ ಹರಡಿಕೊಂಡಿದೆ. ಆಶ್ರಮದಲ್ಲಿ ಅನಾಥ ಮಕ್ಕಳಿಗೆ ಪಾಠ ಹೇಳುತ್ತಿದ್ದೇನೆ. ದೊಡ್ಡವರಾದಾಗ- ಅವರೆಲ್ಲರೂ ಒಬ್ಬರನ್ನೊಬ್ಬರು ಪ್ರೀತಿಸುವ, ನಿಷ್ಠಾವಂತ ನಾಗರೀಕರಾಗಲಿ- ಎಂದು ಹಾರೈಸುತ್ತೇನೆ.</p>
		<p>ಈ ಆಶ್ರಮದಲ್ಲಿ ಅನೇಕ ಹುಡುಗಿಯರಿದ್ದಾರೆ. ವಯಸ್ಸಿನಲ್ಲಿ ಕೆಲವರು ಹಿರಿಯರು, ಕೆಲವರು ಕಿರಿಯರು. ಇಲ್ಲಿ ಎಲ್ಲರೂ ಸಮಾನರು. ಅನು, ನಿನಗೆ ಅನುಭವವಾಗಿರಬಹುದು- ವಯಸ್ಸಾದಂತೆ- ಜೀವನದ ಒಂದು ಹಂತದಲ್ಲಿ- ನಾವು ಹಿರಿ, ಕಿರಿಯ ತಾರತಮ್ಯವನ್ನು ಸಂಪೂರ್ಣ ಮರೆತುಬಿಡುತ್ತೇವೆ. ಇಲ್ಲಿ ಎಲ್ಲಾ ಹುಡುಗಿಯರೂ ತಮ್ಮ ತಮ್ಮ ಕೆಲಸಗಳಲ್ಲಿ ಮಗ್ನರಾಗಿರುತ್ತಾರೆ- ಪಾಠ ಹೇಳುತ್ತಾರೆ. ಸ್ತ್ರೀ ಸುಧಾರಣೆಯ ಕೆಲಸ, ಅವರಿಗೆ ಪಾಠ ಹೇಳುವ, ಹೊಲಿಗೆ ಕಲಿಸುವ ಕಾರ್ಯಗಳಲ್ಲಿ ತೊಡಗಿರುತ್ತಾರೆ. ಆದರೂ- ಅವರಿಗೆ ಪ್ರಪಂಚದ ಯಾವ ವ್ಯಾಮೋಹವೂ ಇಲ್ಲ.</p>
		<p>ನಾನು ಸಂಜಯನಿಗೆ ಏನು ಹೇಳಲಿ? ನೀನೇ ಹೇಳು ಅನು- ಅವನೆಂದಂತೆ ನಗರದ ಆ ಜೀವನಕ್ಕೆ ಹೇಗೆ ಹಿಂತಿರುಗಿ ಬರಲಿ? ಇನ್ನೆಂದೂ ಹಿಂತಿರುಗಿ ಆ ನಗರಕ್ಕೆ ಕಾಲಿಡಲಾರೆ ಎಂದು ನಿರ್ಧರಿಸಿ ತಾನೇ ನಾನು ಆಶ್ರಮಕ್ಕೆ ಬಂದುದು? ಆಶ್ರಮದ ಮಾ ಏನು ಹೇಳಬಹುದು? ನನಗೇ ನಾನೇನು ಉತ್ತರ ಹೇಳಲಿ? ನೀನು ಹೇಳುತ್ತಿ- ನಾನು ದುರ್ಬಲ ಮನಸ್ಸುಳ್ಳವಳು- ಜೀವನದ ಕಟು ಸತ್ಯವನ್ನೆದುರಿಸುವ ದೈರ್ಯ ನನ್ನಲ್ಲಿಲ್ಲ- ಇದರಿಂದಲೇ ಆಶ್ರಮಕ್ಕೆ ಓಡಿ ಬಂದಿದ್ದೇನೆ. ಇಲ್ಲ ಅನು, ನಾನು ಪಲಾಯನವಾದಿಯಾಗಿ ಬಂದಿಲ್ಲ. ಆ ಜೀವನದ ಥಳಕು ಬೆಳಕಿಗೆ ಹೆದರಿದ್ದೇನೆ. ನನ್ನಂಥ 'ಸೆಂಟಿಮೆಂಟಲ್' ಹುಡುಗಿಗೆ ಆ ಪ್ರಪಂಚದಲ್ಲಿ ಸ್ಥಳವೆಲ್ಲಿದೆ? -ನೀನೇ ಹೇಳು. ಜನಜಂಗುಳಿಯೇ ಸಂಜಯ ಮತ್ತು ಸೀಮಾ ಹೃದಯಭೇದ್ಯ ಭಾವಪೂರ್ಣ ದೃಷ್ಟಿಯಿಂದ ನನ್ನನ್ನು ನೋಡುತ್ತಿರುವಂತೆ ಭಾಸವಾಗುತ್ತದೆ. ಸೀಮಾಳ ತುಂಬಿದ ಬೊಗಸೆ ಕಣ್ಣುಗಳು ನನ್ನನ್ನುದ್ದೇಶಿಸಿ ಪುನಃ ಪುನಃ ಹೇಳುತ್ತವೆ- "ನೀನು ನನ್ನ ಇನಿಯನನ್ನು ನನ್ನಿಂದ ಕಸಿದುಕೊಂಡಿರುವೆ, ನೀನಿರುವ ತನಕ ಸಂಜಯ ಎಂದೂ ನನ್ನವನಾಗನು." ಇದನ್ನು ಹೇಗೆ ಸಹಿಸಲಿ? ಇದು ನನ್ನ ದೌರ್ಬಲ್ಯವೆಂದು ನನಗೆ ಗೊತ್ತು. ಆದರೆ... ಇಲ್ಲಿ ಅದೆಷ್ಟು ಶಾಂತಿಯಿದೆ! ಯಾರಿಗೂ ಇನ್ನೊಬ್ಬರ ಮೇಲೆ ದ್ವೇಷವಿಲ್ಲ. ಸ್ಪರ್ಧೆಯ ಭಾವನೆಯಿಲ್ಲ. ಇನ್ನೊಬ್ಬರನ್ನು ವೃಥಾ ನಿಂದಿಸುವ ಚಾಳಿಯಿಲ್ಲ. ಯಾವುದೇ ಸ್ವಾರ್ಥ, ತಿರಸ್ಕಾರ, ಮೋಹದ ಬಲೆಗಳಿಲ್ಲ. ಇದಲ್ಲದೆ ಆಶ್ರಮದ ಮೇಲ್ವಿಚಾರಕಿ ಎಲ್ಲರನ್ನೂ ಸ್ನೇಹ ದೃಷ್ಟಿಯಿಂದ, ಪ್ರೀತಿಯಿಂದ ಕಾಣುತ್ತಾರೆ. ಆದರೂ ಆಕೆ ತನ್ನ ಏಕಾಂತತೆಯಲ್ಲೇ<br />ಲೀನವಾಗಿರುತ್ತಾರೆ. ಇಲ್ಲ-ಇಲ್ಲ ಅನು- ಈಗ ನಾನೂ ಈ ಆಶ್ರಮದ, ನೀರವತೆಯ ಅಂಗವಾಗಿದ್ದೇನೆ. ಇಲ್ಲಿಂದ ಹಿಂತಿರುಗುವುದು ಹೇಗೆ ಸಾಧ್ಯ?</p>
		<p>ನನ್ನಿಂದಾಗಿ ಪ್ರತಿಭಾಶಾಲಿ ವಿಜ್ಞಾನಿಯೊಬ್ಬನ ಪ್ರತಿಭೆಗೆ ಕುಂದು ಬಾರದಿರಲಿ, ಮುಗ್ಧ ಬಾಲೆಯೊಬ್ಬಳ ಸುಂದರ ಕನಸು ಒಡೆಯದಿರಲಿ- ಇದಷ್ಟೇ ನನ್ನ ಇಚ್ಛೆ. ಸಂಜಯ ಬರುತ್ತಾನೆ ಎಂಬ ವಿಷಯ ಮೊನ್ನೆ ತಾನೆ ನನಗೆ ತಂತಿಯ ಮೂಲಕ ತಿಳಿಯಿತು. ನಾನು ಈ ಆಶ್ರಮಕ್ಕೆ ಬಂದು ಎರಡು ವರುಷಗಳಾದವು. ಇಷ್ಟು ದಿನಗಳ ನಂತರ ಸಂಜಯ ಮೊದಲ ಬಾರಿ ನನ್ನನ್ನು ಕಾಣಲು ಬರುವವನಿದ್ದ. ಅದೇನೂ ನನಗಷ್ಟು ಹಿತವಾಗಲಿಲ್ಲ, ಏನೋ ಕಸಿವಿಸಿ. ಸಂಬಂಧ ಒಡೆದುಹೋದ ಬಳಿಕ ಇದೆಂತಹ ಪರಸ್ಪರ ಮಿಲನ? ಇದೇ ಆತ್ಮೀಯತೆಯಿಂದ ಹೆದರಿಯೇ ನಾನು ಆಶ್ರಮಕ್ಕೆ ಓಡಿ ಬಂದುದಲ್ಲವೇ?</p>
		<p>ಸಂಜಯ ಬೆಳಗ್ಗೆ ಬಂದಿದ್ದ. ಅವನ ಕಣ್ಣುಗಳಲ್ಲಿ, ಮಾತಿನಲ್ಲಿ ಸ್ನೇಹ ಸಾಗರವೇ ಹೊರ ಹೊಮ್ಮುತ್ತಿತ್ತು.</p>
		<p>"ಹೇಗಿದ್ದೀ- ಮೋನಿ?" ನಾನು ಸ್ತಬ್ಧಳಾಗಿ, ಮಾತಿಲ್ಲದೆ ನಿಂತಿದ್ದೆ. ಎನು ಮಾಡಲಿ? ಸಂಜಯನಿಗೆ ತನ್ನದೇ ಆದ ಪ್ರಪಂಚವೊಂದಿದೆ. ಒಬ್ಬಳು ಮುಗ್ಧ ಕಿಶೋರಿಯ ಕೈ ಹಿಡಿದಿದ್ದಾನೆ. ಅವಳ ಪಾಲಿನ ಪ್ರೀತಿ, ಸ್ನೇಹ ಆದರಗಳನ್ನು ನಾನು ಹೇಗೆ ಕಸಿದುಕೊಳ್ಳಲಿ? ಸುಮ್ಮನೆ, ಮೌನವಾಗಿ ನಿಂತಿದ್ದೆ. ದುಃಖದಿಂದ ಕಟ್ಟಿಕೊಂಡ ಗಂಟಲನ್ನು ಸರಿಪಡಿಸುತ್ತಾ ಸಂಜಯ ಹೇಳಿದ- 'ನಿನ್ನ ಈ ಬಿಳಿ ವಸ್ತ್ರ, ಆಭರಣವಿಲ್ಲದ ಶರೀರ ಮುಖದಲ್ಲಿ ತೇಲುತ್ತಿರುವ ವಿಚಿತ್ರ ಏಕಾಂತತೆ ಇವೆಲ್ಲವೂ ನನ್ನ ಮನಸ್ಸಿನಲ್ಲಿ ಇನ್ನೊಬ್ಬ ಮೋನಿಗೆ ಜನ್ಮವಿತ್ತಿದೆ. ನನ್ನೊಂದಿಗೆ ಹಿಂತಿರುಗಿ ಬಾ ಮೋನಿ- ಈ ನೀರಸ ಬರಡು ಜೀವನದಲ್ಲಿ ಏನಿದೆ ಹೇಳು?'</p>
		<p>ಹೇಳೋಣ ಎಂದು ಭಾವಿಸಿದ್ದೆ- ಈ ಏಕಾಂತತೆ ಎಲ್ಲವನ್ನೂ ಕಸಿದುಕೊಂಡಿದೆ... ನನ್ನ ಇಚ್ಛೆ, ಆಕಾಂಕ್ಷೆ, ಆಶೆ, ಅಭಿಲಾಷೆ ಪ್ರತಿಯೊಂದನ್ನೂ ನುಂಗಿಕೊಂಡಿದೆ. ಆದರೆ ಉತ್ತರಿಸಲಾಗಲಿಲ್ಲ. ಅವನ ಮೊದಲ ಭೇಟಿಯ ದಿನದಂತೆ ಸುಮ್ಮನೆ ನಿಂತಿದ್ದೆ...</p>
		<p>ದಸರಾ ರಜೆಯಲ್ಲಿ ನೀನೇ ನನ್ನನ್ನು ಸ್ಟೇಷನ್ ತನಕ ಎಳೆದುಕೊಂಡು ಹೋಗಿದ್ದೆ. ನಿನ್ನ ತಮ್ಮ ಬರುವವನಿದ್ದ. ಶಾಲೆಯಲ್ಲಿ ಓದುತ್ತಿರುವ ಚಿಕ್ಕ ಹುಡುಗ ಸ್ಟೇಷನ್ನಿನಲ್ಲಿ ಇಳಿದೊಡನೆ 'ಅಕ್ಕ' ಎಂದು ಓಡೋಡಿಬಂದು ನಿನ್ನನ್ನು ಅಪ್ಪಿಕೊಳ್ಳಬಹುದು ಎಂದು ಯೋಚಿಸಿದ್ದೆ. ಆದರೆ ಸ್ಟೇಷನ್ನಿನಲ್ಲಿಳಿದ ಸುಂದರ ಯುವಕ ನಿನ್ನ ಕಾಲ್ಮುಟ್ಟಿ ನಮಸ್ಕರಿಸಿದುದನ್ನು ಕಂಡು ತಬ್ಬಿಬ್ಬಾಗಿದ್ದೆ. ನಿಮ್ಮಿಬ್ಬರಲ್ಲಿ ಯಾರು ಹಿರಿಯರು ಎಂದು ನಾನು ಎಣಿಕೆ ಹಾಕಿಕೊಳ್ಳುವಷ್ಟರಲ್ಲೇ ನೀನು ಹೇಳಿದ್ದಿ- ಇವನು ನನ್ನ ತಮ್ಮ ಸಂಜಯ.  ಹೆಚ್ಚೇನಿಲ್ಲ, ಎರಡು-ಮೂರು ವರ್ಷಗಳಿಗೆ ಕಿರಿಯವ. ಓದಿನಲ್ಲಿ ತುಂಬಾ ಮುಂದು. 'ಎನರ್ಜಿ' ಮೇಲೆ ಥೀಸಿಸ್ ಬರೆಯುತ್ತಿದ್ದಾನೆ! ಓದಿನಲ್ಲಿ ಮಾತ್ರವಲ್ಲದೆ ಎಲ್ಲಾ ವಿಷಯಗಳಲ್ಲೂ ಆತ ನನ್ನಿಂದ ಮುಂದಾಗಿದ್ದ. ಹಿಂತಿರುಗಿ ಬರುವಾಗ ಕೆಲವು ಕ್ಷಣಗಳ ತನಕ ಅವನ ಅನುಸಂಧಾನ ದೃಷ್ಟಿ ನನ್ನ ಮುಖದ ಮೇಲೆ ನೆಟ್ಟಿತ್ತು. 'ನೀವು ಉತ್ತಮ ಕಲಾವಿದೆಯಂತೆ. ಈಗಲೂ ಪೆಯಿಂಟಿಂಗ್ ಮಾಡುತ್ತೀರೇನು?' ಅವನ ಮಾತಿಗೆ ಸಂಕುಚಿತಳಾಗಿದ್ದೆ. ಹೂಂ ಎಂದೂ ಉತ್ತರಿಸಲಾಗಲಿಲ್ಲ. 'ನೋಡಿ... ಇಷ್ಟು ಕೋಮಲ ವ್ಯಕ್ತಿತ್ವ ಕಲಾವಿದೆಯದೇ ಹೊರತು ವಿಜ್ಞಾನಿಗಳದ್ದಾಗಿರಲಿಕ್ಕಿಲ್ಲ' ನಗುತ್ತಾ ಅವನೇ ಮಾತು ಮುಂದುವರಿಸಿದ್ದ. 'ಹೌದು ಸಂಜಯ, ಹಗಲಲ್ಲೂ ಇವಳು ಕಣ್ಣು ಮುಚ್ಚಿ ಕನಸು ಕಾಣುತ್ತಿರುತ್ತಾಳೆ.' -ನನ್ನ ಪ್ರತಿಭಟನೆಗೂ ಕಾಯದೆ ನೀನು ಸಂಜಯನಿಗೆ ಹೇಳಿದ್ದಿ.</p>
		<p>ಮನೆಗೆ ಬಂದು ನಾವೆಲ್ಲರೂ ಚಹಾ ಕುಡಿಯುತ್ತಿದ್ದಾಗಲೂ ಸಂಜಯನ ದೃಷ್ಟಿ ನನ್ನನ್ನೇ ಅಂಟಿಕೊಂಡಿತ್ತು. ಕಣ್ಣಂಚಿನಿಂದ ಅವನನ್ನು ನೋಡುತ್ತಾ ಕ್ಷಣಮಾತ್ರದಲ್ಲಿ ಮನಸ್ಸನ್ನು ಸೆರೆ ಹಿಡಿಯಬಲ್ಲ ಅವನ ವ್ಯಕ್ತಿತ್ವದ ಬಗ್ಗೆ ಯೋಚಿಸುತ್ತಿದ್ದೆ.</p>
		<p>ಆ ಬಳಿಕ ನಾನು ಯೂನಿವರ್ಸಿಟಿಗೆ ಹೋಗುತ್ತಿದ್ದಾಗ ಅದೇಷ್ಟೋ ಸಲ ಸಂಜಯ ನನ್ನ ಜೊತೆಗಿರುತ್ತಿದ್ದ. ನಮ್ಮ ವಯಸ್ಸಿನ ಬಗ್ಗೆ ಅದೆಷ್ಟು ಸಲ ನಾವು ಚರ್ಚಿಸಿಲ್ಲ? ಅವನು ವಿಜ್ಞಾನದ ಅನೇಕ ವಿಷಯಗಳನ್ನು ನನಗೆ ತಿಳಿಸಿ ಹೇಳಿದ್ದ. ಜನರ ತೀಕ್ಷ್ಣದೃಷ್ಟಿಗೆ ಬಲಿಯಾಗಿದ್ದೆವು. ಅವರ ವ್ಯಂಗ್ಯ ಮಾತಿನ ವಿಷಯವಾಗಿದ್ದೆವು. ನಾವು ಜೀವನ ಸಂಗಾತಿಗಳಾಗುವೆವೆಂಬ ಭರವಸೆಯಿದ್ದುದರಿಂದ ಅವುಗಳಿಗೆ ಗಮನ ಕೊಡಲಿಲ್ಲ.</p>
		<p>ಅದೇ ನನ್ನ ಸಂಜಯನೊಂದಿಗೆ ಅಂದು ನಾನು ಆಶ್ರಮದ ಅತಿಥಿ ಗೃಹದಲ್ಲಿ ತಡವರಿಸಿ ಮಾತಾಡುತ್ತಿದ್ದೇನೆ. ಇದೇ ಸಂಜಯ ಪ್ರತಿದಿನ ನನ್ನ ಬೆರಳೆಣಿಸಿ ನಾನು ನಿನಗೆ ಹೆಚ್ಚು ಕಿರಿಯವನಲ್ಲ, ಒಂದೆರಡು ತಿಂಗಳುಗಳ ಅಂತರವೆಂದು ತಿಳಿಯಹೇಳುತ್ತಿದ್ದ. ಅಬ್ಬಾ! ಅದೆಂಥ ವಿಚಿತ್ರ ಪರಿಸ್ಥಿತಿ ಉಂಟಾಗಿತ್ತು? ನಾನು ಅವನ ಪ್ರೀತಿಯ ಮೋನಿ ಅಲ್ಲವೆಂದು ಸಂಜಯ ಬಹುಶಃ ನನ್ನ ಮಾತುಗಳಿಂದ ತಿಳಿದಿದ್ದ. ಆದರೂ ಅವನ ಆವೇಶ ಮರೆಯಾಗಲಿಲ್ಲ.</p>
		<p>ಕಂಪಿಸುವ, ಅಸ್ಪಷ್ಟ, ಭಾವಭರಿತ ಶಬ್ದ ಅವನ ಮುಖದಿಂದ ಹೊರಬಿದ್ದಿತು. 'ಮೋನಿ...!'</p>
		<p>ಸತ್ಯ ಹೇಳುತ್ತಿದ್ದೇನೆ- ಅನು, ನಿಜವಾಗಿಯೂ ನನಗೆ ತುಂಬ ವ್ಯಥೆಯಾಯಿತು. ಅದೆಷ್ಟು ಬಯಕೆಯೊಂದಿಗೆ ಇಲ್ಲಿಗೆ ಬಂದಿದ್ದ ಆತ! ಜೀವನದ ಆರಂಭದಲ್ಲಿ ಒಮ್ಮೆ ಅನುಭವಿಸಿದ ಮಧುರ ಪ್ರಣಯದ ಭಗ್ನಾವಶೇಷವನ್ನು ಹುಡುಕಲು ಬಂದಿದ್ದ ಆತ! ಇವೆಲ್ಲವೂ ನನಗೆ ತಿಳಿಯದಿರಲಿಲ್ಲವೆಂದಲ್ಲ, ಆದರೆ ಯಾವ ಸಂಯೋಗದಿಂದ ನಾವು ಬಂಧಿಸಲ್ಪಟ್ಟಿದ್ದೆವೋ, ಅದರಲ್ಲಿ ಆ ಮಧುರ ಸನ್ನಿವೇಶಗಳಿಗೆ, ಅನುಭವಗಳಿಗೆ, ರಸನಿಮಿಷಗಳಿಗೆ ಏನೂ ಮಹತ್ವವಿರಲಿಲ್ಲ. ನಾವು ಒಟ್ಟಿಗೆ ಕಳೆದ ದಿನಗಳು ಎಂದೋ ಕಾಲಗರ್ಭದಲ್ಲಡಗಿದ್ದವು. ಬಹಳ ಸಮಯದ ತನಕ ನಾವಿಬ್ಬರೂ ಮೌನವಾಗಿದ್ದೆವು. ನನ್ನ ಅಚೇತನವನ್ನು ಭೇದಿಸಿ ಒಂದು ತೀಕ್ಷ್ಣ ಸ್ಮೃತಿ ನನ್ನ ಮನಃಪ್ರಾಣಗಳನ್ನು ಹಿಂಡತೊಡಗಿತ್ತು-</p>
		<p>ನಾನು ಸಂಜಯನನ್ನು ಭೇಟಿಯಾದಾಗಲೆಲ್ಲಾ ಆತನ ಪ್ರಶಂಸಾತ್ಮಕ ದೃಷ್ಟಿ ನನ್ನ ಮೇಲೆ ಬೀರುತ್ತಿತ್ತು-</p>
		<p>'ನೀನು ಇಷ್ಟು ಒಳ್ಳೆಯವಳೇಕೆ ಮೋನಿ...?' ಆಗ ನಾನು ಮುಗುಳ್ನಕ್ಕು, 'ನೋಡು ನಾನು ಪ್ರಾಯದಲ್ಲಿ ನಿನಗಿಂತ ಹಿರಿಯಳು. ಆದರೂ ನೀನು ನನ್ನನ್ನು ಏಕವಚನದಲ್ಲಿ ಸಂಬೋಧಿಸುತ್ತಿದ್ದಿ' ಎಂದು ಗದರಿಸುತ್ತಿದ್ದೆ. ಆತ ತನ್ನದೇ ಆದ ಧಟಿಯಲ್ಲಿ, ತಾಳ-ಲಯಗಳಲ್ಲಿ ನಗುತ್ತಿದ್ದ.</p>
		<p>ಆದರೆ ಇಂದು ನನ್ನನ್ನು ತಾಪಸಿಯ ರೂಪದಲ್ಲಿ ಕಂಡು 'ನೀವು' ಎಂದು ಕರೆಯಲು ಪ್ರಾರಂಭಿಸಿದ್ದ. ನಮ್ಮ ಮಧ್ಯೆ ಸಮಯದ ಪರಿಸ್ಥಿತಿಯ, ಯಥಾರ್ಥದ ಅಡ್ಡಗೋಡೆಯಿತ್ತು.</p>
		<p>ಕೊನೆಗೆ ನಾನೇ ಮೌನವ್ರತವನ್ನು ಮುರಿದೆ- 'ಏನು ಯೋಚಿಸುತ್ತಿದ್ದಿ, ಸಂಜಯ-?'</p>
		<p>'ಏನಿಲ್ಲ. ಯಾವ ದಿನಗಳನ್ನು ನೀವು ಮರೆತಿದ್ದೀರೋ, ಯಾವ ನೆನಪುಗಳನ್ನು ಮತ್ತೆ ನೆನಪಿಸಿಕೊಳ್ಳಲು ಇಷ್ಟಪಡುವುದಿಲ್ಲವೋ ಅವುಗಳನ್ನೇ ನೆನಪಿಸುತ್ತಿದ್ದೆ. ಅವುಗಳನ್ನು ನಾನು ಮರೆಯಲಿಚ್ಛಿಸುವುದಿಲ್ಲ...' ಅವನು ನಿಧಾನವಾಗಿ ಹೇಳುತ್ತಿದ್ದ: 'ಒಂದು ಮಾತು ಹೇಳಬೇಕೆಂದಿದ್ದೇನೆ- ನನ್ನ ಜೀವನದ ಕೆಲವು ಮಧುರ ಕ್ಷಣಗಳನ್ನು ಮೋನಿ ಎಂಬ ಹುಡುಗಿಯೊಂದಿಗೆ ಕಳೆದಿದ್ದೇನೆ. ಅವಳು ಹೊರಟುಹೋದ ದಿನದಿಂದ ಜೀವನದ ಎಲ್ಲಾ ಮಧುರತೆ ಕಟುವಾಗಿ ಮಾರ್ಪಾಟಾಗಿದೆ. ಸೀಮಳೊಂದಿಗೆ ವೈವಾಹಿಕ ಬಂಧನವಿದೆ, ಆದರೆ ಮನಸ್ಸಿನ ಮಿಲನವಿನ್ನೂ ಆಗಿಲ್ಲ-'</p>
		<p>ನಾನು ಆಶ್ಚರ್ಯಚಕಿತಳಾದೆ. ಇದು ಸರಿಯಲ್ಲ. ಸಂಜಯನ ಶಾಂತಿಗಾಗಿಯೇ ನಾನು ವಿರಾಗಿಣಿಯಾಗಿದ್ದೆ. ಈಗ ಆತನೇ ತನ್ನ ಸುಖ, ಶಾಂತಿಯನ್ನು ನಷ್ಟಗೊಳಿಸುತ್ತಿದ್ದಾನೆ. ನಾನು ಸಂಜಯನಿಗೆ ತಿಳಿಯ ಹೇಳಿದೆ- 'ಇದು ಸರಿಯಲ್ಲ ಸಂಜಯ. ಪ್ರೇಮವನ್ನು ಅವಮಾನಿಸಬೇಡ. ನನ್ನನ್ನು ಸಂಪೂರ್ಣವಾಗಿ ಮರೆತುಬಿಡು- ಹಿಂತಿರುಗಿ ಹೋಗು- ಸೀಮಾಳನ್ನು ಸ್ನೇಹ, ಆದರಗಳಿಂದ ನಿನ್ನವಳನ್ನಾಗಿ ಮಾಡಿಕೋ. ನನ್ನನ್ನು ಲಜ್ಜಾಸ್ಪದ ಸ್ಥಿತಿಯಲ್ಲಿಡಬೇಡ- ಸಂಜಯ!' -ಇಲ್ಲವಾದರೆ ಸೀಮಾಳ ಮುಂದೆ ನನ್ನ ಕಣ್ಣಮುಂದೆ ಗತಜೀವನದ ಘಟನೆಗಳು ಮಿಂಚಿ ಹೋಗುತ್ತಿದ್ದವು.</p>
		<p>ಅಂದು 'ಪಿಕ್‍ನಿಕ್'ನಲ್ಲಿ ಒಬ್ಬಳೇ ದೂರದಲ್ಲಿ ಕುಳಿತುಕೊಂಡಿದ್ದಾಗ, ಸಂಜಯನೂ ನನ್ನ ಬಳಿ ಬಂದು ಕುಳಿತಿದ್ದ. 'ಮೋನಿ... ಜೀವನದಲ್ಲಿ ನನಗೆ ಯಾವ ಸುಖ, ಶಾಂತಿಯ ಬಯಕೆಯಿತ್ತೋ ಅವೆಲ್ಲವೂ ನಿನ್ನ ಸಾನ್ನಿಧ್ಯದಲ್ಲಿ ದೊರಕಿವೆ. ನಿನಗೆ...?' ನಗುತ್ತಾ ನಾನು ಅವನಿಂದ ದೂರ ಓಡಿದ್ದೆ.</p>
		<p>ಅದೇ ದಿನ ನಾವಿಬ್ಬರೂ ಮರದ ನೆರಳಿನಲ್ಲಿ ಕುಳಿತು ಮಾತಾಡುತ್ತಿದ್ದೆವು. ಅನು, ಈಗ ನೀನೇ ಹೇಳಿದ್ದಿ- 'ಮೋನಿ, ನಿನ್ನಲ್ಲೊಂದು ಮಾತು ಹೇಳಬೇಕೆಂದು ಬಹಳ ದಿನಗಳಿಂದ ಇಚ್ಛಿಸುತ್ತಿದ್ದೆ. ಬಹಳ ದಿನಗಳ ಹಿಂದೆಯೇ ಸಂಜಯನ ಮದುವೆ ನಿಶ್ಚಯವಾಗಿದೆ- ನಿನ್ನನ್ನು ಆತ ಭೇಟಿಯಾಗುವ ಮೊದಲೇ... ಸ್ನೇಹವಾದ ಬಳಿಕ ಸಂಜಯನು ಆ ಮದುವೆಗೆ ಸಿದ್ಧನಿಲ್ಲ. ಈ ಮಾತುಗಳನ್ನು ನಾನು ಮೊದಲೇ ಹೇಳಬೇಕಿತ್ತು. ನೀವಿಬ್ಬರು ಕೇವಲ ಸ್ನೇಹಿತರು ಅದಕ್ಕಿಂತ ಹೆಚ್ಚೇನೂ ಅಲ್ಲ ಎಂದು ಭಾವಿಸಿದ್ದೆ.'</p>
		<p>ಕ್ಷಣವೊಂದರಲ್ಲಿ ಅದೆಂತಹ ಪರಿವರ್ತನೆ!</p>
		<p>ಆತ್ಮಪರೀಕ್ಷೆಯ ಆ ಕ್ಷಣ ನನ್ನಿಂದೇನು ಬಯಸುತ್ತಿತ್ತು ಎಂದು ನನಗೆ ತಿಳಿದಿತ್ತು. 'ಅನು, ನೀನು ನನ್ನನ್ನಿನ್ನೂ ಅರ್ಥ ಮಾಡಿಕೊಂಡಿಲ್ಲ. ನನ್ನ ಹಾಗೂ ಸಂಜಯನ ಸ್ನೇಹದಲ್ಲಿ ಹೆಚ್ಚೇನೂ ವಿಷಯವಿಲ್ಲ ನಾನೂ ನೀನೂ ಸ್ನೇಹಿತೆಯರಾಗಿರುವಂತೆ- ಸಂಜಯ ಹಾಗೂ ನಾನು ಆಪ್ತರು. ಸಂಜಯನನ್ನು ನಾನು ನಿಜವಾಗಿಯೂ ಬಯಸುತ್ತೇನೆ. ಆದರೆ ಅವನೊಂದಿಗೆ ವಿವಾಹದ ಮಾತನ್ನು ಯೋಚಿಸುತ್ತಿದ್ದೇನೆ ಎಂದು ಇದರ ಅರ್ಥವಲ್ಲ. ಎಷ್ಟಾದರೂ ಅವನು ನನಗೆ ಪ್ರಾಯದಲ್ಲಿಕಿರಿಯವನು-' ನನ್ನ ಗಂಟಲು ಕಟ್ಟಿ ಬಂದಿತ್ತು.</p>
		<p>ಹಿಂದೆ ನಿಂತಿದ್ದ ಸಂಜಯ ನಮ್ಮಿಬ್ಬರ ಮಾತುಗಳನ್ನು ಕೇಳಿಸಿಕೊಂಡಿದ್ದ- 'ಒಳ್ಳೆಯದಾಯಿತಕ್ಕಾ, ಎಲ್ಲಾ ವಿಷಯಗಳನ್ನು ನೀನೇ ಇವಳಿಗೆ ಹೇಳಿದ್ದಿ. ಇನ್ನು ಆಕೆ ನನ್ನನ್ನು ಮೋಸಗಾರನೆಂದು ತಿಳಿಯಬಹುದು. ನನ್ನನ್ನು ತಿರಸ್ಕಾರದ ದೃಷ್ಟಿಯಿಂದ ಕಾಣಬಹುದು. ಆದರೆ ನಾನು ಅವಳನ್ನು, ನನ್ನ ಪ್ರಥಮ ಪ್ರೇಮವನ್ನು ಎಂದೂ ಮರೆಯುವಂತಿಲ್ಲ?' ಸಂಜಯ ಅಲ್ಲಿಂದ ಹೊರಟು ಹೋಗಿದ್ದ.</p>
		<p>ಮದುವೆಯ ದಿನ ನೀನು ಬಲಾತ್ಕಾರವಾಗಿ ನನ್ನನ್ನು ಕರೆದುಕೊಂಡು ಹೋಗಿದ್ದೆ. ನನ್ನಿಂದ ಕೆಲವು ವರುಷಗಳಿಗೆ ಕಿರಿಯ ಆ ಮುಗ್ಧ ಕಿಶೋರಿಯನ್ನು ನೋಡಿದೆ. ಅವಳ ಕಣ್ಣುಗಳಲ್ಲಿ ತೇಲುವ ಕನಸುಗಳನ್ನು ಕಂಡು ಯೋಚಿಸಿದೆ- 'ಇಲ್ಲ. ಈ ಸುಖಕ್ಕೆ ಗ್ರಹಣ ತಗಲಬಾರದು.'</p>
		<p>ರಜೆ ಕಳೆದು ಕಾಲೇಜು ಸೇರಿದ ಬಳಿಕ ನಾನು ಏಕಾಂಗಿಯಾಗಿಯೇ ಇರುತ್ತಿದ್ದೆ. ಒಂದು ದಿನ ಲಲಿತ ನನ್ನನ್ನು ಛೇಡಿಸಿದಳು- 'ಮೋನಿ... ಸಂಜಯನಿಗೆ ಮದುವೆ ಆಯಿತಂತೆ. ನಾವೇನೋ ಬೇರೆಯೇ ಯೋಚಿಸಿದ್ದೆವು. ಈಗ ರವಿ ನಿನ್ನ ಹಿಂದೆ ಬಿದ್ದಿದ್ದಾನೆ. ಸ್ವಲ್ಪ ಜಾಗ್ರತೆಯಗಿರು... ಮೋನಿ!' ಅವಳೊಂದಿಗಿದ್ದ ಹುಡುಗಿಯರೂ ನಕ್ಕಿದ್ದರು.</p>
		<p class="quote-author"><strong>- ಮೂಲ: ಹಿಂದಿಯಲ್ಲಿ ಡಾ|| ಶ್ರೀಮತಿ ಶೈಲ ಗೌಡ</strong></p>
		<p class="quote-author"><strong>ಅನುವಾದ:<em>ರಾಘವ ಗೌಡ</em></strong>(ಕೆಟರಿಂಗ್, ಓಹಿಯೋ)</p>
	</section>
	<section class="level1 numbered" epub:type="chapter" role="doc-chapter" id="id-010">
		<h1 class="level1-title" epub:type="title">ಅಮೆರಿಕಾ! ಅಮೆರಿಕಾ!!</h1>
		<p><em>''ಈಗ ಹೇಗಿದ್ರೂ ನಮ್ಮನೆ ಹುಡುಗ ನೀನು ಹೊರಡ್ತಿದೀಯ. ನ್ಯೂಯಾರ್ಕಿನಿಂದ ಇದನ್ನ ಪೋಸ್ಟ್ ಮಾಡಿಬಿಡು''</em></p>
		<p>ಕೊನೆಗೂ ಸಿಕ್ಕಿತು! ಅಮೆರಿಕಾಗೆ ಹೊರಡುವ ಅವಕಾಶ ಸಿಕ್ಕಿತು ಸುಬ್ಬುವಿಗೆ. ಸಂತೋಷದಿಂದ ಸುಬ್ಬು ಆರಂಗುಲ ಎತ್ತರಕ್ಕೆ ಜಿಗಿದ.</p>
		<p>ಅಮೆರಿಕಾಗೆ ಹೊರಡಬೇಕೆನ್ನುವ ಸುಬ್ಬುವಿನ ಹಂಬಲ ಇಂದು ನೆನ್ನೆಯದಲ್ಲ. ಆ ಕನಸಿನಲ್ಲಿಯೇ ವರ್ಷಗಳು ಉರುಳಿದ್ದವು. ಅದಕ್ಕಾಗಿ ಅವನು ನಡೆಸಿದ ಪ್ರಯತ್ನಗಳೆಷ್ಟು! ಹಲಾವಾರು ಬಾರಿ ಸೋಲನ್ನು ಎದುರಿಸಿ ಸಾಕಾಗಿ, 'ಇದೇ ಕೊನೆಯ ಪ್ರಯತ್ನ' ಎಂದು ದೃಢ ನಿರ್ಧಾರ ಮಾಡಿ ಪ್ರಯತ್ನಿಸಿದಾಗ ಕನಸು ನನಸಾಯಿತೆಂದರೆ ಸಾಮಾನ್ಯವೇ?</p>
		<p>ನ್ಯೂಯಾರ್ಕಿನಲ್ಲಿದ್ದ ಗೆಳೆಯನೊಬ್ಬನಿಗೆ ಕಾಗದ ಬರೆದು ನಾಲ್ಕೈದು ದಿನಗಳ ಮಟ್ಟಿಗೆ ಅವನ ಮನೆಯಲ್ಲಿರಲು ಅನುಮತಿ ಪಡೆದದ್ದಾಯಿತು.</p>
		<p>ಸುಬ್ಬು ಅಮೆರಿಕಾಗೆ ಹೊರಡಲಿರುವ ವಿಷಯ ತಿಳಿದ ಸ್ನೇಹಿತರು 'ಒಳ್ಳೆ ಅದೃಷ್ಟ ಕಣೋ ನಿಂದು ಸುಬ್ಬು' ಎಂದು ಬೆನ್ನು ತಟ್ಟಿ,</p>
		<p>''ಹೋಟೆಲಿನಲ್ಲಿ ನಮಗೆಲ್ಲಾ ಭರ್ಜರಿ ಊಟ ಹಾಕಿಸ್ಬೇಕಪ್ಪಾ'' ಎಂದರು.</p>
		<p>'ಅಮೆರಿಕಾಗೆ ಹೋದ ಮೇಲೆ ನನಗೆ ದುಡ್ಡಿಗೇನು ಕಡಿಮೆ?' ಎಂಬ ಭಾವನೆ ಮೈತುಂಬಿ ಹೋಟೆಲಿನ ಊಟಕ್ಕೆ ಐವತ್ತೈದು ರೂಪಾಯಿ ಖರ್ಚು ಮಾಡಿದ.</p>
		<p>ನೆಂಟರಿಷ್ಟರ ಪರಿಯೇ ಬೇರೆ! ಸ್ನೇಹಿತರಂತೆ 'ಊಟ ಹಾಕಿಸು' ಎನ್ನಲಿಲ್ಲ, ಅವನನ್ನೇ ತಮ್ಮ ಮನೆಗೆ ಊಟಕ್ಕೆ ಕರೆದರು. ಆಹ್ವಾನದ ಮೇಲೆ ಆಹ್ವಾನ!</p>
		<p>ಭಾರತ ಬಿಟ್ಟು ಹೊರಡಲು ಎಂಟು-ಹತ್ತು ದಿನಗಳಿರುವಾಗ ಸುಬ್ಬುವಿಗೆ ಬಿಡುವಿಲ್ಲದಷ್ಟು ಕೆಲಸ, ಜೊತೆಗೆ ಬಂಧು-ಬಳಗದವರ, ಪರಿಚಯಸ್ಥರ ಔತಣದ ಆತ್ಮೀಯ ಒತ್ತಾಯ ಬೇರೆ! ಮೊದಲಿಗೆ ಸುಬ್ಬುವನ್ನು ಔತಣಕ್ಕೆ ಕರೆದದ್ದು ದೂರದ ಸಂಬಂಧಿ ಜಾನಕಮ್ಮ. ಸುಬ್ಬುವಿಗೆ ಅವರ ಪರಿಚಯವಿತ್ತಾದರೂ ಒಂದು ದಿನವೂ ಮಾತನಾಡಿಸಿದವನಲ್ಲ. ಅವನನ್ನು ಮಾತನಾಡಿಸುವ ತಂಟೆಗೆ ಎಂದೂ ಹೋಗದಿದ್ದ ಜಾನಕಮ್ಮ, ಸುಬ್ಬು ಅಮೆರಿಕಾಗೆ ಹೊರಡುವ ಸುದ್ದಿ ಮುಟ್ಟಿದ ಕೂಡಲೇ ಓಡೋಡಿ ಬಂದಿದ್ದರು.</p>
		<p>''ಸುಬ್ಬೂ, ಅಮೆರಿಕಾಗೆ ಹೊರಡ್ತೀಯಂತೆ! ತುಂಬಾ ಸಂತೋಷ ಕಣಪ್ಪ. ಇನ್ನು ಎಷ್ಟು ವರ್ಷಕ್ಕೋ ನಿನ್ನನ್ನು ನೋಡೋದು. ನಮ್ಮನೆಗೆ ಬಂದು ಒಂದು ತುತ್ತು ಊಟ ಮಾಡ್ಕೊಂಡು ಹೋಗಪ್ಪ. ದೇವರು ನಿನಗೆ ಎಲ್ಲಾ ಒಳ್ಳೇದು ಮಾಡಲಿ ಅಂತ ಹರೈಸಿ ಒಂದಿಷ್ಟು ಸಿಹಿ ಮಾಡ್ತೀನಿ ಅಷ್ಟೆ''</p>
		<p>ಅಕ್ಕರೆ ಉಕ್ಕಿ ಹರಿಯುತ್ತಿತ್ತು ಅವರ ಧ್ವನಿಯಲ್ಲಿ. 'ಆಗಲಿ' ಎಂದು ಒಪ್ಪಿಕೊಂಡ. ಅದೇ ಮೊದಲು! ಪ್ರಧಾನ ಮಂತ್ರಿಗಳ ಕಾರ್ಯಕ್ರಮವನ್ನೂ ಮೀರಿಸುವಂತೆ ಬೆಳೆಯಿತು ಸುಬ್ಬುವಿನ ಎಂಟು ದಿನಗಳ ಕಾರ್ಯಕ್ರಮದ ಪಟ್ಟಿ! ಬೆಳಿಗ್ಗೆ ಒಂದು ಮನೆಯಲ್ಲಿ ಉಪಹಾರ, ಇನ್ನೊಂದು ಮನೆಯಲ್ಲಿ ಬೆಳಗಿನ ಔತಣದೂಟ. ಮಧ್ಯಾಹ್ನದ ತಿಂಡಿಗೆ ಇನ್ನೊಂದು ಮನೆ, 'ಕಾಫಿಗೆ ಮತ್ರ ಬರ್ತೀನಿ, ಪುರುಸೊತ್ತಿಲ್ಲ' ಎಂದು ಒಪ್ಪಿಕೊಂಡ ನಾಲ್ಕೈದು ಮನೆಗಳ ಭೇಟಿ ದಿನವೂ ಇದ್ದೇ ಇರುತ್ತಿತ್ತು. ರಾತ್ರಿಯ ಔತಣ ಇನ್ನೊಬ್ಬರ ಮನೆಯಲ್ಲಿ! ತನ್ನ ಮನೆಯಲ್ಲಿ ಒಂದು ಲೋಟ ನೀರು ಕುಡಿಯಲೂ ಅವಕಾಶವಿಲ್ಲ ಸುಬ್ಬುವಿಗೆ. ಅಮ್ಮನ ಕೈಯಿನ ಅಡಿಗೆಯೂ ಸೊನ್ನೆಯಾಯಿತು. ಸುಬ್ಬು ದೂರ ದೇಶಕ್ಕೆ ಹೊರಡುವಷ್ಟರಲ್ಲಿ ಅವನಿಗೆ ಇಷ್ಟವಾದುದನ್ನೆಲ್ಲಾ ಮಾಡಿ ಮಾಡಿ ತಿನ್ನಿಸಬೇಕೆಂದುಕೊಂಡಿದ್ದ ಅವನ ತಾಯಿ ಪೇಚಾಡಿಕೊಂಡರು.</p>
		<p>ಒಪ್ಪಿಕೊಂಡ ಕಾರ್ಯಕ್ರಮಕ್ಕೆ ಅನುಗುಣವಾಗಿ ಮೊದಲು ಜಾನಕಮ್ಮನ ಮನೆಗೆ ಊಟಕ್ಕೆ ಹೋದ ಸುಬ್ಬು 'ಒಂದು ಸಿಹಿ ಮಾಡ್ತೀನಿ ಅಷ್ಟೆ' ಎಂದಿದ್ದ ಜಾನಕಮ್ಮ ಭಾರೀ ಔತಣದ ಅಡಿಗೆಯನ್ನೇ ಮಾಡಿಬಿಟ್ಟಿದ್ದರು. ಬಿಸಿಬೇಳೆ ಭಾತ್, ಕೇಸರೀ ಭಾತ್, ಪಾಯಸ, ಪಲ್ಯ, ಕೋಸಂಬರಿ ಮೊದಲಾದ ಹತ್ತಾರು ವಿಧಗಳು. ಜೊತೆಗೆ ಉಪಚಾರದ ಮಾತು ಬೇರೆ! ಸ್ವಲ್ಪ ಹೆಚ್ಚಾಗಿಯೇ ಊಟ ಮಾಡಿದ ಸುಬ್ಬು. ಹೊಟ್ಟೆ ಭಾರವಾಯಿತು.</p>
		<p>ಜಾನಕಮ್ಮನ ಗಂಡ ಅಮೆರಿಕದ ಬಗ್ಗೆ, ಸುಬ್ಬುವಿನ ಮುಂದಿನ ಅಭಿವೃದ್ಧಿ ಯೋಜನೆಗಳ ಬಗ್ಗೆ ವಿಚಾರಿಸಿಕೊಂಡರು. ಅವರ ಮಗ, ಸೊಸೆ, ಮೊಮ್ಮಕ್ಕಳು ಅಮೆರಿಕದ ಓರಿಗನ್ ಸಂಸ್ಥಾನದಲ್ಲಿ ಇರುವ ವಿಚಾರ ಸುಬ್ಬುವಿಗೆ ತಿಳಿದದ್ದು ಆಗಲೇ.</p>
		<p>ಸ್ವಲ್ಪ ಹೊತ್ತು ಅದೂ ಇದೂ ಮಾತನಾಡುತ್ತಿದ್ದು</p>
		<p>''ನಾನಿನ್ನು ಬರಲೇ?''</p>
		<p>ಎಂದಾಗ, ಒಳಗೆ ಹೋಗಿ ಜಾನಕಮ್ಮ ಒಂದು ದೊಡ್ಡ ಪ್ಯಾಕೆಟ್ಟನ್ನು ತಂದು ನಗುನಗುತ್ತಾ ಸುಬ್ಬುವಿನ ಕೈಗಿತ್ತರು.</p>
		<p>''ಏನಿದೆಲ್ಲ'' ಎಂದು ಸಂಕೋಚ ವ್ಯಕ್ತಪಡಿಸಿದ ಸುಬ್ಬು.</p>
		<p>''ಇಲ್ಲಿ ಸಿಕ್ಕೋ ಅಷ್ಟು ಒಳ್ಳೆ ಲೆದರ್ ಅಮೆರಿಕಾದಲ್ಲಿ ಸಿಗೋಲ್ವಂತಲ್ಲಾ ಸುಬ್ಬು. ನಮ್ಮ ಮಗ ಕಾಗದದಲ್ಲಿ ಬರೆದಿದ್ದ. ಚಪ್ಪಲಿ, ಬೂಟ್ಸು ಎಲ್ಲಾ ದುಬಾರಿ ಬೆಲೆಯಂತೆ ಅಲ್ಲಿ. ನಾವಿಲ್ಲಿರೋವಾಗ ಅವರ್ಯಾಕೆ ಅದಕ್ಕೆಲ್ಲಾ ದುಡ್ಡು ಸುರೀಬೇಕು ಅಂತ ಅಂದುಕೊಳ್ತಿದ್ದೆವು. ಈಗ ಹೇಗಿದ್ರೂ ನಮ್ಮನೆ ಹುಡುಗ ನೀನು ಹೊರಡ್ತಿದೀಯ. ನ್ಯೂಯಾರ್ಕಿನಿಂದ ಇದನ್ನ ಪೋಸ್ಟ್ ಮಾಡಿಬಿಡು. ಒಬ್ಬೊಬ್ಬರಿಗೆ ಒಂದೊಂದು ಜೊತೆ ಮಾತ್ರ ಕಳಿಸ್ತಿದೀನಿ ಜಾಸ್ತಿಯೇನಿಲ್ಲ.''</p>
		<p>'ಸಾಧ್ಯವಿಲ್ಲ' ಎನ್ನಲು ಬಾಯಿ ಬರಲಿಲ್ಲ ಸುಬ್ಬುವಿಗೆ. ಅವರ ಅನ್ನದ ಋಣ ತೀರಿಸಬೇಡವೇ? ತನಗೆ ಉಡುಗೊರೆ ಕೊಡುತ್ತಿದ್ದಾರೆಂದು ಭಾವಿಸಿದ್ದಕ್ಕಾಗಿ ಪೆಚ್ಚು ನಗೆ ನಕ್ಕು ಸ್ವೀಕರಿಸಿದ ಸುಬ್ಬು.</p>
		<p>''ಸೂಟ್‍ಕೇಸಿನಲ್ಲಿಟ್ಟು ಏರೋಪ್ಲೇನಿಗೆ ಹಾಕಿಬಿಟ್ಟರೆ, ತನ್ನಷ್ಟಕ್ಕೆ ತಾನೇ ಹೋಗಿ ಸೇರುತ್ತೆ. ನೀನೇನೂ ಹೊರಬೇಕಾಗಿಲ್ಲವಲ್ಲಾ'' ಎಂದು ಧೈರ್ಯ ಹೇಳಿದರು ಆಕೆ.</p>
		<p>ಶ್ರೀ ರಾಮನ ಪಾದುಕೆಯನ್ನು ಹೊತ್ತು ನಡೆದ ಭರತನಂತೆ, ಜಾನಕಮ್ಮನ ಮಗನ ಸಂಸಾರದ ಪಾದಕ್ಷೆಗಳನ್ನು ಹೊತ್ತು ಮನೆಗೆ ನಡೆದ. ಔತಣ ಹೊಟ್ಟೆಗೆ ಭಾರವಾದಂತೆ, ಅವರು ಕೊಟ್ಟ ಪೊಟ್ಟಣ ಕೈಗೆ ಭಾರವೆನಿಸಿತು.</p>
		<p>ಸುಬ್ಬುವಿನ ತಂದೆಯ ಸ್ನೇಹಿತರ ಹೆಂಡತಿ ಶೀಲಾ ಆಧುನಿಕ ರೀತಿನೀತಿಗಳನ್ನು ಅರಿತವಳು. ಹೇಳದೇ ಕೇಳದೇ ಸುಬ್ಬುವಿಗೆ ಭಾರ ಹೊರಿಸಲಿಲ್ಲ ಆಕೆ.</p>
		<p>''ಸುಬ್ಬೂ, ನನ್ನ ತಂಗಿ ಶ್ರೀಲತಾ ನ್ಯೂಜರ್ಸಿನಲ್ಲಿ ಇರೋ ವಿಚಾರ ನಿಂಗೆ ಗೊತ್ತು. ಬಸುರಿ ಹುಡುಗಿ ಪಾಪ! ಅಷ್ಟು ದೂರದಲ್ಲಿದ್ದಾಳೆ. ಬಳೆ ತೊಡಿಸಿ ಆರತಿ ಮಾಡೋದಕ್ಕಂತೂ ಅವಕಾಶ ಇಲ್ಲ. ಪುಳಿಯೋಗರೆ ತಿನ್ನಬೇಕು ಅಂತ ಆಸೆಯಂತೆ. ಒಂದಿಷ್ಟು ಪುಳಿಯೋಗರೆ ಗೊಜ್ಜು, ಚಟ್ನಿಪುಡಿ, ಉಪ್ಪಿನಕಾಯಿ ಕೊಡ್ತೀನಿ ದಯವಿಟ್ಟು ತಲುಪಿಸುತ್ತೀಯಾ?'' ಎಂದು ಕೇಳಿಕೊಂಡಳು. 'ಒಲ್ಲೆ' ಎನ್ನುವಷ್ಟು ಕಠಿಣ ಹೃದಯದವನೇ ಸುಬ್ಬು?</p>
		<p>''ಆಗಲಿ ಕೊಡಿ'' ಎಂದ.</p>
		<p>''ನಿಂಗೆ ತೊಂದ್ರೆ ಆಗೋಲ್ಲ ತಾನೇಪ್ಪಾ?'' ಎಂದು ಮತ್ತೊಮ್ಮೆ ಕೇಳಿ ಪೊಟ್ಟಣವನ್ನು ಕೈಗಿತ್ತ ಶೀಲಾ ಹೇಳಿದಳು.</p>
		<p>''ಒಂದು ರೇಷ್ಮೆ ಸೀರೇನೂ ಇಟ್ಟಿದೀನಿ ಇದರೊಂದಿಗೆ ಉಟ್ಟುಕೊಳ್ಳಲಿ ಹುಡುಗಿ ಪಾಪ ಎಷ್ಟು ಆಸೇನೋ''. ''ನ್ಯೂಯಾರ್ಕಿನಿಂದ ಪೋಸ್ಟ್ ಮಾಡಿದರೆ ಪರವಾಗಿಲ್ಲ ತಾನೆ'' ಎಂದ ಸುಬ್ಬು.</p>
		<p>''ಅಷ್ಟು ಮಾಡಿದರೆ ಸಾಕಪ್ಪಾ ನಿನ್ನ ಉಪಕಾರ ಯಾವತ್ತೂ ಮರೆಯೋಲ್ಲ'' ಎಂದಳು ಶೀಲಾ.</p>
		<p>ನಾಲ್ಕೈದು ದಿನ ಎಲ್ಲರ ಮನೆಗಳಲ್ಲಿಯೂ ವಿಧವಿಧದ ಅಡಿಗೆಗಳನ್ನು ಉಂಡ ಸುಬ್ಬುವಿನ ಹೊಟ್ಟೆ 'ಇನ್ನೇನೂ ಬೇಕಿಲ್ಲ' ಎಂದು ಮುಷ್ಕರ ಹೂಡಿತು. ಔತಣಕ್ಕೆ, ತಿಂಡಿ-ಕಾಫಿಗೆ ಬರುತ್ತೇನೆ ಎಂದು ಒಪ್ಪಿಕೊಂಡಿದ್ದ ಸುಬ್ಬು.</p>
		<p>''ಹೊಟ್ಟೆ ಅಪ್‍ಸೆಟ್ ಆಗಿದೆ. ನೀರು ಮಜ್ಜಿಗೆ ಕೊಡಿ ಸಾಕು ಎನ್ನುವ ಸ್ಥಿತಿಗೆ ಬಂದಿದ್ದ.</p>
		<p>ಜಾನಕಮ್ಮನ ಮಗನ ಸಂಸಾರಕ್ಕೆ ಪಾದರಕ್ಷೆ, ಶ್ರೀಲತಾಗೆ ಪುಳಿಯೋಗರೆ ಗೊಜ್ಜು, ಚಟ್ನಿಪುಡಿ, ಉಪ್ಪಿನಕಾಯಿ, ಸೀರೆ, ಸೋದರತ್ತೆಯ ಮಗಳಿಗೆ ಇಷ್ಟವಾದ ಕನ್ನಡ ಕಥೆ ಪುಸ್ತಕಗಳು, ಪಕ್ಕದ ಮನೆಯ ಅಚ್ಚುತರಾಯರ ತಮ್ಮನಿಗೆ ಹುರಿಗಾಳು, ಹಪ್ಪಳ, ಸಂಡಿಗೆ, ಮೂಲೆ ಮನೆಯ ಮಹಾಲಕ್ಷ್ಮಿಯ ತಂಗಿಯ ಸಂಸಾರಕ್ಕೆ ಅಪ್ಪಟ ಕಾಟನ್ ಬಟ್ಟೆಗಳು, ಅವಳ ಆರು ವರ್ಷದ ಮಗಳಿಗೆ ಸ್ಕಿಪ್ಪಿಂಗ್ ರೋಪು, ಕೆನಡಾದಲ್ಲಿ ಒಬ್ಬನೇ ಇದ್ದು ತಾನೇ ಅಡಿಗೆ ಮಾಡಿಕೊಂಡು ಊಟ ಮಾಡುವ ರಮಾಪತಿಗೆ ಮೆಣಸಿನ ಪುಡಿ, ಹುಳಿಪುಡಿ, ರಾಗಿಹಿಟ್ಟು.</p>
		<p>ಆಯಾ ಪದಾರ್ಥಗಳ ಮೇಲೆ ತಲುಪಿಸಬೇಕಾದವರ ಹೆಸರು, ವಿಳಾಸ ಬರೆದ ಚೀಟಿಗಳನ್ನು ಅಂಟಿಸಿ ಸಿದ್ಧಮಾಡಿಟ್ಟುಕೊಂಡ ಸುಬ್ಬು. ಮುನ್ನೂರೈವತ್ತು ರೂಪಾಯಿ ಕೊಟ್ಟುತಂದ ಸೂಟ್‍ಕೇಸ್ ಈ ಎಲ್ಲ ಸಾಮಾನುಗಳನ್ನೂ ತುಂಬಿಕೊಂಡು ಕುಳಿತಿತು. ಸುಬ್ಬುವಿನ ಸ್ವಂತ ಸಾಮಾನುಗಳಿಗೆ ಸ್ಥಳವೆಲ್ಲಿ? ಮತ್ತೆ ಮುನ್ನೂರೈವತ್ತು ರೂಪಾಯಿ ಕೊಟ್ಟು ಇನ್ನೊಂದು ಸೂಟ್‍ಕೇಸ್ ತಂದಿದ್ದಾಯಿತು. ಅದರಲ್ಲಿಯೂ ಅರ್ಧದಷ್ಟು ಜಾಗವನ್ನು ಅವರಿವರ ಸಾಮಾನುಗಳು ಆಕ್ರಮಿಸಿದವು.</p>
		<p>ಎಲ್ಲರಿಂದ ಬೀಳ್ಕೊಂಡು ಹೊರಟ ಸುಬ್ಬು. ಬೆಂಗಳೂರಿನಿಂದ ಬೊಂಬಾಯಿಗೆ ಹೋಗಲು ಒಂದು ವಿಮಾನ. ಅಲ್ಲಿಂದ ನ್ಯೂಯಾರ್ಕಿಗೆ ಹೋಗಲು ಮತ್ತೊಂದು ವಿಮಾನ. ಬೊಂಬಾಯಿನ ಸ್ಥಳೀಯ ವಿಮಾನ ನಿಲ್ದಾಣದಿಂದ ಅಂತರ ರಾಷ್ಟ್ರೀಯ ವಿಮಾನ ನಿಲ್ದಾಣಕ್ಕೆ ಬರಬೇಕು. ಹೊಟ್ಟೆ ಸಣ್ಣಗೆ ನೋಯುತ್ತಿತ್ತು ಸುಬ್ಬುವಿಗೆ. ವಿಮಾನ ಪ್ರಯಾಣದ ಅಭ್ಯಾಸವಿಲ್ಲದಿದ್ದುದರಿಂದ ವಾಂತಿಯಾಗುವ ಸೂಚನೆ ಬೇರೆ. ಕಬ್ಬಿಣದ ಗುಂಡುಗಳನ್ನು ಇಟ್ಟಷ್ಟು ಭಾರವಾದ ಎರಡು ಸೂಟ್‍ಕೇಸ್‍ಗಳು ಎರಡು ಕೈಗೆ. ಜೊತೆಗೊಂದು ಬ್ರೀಫ್‍ಕೇಸ್. ಅದರಲ್ಲಿ ಅವನ ವೀಸಾ, ಪಾಸ್‍ಪೋರ್ಟ್, ಮುಖ್ಯವಾದ ಕಾಗದಪತ್ರಗಳು.</p>
		<p>ಎಸ್ಕಲೇಟರ್ ಹತ್ತಿ ಇಳಿದು ರೂಢಿಯಿಲ್ಲದ ಸುಬ್ಬು ಬೊಂಬಾಯಿನ ಅಂತರ ರಾಷ್ಟ್ರೀಯ ವಿಮಾನ ನಿಲ್ದಾಣದ ಎಸ್ಕಲೇಟರಿನ ಮೇಲೆ ಕಾಲಿಟ್ಟೊಡನೆ ಮುಗ್ಗರಿಸಿ ಬಿದ್ದ.</p>
		<p>ಬಿದ್ದು ಎದ್ದು, ಪೇಚಾಡಿ ವಿಮಾನವೇರಿ ಕುಳಿತಾಗ ಸೂಟ್‍ಕೇಸಿನ ತೊಂದರೆಯಿಂದ ಬಿಡುಗಡೆ! ನ್ಯೂಯಾರ್ಕಿನ ವಿಮಾನ ನಿಲ್ದಾಣದಲ್ಲಿ ಇಳಿದು, ತನ್ನ ಸೂಟ್‍ಕೇಸುಗಳಿಗಾಗಿ ಕಾಯುತ್ತಾ ನಿಂತ ಸುಬ್ಬು. ಅವುಗಳನ್ನು ನೋಡಿ ತನ್ನ ಕಣ್ಣುಗಳನ್ನು ತಾನೇ ನಂಬದಾದ. ಬೆಂಗಳೂರಿನಲ್ಲಿ ಹೊಚ್ಚ ಹೊಸತಾಗಿದ್ದ ಸೂಟ್‍ಕೇಸುಗಳು ಅಜ್ಜಿಬಜ್ಜಿಯಾಗಿ, ಜಿಪ್ಪ್ ಕಿತ್ತು ಹೋಗಿತ್ತಲ್ಲದೆ ಅಲ್ಲಲ್ಲಿ ಹರಿದೂ ಹೋಗಿದ್ದವು! ಹೆಸರು ಬರೆದು ತಾನೇ ಅಂಟಿಸಿದ್ದ ಚೀಟಿ ಇದ್ದುದರಿಂದ ತನ್ನದೇ ಸೂಟ್‍ಕೇಸುಗಳೆಂದು ನಂಬಿ ಕೈಗೆತ್ತಿಕೊಂಡ.</p>
		<p>'ಕಸ್ಟಮ್ ಚೆಕ್'ಗಾಗಿ ಆ ಸೂಟ್‍ಕೇಸುಗಳನ್ನು ಬಿಚ್ಚಿದ. ಅಧಿಕಾರಿ ವರ್ಗದವರು ಅದರಿಂದ ಹೊರಬಿದ್ದ ಎರಡು ಜಿರಲೆ ಮರಿಗಳನ್ನು ಕಂಡು ಹೌಹಾರಿದರು! ಪೊಟ್ಟಣಗಳಲ್ಲಿ ಕೆಲವೆಲ್ಲ ಒಡೆದು ಸೂಟ್‍ಕೇಸುಗಳಲ್ಲಿ ಪುಡಿಗಳ ರಂಪವಾಗಿತ್ತು. ಖಾರದ ಪುಡಿಗಳ ಘಾಟಿಗೆ ಸೀನುಗಳು ಪುಂಖಾನು ಪುಂಖವಾಗಿ ಬಂದು ಪೂರ್ತಿ 'ಚೆಕ್' ಮಾಡಲು ಸಾಧ್ಯವಾಗಲೇ ಇಲ್ಲ ಅವರಿಗೆ.</p>
		<p>ಸುಬ್ಬು ಜೋಡಿಸಿಟ್ಟಿದ್ದ ಸಾಮಾನುಗಳನ್ನೆಲ್ಲಾ ಹೊರತೆಗೆದು ಪುನಃ ಅದೇ ರೀತಿಯಲ್ಲಿ ಇಡಲು ಸಾಧ್ಯವಾಗದೇ ಒಂದು ಸೂಟ್‍ಕೇಸ್ ಬಾಯಿ ತೆರೆದು ನಿಂತಿತು. ಮಹಾಲಕ್ಷ್ಮಿಯ ತಂಗಿಯ ಮಗುವಿಗೆಂದು ತಂದಿದ್ದ ಸ್ಕಿಪ್ಪಿಂಗ್ ರೋಪಿನಿಂದ ಬಿಗಿದು ಕಟ್ಟಿದ ಮೇಲೆಯೇ ಸೂಟ್‍ಕೇಸನ್ನು ಹೊರತರಲು ಸಾಧ್ಯವಾದುದು.</p>
		<p>ಸುಬ್ಬುವಿನ ಗೆಳೆಯ, ಅವನ ಹೆಂಡತಿ, ಎರಡು ಪುಟ್ಟ ಮಕ್ಕಳು ವಿಮಾನ ನಿಲ್ದಾಣಕ್ಕೆ ಬಂದಿದ್ದರು. ಅವರೆದುರಿಗೆ ಹರಕಲು ಸೂಟ್‍ಕೇಸುಗಳನ್ನು ಹಿಡಿದು ಬಂದ ಸುಬ್ಬುವಿಗೆ ಅವಮಾನದಿಂದ ತಲೆ ತಗ್ಗಿಸುವಂತಾಯಿತು.</p>
		<p>ಗೆಳೆಯ, ಅವನ ಹೆಂಡತಿ, ಆತ್ಮೀಯವಾಗಿ ಸ್ವಾಗತಿಸಿ ತಮ್ಮ ಕಾರಿನಲ್ಲಿ ಕರೆದೊಯ್ದರು. ದೊಡ್ಡವರು ಕೇಳದೇ ಸುಮ್ಮನಿದ್ದ ಪ್ರಶ್ನೆಯನ್ನು ಅವರ ಮಗು ಕೇಳಿತು.</p>
		<p>''ಮಮ್ಮಿ, ಸೂಟ್‍ಕೇಸಿಗೆ ಹಗ್ಗ ಯಾಕೆ ಕಟ್ಟಿದ್ದಾರೆ?'' ಎಂದು. ಸುಬ್ಬು ಸೂಕ್ಷ್ಮವಾಗಿ ನಡೆದುದನ್ನು ವಿವರಿಸಿದ. ಮನೆ ತಲುಪಿದೊಡನೆ ಒಂದೆರಡು ಸೀನು ಸೀನಿದ ಗೆಳೆಯನ ಹೆಂಡತಿ,</p>
		<p>''ಏನೋ ಘಾಟು ಬರ್ತಾ ಇದೆ ಸೂಟ್‍ಕೇಸಿಂದ. ಬೇಸ್‍ಮೆಂಟಿನಲ್ಲಿ ಇಟ್ಟರೆ ವಾಸಿ'' ಎಂದು ಸಲಹೆ ನೀಡಿದಳು. ಅವಳ ಸಲಹೆಯಂತೆ ನಡೆದ ಸುಬ್ಬು.</p>
		<p>''ಸ್ನಾನ ಮಾಡ್ತೀರಾ?''</p>
		<p>ಎಂದು ಆಕೆ ಕೇಳಿದಾಗ, ವಿಮಾನ ಪ್ರಯಾಣದಲ್ಲಿ ಸ್ನಾನವಿಲ್ಲದೆ ಮುಜುಗರವೆನಿಸಿದ್ದ ಸುಬ್ಬು ತಕ್ಷಣ 'ಹೂಂ' ಎಂದ.</p>
		<p>ಬೇಸ್‍ಮೆಂಟಿನಲ್ಲಿದ್ದ ಸೂಟ್‍ಕೇಸನ್ನು ಬಿಚ್ಚಿದರೆ, ಸುಬ್ಬುವಿನ ಬಟ್ಟೆಗಳಿಗೆಲ್ಲಾ ಮೆಣಸಿನ ಪುಡಿಯ ಲೇಪನ! ಬೇರೆ ದಾರಿಯಿಲ್ಲ. ಸ್ನಾನ ಮಾಡಿ, ಬಟ್ಟೆಗಳನ್ನು ಕೊಡವಿ ಧರಿಸಿದ್ದಾಯಿತು. ಮೆಣಸಿನ ಪುಡಿಯ ಘಾಟು ಅಭ್ಯಾಸವಿಲ್ಲದ ಗೆಳೆಯ, ಅವನ ಹೆಂಡತಿ, ಮಕ್ಕಳು ಎಲ್ಲಾ ಕಣ್ಣು ಮೂಗು ಕೆಂಪಗೆ ಮಾಡಿಕೊಂಡು ಒಂದೇ ಸಮನೆ ಸೀನಿದರು.</p>
		<p>''ನನ್ನ ಬಟ್ಟೆ ಕೊಡ್ತೀನಿ ಹಾಕ್ಕೊ. ಇದೆಲ್ಲಾ ತುಂಬಾ ಘಾಟಾಗಿದೆ, ನಿನ್ನ ಬಟ್ಟೆಗಳನ್ನೆಲ್ಲಾ ಮೊದಲು ವಾಷರ್‍ನಲ್ಲಿ ಹಾಕು'' ಎಂದ ಗೆಳೆಯ. ಅವನ ಬಟ್ಟೆಯಲ್ಲಿ ರಾತ್ರಿ ಕಳೆದದ್ದಾಯಿತು.</p>
		<p>''ಆದಷ್ಟು ಬೇಗ ಈ ಸಾಮಾನುಗಳನ್ನೆಲ್ಲಾ ಅದರ ವಾರಸುದಾರರಿಗೆ ತಲುಪಿಸಿ ಬಿಡಬೇಕು'' ಎಂದ ಸುಬ್ಬು.</p>
		<p>''ಎಲ್ಲಿಗೆ ತಲುಪಿಸಬೇಕು?''</p>
		<p>''ಯೂಥಾ, ಓರಿಗಿನ್, ಫ್ಲಾರಿಡಾ, ಕೆನಡಾ ಕ್ಯಾಲಿಫೋರ್ನಿಯ ...''</p>
		<p>''ಏನೋ ಇಷ್ಟೊಂದು ಸಾಮಾನುಗಳನ್ನು ನೀನು ಎಲ್ಲರಿಗೂ ತಲುಪಿಸಬೇಕಾ?!''</p>
		<p>''ಹೂಂ, ಇಲ್ಲಿಂದ ಪೋಸ್ಟ್ ಮಾಡಿಬಿಡ್ತೀನಿ ಅಷ್ಟೆ; ಹೋಗಿ ತಲುಪಿಸೋದು ಕಷ್ಟ.''</p>
		<p>ಜೋರಾಗಿ ನಕ್ಕ ಗೆಳೆಯ.</p>
		<p>''ಎಲ್ಲಾ ಸ್ಥಳಗಳೂ ಹತ್ತಿರ ಇದೆ ಅಂದ್ಕೊಂಡಿದ್ದೀಯಾ?'' ಎಂದು ಅಮೆರಿಕಾದ ಭೂಪಟವನ್ನು ತಂದು ಒಂದೊಂದು ಸ್ಥಳವೂ ನ್ಯೂಯಾರ್ಕಿನಿಂದ ಎಷ್ಟು ದೂರದಲ್ಲಿದೆ ಎಂದು ವಿವರಿಸಿದ.</p>
		<p>ಇದನ್ನೆಲ್ಲಾ ಪೋಸ್ಟ್ ಮಾಡಬೇಕಾದರೆ ತುಂಬಾ ಖರ್ಚಾಗುತ್ತೆ ಸುಬ್ಬು. ಎಲ್ಲರಿಗೂ ಫೋನ್ ಮಾಡಿ ತಿಳಿಸು. ಬೇಕಾದರೆ ಅವರೇ ಇಲ್ಲಿಗೆ ಬಂದು ತೊಗೊಂಡು ಹೋಗ್ಲಿ. ಅದೂ ಎಲ್ಲಾ ಲಾಂಗ್ ಡಿಸ್ಟೆನ್ಸ್ ಕಾಲ್ ಆಗುತ್ತೆ ಏನು ಮಾಡೋದು?''</p>
		<p>ಎಂದು ಚಿಂತಿಸಿದ ಅವನಿಗೆ,</p>
		<p>''ಟೆಲಿಫೋನು ಬಿಲ್ಲು ನಾನು ಕೊಡ್ತೀನಿ''</p>
		<p>ಎಂದು ಭರವಸೆ ನೀಡಿ, ಗೆಳೆಯನ ಫೋನು ಉಪಯೋಗಿಸಿದ ಸುಬ್ಬು.</p>
		<p>''ಆ ಕಡೆ ಬಂದಾಗ ತಗೊಳ್ತೀವಿ ಇಟ್ಟಿರಿ'' ಎಂದರು ಎಷ್ಟೋ ಜನ.</p>
		<p>''ಅಯ್ಯೋ, ಬಂದು ತೊಗೊಂಡು ಹೋಗೋದಕ್ಕೆ ಕಷ್ಟ... ತುಂಬಾ ದೂರ'' ಎಂದು ಗೊಣಗಿದರು ಮತ್ತೆ ಕೆಲವರು.</p>
		<p>''ಇದನ್ನೆಲ್ಲ ಯಾಕೆ ತಂದ್ರಿ?''</p>
		<p>ಎಂಬ ಪ್ರತಿಕ್ರಿಯೆ ಫೋನಿನಲ್ಲಿ ವ್ಯಕ್ತವಾದಾಗ, ಭಾರತದಿಂದ ಹೊತ್ತು ತಂದ ಸುಬ್ಬು ತನ್ನ ಬೆಪ್ಪುತನಕ್ಕೆ ತಾನೇ ನಾಚಿದ.</p>
		<p>ರೂಮೊಂದನ್ನು ಬಾಡಿಗೆಗೆ ಹಿಡಿದು, ಗೆಳೆಯನ ಮನೆಯಿಂದ ಸಾಮಾನುಗಳನ್ನು ಸಾಗಿಸಿದ್ದಾಯಿತು. 'ನಿಧಾನವಾಗಿ ಸಾಧ್ಯವಾದಾಗ ತಲುಪಿಸಿದರಾಯ್ತು' ಎಂದು ಅವುಗಳನ್ನೆಲ್ಲಾ ಒಂದು ಕಡೆ ಜೋಡಿಸಿಟ್ಟು ಆ ವಿಚಾರವನ್ನೇ ಮರೆತ ಸುಬ್ಬು.</p>
		<p>ಎರಡು ತಿಂಗಳುಗಳು ಉರುಳಿದವು. ನ್ಯೂಯಾರ್ಕಿನ ಗೆಳೆಯನಿಂದ ಸುಬ್ಬುವಿಗೆ ಒಂದು ಪತ್ರ ಬಂತು. 'ನೀನು ಇಲ್ಲಿಂದ ಮಾಡಿದ ಫೋನಿನ ಖರ್ಚು ಐವತ್ತು ಡಾಲರ್ ಬಿಲ್ ಬಂದಿದೆ. ದಯವಿಟ್ಟು ಕಳುಹಿಸಿಕೊಡು' ಎಂಬ ವಿನಮ್ರ ಕೋರಿಕೆ!</p>
		<p>ಕೈಲಿ ಕಾಸಿಲ್ಲದ, ಈಗತಾನೆ ಕೆಲಸಕ್ಕೆ ಸೇರಿದ್ದ ಸುಬ್ಬುವಿನ ಮನಸ್ಸಿಗಾದ 'ಷಾಕ್' ನಿಂದ ಚೇತರಿಸಿಕೊಳ್ಳಲು ಹಲವಾರು ಗಂಟೆಗಳೇ ಬೇಕಾದವು.</p>
		<p class="quote-author"><strong><em>-ಎಂ.ಆರ್. ಜಯಶ್ರೀ</em></strong> (ಕೆಂಟ್, ವಾಷಿಂಗ್‍ಟನ್)</p>
	</section>
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title">ನಾನೂ ನೀನೂ (ಎಂಥ) ಜೋಡಿ</h1>
		<p><em>ಯಾಕೋ ಶ್ಯಾಮಿಯ ಈ ಸಲದ ಭೇಟಿಯ ಶಕುನ ಚೆನ್ನಾಗಿಲ್ಲ ಅನ್ನಿಸಿತು.</em></p>
		<p>ಅಕ್ಟೋಬರಿನ ಮಧ್ಯೆ- ಅಮೆರಿಕನ್ನರು ಕರೆಯುವಂತೆ 'ಬೀಳು'ವ ಕಾಲ. ಬೆಳಗಿನ ಝಾವ ಮೂರೂವರೆಯ [ಸುರೇಶನ ರಕ್ತಗತವಾದ ಭಾರತೀಯತೆ ಅವನ ಕಾಲ ಎಣಿಸುವ (ಹಾಕುವ?) ರೀತಿಯಲ್ಲೂ ಗೋಚರವಾಗುತ್ತಿತ್ತು. ಅವನ ಲೆಕ್ಕಾಚಾರದಲ್ಲಿ ಅದು ರಾತ್ರಿ ಮೂರೂವರೆ ಗಂಟೆ, ಹಾಗಾಗಿ ಅವನ ಹುಟ್ಟಿದ ಹಬ್ಬದ ಎಣಿಕೆಯೂ ಗೋಲುಮಾಲಾಗಿರಲಿಲ್ಲವೇ? ಹಾಗಾಗಿ ಅವನು ಪಾಶ್ಚಿಮಾತ್ಯರ ಜಮಾ ಖರ್ಚಿನಲ್ಲಿ ಟಾರಸ್‍ಗೂ ಜೆಮಿನೈಗೂ ಮಧ್ಯೆ ತ್ರಿಶಂಕುವಾಗಿಬಿಟ್ಟಿರಲಿಲ್ಲವೇ? ಒಂದು ರೀತಿಯಲ್ಲಿ ಅದು ಒಳ್ಳೆಯದೇ ಆಗಿತ್ತೆನ್ನಿ- ಭವಿಷ್ಯ ಓದುವಾಗ ಎರಡು ರಾಶಿಗಳನ್ನು ಓದಿ, ಯಾವುದು ಇಷ್ಟವಾಯಿತೋ ಅದನ್ನು ಒಪ್ಪಿಕೊಳ್ಳಬಹುದಾಗಿತ್ತು. ಆದರೂ ಸುರೇಶನಿಗೆ ಈ ತನ್ನ ಹುಟ್ಟಿನ ಬಗೆಯ ಈ ರೀತಿಯ ಅನಿಶ್ಚಿತತೆ ಸ್ವಲ್ಪ ಕಸಿವಿಸಿಯ ಸಂಗತಿಯಾಗಿತ್ತು.] ಚಳಿ ತಾನು ಮನೆಯಿಂದ ಬಸ್‍ಸ್ಟ್ಯಾಂಡ್ ವರೆಗೂ ಬರುತ್ತಾ ಕಾರಿನಲ್ಲಿ ವ್ಯಾಪಿಸಿದ್ದ ಬಿಸಿಗಾಳಿಯ ಕೋಟೆಯನ್ನು ಬೇಗ ಬೇಗ ಭೇದಿಸಿ ತನ್ನ ಚುರುಕನ್ನು ಮುಟ್ಟಿಸತೊಡಗಿತ್ತು. ತಾನು, ಇಬ್ಬರು ಟ್ಯಾಕ್ಸಿಯವರನ್ನು ಬಿಟ್ಟರೆ ಬೇರೆ ಯಾರೂ ಇರಲಿಲ್ಲ. ಹಣಕ್ಕಾಗಿಯಾಗಲೀ, ಪ್ರೀತಿಗಾಗಿಯಾಗಲೀ ಯಾಕಾದರೂ ಈ ಚಳಿಯಲ್ಲಿ ಹೊರಗೆ ಬಂದು ಕಾಯುತ್ತಾರೋ ಎಂದು ಅಂದುಕೊಂಡ. ಯಾಕೋ ಶ್ಯಾಮಿಯ ಈ ಸಲದ ಭೇಟಿಯ ಶಕುನ ಚೆನ್ನಾಗಿಲ್ಲ ಅನ್ನಿಸಿತು. ಕಳೆದ ಮೂರು ವರ್ಷಗಳಲ್ಲಿ ಅನೇಕ ಬಾರಿ ತಾನು ಬಲವಂತ ಮಾಡಿ, ಪುಸಲಾಯಿಸಿ ಕೊನೆಗೆ (ತನಗೆ ಎಷ್ಟೇ ಕಷ್ಟವಾದರೂ, ಎಷ್ಟೇ ಅಪರೂಪದ ಮಾತಾದರೂ) ಆತನ ಬಗ್ಗೆ ತನಗಿದ್ದ ವಿಶ್ವಾಸದ ತೀವ್ರತೆಯನ್ನು ಮಾತುಗಳಲ್ಲಿ ವ್ಯಕ್ತಪಡಿಸಿ ಕರೆದಿದ್ದರೂ ಕೂಡ ಯಾವ ನಂಬಲರ್ಹವಾದ ಕಾರಣವನ್ನೂ ಕೊಡದೆ ಈಗ ಬರಲ್ಲ, ಆಗ ಬರಲ್ಲ ಅಂತ 'ನಖರಾ' ಮಾಡಿ, ಎಲ್ಲ ಉಪಾಯಗಳೂ ಖಾಲಿಯಾಯಿತೆನ್ನಬೇಕು, ಅಷ್ಟರಲ್ಲಿ ಇಲ್ಲಿ ಅಕ್ಟೋಬರ್ ಎರಡನೇ ವಾರ ಬರ್ತೀನಿ ಅಂತ ಹೇಳಿದ್ದ. ಸುರೇಶನಿಗೆ ಖುಷಿಯಾಗಿತ್ತು-ಬೇರೆ ಯಾವ ಕಾರಣಕ್ಕೆ ಅಲ್ಲದಿದ್ದರೂ, ತನಗೂ ಒಬ್ಬ ಗಟ್ಟಿ ಸ್ನೇಹಿತ ಇದ್ದಾನಲ್ಲ ಎಂದು. ತನ್ನನ್ನು ಕಾಣಲು ಇಪ್ಪತ್ತು ಡಾಲರ್ ಖರ್ಚು ಮಾಡಿಕೊಂಡು ಬರುವಂತಹ ಸ್ನೇಹಿತ ಇದ್ದಾನಲ್ಲ ಎಂದು. ಆದರೆ ಒಂದು ವಾರದ ಹಿಂದೆ ಶ್ಯಾಮಿ ಫೋನ್ ಮಾಡಿ ತನಗೆ ಹಣ ಕಳಿಸೆಂದು ಕೇಳಿದಾಗ ಈ ಸಮಾಧಾನದ ಟೇಪೂ ಮುಗಿದು ಪಟಪಟ ಕರ್ಕಶವಾಗಿ ಸುತ್ತಿಕೊಂಡಿತ್ತು. ಮೊದಲ ಪ್ರತಿಕ್ರಿಯೆ ಕೊಡಬಾರದು ಅನ್ನಿಸಿದರೂ ತನಗೆ ಇಲ್ಲ ಅನ್ನುವುದು ಸಾಮಾನ್ಯವಾಗಿ ಕಷ್ಟವಾಗಿದ್ದುದರಿಂದಲೋ, ಅಥವಾ ತನ್ನ ಇತರ ದುಂದುಗಾರಿಕೆಯ ಹಿನ್ನೆಲೆಯಲ್ಲಿಯೋ ಅಥವಾ ತನ್ನ ಒಂಟಿತನ ನೀಗುವುದಕ್ಕೆ ಈ ಬೆಲೆಯನ್ನು ತೆರಬೇಕಾದರೆ ಇನ್ನೇನು ಮಾಡುವುದು, ನಿರ್ವಾಹವಿಲ್ಲ ಎಂದೋ ಅಂತೂ ಎಷ್ಟೇ ಇಷ್ಟವಿಲ್ಲದಿದ್ದರೂ ಮೂರನೆಯ ದಿನ ಚೆಕ್ಕು ಕಳಿಸಿದ್ದ. ಆದರೂ, ಈ ಹಣಕಾಸಿನ ವ್ಯವಹಾರದ ಕಿರಿಕಿರಿ ನಿವ್ರ್ಯಾಜ ಕುತೂಹಲದ ತಿಳಿನೀರನ್ನು ಕೊಂಚ ರಾಡಿಮಾಡಿದ್ದರೂ, ಶ್ಯಾಮಿಯ ಭೇಟಿಗಾಗಿ ಹೆಚ್ಚು ಕಡಿಮೆ ಸಂತೋಷದಿಂದಲೇ ಎದುರು ನೋಡಿದ್ದ.</p>
		<p>ಆಕಳಿಕೆಯನ್ನು ನುಂಗಿ ಬಸ್ಸಿಗೆ ಕಾಯುತ್ತಿದ್ದಂತೆ ಸುರೇಶನ ಕಲ್ಪನೆ ತನ್ನ-ಶ್ಯಾಮಿಯ ಸ್ನೇಹದ ಮೊದಲ ದಿನಗಳಿಗೆ ಹೋಯಿತು. ಇಬ್ಬರೂ ಮಲೆನಾಡಿನ ಸಣ್ಣ ಊರುಗಳಿಂದ, ಸಾಕಷ್ಟು ಸಂಪ್ರದಾಯಸ್ಥ ಕುಟುಂಬಗಳಿಂದ ಬೆಂಗಳೂರಿಗೆ ಬಂದು ತಮ್ಮ ಇಂಗ್ಲೀಷ್ ಭಾಷೆಯ ಮೇಲಿನ ಪ್ರಭುತ್ವದಿಂದಾಗಿ ತಮ್ಮ ದೀನ, ಸಂಕುಚಿತ ಮೂಲಗಳನ್ನು ಗೆದ್ದು ನಿಂತು ತಮ್ಮದೇ ರೀತಿಯಲ್ಲಿ ಪುಟಾಣಿ ಲಿಂಕನ್ ಅಥವಾ ಲಾಲ್‍ಬಹಾದೂರ್ ಶಾಸ್ತ್ರಿಗಳು ಎಂದುಕೊಂಡವರು. ಇಂಗ್ಲೀಷ್ ಆನರ್ಸಿನ ವಿಶಿಷ್ಟವಾದ ಪರಿಸರಕ್ಕೆ ಆಗಂತುಕರು ಮೊನಚು ಷೂಸುಗಳ ಕೊಳವೆ ಪ್ಯಾಂಟುಗಳ, ಬ್ರಿಲ್ ಕ್ರೀಮ್, ಸ್ಕೂಟರುಗಳ ನಡುವೆ (ದೂರದ ಊರಿನಲ್ಲಿ ಕೆಲಸದಲ್ಲಿದ್ದ ಅಣ್ಣ ರಜಾಕ್ಕೆ ಬಂದಾಗ ಬಿಟ್ಟು ಹೋಗಿದ್ದ) ಮೊಟ್ಟೆ ಷೂಸು, ದೊಗಲೆ ಪ್ಯಾಂಟು, ಕೊಬ್ಬರಿ ಎಣ್ಣೆ ಸೈಕಲ್ಲುಗಳು. ಸೋಫಾಯಾ, ಲೋರೇಟೋ, ಲಾರೆನ್ಸ್, ಡೂನ್‍ಗಳ ಮಧ್ಯೆ  ಸರ್ಕಾರಿ ಬಾಲಕರ ಕನ್ನಡ ಮಾಧ್ಯಮಿಕ ಶಾಲೆಗಳು. ಹಾಯ್‍ಗಳ ಮಧ್ಯೆ ಏನಮ್ಮಾಗಳು ನಿಧಾನವಾಗಿ ಕೂದಲಿಗೆ ಹಚ್ಚುವ ಎಣ್ಣೆ ಕಡಿಮೆ ಮಾಡಿಕೊಂಡು, ಕಟ್ಲೆಟ್ ಅಭ್ಯಾಸ ಮಾಡಿಕೊಂಡು, ಭಾಷೆಯ ಗ್ರಾಂಥಿಕತೆ ದೂರ ಮಾಡುತ್ತಾ, ಆದರೂ ರಜಾದಲ್ಲಿ ಊರಿಗೆ ಹೋದಾಗ ಚಪ್ಪಲಿ ಹೊರಕ್ಕೆ ಬಿಟ್ಟು ಮನೆಯೊಳಗೆ ಹೋಗುವುದನ್ನು ಮರೆಯದೆ, ಕಾನ್ವೆಂಟ್ ಹುಡುಗಿಯರೂ ಆಗಾಗ್ಗೆ ತಮ್ಮ ಅಮ್ಮಂದಿರಿಗೆ ಹುರುಳೀಕಾಯಿ ಹೆಚ್ಚುವುದರಲ್ಲಿ ಸಹಾಯ ಮಾಡಬಹುದು ಎಂದು ಕಂಡುಕೊಳ್ಳುವಷ್ಟರಲ್ಲಿ ಮೂರು ವರ್ಷಗಳೇ ಆಯಿತು- ಆದರೂ ಆಗಾಗ ಮಹಾತ್ಮಾಗಾಂಧೀ ರೋಡಿನ ಪೂರ್ವಕ್ಕೆ ಹೋದಾಗ ಕಾಫಿ ಟೇಬಲ್ಲಿನ ಮೇಲಿರುವ ಸಣ್ಣ ತಟ್ಟೆ ಬೂದಿಕುಂಡವೋ ರೋಸ್ಟರೋ ಎಂದು ತಿಳಿಯದೆ ಅರ್ಧಗಂಟೆ ಕಾಲ ಕಾಫಿಕಪ್ಪನ್ನು ಕೈಲೇ ಹಿಡಿದುಕೊಂಡು ಕೂತಿದ್ದು, ಇಂತಹ ಸನ್ನಿವೇಶಗಳಲ್ಲಿ ತಮ್ಮಿಬ್ಬರ ಮುಜುಗರ ಒಂದೇರೀತಿಯದಾಗಿದ್ದು, ಅವರನ್ನು ಹತ್ತಿರ ತಂದಿತ್ತು.</p>
		<p>ಹೀಗೆ ಜೊತೆಗೇ ಆದ ಅವಾಕ್ಕನ್ನು ಹಂಚಿಕೊಳ್ಳುವುದರಲ್ಲಿ ಶುರುವಾದ ಸ್ನೇಹ ಇತರ ಮಜಲುಗಳನ್ನು ಪಡೆದುಕೊಂಡಿತ್ತು. ಕ್ರಮೇಣ ಒಂದೇ ಹಾಸ್ಟೆಲ್ಲು ಸೇರಿ, ಒಂದೇ ರೂಮಿನಲ್ಲಿದ್ದುಕೊಂಡು, ಒಂದೇ ಉಪ್ಪಿನಕಾಯಿ ತಿಂದು, ಕಡೆಗೆ ಒಂದೇ ರೀತಿಯ ಬರವಣಿಗೆಯನ್ನೂ ಬರೆಯಲು ಶುರು ಮಾಡಿದರು. ಆದರೂ ಬೆಂಗಳೂರಿಗೆ ಬಂದಾಗ ಉಂಟಾದ ಹೊಸ ಪರಿಸ್ಥಿತಿಯನ್ನು ಎದುರಿಸುವುದರಲ್ಲಿ ಅವರು ಮೂಲತಃ ಬೇರೆಬೇರೆಯಾದ ಮಾರ್ಗಗಳನ್ನು ಹಿಡಿದಿದ್ದರು. ತನ್ನ ಅಸ್ತಿತ್ವವನ್ನು ಪುಷ್ಠಿಗೊಳಿಸಿಕೊಳ್ಳಲು ಸುರೇಶ ಪಾಂಡಿತ್ಯದ ಬಾಲ ಹಿಡಿದು ಹೋದರೆ, ಶ್ಯಾಮಿ ತನ್ನ ಸ್ವಭಾವ ಸಹಜವಾದ ಹಾಸ್ಯ ಲವಲವಿಕೆ, ಉತ್ಪ್ರೇಕ್ಷೆ, ಜೊತೆಗೆ ತನ್ನ ಸೌಂದರ್ಯವನ್ನು ಉಪಯೋಗಿಸಿ ಕೊಂಡಿದ್ದ. ಒಬ್ಬರಿಗಿನ್ನೊಬ್ಬರ <en>Strong Point</en> ಬಗ್ಗೆ ಸಾಕಷ್ಟು ಮಾತ್ಸರ್ಯವಿದ್ದರೂ, ಅದನ್ನು ತೋರಗೊಟ್ಟರೆ ತನ್ನ <en>Individuality</en> ಗೆ ಧಕ್ಕೆ ಬರುತ್ತೆಂದು, ಹುಷಾರಾಗಿ ಮುಚ್ಚಿಕೊಂಡು, ಹೋಗುತ್ತಿದ್ದರು. ಒಬ್ಬನು ಇನ್ನೊಬ್ಬನ ಯಶಸ್ಸನ್ನು ಅದೇನು ಮಹಾ ಎಂದು ಹಾರಿಸಿಬಿಡುತ್ತಿದ್ದರು. ಸುರೇಶನ ಪುಸ್ತಕ ಪಾಂಡಿತ್ಯ ಜರೆದರೂ, ಅವನ ಶ್ರದ್ಧೆಗೆ ದೊರೆತ ಪುರಸ್ಕಾರಗಳನ್ನು ಕಂಡು ಶ್ಯಾಮಿ ತಾನೂ ಕೊಂಚ ಗಂಭೀರವಾಗಿ ಕೆಲಸ ಮಾಡಿದರೆ ತನಗೂ ಅದು ಎಟುಕದಿರದು ಎಂದು ಅನ್ನಿಸದೇ ಇರಲಿಲ್ಲ. ಅಂತೆಯೇ ಕಾನ್ವೆಂಟ್ ಹುಡುಗ ಹುಡುಗಿಯರೊಡನೆ ಶ್ಯಾಮಿಯ ಸರಾಗವಾದ ತಿರುಗಾಟ, ಕಿಲಕಿಲ ನಗೆಯನ್ನೇನೋ ಸುರೇಶ ಅಂತಿಮ ವಿಶ್ಲೇಷಣೆಯಲ್ಲಿ ಇದರಿಂದೇನು ಲಾಭ ಎಂದುಕೊಂಡರೂ, ಆ ಸ್ನೇಹಮಯತೆ, ಜನಪ್ರಿಯತೆ ತನಗಿಲ್ಲವಲ್ಲಾ ಎಂದು ಹಲುಬಿದ್ದು ಎಷ್ಟೋ ಬಾರಿ. ಹಾಗೆಂದು ಅವರು ಎರಡು ಬೇರೆ ಪ್ರಪಂಚಗಳಲ್ಲಿರಲಿಲ್ಲ. ತನಗೆ ಪಾಠ ಹೇಳಿಕೊಡು ಎಂದು ಕೆಲವು ನೋಡಲು ತೀರಾ ಸಾಧಾರಣವಾದ ಹುಡುಗಿಯರು ಬಂದಾಗ ಸಿಕ್ಕಿದ್ದೇ ಸಾಕು ಎಂಬಂತೆ ಸುರೇಶ ತನ್ನ ಕೆಲಸವನ್ನೂ ಬಿಟ್ಟು ಶ್ರಮವಹಿಸಿ ಗಂಟೆಗಟ್ಟಲೆ ದಿನಗಟ್ಟಲೆ ಪಾಠ ಹೇಳಿಕೊಟ್ಟಿದ್ದು, ಆ ಹುಡುಗಿಯರ ಬಗ್ಗೆ ಹಗಲುಗನಸು ಕಂಡಿದ್ದು, ಪರೀಕ್ಷೆ ಮುಗಿದು ವಿದಾಯ ಹೇಳುವ ಸಮಯ ಬಂದಾಗ <en>`Forget the wrongs that we did to the bards/As we sung their tunes in the checquered shade/May the tunes themselves resound and become/part of the rhythm of the years to come'</en> ಎಂದು ಕೆಟ್ಟದಾಗಿಯಾದರೂ (ಈಗ ಹಿಂತಿರುಗಿ ನೋಡಿದಾಗ ಅನ್ನಿಸುವಂತೆ) ಅರ್ಥಗರ್ಭಿತವಾಗಿ ಆಟೋಗ್ರಾಫ್ ಹಾಕಿಕೊಟ್ಟಿದ್ದು... ಅತ್ತ ಶ್ಯಾಮಿ ಪರೀಕ್ಷೆ ಹತ್ತಿರ ಬಂದಂತೆ ಹುಡುಗಿಯರು ತನಗಿಂತ ಸುರೇಶನೊಡನೆ ಹೆಚ್ಚು ಸಮಯ ಕಳೆಯಲು ಶುರು ಮಾಡಿದಂತೆ, ತನಗೂ ಸಿಕ್ಕ ಕೆಲವು ಮೂರ್ಖ ಹುಡುಗಿಯರನ್ನೇ ಹಿಡಿದುಕೊಂಡು ತಾನೂ ಒಂದು ಶಾಂತಿನಿಕೇತನವನ್ನು ತೆಗೆದದ್ದು ಜ್ಞಾಪಿಸಿಕೊಂಡರೆ ಇಬ್ಬರ ಮೂರ್ಖತನದ ಬಗ್ಗೆಯೂ ನಗು ಬರುತ್ತದೆ. ಈ ಸೆಣಸಾಟದಲ್ಲಿ ಗೆದ್ದವರು ಯಾರು ಎಂದು ಯೋಚಿಸಿದಾಗ ಸುರೇಶನಿಗೆ ತಾನೇ ಅನ್ನಿಸಿತು. ಏಕೆಂದರೆ ಡಿಗ್ರಿ ಮುಗಿದ ಮೇಲೆ ಇಬ್ಬರೂ ಮುಂದೆ ಓದಲು ನಿರ್ಧರಿಸಿದ್ದರೂ, ಶ್ಯಾಮಿ ಬೇರೆ ಊರಿಗೆ ಹೋಗಿದ್ದ. ಅವನ ಈ ನಿರ್ಧಾರಕ್ಕೆ ಕಾರಣ ತನ್ನ ಪ್ರಭಾವಲಯದಿಂದ ತಪ್ಪಿಸಿಕೊಳ್ಳುವ ಇಚ್ಛೆಯೇ ಎಂದು ಸುರೇಶನಿಗೆ ಚೆನ್ನಾಗಿ ಗೊತ್ತಿತ್ತು. ಅದರಿಂದ ಹೆಮ್ಮೆಪಟ್ಟುಕೊಂಡು, ಪ್ರತಿಸ್ಪರ್ಧಿಯಲ್ಲದ ವ್ಯಕ್ತಿಗೆ ತೋರಿಸಬಹುದಾದ ಉದಾರತೆಯನ್ನು ಧಾರಾಳವಾಗಿ ತೋರಿಸಿದ್ದ- ಬೇರೆಬೇರೆ ಟೀಮುಗಳಿಗೆ ಆಡುವ ಆಟಗಾರರಂತೆ ಅವರಿಬ್ಬರ ಮಧ್ಯೆ ಮಾತ್ಸರ್ಯ ಕಡಿಮೆಯಾದಂತೆ, ಶುದ್ಧ ಸ್ನೇಹ ಹೆಚ್ಚಾದಂತೆ ತೋರಿತು.</p>
		<p>ಶ್ಯಾಮಿ ತಾನೂ ಅಮೇರಿಕಕ್ಕೆ ಬರ್ತಿದೀನಿ ಅಂತ ಬರೆದಾಗ ಸುರೇಶನ ಮನಸ್ಸು ಮತ್ತೆ ತಮ್ಮ ಬಾಲ್ಯದ ಸಹವಾಸವನ್ನು ಮೆಲುಕು ಹಾಕಿತ್ತು_ ಈ ಬಾರಿ ಅವನ 'ಯಶಸ್ಸಿ'ನ ಸುದ್ದಿ ಕೇಳಿ ಹೊಟ್ಟೆಕಿಚ್ಚಾಗದಿದ್ದುದನ್ನು ಗಮನಿಸಿದ್ದು. ಈಗ, ಆರು ವರ್ಷಗಳ ನಂತರ, ಹುಟ್ಟಿ ಬೆಳೆದ ಊರಿನಿಂದ ಸಾವಿರಾರು ಮೈಲಿ ದೂರದಲ್ಲಿ ಇಬ್ಬರೂ ಭೇಟಿಯಾಗುತ್ತಿರುವುದು ಅತ್ಯಂತ ಮಹತ್ವದ, ಅನೂಹ್ಯವಾದ ಘಟನೆಯಾಗಿರಬೇಕು ಎಂದೆನ್ನಿಸಿದರೂ ಆಧುನಿಕ ಜಗತ್ತಿನ <en>Mobility</en> ಯನ್ನು ನೆನೆಸಿಕೊಂಡು ತನ್ನ ಹಳ್ಳಿಗನಂತಹ ಪ್ರತಿಕ್ರಿಯೆಗೆ ಕೊಚ ನಾಚಿಕೆಪಟ್ಟುಕೊಂಡ.</p>
		<p class="quote-author"><strong><em>-ಪ್ರೊ|| ಎಸ್. ಎನ್. ಶ್ರೀಧರ್</em></strong> (ಸ್ಟೋನಿ ಬ್ರೂಕ್, ನ್ಯೂಯಾರ್ಕ್)</p>
	</section>
	<section class="level1 numbered" epub:type="chapter" role="doc-chapter" id="id-012">
		<h1 class="level1-title" epub:type="title">ತಮ್ಮಾ ಲಚ್ಚುಮಣ... ...</h1>
		<p><em>''ಹೀರೋ ಎಲ್ಲಿ?''</em></p>
		<p><em>೧೯೮೪ ಅಕ್ಟೋಬರ್ ತಿಂಗಳ ಅಮೆರಿಕನ್ನಡದಲ್ಲಿ ಪ್ರಕಟವಾದ ''ಹೀರೋ ಎಲ್ಲಿ?'' ಎನ್ನುವ ಪ್ರಸಂಗ ಓದಿ ನನ್ನ ಸ್ನೇಹಿತರ ಹಳ್ಳಿಯಲ್ಲಿ ಒಂದು ಬಯಲಾಟದ ಸಂದರ್ಭದಲ್ಲಿ ಜರುಗಿದ ಘಟನೆಯೊಂದು ಜ್ಞಾಪಕಕ್ಕೆ ಬಂತು.</em></p>
		<p>ಅಂದು ಆ ಹಳ್ಳಿಯ ಸಮೀಪದ ಹಕ್ಕಲಿನಲ್ಲಿ ನಡೆಯುತ್ತಿದ್ದ ಬಯಲಾಟ "ಸಂಪೂರ್ಣ ರಾಮಾಯಣ". ರಾತ್ರಿ ಎಂಟು ಗಂಟೆಗೆ ಪ್ರಾರಂಭವಾದ ರಾಮಾಯಣ ನಡುರಾತ್ರಿಯ ಹೊತ್ತಿಗೆ ಸೀತಾಪಹರಣ ಸನ್ನಿವೇಶಕ್ಕೆ ಬಂದು ಮುಟ್ಟಿತ್ತು. ಕಿಕ್ಕಿರಿದ ಜನಸ್ತೋಮ ಎವೆಯಿಕ್ಕದೆ ನೋಡುತ್ತಿರುವಂತೆ ಮಾರೀಚನ ಪ್ರವೇಶವಾಯಿತು. ಮಾರೀಚ ಪಾತ್ರಧಾರಿ ರಭಸದಿಂದ ನೆಗೆದು ಹಾರಿ ನಿಂತ ಮೇಲೆ ಸಾರಥಿ ಪ್ರವೇಶಿಸಿ, ಈಗ ಬಂದಂತ ಪಾತ್ರ ಯಾರು, ಏಕೆ ಬರಲಾಗಿದೆ ಎನ್ನುವದನ್ನು ವಿಚಾರಿಸಿದ ಮೇಲೆ ಭಾಗವತರು ಮಾರೀಚನ ಉದ್ದೇಶವನ್ನು ತಾಳ ಮದ್ದಳೆಗಳೊಡನೆ ರಾಗವಾಗಿ ಸಭೆಗೆ ವಿವರಿಸಿದರು. ಭಾಗವತರ ಹಾಡು ಮುಗಿಯುತ್ತಿರುವಂತೆಯೇ ಮಾರೀಚ ರಂಗದಿಂದ ಮರೆಯಾಗಿ ಸೀತಾರಾಮಲಕ್ಷಣರ ಪ್ರವೇಶವಾಯಿತು. ಕೂಡಲೇ ಜಿಂಕೆಯ ಪಾತ್ರ ವಹಿಸಿದವನು ಕೊಂಬು ಕುಣಿಸುತ್ತ ಬಾಲ ಆಡಿಸುತ್ತ ಅವರ ಮುಂದೆ ಸುಳಿದಾಡಿದನು. ಸೀತಾ ಪಾತ್ರಧಾರಿ ತನ್ನ ಗೊಗ್ಗರು ಧ್ವನಿಯಲ್ಲಿ "ಪ್ರಾಣನಾಥಾ..." ಎಂದು ಪ್ರಾರಂಭಿಸಿ ಹೊನ್ನ ಜಿಂಕೆಯನ್ನು ತನಗೆ ತಂದು ಕೊಡಬೇಕೆಂದು ರಾಮನ ಮುಂದೆ ಕುಣಿದು ಕುಪ್ಪಳಿಸಿ, ಹಾವಭಾವ ಪ್ರದರ್ಶಿಸಿತ್ತಾ ಬೇಡಿಕೊಂಡನು. ಭಾಗವತರು ಧ್ವನಿಗೂಡಿಸಿದರು. ಇದೇ ಸಮಯದಲ್ಲಿ ಮುಂದಿನ ಸಾಲಿನ ಪ್ರೇಕ್ಷಕರೊಂದಿಗೆ ಕುಳಿತ ಮಾಟವಾದ ಮೈಕಟ್ಟಿನ ಹೆಂಗಸೊಬ್ಬಳು ಎದ್ದು ಊರ ಹಾದಿ ಹಿಡಿದು ಹೊರಟುಹೋಗಿದ್ದನ್ನು ಭಾಗವತರು ಗಮನಿಸಿದರು.</p>
		<p>ಬಯಲಾಟದ ಜಿಂಕೆ ನೆಗೆದಾಡಿತು. ರಾಮ ಎಷ್ಟು ಬೇಡವೆಂದರೂ ಸೀತೆ ಜಿಂಕೆ ಬೇಕೆಂದು ಕುಣಿದು ಕುಪ್ಪಳಿಸುವುದು ಹೆಚ್ಚಾಯಿತು. ರಾಮ ವಿಧಿಯಿಲ್ಲದೆ ಲಕ್ಷ್ಮಣನಿಗೆ ಸೀತೆಯನ್ನು ಕಾಪಾಡಬೇಕೆಂದು ಹೇಳಿ, ಯಾವ ಸಂದರ್ಭ ಬಂದರೂ ಈ ಸ್ಥಳ ಬಿಟ್ಟು ಹೋಗಬಾರದೆಂದು ಆಜ್ಞಾಪಿಸಿ, ಜಿಂಕೆಯ ಬೆನ್ನಟ್ಟುವವನಂತೆ ರಂಗದಿಂದ ವಿರಮಿಸಿ, ನಿರ್ದೇಶನದಂತೆ ರಂಗದ ಹಿಂಭಾಗಕ್ಕೆ ಹೋಗದೆ, ಊರ ಕಡೆ ಹೊರಟನು. ಇದನ್ನು ಗಮನಿಸಿದ ಭಾಗವತರಿಗೆ ಫಕ್ಕನೆ ಏನೋ ಹೊಳೆದಂತಾಗಿ, ಸೀತೆಯ ರಕ್ಷಣೆಗೆ ಕೈಕಟ್ಟಿ ನಿಂತು ಪ್ರೇಕ್ಷಕರ ಕಡೆ ಮುಖಮಾಡಿ ವೀಕ್ಷಿಸುತ್ತಿದ್ದ ಲಕ್ಷಣನನ್ನು ಕುರಿತು ತಾಳ ಹಾಕುತ್ತಾ ''ತಮ್ಮಾ ಲಚುಮಣ, ಅಣ್ಣಾ ಊರೊಳಿಕೆ<br /><em>ಅಮೆರಿಕನ್ನಡದ ಕತೆಗಳು/೫೬</em><br /><sub> </sub><br /><em>ಅಮೆರಿಕನ್ನಡದ ಕತೆಗಳು/೫೭</em><br />ಹೋದ....'' ಎಂದು ರಾಗವಾಗಿ ಹಾಡಿದರು. ಮೊದಲು ಲಕ್ಷ್ಮಣ ಹಾಡಿಗೆ ಅಷ್ಟೊಂದು ಲಕ್ಷ್ಯ ಕೊಡಲಿಲ್ಲ. ಭಾಗವತರು ಮತ್ತೆ ಮತ್ತೆ ಅದನ್ನೇ ರಾಗವಾಗಿ ಹಾಡಿದ ಮೇಲೆ ಅವನಿಗೆ ಅರ್ಥ ಹೊಳೆಯಿತು. ನಿರ್ದೇಶನದಂತೆ ಅವನು "ಓ ಲಕ್ಷ್ಮಣಾ..." ಎಂದು ಕೂಗುವವರೆಗೂ ಕಾದಿರಬೇಕಾಗಿತ್ತು. ಆದರೆ ಅವನು ಆ ಕೂಗಿಗೂ ಕಾಯದೆ, ಆಶ್ಚರ್ಯಚಕಿತಳಾಗಿ ನೋಡುತ್ತಿದ್ದ ಸೀತೆಯ ಮುಂದೆ ಅವಸರವಸರವಾಗಿ ಮೂರು ಗೆರೆ ಹಾಕಿ ಅಣ್ಣನ ರಕ್ಷಣೆಗೆ ಹೋಗುತ್ತೇನೆ ಎಂದು ಹೇಳಿ ಊರ ಹಾದಿ ಹಿಡಿದು ಓಡಿದನು. ಪ್ರೇಕ್ಷಕರು ಈ ಘಟನೆಗೆ ಹೆಚ್ಚು ಗಮನ ಕೊಡದೆ ರಾವಣ ಸೀತೆಯನ್ನು ಅಪಹರಿಸುವುದನ್ನು ನೋಡುವುದರಲ್ಲಿ ಮಗ್ನರಾದರು. ರಾವಣ ಬಂದು ಸೀತೆಯನ್ನು ಅಪಹರಿಸು ವುದಾಯಿತು, ಅಡ್ಡಗಟ್ಟಿ ಬಂದ ಜಟಾಯುವಿನ ವಧೆಯೂ ಆಯಿತು. ಇವೆಲ್ಲ ಮುಗಿದು ಇಷ್ಟು ಹೊತ್ತಾದರೂ ರಾಮಲಕ್ಷಣರು ವಾಪಸ್ಸು ಬರಲೇ ಇಲ್ಲ. ಭಾಗವತರು ಪಕ್ಕದಲ್ಲಿ ಕುಳಿತವನ ಕಿವಿಯಲ್ಲಿ ಏನೋ ಹೇಳಿದರು. ಅವನು ಎದ್ದು ಊರ ಕಡೆ ಓಡಿದನು. ಪ್ರೇಕ್ಷಕರಲ್ಲಿ ಗುಸಗುಸ ಪ್ರಾರಂಭವಾಗಿ ಅವರಲ್ಲಿ ಕೆಲವರು ಎದ್ದು ಊರಕಡೆ ಓಡಿದರು. ಎಲ್ಲರೂ ಹೋಗಿ ನೋಡುತ್ತಾರೆ; ಊರ ಸಮೀಪದ ಒಂದು ಮರದಡಿಯಲ್ಲಿ ರಾಮಲಕ್ಷಣರಿಬ್ಬರೂ ಹೊಡೆದಾಡು ತ್ತಿದ್ದಾರೆ! ಮಾರಾಮಾರಿ ಹೊಡೆದಾಟ!! ಹೊಡೆದಾಡುತ್ತಿದ್ದ ಅವರಿಬ್ಬರನ್ನು ಬಿಡಿಸಿ ಸಮಾಧಾನ ಮಾಡಬೇಕಾದರೆ ಜನರಿಗೆ ಸಾಕಾಗಿ ಹೋಯಿತು.</p>
		<p>ಅವರ ಹೊಡೆದಾಟಕ್ಕೆ ಕಾರಣ: ರಾಮಪಾತ್ರಧಾರಿ ಲಕ್ಷ್ಮಣ ಪಾತ್ರಧಾರಿಯ ಹೆಂಡತಿಯೊಡನೆ ಅನೈತಿಕ ಸಂಬಂಧ ಇಟ್ಟುಕೊಂಡಿದ್ದನೆಂದು ವದಂತಿ. ಬಹುಶಃ ಬಯಲಾಟದ ಸಿದ್ಧತೆಯಲ್ಲಿ ಅನೇಕ ದಿನ ಅವರಿಗೆ ಕೂಡಲು ಅವಕಾಶ ದೊರೆಯದೆ, ಮಾಯಾಮೃಗವನ್ನು ಬೆನ್ನಟ್ಟಿ ಹೋಗುವ ಸಂದರ್ಭವನ್ನು ಉಪಯೋಗಿಸಬೇಕೆಂದುಕೊಂಡು ಕೂಡಲು ಹವಣಿಸಿದ್ದರು. ಭಾಗವತರಿಗೆ ಈ ಸುಳಿವು ಗೊತ್ತಾಗಿ ಲಕ್ಷ್ಮಣನನ್ನು ಸಕಾಲದಲ್ಲಿ ಎಚ್ಚರಿಸಿದರು. ಲಕ್ಷ್ಮಣ ಊರ ದಾರಿಯಲ್ಲಿ ಮರದ ಕೆಳಗೆ ತನ್ನ ಹೆಂಡತಿಯೊಡನೆ ಪವಡಿಸಿದ್ದ ಶ್ರೀರಾಮನನ್ನು ಹಿಡಿದು ಮಗ್ಗಲು ಮುರಿಯುವಂತೆ ಹೊಡೆದಿದ್ದನು. ಅಂದು ಸಂಪೂರ್ಣ ರಾಮಾಯಣವು ಸೀತಾಪಹರಣದಲ್ಲೇ ಸಮಾಪ್ತಿಯಾಯಿತು.</p>
		<p class="quote-author"><strong><em>-ವೈ.ಆರ್. ಮೋಹನ್</em></strong>(ಟಸ್ಕಲೂಸ, ಅಲಬಾಮ)</p>
	</section>
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title">ಭವಿಷ್ಯ</h1>
		<p>ಮಲ್ಲಿಕಾ, ನೀನು ಇವತ್ತು ಧರೆಗಿಳಿದು ಬಂದ ಅಪ್ಸರೆ ತರಹ ಕಾಣಿಸುತ್ತಾ ಇದ್ದೀಯ' ಎಂದು ಮೆಚ್ಚುಗೆಯಿಂದ ಮಧು ನುಡಿದ. ಮಲ್ಲಿಕಾ ನಸುನಾಚಿ <en>"Thank you"</en> ಎಂದು ಹೇಳಿದಳು.</em>ಆಂದು ಭಾನುವಾರ. ಮಲ್ಲಿಕಾ ಮನೆಯ ಹಿಂದಿನ ಮಲ್ಲಿಗೆ ಚಪ್ಪರದಲ್ಲಿ ಕುಳಿತು ತಲೆಯ ಕೂದಲನ್ನು ಒಣಗಿಸಿಕೊಳ್ಳುತ್ತಾ ಸಿನೆಮಾ ಗೀತೆಯನ್ನು ಗುನುಗುತ್ತಿದ್ದಳು. ಆವಳ ಅಲೆ ಅಲೆಯಾದ ಸುಂದರವಾದ ಕಪ್ಪು ಕೂದಲು ಬೆನ್ನಿನ ಮೇಲೆ ಹಾಯಾಗಿ ಮಲಗಿತ್ತು. ಅವಳದು ಚಿನ್ನದ ಮೈ ಬಣ್ಣ. ದೊಡ್ಡದಾದ ಕಪ್ಪು ಕಣ್ಣುಗಳು ನಕ್ಷತ್ರದಂತೆ ಮಿನುಗುತ್ತಿದ್ದವು. ಸಂಪಿಗೆ ಎಸಳಿನಂತಹ ಮೂಗು, ಪುಟ್ಟ ಬಾಯಿ, ನಕ್ಕರೆ ಗುಳಿ ಬೀಳುವ ಗಲ್ಲ ಅವಳ ಮುದ್ದು ಮುಖಕ್ಕೆ ಮೆರುಗನ್ನು ಕೊಟ್ಟಿದ್ದವು. ಅವರ ತಂದೆ ತಾಯಿಗೆ ಅವಳೊಬ್ಬಳೇ ಮಗಳು. ಅವಳಿಗೆ ಒಬ್ಬನೇ ಅಣ್ಣ. ಅವಳ ಅಣ್ಣ ಮೋಹನ ವೈದ್ಯಕೀಯ ವಿಶ್ವವಿದ್ಯಾನಿಲಯದ ಕೊನೆಯ ವರ್ಷದಲ್ಲಿ ವ್ಯಾಸಂಗ ಮಾಡುತ್ತಿದ್ದ. ಅವಳ ತಂದೆ ಕೃಷ್ಣಮೂರ್ತಿ ಮೈಸೂರಿನಲ್ಲಿ ಹೆಸರಾಂತ ವಕೀಲರು. ತಾಯಿ ರಾಧಮ್ಮ <en>Philosophy</en> ಬಿ.ಎ., ಮಾಡಿದ್ದರು. ಅವರದು ಆದರ್ಶ ಸಂಸಾರ. ಮಲ್ಲಿಕಾ ಬಿ.ಎಸ್.ಸಿ., ಮಾಡುತ್ತಿದ್ದಳು. <en>Botany</en> ಅವಳ ಮೆಚ್ಚುಗೆಯ <en>subject.</en>. ಮೋಹನ, ಮಲ್ಲಿಕಾ ಇಬ್ಬರೂ ಬಹಳ ಬುದ್ಧಿವಂತ ಹುಡುಗರು. ಯಾವಾಗಲೂ ಉತ್ತಮ ದರ್ಜೆಯಲ್ಲಿ ತೇರ್ಗಡೆ ಹೊಂದಿ, ಒಳ್ಳೆಯ ನಡತೆಯೊಡಗೂಡಿ ತಂದೆ ತಾಯಿಯರ ಹೆಮ್ಮೆಗೆ ಪಾತ್ರರಾಗಿದ್ದರು.</p>
		<p>ಮಧು, ಮಲ್ಲಿಕಾಳ ಅಣ್ಣ ಮೋಹನನ ಸ್ನೇಹಿತ ಹಾಗೂ ಸಹಪಾಠಿ. ಮಧು ರೂಪವಂತ ಹಾಗೂ ರಸಿಕ. ಮಧುವೆಂದರೆ ಕೃಷ್ಣಮೂರ್ತಿ, ರಾಧಮ್ಮನಿಗೆ ಬಲು ಅಕ್ಕರೆ. ಅವರ ಮನೆಯವರೊಂದಿಗೆ ಅವನಿಗೆ ಬಹಳ ಸಲುಗೆ. 'ಮಧು' ಮಲ್ಲಿಕಾಳಿಗೆ ಹೇಳಿ ಮಾಡಿಸಿದ ವರನೆಂದು ಕೃಷ್ಣಮೂರ್ತಿ, ರಾಧಮ್ಮನವರ ಅಭಿಪ್ರಾಯ. ಆದರೆ ಮಕ್ಕಳೆದುರಿಗೆ ತಮ್ಮ ಅಭಿಪ್ರಾಯ ತೋರ್ಪಡಿಸಿರಲಿಲ್ಲ.</p>
		<p>ಪ್ರತಿ ಭಾನುವಾರ ಸಾಯಂಕಾಲ ಮಲ್ಲಿಕಾ, ಮೋಹನ, ಮಧು, ಕೃಷ್ಣಮೂರ್ತಿ, ರಾಧಮ್ಮ ಎಲ್ಲರೂ ಗಾಳಿ ವಿಹಾರಕ್ಕೆ ಹೊರಡುತ್ತಿದ್ದರು. ಒಮ್ಮೊಮ್ಮೆ ಮಧುವಿನ ತಾಯಿ ತಂದೆಗಳೂ ಅವರನ್ನು ಸೇರುವುದಿತ್ತು. ಮಧುವಿನ ತಂದೆ ತಾಯಿಗೆ ಅವನೊಬ್ಬನೇ ಮಗ. ಬಹಳ ಮಕ್ಕಳ ಸಾವಿನ ನಂತರ ಹುಟ್ಟಿ ಉಳಿದ ಒಬ್ಬನೇ ಸುಪುತ್ರ. ಅವನು ಅವರ ಜೀವನಾಡಿಯಾಗಿದ್ದ.</p>
		<p>ಈ ಸಲ ಭಾನುವಾರ ಕೃಷ್ಣಮೂರ್ತಿಗಳ ಕಕ್ಷಿದಾರರೊಬ್ಬರು ಅವಸರದ ಕೆಲಸದ ಮೇಲೆ ಬಂದು ಕುಳಿತಿದ್ದರಿಂದ ಕೃಷ್ಣಮೂರ್ತಿಗಳು ಗಾಳಿ ವಿಹಾರಕ್ಕೆ ಮಕ್ಕಳೊಡನೆ ಹೋಗಲು ಆಗಲಿಲ್ಲ. ರಾಧಮ್ಮನವರೂ ಪುಡಿ ಕುಟ್ಟುವ ಕೆಲಸ ಮುಗಿಸಿಲ್ಲದೇ ಇರುವುದರಿಂದ ಮಕ್ಕಳೊಡನೆ ಹೊರಡಲಿಲ್ಲ. ಮಧು, ಮಲ್ಲಿಕಾ, ಮೋಹನ ಮೂವರೇ ಹೊರಟರು. ಕುಕ್ಕರಹಳ್ಳಿಯ ಕೆರೆಯ ದಡದ ಮೇಲೆ ಹುಲ್ಲಿನ ಮೇಲೆ ಕುಳಿತು ಮಾತನಾಡಲು ತೊಡಗಿದರು. ರಾಜಕೀಯ ಸ್ಥಿತಿ ವಿದ್ಯಾಭ್ಯಾಸದ ಮಟ್ಟ, ತಮ್ಮ ಸಹೋದ್ಯೋಗಿಯ ವಿಷಯ ಎಲ್ಲ ಮುಗಿಸಿದರು. ಕೊನೆಗೆ ಮಾತು ಸಾಗಿ ಹಾಗೆ <en>Palmistry</en> ಕಡೆಗೆ ಹೊರಳಿತು. ಮಧು ತಾನು ಆ ವಿಷಯದಲ್ಲಿ ಕೆಲವು ಪುಸ್ತಕಗಳನ್ನು ಓದಿದ್ದೇನೆ ಎಂದು ಹೇಳಿದ. ಮಲ್ಲಿಕಾ ತಾನು ಅದನ್ನೆಲ್ಲ ನಂಬುವುದಿಲ್ಲವಾದರೂ ತಮಾಷೆಗೆ ತನ್ನ ಕೈ ನೋಡಿ ಹೇಳು ಎಂದು ಮಧುವನ್ನು ಕೇಳಿದಳು. ಮಧು ತಮಾಷೆಗೆ ಹೇಳ್ತೀನಿ, ಆದರೆ ನಾನು ಹೇಳೋದನ್ನು ದಯವಿಟ್ಟು seಡಿious ಆಗಿ ತೆಗೆದುಕೊಳ್ಳಬೇಡ ಎಂದು ಹೇಳಿದ. ಮಲ್ಲಿಕಾ ಅದಕ್ಕೆ ನಸುನಕ್ಕು ನನ್ನ ಭವಿಷ್ಯ ನನ್ನ ಕೈಲಿದೆ. ಯಾರೂ ಅದನ್ನು ಏನು ಮಾಡೋಕೂ ಸಾಧ್ಯವಿಲ್ಲ. ತಮಾಷೆಗೆ ಕೇಳ್ದೆ, ಹೇಳೋದಾದ್ರೆ ಹೇಳು, ಇಲ್ಲದಿದ್ರೆ ಬೇಡ ಬಿಡು ಎಂದಳು. ಮಧು ಅವಳ ಕೈ ನೋಡಿ ಸಧ್ಯದಲ್ಲೇ ನಿಂಗೆ ಮದುವೆ ಗೊತ್ತಾಗುತ್ತೆ. ಹುಡುಗ ನೀನು ಪರಸ್ಪರ ಮೆಚ್ಚಿ ಮದುವೆಯಾಗ್ತೀರಿ. ಆದರೆ ನಿನ್ನ ಜೀವಕ್ಕೆ ಒಂದು ಭಾರೀ ಗಂಡಾಂತರವಿದೆ. ಅದರಿಂದ ನೀನು ಪಾರಾದೆಯಾದ್ರೆ ನಿಂದು <en>perfect life</en> ಅಂತ ಹೇಳ್ದ. ಮಲ್ಲಿಕಾ ನಕ್ಕು ಮದುವೆಯಾದ್ರೆ ಗಂಡ ಬರ್ತಾನಲ್ಲ ಅಂದಳು. ಮೋಹನ ನಕ್ಕು ಅಮ್ಮ, ಅಣ್ಣ ಕಾದಿರ್ತಾರೆ ಇನ್ನು ಮನೆಗೆ ಹೋಗೋಣ ಅಂದು ಇಬ್ಬರನ್ನೂ ಹೊರಡಿಸಿದ.</p>
		<p>ಮಲ್ಲಿಕಾ, ಮಧು, ಮೋಹನ ಎಲ್ಲರಿಗೂ ಪರೀಕ್ಷೆ ಸಮೀಪಿಸತೊಡಗಿತು. ಎಲ್ಲರೂ ಓದೋದ್ರಲ್ಲಿ <en>busy</en> ಯಾಗಿದ್ರು. ಮಲ್ಲಿಕಾ ಪರೀಕ್ಷೆ ಮುಗಿಸಿ ನಿರಾಳವಾಗಿ ಉಸಿರಾಡಿದಳು. ಅವಳಿಗೆ ತಾನು ಉತ್ತಮ ತರಗತಿಯಲ್ಲಿ ಉತ್ತೀರ್ಣಳಾಗುವ ಭರವಸೆಯಿತ್ತು. ಅವಳು, ಅವಳ ಸ್ನೇಹಿತೆಯರು ಆ ಭಾನುವಾರ ಸಿನಿಮಾಗೆ ಹೋಗುವುದೆಂದು ನಿರ್ಧರಿಸಿದರು. ಕೃಷ್ಣಮೂರ್ತಿ, ರಾಧಮ್ಮ ಮಲ್ಲಿಕಾಳ ಮದುವೆ ವಿಷಯ ಯೋಚಿಸಿ, ಮಲ್ಲಿಕಾಳ ಅಭಿಪ್ರಾಯ ಕೇಳಿದರು. ಮಲ್ಲಿಕಾ ಸಂತಸದಿಂದ ಒಪ್ಪಿಗೆ ಕೊಟ್ಟಳು. ಆಮೇಲೆ ಅವರು ಮಧು ಮತ್ತು ಅವನ ತಂದೆ ತಾಯಿಯರೊಡನೆ ಮಲ್ಲಿಕಾಳನ್ನು ಮಧುವಿಗೆ ತಂದುಕೊಳ್ಳುವ ಬಗ್ಗೆ ವಿಚಾರಿಸಿದರು. ಮಧುವಿನ ಹರುಷಕ್ಕೆ ಪಾರವೇ ಇರಲಿಲ್ಲ. ಮಧುವಿನ ತಾಯಿ, ತಂದೆಯರೂ ಸಂತೋಷವಾಗಿ ತಮ್ಮ ಅನುಮತಿಯನ್ನು ಇತ್ತರು. ಮದುವೆ ಮುಹೂರ್ತ ಮೇ ೨೫ನೇ ತಾರೀಖು ಎಂದು ನಿಶ್ಚಿತವಾಯಿತು. ಮದುವೆಗೆ ಸರಿಯಾಗಿ ಆರುವಾರವಿತ್ತು. ಎರಡು ಮನೆಗಳಲ್ಲೂ ಸಂಭ್ರಮದ ಸಿದ್ಧತೆಗಳಾಗತೊಡಗಿತು.</p>
		<p>ಅಂದು ಶುಕ್ರವಾರ ಮಧು ಮಲ್ಲಿಕಾಳ ಮನೆಗೆ ಬಂದು ಸೀರೆಯ ಆಯ್ಕೆಗಾಗಿ ಮಲ್ಲಿಕಾಳನ್ನು ತಾನು ಅಂಗಡಿಗೆ ಕರೆದುಕೊಂಡು ಹೋಗುವುದಾಗಿ ತಿಳಿಸಿ, ಅನುಮತಿ ಬೇಡಿದ. ಮಲ್ಲಿಕಾಳ ತಾಯಿ ತಂದೆ ಸಂತೋಷದಿಂದ ಅನುಮತಿ ನೀಡಿದರು. ಮಲ್ಲಿಕಾ ಬಿಳೀ ಕಾಶ್ಮೀರ ಸಿಲ್ಕ್ ಸೀರೆಯುಟ್ಟು, ಬಿಳಿ ಕುಪ್ಪುಸ ತೊಟ್ಟಳು. ಮುತ್ತಿನ<br />ಸರ, ಮುತ್ತಿನ ಓಲೆ ಮತ್ತು ಜುಮಕಿ, ಬಲಗೈಗೆ ಮುತ್ತಿನ ಬಳೆ, ಎಡಗೈಗೆ ಎಚ್.ಎಂ.ಟಿ. ಗಡಿಯಾರ, ಮುತ್ತಿನ ಉಂಗುರ ಧರಿಸಿ ಹೊರಡಲು ತಯಾರಾದಳು. ತಾಯಿ ರಾಧಮ್ಮ ಅವಳಿಗೆ ಮಲ್ಲಿಗೆ ದಂಡೆಯನ್ನು ಮುಡಿಸಿದರು. ಮಗಳ ಸೌಂದರ್ಯಕ್ಕೆ ಆನಂದಪಟ್ಟು ದೃಷ್ಟಿ ನಿವಾಳಿಸಿ ಹಾಕಿ ಮಗಳ ಜೊತೆ ಹೊರಬಂದರು. ಮಧು ಮಲ್ಲಿಕಾ ಜೊತೆಯಾಗಿ <en>Motorbike</en> ಹೊರಟರು. ಕೃಷ್ಣಮೂರ್ತಿ, ರಾಧಮ್ಮ ಅವರನ್ನು ನೋಡುತ್ತಾ ಹಾಗೇ ನಿಂತರು. ಮಧು ಮಲ್ಲಿಕಾರ ಜೋಡಿ ಲಕ್ಷ್ಮೀ-ನಾರಾಯಣರ ಜೋಡಿಯಂತಿದೆ ಎಂದು ಸಂತೋಷಿಸಿ ಅವರಿಬ್ಬರಿಗೂ ಒಳ್ಳೆಯದಾಗಲಿ ಎಂದು ಹರಸಿದರು. ನಂತರ ರಾಧಮ್ಮ ಕೆಲಸಗಳಿಗೆ ಸಾಗಿದರು.</p>
		<p>ಮಧು 'ಮಲ್ಲಿಕಾ, ನೀನು ಇವತ್ತು ಧರೆಗಿಳಿದು ಬಂದ ಅಪ್ಸರೆ ತರಹ ಕಾಣಿಸುತ್ತಾ ಇದ್ದೀಯ' ಎಂದು ಮೆಚ್ಚುಗೆಯಿಂದ ನುಡಿದ. ಮಲ್ಲಿಕಾ ನಸುನಾಚಿ <en>Thank you</en> ಎಂದು ಹೇಳೀದಳು ಮತ್ತು ನೀನು ಒಳ್ಳೆ ರಾಜಕುಮಾರನ ತರಹ ಇದ್ದೀಯ ಎಂದಳು. ಇಬ್ಬರೂ ನಕ್ಕುಬಿಟ್ಟರು. ಮಧು ಇಂದ್ರ ಭವನ್ ಹತ್ತಿರ ಮೋಟಾರ್ ಬೈಕ್ ನಿಲ್ಲಿಸಿದ. ಇಬ್ಬರೂ ಇಂದ್ರಭವನ್‍ನಲ್ಲಿ ಮಸಾಲೆದೋಸೆ, ಜಾಮೂನ್ ತಿಂದು ಕಾಫಿ ಕುಡಿದು ಸೀರೆ ಅಂಗಡಿಗಳ ಕಡೆ ನಡೆದರು. ಮಲ್ಲಿಕಾ ಮೆರೂನ್ ಬಣ್ಣದ ಕಾಶಿಪೀತಾಂಬರ ಸೀರೆ ಮತ್ತು ಬಿಳಿ ಒಡಲಿಗೆ ಕೇಸರಿ ಬಣ್ಣದ ಅಂಚಿರುವ ಕಡ್ಡಿ ಜರಿ ಇರುವ ಸೀರೆ ಆಯ್ಕೆ ಮಾಡಿದಳು. ಮಧು ಅವಳ ಆಯ್ಕೆಯನ್ನು ಅನುಮೋದಿಸಿದ. ಮಧು ಅವಳಿಗೆ ಆಕಾಶ ನೀಲಿ ಬಣ್ಣದ ಉತ್ತಮ ರೇಷ್ಮೆ ಸೀರೆಯನ್ನು ಬಲವಂತ ಮಾಡಿ ಕೊಡಿಸಿದ. ಎಲ್ಲಾ ಸೀರೆಗಳನ್ನು ಪ್ಯಾಕ್ ಮಾಡಿಸಿ ದುಡ್ಡು ಕೊಟ್ಟು ತಮ್ಮ ಉಳಿದ ಷಾಪಿಂಗ್ ಮುಗಿಸಿಕೊಂಡು ತಿರುಗಿ ಬಂದು ಸೀರೆಗಳನ್ನು ತೆಗೆದುಕೊಂಡು ಹೋಗುವುದಾಗಿ ತಿಳಿಸಿ ಇಬ್ಬರೂ ಹೊರ ಹೊರಟರು. ತರಕಾರಿ ಕೊಳ್ಳಲೆಂದು ಮಾರ್ಕೆಟ್ ಬಳಿ ಹೋಗಲು ನಿರ್ಧರಿಸಿದರು. ರಸ್ತೆ ದಾಟಲು ಮೊದಲು ಮಾಡಿದರು. ರಭಸವಾಗಿ ಬಂದ ಆಟೋರಿಕ್ಷ ಮಲ್ಲಿಕಾಳನ್ನು ಕೆಳಗೆ ತಳ್ಳಿತು. ಮಲ್ಲಿಕಾಳಿಗೆ ಬಿದ್ದ ಕೂಡಲೇ ಜ್ಞಾನ ತಪ್ಪಿತು. ತಕ್ಷಣ ಜನ ಎಲ್ಲಾ ಸೇರಿದರು. ಮಲ್ಲಿಕಾಳನ್ನು ಕೆ.ಆರ್. ಆಸ್ಪತ್ರೆ ಎಮರ್ಜೆನ್ಸಿ ರೂಮಿಗೆ ಕರೆದೊಯ್ದರು. ಅಲ್ಲಿ ಅವಳಿಗೆ <en>Emergency operation</en> ಮಾಡಬೇಕಾಗಿ ಬಂತು. ಮಧು ಮಲ್ಲಿಕಾಳ ತಂದೆ ತಾಯಿಗಳಿಗೆ ಫೋನ್ ಮಾಡಿ ಸುದ್ದಿ ತಿಳಿಸಿ ಆಸ್ಪತ್ರೆಗೆ ಬರಲು ಹೇಳಿದ. <en>Operation Theatre</en> ಹೊರಗೆ ಕಂಗಾಲಾಗಿ ನಿಂತುಬಿಟ್ಟ. ಮಧುವಿನ <en>Professor</en> ಮಲ್ಲಿಕಾಳ <en>operation</en> ಮಾಡಿ ಹೊರಗೆ ಬಂದು ಮಧುವಿನ ಬೆನ್ನು ತಟ್ಟಿ ಮಲ್ಲಿಕಾ <en>is ok.</en> ಬಲ ತೊಡೆ ಮುರಿದಿದೆ. ಅದನ್ನು ಶಸ್ತ್ರಚಿಕಿತ್ಸೆ ಮಾಡಿ ಸರಿಮಾಡಲಾಗಿದೆ. ಇನ್ನು ಕೆಲವು ತಿಂಗಳುಗಳಲ್ಲಿ ಮಲ್ಲಿಕಾ ಮೊದಲಿನಂತೆ ನಡೆಯಬಲ್ಲಳು. ಯೋಚನೆಗೆ  ಕಾರಣವಿಲ್ಲ ಅಂದರು. ಮಲ್ಲಿಕಾಳ ತಂದೆ ತಾಯಿಗಳು 'ದೇವರೇ ನೀನು ದೊಡ್ಡವನಪ್ಪಾ' ಎಂದು ದೇವರಿಗೆ ಮನಸ್ಸಿನಲ್ಲೇ ವಂದಿಸಿದರು. ಮಧು ಸಂತೋಷದಿಂದ ಅವನ <en>Professor</en> ರ ಕೈ ಅದುಮಿ <en>Thank you very much</en> ಎಂದು ಅತ್ತು ಬಿಟ್ಟ.</p>
		<p>ಮಲ್ಲಿಕಾಳಿಗೆ ಎಚ್ಚರವಾದಾಗ ತಾಯಿ ಅವಳ ಮಗ್ಗುಲಲ್ಲಿ ಇದ್ದರು. ತಂದೆ ಮತ್ತು ಮಧು ಎದುರಿಗೆ ನಿಂತಿದ್ದರು. ಮಲ್ಲಿಕಾ ಎಲ್ಲರನ್ನೂ ನೋಡಿ ನಸುನಕ್ಕಳು. ರಾಧಮ್ಮ ಮಗಳ ಕೆನ್ನೆ ತಟ್ಟಿ ದೊಡ್ಡ ಗಂಡಾಂತರದಿಂದ ಪಾರಾದೆಯಲ್ಲ ನನ್ನಮ್ಮ ಎಂದರು. ಮಲ್ಲಿಕಾ ಮಧುವಿನ ಕಡೆ ನೋಡಿ ಅರ್ಥಗರ್ಭಿತವಾಗಿ ನಕ್ಕಳು.</p>
		<p class="quote-author"><strong><em>-ಹೇಮಾ ಶ್ರೀಕಂಠ</em></strong>(ಸೆಯಿಂಟ್ ಲೂಯಿ ಮಿಸ್ಸೋರಿ)</p>
	</section>
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title">ಬಲಿಪಾಡ್ಯಮಿ</h1>	
		<p>ಪಟಾಕಿ ಶೆಟ್ಟಿಯ ಮೇಲಿನ ಸಿಟ್ಟು ಸೇರಿ, ಕೈಯಲ್ಲಿದ್ದ ಹಣ ತಂದುಕೊಟ್ಟ ಧೈರ್ಯದಿಂದ, ''ಒಂದು ಪ್ರಜಾವಾಣಿ ಕೊಡಿ'' ಎಂದು ಹೆಮ್ಮೆಯಿಂದ ಸುರೇಶ ಮಾಲೀಕನ ಕಡೆ ನೋಡಿದ.</p>
		<p>ಬಲಿಪಾಡ್ಯಮಿಯ ದಿನ. ಸುರೇಶನಿಗೆ ದಿನಕ್ಕಿಂತ ಮುಂಚೆಯೇ ಎಚ್ಚರವಾಗಿತ್ತು. ಅಮ್ಮ ನಿತ್ಯದ ಪರಿಪಾಠದಂತೆ ಎದ್ದು ಬಚ್ಚಲ ಒಲೆಗೆ ಉರಿಹಾಕಿ, ಹಿತ್ತಲಿಗೆ ಹೋಗಿಬಂದು, ರಾತ್ರಿ ಮುಗಿಸದಿದ್ದ ಒಂದೆರಡು ಪಾತ್ರೆಗಳನ್ನು ಮಣ್ಣು, ತೆಂಗಿನ ಜುಟ್ಟು, ಹುಣಸೇಹಣ್ಣಿನ ಬಲದಿಂದ ಬೆಳಗಿ, ಬಚ್ಚಲುಮನೆ ಒಲೆಯಿಂದ ತಂದ ಕೆಂಡದಿಂದ ಅಡುಗೆ ಮನೆಯ ಇದ್ದಿಲ ಅಗ್ಗಿಷ್ಟಿಕೆಯನ್ನು ಹೊತ್ತಿಸಿ, ಕಾಫಿಗೆ ನೀರು ಕಾಯಲು ಇಟ್ಟು, ದೊಡ್ಡ ಮೈಯನ್ನು ಅಸಮರ್ಪಕವಾಗಿ ಮುಚ್ಚುವ ವಸ್ತ್ರವನ್ನುಟ್ಟು ಮೈತೊಳೆಯುವುದಕ್ಕೆ ಹೊರಟಿದ್ದಳು.</p>
		<p>ಸುತ್ತಲೂ ಕಣ್ಣು ಹಾಯಿಸಿದ. ಪಕ್ಕದ ಹಾಸಿಗೆಗಳಲ್ಲಿ ಇಬ್ಬರು ಅಕ್ಕಂದಿರು ಗಾಢ ನಿದ್ರೆಯಲ್ಲಿದ್ದರು. ಅಮ್ಮ ತನ್ನ ಹಾಸಿಗೆಯನ್ನು ಸುತ್ತಿ ಹೋಗಿದ್ದಳು. ಹೊರಮನೆಯಲ್ಲಿ ತಮ್ಮ, ಅಪ್ಪ ಮಲಗಿದ್ದರು. ಎರಡೂ ಕೋಣೆಗಳಿಗೂ ಸೇರಿದಂತೆ ಒಂದು ಕಿಟಕಿ ಇತ್ತು. ಅದರ ಪಕ್ಕದ ಗೋಡೆಯ ಮೇಲೆ ಹಾಕಿದ್ದ ಸರಸ್ವತಿಯ ಕ್ಯಾಲೆಂಡರಿನ ಮೊಳೆಯಿಂದ ಅಪ್ಪ ಮಲಗುವ ಮುಂಚೆ ತೂಗುಹಾಕಿದ್ದ ಸಿಲ್ಕ್ ಜುಬ್ಬಾ ನಡುಮನೆಯ ಒಳಗಿನಿಂದ ಕಾಣುತ್ತಿತ್ತು.</p>
		<p>ಸದ್ದಿಲ್ಲದೆ ಎದ್ದು ಎಲ್ಲ ಕಡೆ ನೋಡಿ, ಬಚ್ಚಲುಮನೆಯಿಂದ ಬರುತ್ತಿದ್ದ ತಂಬಿಗೆ ನೀರು ಬೀಳುವ ಸದ್ದನ್ನು ಕೇಳುತ್ತ ಸುರೇಶ ತುದಿಗಾಲಿನಿಂದ ಹೊರಮನೆಯ ಹೊಸಿಲಿನಲ್ಲಿ ನಿಂತು, ಸನ್ನಿವೇಶದ ಸಿಂಹಾವಲೋಕನ ಮಾಡಿದ. ಆ ತಮ್ಮ ದಿಂಬಿಗೆ ಸಮಾನಾಂತರವಾಗಿ, ಕೊಲೆಯಾದ ವ್ಯಕ್ತಿಯು ಬಿದ್ದಿದ್ದ ಜಾಗವನ್ನು ಗುರುತಿಸಿ ಚಾಕ್‍ಪೀಸ್‍ನಲ್ಲಿ ಎಳೆದ ರೂಪದಂತೆ ಬಿದ್ದಿದ್ದ. ಅಪ್ಪ ಗೋಡೆಯ ಕಡೆ ಮುಖಮಾಡಿ ಅಂದರೆ ಬಾಗಿಲಿಗೆ ಬೆನ್ನು ಮಾಡಿ ಮಲಗಿದ್ದರು. ಎದೆ ಒಡೆದು ಹೊರಗೆ ಬೀಳುವಂತೆ ಹೊಡೆದುಕೊಳ್ಳುತ್ತಿತ್ತು. ಮುಂದೆ ನೂರಾರು ಬಾರಿ ಅನುಭವಿಸುವ ದ್ವಂದ್ವ ಉದ್ರೇಕ ತಲೆಗೇರಿ ಹಿಂದು ಮುಂದಿನ ಯೋಚನೆಗಿಂತ ಆ ಕ್ಷಣದ ಭವ್ಯ ಸಾಹಸವೇ ಮುಖ್ಯವಾಯಿತು. ಇರುವೆ, ಕೀಟಗಳು ಹೋಗಲೆಂದು ಹಾಸಿಗೆಗಳಿಗೂ ಗೋಡೆಗೂ ನಡುವೆ ಇಟ್ಟಿದ್ದ 'ಧರ್ಮದ ದಾರಿ' (ಅಪ್ಪನ ಮಾತು) ಯಲ್ಲಿ ಉಸಿರು ಹಿಡಿದುಕೊಂಡು ಪಿಸುಗಾಲಿನಿಂದ ಬಂದು ಜುಬ್ಬಾದೊಳಕ್ಕೆ ಕೈಹಾಕಿ ತಡಕಿದ. ಬೀಡಿಯ ಕಟ್ಟೂ, ಅರ್ಧ ಖಾಲಿಯಾದ ಬೆಂಕಿಪಟ್ಟಣ, ಎರಡು-ಮೂರಾಣೆಯಷ್ಟು ಚಿಲ್ಲರೆ ಇತ್ತು. ಬೆಂಕಿಪಟ್ಟಣ, ಚಿಲ್ಲರೆ ಸ್ವಲ್ಪ ಶಬ್ದ ಮಾಡಿದವು. ಕೆಳಗೆ ನೋಡಿದಾಗ ಅಪ್ಪ ಕೇಳಿದಂತಿರಲಿಲ್ಲ. ಇನ್ನೊಂದು ಜೇಬಿಗೆ ಕೈಹಾಕಿದ. ಮಡಿಚಿದ್ದ ನೋಟಿನ ಕಂತೆ ಇತ್ತು. ಹೊರಗಿಂದ ಒಂದು ನೋಟನ್ನು ನಿಧಾನವಾಗಿ ಎಳೆದ. ಪೂರ್ತಿ ಹೊರಕ್ಕೆ ಬರುವ ಮೊದಲೇ ಅದರ ಹಸಿರು ಬಣ್ಣ ನೋಡಿ ಕಂಗೆಟ್ಟ. ಐದು ರೂಪಯಿ. ಅಷ್ಟೊಂದು ಬೇಕಾಗಿರಲಿಲ್ಲ ಅವನಿಗೆ. ಅಲ್ಲದೆ ಅಷ್ಟು ದೊಡ್ಡ ರಖಮು ಕಾಣೆಯಾಗಿರುವುದು, ತಕ್ಷಣ ಗಮನಕ್ಕೆ ಬರದಿರುವುದು ಅಸಂಭವ. ಇದುವರೆಗೂ ಒಂದೆರಡಾಣೆ, ಹೆಚ್ಚೆಂದರೆ ನಾಲ್ಕಾರಾಣೆ ತೆಗೆದುಕೊಳ್ಳುತ್ತಿದ್ದು, ಅದೇನೋ ಹೆಚ್ಚು ಗಮನಕ್ಕೆ ಬಂದಂತಿರಲಿಲ್ಲ. ನಿಜ, ಒಂದೆರಡು ಬಾರಿ ಅಪ್ಪ 'ನನ್ನ ಜೇಬಿನಲ್ಲಿದ್ದ ಚಿಲ್ಲರೆ ಎಲ್ಲಿ?' ಎಂದಾಗ, ಅಲ್ಲಿ ಇಲ್ಲಿ ಹುಡುಕಿದಂತೆ ಮಾಡಿ, ಇಗೋ ಇಲ್ಲಿದೆ ಎಂದೋ, ಆ ಜುಬ್ಬದಲ್ಲಿ ಇಟ್ಟಿದ್ದಿರಿ ಎಂದೋ ಹೇಳಿ ವಾಪಸ್ಸು ಕೊಟ್ಟು, ಪರವಾಗಿಲ್ಲ ಅವರಿಗೆ ಗೊತ್ತಾಗದಂತೆ ಬಚಾವಾಗಿಬಿಟ್ಟೆ ಅಂದುಕೊಂಡಿದ್ದ. ಆದರೆ ಐದು ರೂಪಾಯಿ! ಮನಸ್ಸು ಹಿಂದೇಟು ಹಾಕಿತು. ಎಂಟಾಣೆಯೋ, ಒಂದು ರೂಪಾಯಿಯೋ ಯಾಕಾದರೂ ಇಟ್ಟುಕೊಂಡಿಲ್ಲವೋ ಎಂದು ಅಪ್ಪನಿಗೆ ಮನಸ್ಸಿನಲ್ಲೇ ಶಾಪ ಹಾಕಿದ. ಹೆಚ್ಚು ಯೋಚಿಸಲು ಸಮಯ ಇರಲಿಲ್ಲ. ಮುಂದುವರೆಯುವುದು ಬೇಡ ಎಂದು ಹೇಳಿತು ಬುದ್ಧಿ. ಆದರೆ ಆಸೆ ಮದವೇರಿಸಿತ್ತು. ತಡೆಯಲಾಗದಂತ ಎಳೆತ. ನೋಟನ್ನು ಎಳೆದು ಕೈಯಲ್ಲಿ ಮುಚ್ಚಿಟ್ಟುಕೊಂಡು ಸದ್ದಿಲ್ಲದೆ ಮನೆಯಿಂದ ಹೊರಬಿದ್ದ.</p>
		<p>ಆಗತಾನೆ ಬೆಳಗಾಗುತ್ತಿತ್ತು. ಗೇರ್ ಕೇಸ್ ಇಲ್ಲದ ಸೈಕಲ್ಲುಗಳ ಮೇಲೆ ಚಪ್ಪಲಿ ಇಲ್ಲದ ಕಾಲುಗಳಿಂದ ಪೆಡಲು ಮಾಡುತ್ತಾ ಪಾಚಿ ಬಣ್ಣದ ಪ್ಲಾನಲ್ ಅಂಗಿಗಳಲ್ಲಿ, ಮಫ್ಲರ್ ಕಟ್ಟಿಕೊಂಡು, ಜನ ಹೊರಟಿದ್ದರು. ಹಾಲು ಮಾರುವವರು ಎಮ್ಮೆಗಳನ್ನು ಹೊಡೆದುಕೊಂಡು ಬಕೇಟು, ಪಾವು ಹಿಡಿದುಕೊಂಡು ಹೊರಟಿದ್ದರು. ಹೆಂಗಸರು ಸೀರೆಗಳನ್ನು ಮೊಣಕಾಲಿನ ಮೇಲೆ ಎತ್ತಿಕಟ್ಟಿ (ಬಿಳಿ ಪೆಟ್ಟಿಕೋಟಿನ ಅಂಚು ಕಾಣುವಂತೆ), ಕಾಲುಗಳನ್ನಗಲಿಸಿ, ಸೊಂಟ ಬಗ್ಗಿಸಿ ನಿಂತು ಮನೆಯ ಮುಂದಿನ ಕಸ ಗುಡಿಸಿ ನೀರು ಚಿಮುಕಿಸಿದ ರಸ್ತೆಯ ಭಾಗದ ಮೇಲೆ ಎಂದಿಗಿಂತ ಹೆಚ್ಚು ಸುಂದರವಾದ ರಂಗೋಲೆ ಹಾಕುತ್ತಿದ್ದರು; ಇಲ್ಲ, ಕಾಂಪೌಂಡಿನ ಮೇಲೆ ಹಬ್ಬಿದ್ದ ಸೂಜಿಮಲ್ಲಿಗೆ ಹೂಗಳನ್ನೋ, ಅಂಗಳದ ಪಾರಿಜಾತಗಳನ್ನೋ ಬಟ್ಟಲುಗಳಲ್ಲಿ ತುಂಬಿಕೊಳ್ಳುತ್ತಿದ್ದರು. ಆಗಾಗ ಸಿಗುತ್ತಿದ್ದ ಸೀಮೆಎಣ್ಣೆ ಟ್ಯಾಂಕಿನ, ರಬ್ಬರು ಚಕ್ರದ ಎತ್ತಿನ ಗಾಡಿಗಳನ್ನು ಬಿಟ್ಟರೆ ವಾಹನಗಳು ಇನ್ನೂ ಹೊರಗೆ ಬಂದಿರಲಿಲ್ಲ. ರೇಡಿಯೋ ಕಾರ್ಯಕ್ರಮಗಳೂ ಶುರುವಾಗಿರಲಿಲ್ಲ. ಅಲ್ಲಿ ಇಲ್ಲಿ ಶೆಟ್ಟಿಗಳು ಮರದ ಹಲಗೆ ಬಾಗಿಲನ್ನು ಒಂದೋ ಎರಡೋ ಹಲಗೆಗಳು ಮಾತ್ರ ತೆಗೆದು ಒಳಗೇನೋ ಮಾಡುತ್ತಿದ್ದರು. ಆಸ್ಪತ್ರೆಯ ಆವರಣದಲ್ಲಿ ಮಲಗಿದ್ದ ಭಿಕ್ಷುಕರ ಗುಂಪು ಆಗತಾನೇ ಎದ್ದು ಮೈಮುರಿಯುತ್ತಿತ್ತು. ಪಕ್ಕದ ಜಟಕಾ ಸ್ಟಾಂಡಿನಲ್ಲಿ ಕುದುರೆಗಳು ಮೈಝಾಡಿಸಿ, ಕೆಮ್ಮುವಂತೆ ಸೀನುತ್ತಿದ್ದವು.</p>
		<p>ಪಕ್ಕದ ಮನೆಯ ಕಿಟಕಿಯ ಸರಳುಗಳ ಮೂಲಕ ಮಲಗಿದ್ದ ಮುರುಗನನ್ನು ಪಿಸುಮಾತಿನಿಂದ "ಏಳೋ, ಹೊರಗೆ ಬಾರೋ" ಎಂದು ಕರೆದ. ಒಂದೆರಡು ಬಾರಿ ಕರೆದ ಮೇಲೆ ಮುರುಗ ಕಣ್ಣುಜ್ಜಿಕೊಂಡು ಎದ್ದ. ತುಟಿಯ ಮೇಲೆ ಬೆರಳಿಟ್ಟು ಶಬ್ದ ಮಾಡದಿರಲು ಹೇಳಿ ಹೊರಕ್ಕೆ ಕರೆದ. ಮುರುಗ ಬೇಸರದಿಂದ "ಏನು? ಎಷ್ಟು ಗಂಟೆ? ಇಷ್ಟು ಬೇಗ ಯಾತಕ್ಕೆ ಬಂದೆ?" ಅಂದಾಗ, "ನಡಿ, ಪೇಟೆಗೆ ಹೋಗೋಣ, ನಮ್ಮಪ್ಪ ದುಡ್ಡು ಕೊಟ್ಟಿದ್ದಾರೆ, ಪಟಾಕಿ ತರೋಣ" ಎಂದು ಐದು ರೂಪಾಯಿಯ ಹೊಸ ನೋಟು ತೋರಿಸಿದ. ಮುರುಗನ ನಿದ್ದೆ ಮಾಯವಾಯಿತು. ಉತ್ಸಾಹದಿಂದ ಕಾಲು ಹಾಕಿದ. ಬೇಗ ಬೇಗ ಗೌರಿಪೇಟೆ ದಾಟಿ, ಬಸ್‍ಸ್ಟಾಂಡಿನ ಮೂಲಕ ದೊಡ್ಡಪೇಟೆ ತಲುಪಿದರು. ಬಹಳಷ್ಟು ಅಂಗಡಿಗಳು ಇನ್ನೂ ಬಾಗಿಲು ಹಾಕಿರುವುದನ್ನು ನೋಡಿ ಅಸಮಾಧಾನವಾದರೂ, ಊರಿಗೇ ದೊಡ್ಡದಾದ ಪಟಾಕಿ ಅಂಗಡಿ ತೆಗೆದಿರಬೇಕೆಂಬ ಆಸೆಯಿಂದ ನಡೆದರು. ದಾರಿಯುದ್ದಕ್ಕೂ ಪಟಾಕಿಯದೇ ಮಾತು. ಯಾರ ಯಾರ ಮನೆಯಲ್ಲಿ ಎಷ್ಟೆಷ್ಟು ರೂಪಾಯಿಯ ಪಟಾಕಿ ತಂದಿದ್ದಾರೆ, ಈ ಹುಡುಗ ಎಷ್ಟು ರಾಕೆಟ್ ಇಟ್ಟುಕೊಂಡಿದಾನೆ, ಆ ಹುಡುಗ ಎಷ್ಟು ಕೇಪ್ ಹೊಡೆದ, ಮತ್ತೊಬ್ಬರ ಮನೆಯ ಸುವರ್ಣ ಕುಡಿಕೆ ಎಷ್ಟೆತ್ತರಕ್ಕೆ ಕಿಡಿ ಸಿಡಿಸಿತು, ಇವನ ಭೂಚಕ್ರ, ಅವನ ವಿಷ್ಣುಚಕ್ರ, ಇಲ್ಲಿಯ ಏರೋಪ್ಲೇನುಗಳು, ಅಲ್ಲಿಯ ಬಾಂಬುಗಳು, ಈ ವರ್ಷದ ಹೊಸ ಮಾಲುಗಳು, ಹೋದ ವರ್ಷದ ಲಡ್ಡು, ಚಿನಕುರಳಿ ಎಲ್ಲವನ್ನೂ ಚರ್ಚಿಸುತ್ತ 'ಲಕ್ಷ್ಮಿ ಫೈರ್‍ವಕ್ರ್ಸ್ ಕಂಪನಿ' ತಲುಪಿದರು. ದೊಡ್ಡ ಹೊಟ್ಟೆಯ ಶಟ್ಟಿ ಆಗತಾನೇ ದೊಡ್ಡ ನವ್‍ತಾಲ್ ಬೀಗ ತೆಗೆದು ಚಿಲಕ ತೆಗೆಯುತ್ತಿದ್ದ. ಹುಡುಗರನ್ನು ನೋಡಿ 'ಏನೋ' ಅಂದ. ಸುರೇಶ 'ಪಟಾಕಿ ಬೇಕಾಗಿತ್ತು' ಅಂದ. 'ಇನ್ನೂ ಅಂಗಡಿ ತೆಗೆದಿಲ್ಲ, ಏಳು ಗಂಟೆಗೆ ಬಾ' ಅಂದ. ಸುರೇಶನಿಗೆ ವಿಪರೀತ ನಿರಾಶೆ ಆಯಿತು. ಹಿಂದೆಗೆಯುತ್ತಾ, ಆದರೂ ಒಂದು ಕೈ ನೋಡೋಣ, ಶೆಟ್ಟಿ ಮನಸ್ಸು ಬದಲಾಯಿಸಿದರೂ ಬದಲಾಯಿಸಬಹುದು ಅಂದುಕೊಂಡು, 'ಅರ್ಜೆಂಟಾಗಿ ಬೇಕಾಗಿತ್ತು, ರೀ ದುಡ್ಡು ತಂದಿದೀನಿ' ಅಂತ ಕೈಬಿಡಿಸಿ ನೋಟು ತೋರಿಸಿದ. 'ಒಂದು ಸರ್ತಿ ಹೇಳಿದರೆ ಗೊತ್ತಾಗಲ್ವೇನೋ? ಆಮೇಲೆ ಬಾ ಅಂತ ಹೇಳ್ಲಿಲ್ವಾ?' ಅಂತ ಗದರಿಸಿದ, ಶೆಟ್ಟಿ. ಸಾಮಾನು ಮಾರೋದಕ್ಕೆ ಅಂಗಡಿ ಇಟ್ಟುಕೊಂಡಿದ್ದರೂ, ನಾನು ದುಡ್ಡು ಕೊಡಲಿಕ್ಕೆ ತಯಾರಾಗಿದ್ದರೂ, ವ್ಯಾಪಾರ ಮಾಡೋಕೆ ಎಷ್ಟು ದರ್ಪ ತೋರಿಸ್ತಾನಲ್ಲ ಅಂತ ಸಿಟ್ಟು, ಅಸಹಾಯಕತೆ ಸೇರಿದ ದುಃಖ ಆಯಿತು. ಸ್ವಲ್ಪ ತೆರೆದ ಬಾಗಿಲಿನಿಂದ ಕಾರ್ಡ್‍ಬೋರ್ಡ್ ಪೆಟ್ಟಿಗೆಗಳಲ್ಲಿಟ್ಟಿದ್ದ ಬಣ್ಣಬಣ್ಣ ಕಾಗದಗಳಲ್ಲಿ ಸುತ್ತಿದ್ದ ರಾಶಿರಾಶಿ ಪಟಾಕಿಗಳು ಕಂಡುಬಂದವು. ಇಬ್ಬರೂ ಒಬ್ಬರ ಮುಖ ಒಬ್ಬರು ನೋಡಿಕೊಂಡು ಸ್ವಲ್ಪ ದೂರದಲ್ಲಿ ತೆರೆದಿದ್ದ ನ್ಯೂಸ್‍ಪೇಪರ್, ಮ್ಯಾಗಜೀನ್ ಸ್ಟಾಂಡಿನ ಮುಂದೆ ಹೋಗಿ ನಿಂತರು. 'ಜಿಪುಣ ಶೆಟ್ಟಿಗೆ ಎಷ್ಟು ಕೊಬ್ಬು ಅಲ್ಲವಾ?' ಅಂತ ಹೇಳಿ ದುಃಖ ತೋರಿಕೊಂಡರು. 'ಒಂದು ಏರೋಪ್ಲೇನ್ ಹಚ್ಚಿ ಅವನ ಅಂಗಡಿ ಒಳಕ್ಕೆ ಬಿಸಾಕಬೇಕು. ಆಗ ಬುದ್ಧಿ ಬರತ್ತೆ' ಅಂತಲೂ ಅಂದುಕೊಂಡರು.</p>
		<p>ಅಷ್ಟರಲ್ಲಿ ನ್ಯೂಸ್‍ಪೇಪರ್ ಅಂಗಡಿ ಮಾಲೀಕ "ಏನು ಬೇಕ್ರೋ?" ಅಂತ ಕೇಳಿದ. "ಏನೂ ಇಲ್ಲ" ಅಂದ ಮುರುಗ. "ಹಾಗಾದರೆ ಏನು ಮಾಡ್ತಿದೀರ ಇಲ್ಲಿ, ಹೋಗಿ ಹೋಗಿ ಗಿರಾಕಿಗಳಿಗೆ ಜಾಗ ಮಾಡ್ಕೊಡಿ" ಅಂದ ಮಾಲಿಕ. ಆಗೋ ಈಗೋ ಬರುತ್ತಿದ್ದ ಒಬ್ಬ ಗಿರಾಕಿಯನ್ನು ಬಿಟ್ಟರೆ ಅಲ್ಲಿ ಯಾರೂ ಇಲ್ಲದಿದ್ದರೂ ತಮ್ಮನ್ನು ಹೀಗೆ ಬೈದ ಮಲೀಕನ ಮೇಲೆ ಸಿಟ್ಟು ಬಂತು ಸುರೇಶನಿಗೆ. ಪಟಾಕಿ ಶೆಟ್ಟಿಯ ಮೇಲಿನ ಸಿಟ್ಟು ಸೇರಿ, ಕೈಯಲ್ಲಿದ್ದ ಹಣ ತಂದುಕೊಟ್ಟ ಧೈರ್ಯದಿಂದ "ಒಂದು ಪ್ರಜಾವಾಣಿ ಕೊಡಿ" ಎಂದು ಹೆಮ್ಮೆಯಿಂದ ಮಾಲೀಕನ ಕಡೆ ನೋಡಿದ. ಮಾಲೀಕ ಒಂದು ಕ್ಷಣ ಅವಾಕ್ಕಾದರೂ, ಚೇತರಿಸಿಕೊಂಡ. ಒಂದು ಪ್ರತಿ ಪೇಪರು ಕೊಟ್ಟು, ಸುರೇಶ ಚಾಚಿದ ಐದು ರೂಪಾಯಿ ನೋಟನ್ನು ಬಾರಿ ಬಾರಿ ಪರೀಕ್ಷಿಸಿ, ಗಲ್ಲಾ ಪೆಟ್ಟಿಗೆಯಲ್ಲಿ ಹಾಕಿ ಚಿಲ್ಲರೆ ಕೊಟ್ಟು ಇವರನ್ನೇ ಕುತೂಹಲ ಮಿಶ್ರಿತ ಅನುಮಾನದಿಂದ ನೋಡಿದ. ಅಷ್ಟರಲ್ಲಿ ಬೇರೊಬ್ಬ ಗಿರಾಕಿ ಬಂದುದರಿಂದ ಅವನ ದೃಷ್ಟಿ ಬೇರೆ ಕಡೆ ಹರಿಯಿತು.</p>
		<p>ತನ್ನ ಜೀವನದಲ್ಲಿ ಮೊದಲನೆಯ ಸಲ ಕೊಂಡುಕೊಂಡ ಪೇಪರನ್ನು ಸುರೇಶ ಗಂಭೀರ ಚಹರೆಯಿಂದ ತಿರುಗಿಹಾಕಿದ. ಕಣ್ಣಿನ ಮೂಲೆಯಿಂದ ಮುರುಗನನ್ನು ನೋಡಿದಾಗ, ಈ ಘಟನೆಯಿಂದ ತನ್ನ ಬಗ್ಗೆ ಅವನಿಗೆ ಗೌರವ ಹೆಚ್ಚಾಗಿರುವಂತೆ ಕಂಡಿತು. ಮೊದಲನೆಯ ಪುಟದ ತುಂಬ ರಾಜಕೀಯವೇ ತುಂಬಿತ್ತು. ಎರಡನೆಯದಂತೂ ಜಾಹೀರಾತಿಗೆ ಮೀಸಲು. ಮೂರನೆಯದರಲ್ಲಿ ಟಿ. ನರಸೀಪುರದ ರಾಜ್‍ಕುಮಾರ್ ಅಭಿಮಾನಿ ಸಂಘದ ಕಾರ್ಯಸಮಿತಿಗೆ ಆಯ್ಕೆಯಾದವರ ಹೆಸರುಗಳ ಪಟ್ಟಿ ಇತ್ಯಾದಿಗಳೇ ತುಂಬಿಕೊಂಡಿತ್ತು. ಜೋರಾಗಿ, ಇಂತಹ 'ಸುದ್ದಿ'ಗಳನ್ನು ಓದಲು ದೊಡ್ಡವರು ಯಾಕೆ ಕಾತುರರಾಗಿರುತ್ತಾರೋ, ಹಣ ಪೋಲು ಮಾಡುತ್ತಾರೋ. ಅದರ ಬದಲು ಖಾರದ ಕಡಲೇಬೀಜ ಮನೆಗೆ ತಂದರೆ ಎಷ್ಟು ಚೆನ್ನಾಗಿತ್ತು ಅನ್ನಿಸಿತು. ಅಷ್ಟರಲ್ಲಿ ಮುರುಗ ಕೊನೇ ಪುಟದ ಕ್ರಿಕೆಟ್ ಸುದ್ದಿಯನ್ನು ಗಮನಿಸಿದ್ದ. ಇಬ್ಬರೂ ಆಸಕ್ತಿಯಿಂದ ಪ್ರತಿಯೊಂದು ವಿವರವನ್ನೂ ಓದಿ ಚರ್ಚಿಸಿದರು. ಆ ಕೆಲಸವೂ ಮುಗಿದಮೇಲೆ ಇಷ್ಟು ಹೊತ್ತಿಗೆ ಪಟಾಕಿ ಅಂಗಡಿ ತೆಗೆದಿರಬಹುದ ಅಂದುಕೊಂಡು ಅತ್ತಕಡೆ ನೋಡಿದರು. ಬಾಗಿಲು ಇನ್ನೂ ಅರ್ಧ ಮಾತ್ರ ತೆಗೆದಿತ್ತು. ಪಕ್ಕದಲ್ಲಿ ಹೋಗುತ್ತಿದ್ದವರನ್ನು "ಟೈಮೆಷ್ಟು ರೀ" ಅಂತ ಕೇಳಿದಾಗ "ಏಳಕ್ಕೆ ಐದು ನಿಮಿಷ" ಎಂದು ಉತ್ತರ ಬಂತು. "ಇನ್ನೇನು ಐದು ನಿಮಿಷ ತಾನೇ ಶೆಟ್ಟಿ ಪಟಾಕಿ ಮಾರಿದರೂ ಮಾರಬಹುದು" ಎಂದುಕೊಂಡು ಅಂಗಡಿಗೆ ಹೋದರು.</p>
		<p>ಅಂಜುತ್ತಲೇ ಹತ್ತಿರ ಬಂದ ಹುಡುಗರನ್ನು ಕಂಡು ಶೆಟ್ಟಿ ಕರುಣೆ ತೋರಿ "ಏನು ಬೇಕು?" ಎಂದು ಕೇಳಿದ. ಅಂಗಡಿ ತುಂಬಿದ್ದ ತರಹತರಹದ ಪಟಾಕಿಗಳನ್ನು ನೋಡಿ ಯಾವುದನ್ನು ಕೊಳ್ಳುವುದು, ಯಾವುದನ್ನು ಬಿಡುವುದು ಅನ್ನುವುದೇ ಕಷ್ಟವಾಯಿತು. ಮೀನ ಮೇಷ ಮಾಡಿ, ಒಬ್ಬರು ಇನ್ನೊಬ್ಬರ ಶಿಫಾರಸು ಪರಿಗಣಿಸಿ, ಒಮ್ಮೆ ತೆಗೆದಿಟ್ಟುಕೊಂಡ ಪಟಾಕಿಯನ್ನು ಮತ್ತೊಮ್ಮೆ ಹಿಂತಿರುಗಿಟ್ಟು, ಬೇರೊಂದನ್ನು ಆರಿಸಿಕೊಂಡು, ಅದಕ್ಕಿಂತ ಇದೇ ಚೆನ್ನ ಅಂದುಕೊಂಡು ಹೀಗೆಯೇ ಹತ್ತು ನಿಮಿಷ ಕಳೆದರೂ ನಿರ್ಧಾರಕ್ಕೆ ಬರಲಾಗಲಿಲ್ಲ. ಇಷ್ಟು ಹೊತ್ತು ಇವರ ಮೇಲೆ ಒಂದು ಕಣ್ಣು ಇಟ್ಟೇ ಇದ್ದ ಶೆಟ್ಟಿ ವ್ಯವಹಾರ ಮುಗಿಸಲೆಂದು ಮುಂದೆ ಬಂದು "ಆರಿಸಿದ್ದಾಯಿತಾ" ಅಂತ ಕೇಳಿದ. "ಒಂದು ನಿಮಿಷ" ಎಂದು ಸುರೇಶ ಕಡೆಗೊಂದು ಸಲ ಆರಿಸಿ ಗುಂಪು ಮಾಡಿಟ್ಟುಕೊಂಡಿದ್ದ ಪಟಾಕಿಗಳನ್ನು ವಿವರವಾಗಿ ಪರೀಕ್ಷಿಸಿ, "ಇದಿಷ್ಟಕ್ಕೆ ಎಷ್ಟಾಗತ್ತೆ?" ಅಂದ. ಶೆಟ್ಟಿ ಒಂದು ಖಾಲಿ ಮತಾಪು ಪ್ಯಾಕೇಟ್ಟಿನ ಮೇಲೆ ಲೆಕ್ಕ ಹಾಕಿ, "ಒಂದು ರೂಪಾಯಿ ನಲವತ್ತು ಪೈಸೆ" ಅಂದ. ಹಣ ಕೊಟ್ಟು, ಚಿಲ್ಲರೆ ಪಡೆದು ಹೊರಗೆ ಬಂದರು.</p>
		<p>ಇಷ್ಟೊಂದು ಪಟಾಕಿ ಕೊಂಡಮೇಲೂ ಹಣ ಉಳಿದದ್ದು ಅವರಿಗೆ ಸಮಸ್ಯೆಯೇ ಆಯಿತು. ದಾರಿಯಲ್ಲಿ ಕಂಡ ಹೋಟೆಲು ಆಹ್ವಾನಿಸುವಂತಿತ್ತು. ಸರಿ, ಹೊಕ್ಕರು. ಸುರೇಶ ಇದೇ ಮೊದಲ ಸಲ ಹೋಟೆಲಿಗೆ ತಾನೇ ಹೋಗಿದ್ದು ಮುರುಗನೂ ಅಷ್ಟೇ. ತಂದೆಗೆ ಗೊತ್ತಿರುವ ಹೋಟೆಲಿನ ಮಾಲೀಕರು ಎಲ್ಲಿ ಗುರುತಿಸಿ ಏನು ಮಾಡುತ್ತಾರೋ ಎಂದು ಹೆದರಿಕೆಯಾಗಿತ್ತು. ಮಾಣಿ ಇವನನ್ನು ಗುರುತಿಸಿದರೂ ಏನೋ ಹಬ್ಬದ ದಿನ, ಊಟ ತಡವೆಂದು ತಿಂಡಿಗೆ ಕಳಿಸಿರಬಹುದು ಎಂದುಕೊಂಡಿರಬಹುದು. ಇಬ್ಬರೂ ರಾಜಾರೋಷವಾಗಿ ಖಾಲಿದೋಸೆ, ಇಡ್ಲಿ ಸಾಂಬಾರ್ ಆರ್ಡರ್ ಮಾಡಿದರು. ಸುರೇಶ ತಂದೆಯ ಜೊತೆಗೆ ಆಗಾಗ ಹೋಟೆಲಿಗೆ ಹೋಗಿದ್ದುಂಟು_ ಆದರೆ ಸಾಯಂಕಾಲದ ಹೊತ್ತು ಮಾತ್ರ. ಪ್ರತಿ ಸಲ ಹೋದಾಗಲೂ ತಂದೆ ಇವತ್ತು ತಿಂಡಿ ತರಿಸಬಹುದು ಎಂದು ತವಕದಿಂದ ಕಾಯುತ್ತಿದ್ದ. ಹತ್ತು ಸಲದಲ್ಲೊಮ್ಮೆ ಬಜ್ಜಿಯೋ, ಖಾಲಿದೋಸೆಯೋ, ತರಿಸುತ್ತಿದ್ದರು. ಈರುಳ್ಳಿ ತಿನ್ನುತ್ತಿರಲಿಲ್ಲವಾದ್ದರಿಂದ ಮಸಾಲೆದೋಸೆ, ಇಡ್ಲಿ ಸಾಂಬರ್, ಮದ್ದೂರ್‍ವಡೆ, ಮುಂತಾದ ಖಾದ್ಯಗಳು ವಜ್ರ್ಯವಾಗಿದ್ದವು. ಅವುಗಳನ್ನು ಸುರೇಶ ಅನುಮಾನದಿಂದ ಕಾಣುತ್ತಿದ್ದ. ಆದರೆ ಸ್ನೇಹಿತರೆಲ್ಲ ಇಡ್ಲಿ ಸಾಂಬಾರಿನ ಗುಣಗಾನ ಮಾಡಿದ್ದನ್ನು ಕೇಳಿದ್ದುದರಿಂದ ಇಂದು ರುಚಿ ನೋಡಲು ನಿರ್ಧರಿಸಿದ್ದ. ಬೆಳಿಗ್ಗೆ ತಿಂಡಿ ತಿಂದು ಅಭ್ಯಾಸವಿಲ್ಲದಿದ್ದರಿಂದ ಹಲ್ಲುಜ್ಜುವ ಮೊದಲೇ ಹೊರಟು ಬಂದಿದ್ದುದರಿಂದಲೂ, ಅಲ್ಲದೆ ತಂದೆಗೆ ಪರಿಚಯದವರು ಯಾರಾದರೂ ಕಂಡಾರೇನೋ ಎಂಬ ಹೆದರಿಕೆ ಇದ್ದೇ ಇದ್ದುದರಿಂದಲೂ ಸ್ವಲ್ಪ ಮುಜುಗರವೇ ಆಯಿತು. ಅಲ್ಲದೆ ಎಂದೂ ತಿನ್ನದಿದ್ದ ಈರುಳ್ಳಿ ಸಾಂಬಾರ್ ಬೇರೆ. ಮನೆಯಲ್ಲಿ ತಿಳಿದರೆ ಏನೆಂದಾರೋ ಎಂಬ ಹೆದರಿಕೆ ಕೂಡಾ. ಆದರೂ ಒಂದೆರಡು ಚಮಚದ ನಂತರ ಸಾಂಬರ್ ಒಪ್ಪತೊಡಗಿತ್ತು. ಅದರಲ್ಲೇನು ತಪ್ಪು? ಮನೆಯಲ್ಲೇಕೆ ಮಾಡಬಾರದು? ಅನ್ನಿಸಿತ್ತು. ಅದಕ್ಕೆ ಉತ್ತರ ಬುದ್ಧಿಗೆ ತಿಳಿದಿದ್ದರೂ ('ತಾಮಸ ಆಹಾರ') ಮನಸ್ಸಿಗೆ ಅರ್ಥವಾಗಿರಲಿಲ್ಲ. 'ಕಾಫೀನಾ' ಅಂದ ಮಾಣಿಗೆ ಬೇಡ ಅಂದ. ಇದರಲ್ಲೂ ಯಾವುದೋ ನಿಯಮವನ್ನು ಮುರಿದಂತಾಗಿತ್ತು. ಅಣ್ಣ ಹೋಟೆಲಿನಲ್ಲಾಗಲೀ, ಮನೆಯಲ್ಲಾಗಲೀ ತಿಂಡಿ ತಿಂದ ಮೇಲೆ ಕಾಫಿ ಆಗಲೇಬೇಕಾಗಿತ್ತು. ತಿಂಡಿಯಲ್ಲದಿದ್ದರೂ ಕಾಫಿ ಆಗಿಯೇ ತೀರಬೇಕು. ಆದರೆ ಸುರೇಶನಿಗೆ ಅದೂ ಅರ್ಥವಾಗಿರಲಿಲ್ಲ. ಕಾಫಿಗೆ ಖರ್ಚುಮಾಡುವ ದುಡ್ಡಿನಲ್ಲಿ ತಿಂಡಿಯನ್ನೇಕೆ ತಿನ್ನುವುದಿಲ್ಲ ಎಂದು ಅನೇಕ ಸಲ ಪ್ರಶ್ನಿಸಿಕೊಂಡಿದ್ದ. ತಂದೆಯನ್ನು ಕೇಳುವ ಧೈರ್ಯ ಇರಲಿಲ್ಲವಷ್ಟೆ.</p>
		<p>ನಲವತ್ತೈದು ಪೈಸೆಯ ಬಿಲ್ಲು ಕೊಟ್ಟು ಹೊರಗೆ ಬಂದಾಗ ಸೂರ್ಯ ಮೇಲೆ ಬಂದಿದ್ದ. ರಸ್ತೆಗಳಲ್ಲಿ ಜನಸಂಚಾರ ಶುರುವಾಗಿತ್ತು. ಅಂಗಡಿಗಳೆಲ್ಲ ತೆಗೆದಿದ್ದವು. ಬಹಳ ಹೊತ್ತು ಹೊರಗಿದ್ದುಬಿಟ್ಟೆ ಅನ್ನಿಸಿತು. ಬೇಗ ಬೇಗ ಕಾಲುಹಾಕಿ ಮನೆಯ ಕಡೆ ಹೊರಟಂತೆ ಹೆದರಿಕೆಯಾಗತೊಡಗಿತು. ಮನೆಯಲ್ಲೆಲ್ಲರೂ ಎದ್ದಿರಬಹುದು. ನಾನಿಲ್ಲದಿರುವುದನ್ನು ಗಮನಿಸಿರಬಹುದು. ಎಲ್ಲಿ ಹೋಗಿದ್ದೆ ಎಂದು ಕೇಳಿದರೆ ಏನು ಹೇಳುವುದು ತಿಳಿಯದಾಯಿತು. ಇಷ್ಟು ಬೇಗ ಆಟಕ್ಕೆ  ಹೋಗಿದ್ದೆ ಎಂದರೆ ನಂಬಲಾರರು. ಯಾಕಾದರೂ ಇಷ್ಟು ತಡಮಾಡಿದೆನೋ, ಎಲ್ಲರೂ ಏಳುವ ಮೊದಲೇ ವಾಪಸ್ಸು ಬಂದು ಸೇರಿಕೊಂಡರೆ ಚೆನ್ನಾಗಿರುತ್ತಿತ್ತು ಎಂದು ತನ್ನನ್ನು ತಾನೇ ಶಪಿಸಿಕೊಂಡ. ಈಗಿರುವುದೊಂದೇ ಆಸೆ_ ಅಪ್ಪ ಹೊರಮನೆಯಲ್ಲಿ ಆಸನ ಹಾಕುತ್ತಿರಬಹುದು. ಅವರ ಕಣ್ಣಿಗೆ ಬೀಳದಂತೆ ಅಂಗಳ ದಾಟಿ, ಬಚ್ಚಲಮನೆಯ ಮೂಲಕ ಒಳಗೆ ಸೇರಿಬಿಡುವುದು. ಆದರೆ ಈ ಪಟಾಕಿಗಳು? ಇವನ್ನು ತೆಗೆದುಕೊಂಡು ಮನೆಗೆ ಹೋಗುವ ಬುದ್ಧಿವಂತಿಕೆಯ ಉಪಾಯ ಹೊಳೆಯಿತು. ಪಟ್ಟಣವನ್ನು ಮುರುಗನ ಕೈಯಲ್ಲಿ ಕೊಟ್ಟು 'ಇದನ್ನು ನಿಮ್ಮ ಮನೆಯಲ್ಲಿ ಇಟ್ಟುಕೊಂಡಿರು, ಮಧ್ಯಾಹ್ನ ಹಚ್ಚೋಣ' ಅಂತ ಹೇಳಿದ. ಮುರುಗನಿಗೆ ಇದು ವಿಚಿತ್ರ ಅನ್ನಿಸಿತೋ ಇಲ್ಲವೋ ಅಂತೂ ಅವನು ಯಾವ ಪ್ರಶ್ನೆಯನ್ನೂ ಕೇಳಲಿಲ್ಲ ಅವನೂ ತನ್ನದೇ ಭಯದಲ್ಲಿದ್ದಿರಬೇಕು.</p>
		<p>ತಾನು ಇಷ್ಟು ಬೇಗ, ಇಷ್ಟು ಹೊತ್ತು ಹೊರಗೆ ಹೋಗಿದ್ದನ್ನು ಹೇಗೋ ಸಮಜಾಯಿಷಿ ಹೇಳಿ ಜೀರ್ಣಿಸಿಕೊಂಡರೂ ಐದು ರೂಪಾಯಿನಷ್ಟು ದೊಡ್ಡ ಮೊಬಲಗು ತಂದೆಯ ಗಮನಕ್ಕೆ ಇರುವುದು ಅಸಾಧ್ಯ ಅನ್ನಿಸಿತು. ಕೈಯಲ್ಲಿ ಉಳಿದಿದ್ದ ಮೂರು ರೂಪಾಯಿಯನ್ನು ವಾಪಾಸ್ಸು ಹಾಕಿಬಿಟ್ಟರೆ ತಂದೆಗೆ ಗೊತ್ತಾಗದೆಯೇ ಉಳಿದುಬಿಡಬಹುದು ಅನ್ನಿಸಿತು. ಅಕಸ್ಮತ್ ಎರಡು ರೂಪಾಯಿ ಕಡಿಮೆ ಆದಂತೆ ಅನ್ನಿಸಿದರೂ ತಾವೇ ಎಲ್ಲೋ ಖರ್ಚು ಮಾಡಿರಬೇಕು ಅಂದುಕೊಳ್ಳುತ್ತಾರೆ ಅಂದುಕೊಂಡ.</p>
		<p>ಈ ನಿರ್ಧರದೊಡನೆ ಅಂಗಳದೊಳಕ್ಕೆ ಕಾಲಿಟ್ಟು ಜಗುಲಿಯ ಮೂಲಕ ಹೊರಮನೆಯೊಳಕ್ಕೆ ಇಣುಕು ಹಾಕಿದ. ತಂದೆ ಇನ್ನೂ ಹಾಗೆಯೇ ಮಲಗಿದಂತಿತ್ತು. ತಮ್ಮನೂ ಹಾಗೆಯೇ ವಿಕಾರವಾಗಿ ಮಲಗಿದ್ದ. ಮೊದಲಿನಂತೆ ಹೆಜ್ಜೆಯ ಮೇಲೆ ಹೆಜ್ಜೆಯನ್ನಿಟ್ಟು ಜುಬ್ಬಾದ ಬಳಿ ಹೋಗಿ ನೋಟುಗಳನ್ನು ಇಳಿಬಿಟ್ಟು ತಂದೆ ಇನ್ನೂ ಮಲಗಿರುವುದನ್ನು ನೋಡಿ ಖುಷಿಪಟ್ಟು, ಅಂಗಳದ ಮೂಲಕ ಬಚ್ಚಲುಮನೆಗೆ ಹೋದ. ಅಲ್ಲಿ ಯಾರೂ ಇರಲಿಲ್ಲ. ಮಾಡದಿಂದ ಹಲ್ಲುಪುಡಿ ಪ್ಯಾಕೆಟ್ಟನ್ನು ತೆಗೆದು ಎಡಗೈಗೆ ಹಾಕಿಕೊಂಡು ಬಚ್ಚಲಲ್ಲಿ ಕುಕ್ಕರುಗಾಲು ಕುಳಿತು ಹಲ್ಲುಜ್ಜತೊಡಗಿದ. ಇವನು ಬಂದಿದ್ದನ್ನು ಗಮನಿಸಿದ ಅಮ್ಮ ಡಬರಿಯಿಂದ ಲೋಟಕ್ಕೆ ಕಾಫಿ ಸುರಿದು ಚಿಕ್ಕಕ್ಕನ ಕೈಲಿ ಬಚ್ಚಲು ಒಲೆಯ ಕೆಂಡದಲ್ಲಿ ಬಿಸಿಮಾಡಲು ಕಳಿಸಿದಳು. ಬಚ್ಚಲು ಮನೆಯಲ್ಲಿ ಬಂದ ಚಿಕ್ಕಕ್ಕನನ್ನು ನೋಡಿಯೂ ನೋಡದಂತೆ ಸುರೇಶ ಹಲ್ಲುಜ್ಜುವುದನ್ನು ಮುಂದುವರಿಸಿದ. ಒಲೆಯಲ್ಲಿ ಬಟ್ಟಲನ್ನಿಟ್ಟು ಅಕ್ಕ ಒಂದು ಕ್ಷಣ ಅನುಮಾನಿಸಿ ನಿಂತಂತೆಯೂ, ತನ್ನನ್ನು ಒಂದು ಥರಾ ಕಣ್ಣಿನಿಂದ ನೋಡಿದಂತೆಯೂ ಅನ್ನಿಸಿತು. ಕಾಫಿಯನ್ನು ಎರಡನೇ ಸಲ ಬಿಸಿಮಾಡಬೇಕಾಗಿ ಬಂದಿದ್ದು ಒಳ್ಳೆಯ ಶಕುನವಲ್ಲ<br />ಅನ್ನಿಸಿದರೂ ಆ ಯೋಚನೆಯನ್ನು ಬಲವಂತವಾಗಿ ತಳ್ಳಿಹಾಕಿ, ಹಂಡೆ ಕಟ್ಟೆಯ ಮೇಲಿದ್ದ ಅಂಗವಸ್ತ್ರದಿಂದ ಮುಖ ಒರೆಸಿಕೊಂಡು, ಕಾಫಿ ಕಾಯಲು ಇನ್ನೂ ಕೆಲವು ನಿಮಿಷ ಬೇಕಾಗಿದ್ದುದರಿಂದ ಅಡಿಗೆ ಮನೆಯ ಮೂಲಕ ನಡುಮನೆಗೆ ಹೋಗಲು ಹೊರಟ.</p>
		<p>ಅಮ್ಮ ಮಡಿ ಉಟ್ಟುಕೊಂಡು ಮನಸ್ಸಿನಲ್ಲಿಯೇ ದೇವರ ನಾಮ ಹೇಳುತ್ತಾ ಕೂತುಕೊಂಡಿದ್ದೇ ಇವನು ಒಳಗೆ ಬಂದಾಗ ಅರ್ಧ ತಲೆ ಎತ್ತಿ ನೋಡಿದಳು. ಅವಳ ಕಣ್ಣಿನಲ್ಲಿ ಮೂಕ ನೋವು, ಭಯದ ಜೊತೆ ನಿರಾಶೆ ಕಂಡಂತಾಗಿತ್ತು. ಏನಾದರೂ ಹೇಳುತ್ತಾಳೆಂದು ನಿರೀಕ್ಷಿಸಿದ. ಆದರೆ ಅವಳು ಹೇಳಿಕೊಳ್ಳುತ್ತಿದ್ದ ಸ್ತೋತ್ರವನ್ನು ನಿಲ್ಲಿಸದೆಯೇ ಅವನ ನಡಿಗೆಯನ್ನು ನೋಟದಿಂದ ಹಿಂಬಲಿಸಿದಳು. ಮುಜುಗರ ಹೆಚ್ಚಾಯಿತು.</p>
		<p>ನಡುಮನೆಯಲ್ಲಿ ಒಬ್ಬ ಅಕ್ಕ ಹಾಸಿಗೆ ಸುರಳಿಗಳ ಮೇಲೆ ಕಂಬಳಿ ಹಾಸುತ್ತಿದ್ದಳು. ಇನ್ನೊಬ್ಬಳು ಆಗತಾನೆ ಎರೆದುಕೊಂಡ ಕೂದಲಿನ ಸಿಕ್ಕು ಬಿಡಿಸುತ್ತಿದ್ದಳು. ಇಬ್ಬರೂ ಇವನ ಕಡೆ ನೋಡಿದರೂ ಯಾರೂ ತುಟಿ ಪಿಟಕ್ ಅನ್ನಲಿಲ್ಲ. ಈ ಮೌನ ತಡೆಯಲಾಗದಾಯಿತು. ಏನಾದರೂ ಮಾಡಬೇಕೆಂದು ಸುರೇಶ ನೆವ ಹುಟ್ಟಿಸಿಕೊಂಡು, 'ಲೇ ಸರಸಿ, ನನ್ನ ಪೆನ್ ನೋಡಿದೆಯೇನೇ?' ಎಂದು ದೊಡ್ಡಕ್ಕನನ್ನು ಕೇಳಿದ. ಅವಳು ಎಲ್ಲಿಲ್ಲದ ಗಾಂಭೀರ್ಯ ತೋರಿಸಿಕೊಂಡು ಅವನನ್ನು ಆಗಂತುಕ ದೃಷ್ಟಿಯಿಂದ ನೋಡುತ್ತಾ 'ಇಲ್ಲ' ಎಂದು ಮಾತ್ರ ಹೇಳಿ ತನ್ನ ಕೆಲಸಕ್ಕೆ ವಾಪಸ್ಸು ಹೋಗದೆ ನಿಂತುಕೊಂಡಳು.</p>
		<p>ಅಷ್ಟರಲ್ಲಿ ಅಡುಗೆಮನೆಯಿಂದ ಬಂದ ಅಮ್ಮ, 'ಪೆನ್ನಿರಲಿ, ಬೆಳಗಾಗೆದ್ದು ರಾಯರ ಸವಾರಿ ಎಲ್ಲಿಗೆ ಹೋಗಿತ್ತು?, ಹೇಳು' ಅಂದಳು. ಸುರೇಶನ ಎದೆ ಕುಸಿಯಿತು. ಮುಖ ಕೈಕಾಲು, ಹೃದಯ ಎಲ್ಲ ಬೇರೆ ಬೇರೆಯವರಿಗೆ ಸೇರಿದ ಅವಯವಗಳಂತೆ ಭಾಸವಾಯಿತು.</p>
		<p>'ಎಲ್ಲೋ ಇಲ್ಲೇ ಸುಮ್ಮನೆ ಮುರುಗನ ಜೊತೆ ವಾಕಿಂಗ್‍ಗೆ ಹೋಗಿದ್ದೆ' ತನಗೇ ಆಶ್ಚರ್ಯವಾಗುವಂತೆ ತನ್ನ ಬುದ್ಧಿ ಸಬೂಬು ಹೇಳಿತ್ತು. ಅದರಲ್ಲೂ ಸತ್ಯಕ್ಕೆ ಸಾಕಷ್ಟು ಹತ್ತಿರವಾಗಿ, ನಂಬಲರ್ಹವಾಗಿ, ಲೀಲಾಜಾಲವಾಗಿ ಬಂದ ಜವಾಬನ್ನು ಕೇಳಿ ಸುರೇಶನಿಗೇ ಸ್ವಲ್ಪ ಹೆಮ್ಮೆಯಾಗಿತ್ತು. ಎಂದೂ ಬೆಳಗಿನ ಝಾವ ಎದ್ದು ವಾಕಿಂಗ್ ಹೋಗದಿದ್ದ ಹತ್ತು ವರ್ಷದ ವೃದ್ಧ ಇಂದು ಇದ್ದಕ್ಕಿದ್ದಂತೆ ಏಕೆ ಹೋದ ಎಂದು ಅವನ ಅಮ್ಮ ಅಕ್ಕಂದಿರಿಗೆ ಅನ್ನಿಸಿರಲಾರದೇ? ಆದರೂ ಅವರಿಗೆ ಏನೋ ಹೇಳಿ ನಂಬಿಸಿಬಿಡಬಹುದು, ತಂದೆಯಾದರೆ ಕಷ್ಟ. ಅವರ ಬಳಿ ನನ್ನ ಆಟ ನಡೆಯದು ಅಂದುಕೊಂಡಿದ್ದ ಸುರೇಶ. ಅಮ್ಮ, ಅಕ್ಕಂದಿರು ತನ್ನ ಸಬೂಬನ್ನು ಪೂರ್ತಿ ನಂಬದೇ ಇದ್ದರೂ ತಾನು ಪೂರ್ತಿ ನಿಜ ಹೇಳುವವರೆಗೂ ಹಠ ಹಿಡಿದು ಕೂಡಿಸುವುದಿಲ್ಲ ಎಂದು ಗೊತ್ತಿತ್ತು ಅವನಿಗೆ.</p>
		<p>'ವಾಕಿಂಗ್ ಹೋಗಿದ್ಯಾ? ಮತ್ತಿನ್ನೇನು ಮಾಡಿದಿ?' ಅಮ್ಮನ ಮಾತಿನ ಅಪನಂಬಿಕೆ ಸ್ಪಷ್ಟವಾಗಿತ್ತು. ಅಕ್ಕಂದಿರು ತಮ್ಮ ಕೆಲಸ ಬಿಟ್ಟು ಬಲಿಗೆ ಹೋಗಲಿರುವ ಕುರಿಯನ್ನು ನೋಡಿದಂತೆ ಅವನನ್ನು ನೋಡುತ್ತಿದ್ದರು.</p>
		<p>'ಏನೂ ಇಲ್ಲ' ಲಘುವಾಗಿ, ಸರಾಗವಾಗಿ ಹೇಳಲು ಪ್ರಯತ್ನಿಸಿದರೂ ಎರಡನೆಯ ಪದ ಒಣಗಿದ ಗಂಟಲಲ್ಲಿ ಸಿಕ್ಕಿಕೊಂಡು ಅವನ ವೇಷ ಬಯಲು ಮಾಡಿತ್ತು. ಮಾತು ಬದಲಿಸಲು 'ನನ್ನ ಕಾಫಿ ಎಲ್ಲಿ?' ಎಂದು ಕೇಳಿ ಬಾಗಿಲಲ್ಲಿ ನಿಂತಿದ್ದ ಅಮ್ಮನ ಪಕ್ಕದಿಂದ ಸುಳಿದು ಅಡಿಗೆ ಮನೆಯ ಒಳಕ್ಕೆ ನುಗ್ಗಲು ಪ್ರಯತ್ನಿಸಿದ. ಮಡಿಯಲ್ಲಿದ್ದ ಅಮ್ಮ ಸರಕ್ಕನೆ ಹಿನ್ಸರಿದು ಗೋಡೆಗೆ ಚಪ್ಪಟೆಯಾಗಿ ನಿಂತು ಅವನಿಗೆ ಹೋಗಲಿಕ್ಕೆ ಬಿಟ್ಟಳು.</p>
		<p>ಸುರೇಶನ ಬುದ್ಧಿ ಹುಚ್ಚಾಗಿ ಓಡುತ್ತಿತ್ತು.ಇವರಿಗೆ ತಿಳಿದುಬಿಟ್ಟಿದೆಯೇ ಎಷ್ಟು ಗೊತ್ತಿರಬಹುದು? ತಾನು ದುಡ್ಡು ಕದ್ದಿದ್ದು? ಪಟಾಕಿ ಕೊಂಡಿದ್ದು? ಹೋಟೆಲಿಗೆ ಹೋಗಿದ್ದು? ಈರುಳ್ಳಿ ತಿಂದಿದ್ದು? ಮುರುಗನ ಕೈಲಿ ಪಟಾಕಿ ಕೊಟ್ಟಿರುವುದು? ಇವರಿಗೆ ಗೊತ್ತಿದ್ದರೆ ತಂದೆಗೂ ಗೊತ್ತಿರಬಹುದೇ? ಈಗೇನು ಗತಿ? ಈ ಸಲ ಹೇಗೆ ಬಚಾವಾಗುವುದು? ಭಯದಿಂದ ತತ್ತರಿಸತೊಡಗಿದ.</p>
		<p>ಬಚ್ಚಲು ಒಲೆಯಿಂದ ಬೂದಿ ಅಂಟಿಕೊಂಡಿದ್ದ ಸ್ಟೀಲ್ ಲೋಟವನ್ನು ಹುಷಾರಾಗಿ ತೆಗೆದು, ಬೂದಿ ಒರೆಸಿ ಕಾಫಿ ಹೀರಲು ಪ್ರಯತ್ನಿಸಿದ. ಎರಡು ಬಾರಿ ಬಿಸಿ ಮಾಡಿದುದೇ ಅಲ್ಲದೆ, ಎರಡನೇ ಬಾರಿ ಕುದಿಯುವಷ್ಟು ಹೆಚ್ಚು ಹೊತ್ತು ಕೆಂಡದಲ್ಲಿದ್ದುದರಿಂದ ಕಾಫಿ ಕರ್ಕಶವಾಗಿತ್ತು. ಅಷ್ಟರಲ್ಲಿ ಅಮ್ಮನೂ ಬಚ್ಚಲು ಮನೆಗೆ ಬಂದಳು. ಅವಳ ಹಿಂದೆಯೇ ಸ್ವಲ್ಪ ದೂರದಲ್ಲಿ ಅಕ್ಕಂದಿರು.</p>
		<p>'ನಿಜ ಹೇಳೋ, ಇಲ್ಲದಿದ್ರೆ ಅವರ ಕೈಲಿ ಬೆನ್ನಮೂಳೆ ಮುರಿಯೋ ಹಾಗೆ ಹೊಡಿಸ್ಕೋತೀಯ. ಯಾಕೆ ಹೀಗೆ ಮಾಡ್ತೀಯೋ? ಎಷ್ಟು ಸರ್ತಿ ಹೇಳಿಲ್ಲ.' ಅಮ್ಮ ಬೇಡಿಕೊಳ್ಳುತ್ತಿದ್ದಳು. ಮಗ ಹಾಳಾಗುತ್ತಿದ್ದಾನೆ ಅನ್ನುವ ನೋವು ಒಂದುಕಡೆ, ಯಜಮಾನರ ವರೆಗೆ ಹೋದರೆ ಉಂಟಾಗುವ ಘೋರ ಪರಿಣಾಮಗಳ ಭೀತಿ ಇನ್ನೊಂದು ಕಡೆ. ತನ್ನ ನಾಶನಕ್ಕೇ ಕರೆದೊಯ್ಯುತ್ತಿರುವ ಮೊಂಡುತನ ಮಾಡುತ್ತಿದ್ದಾನಲ್ಲಾ ಹೇಳಿದರೆ ಕೇಳದೆ ನೋವು ತಿನ್ನುತ್ತಾನಲ್ಲಾ ಅನ್ನೋ ಸಂಕಟ.</p>
		<p>ಎಲ್ಲ ತಿಳಿದಿದ್ದರೂ ಹೇಗೋ ಪಾರಾಗಿಬಿಡುವೆ ಅನ್ನೋ ಭಂಡ ಧೈರ್ಯದಿಂದ ಅವನು ತನ್ನ ವಾದವನ್ನೇ ಮುಂದುವರೆಸಿದ. 'ಏನು ಹೇಳೋದು, ಅದೇ ಹೇಳಿದೆನಲ್ಲ, ಇನ್ನೇನು ಹೇಳೋದು?'</p>
		<p>ಆಕ್ಕಂದಿರು 'ಎಷ್ಟು ಮೊಂಡುತನ ಮಾಡ್ತಾನೆ, ನೋಡು, ಅವನ ಮೊಂಡು ಹಠ ನೋಡು' ಎನ್ನುವಂತೆ ಒಬ್ಬರನ್ನೊಬ್ಬರು ನೋಡುತ್ತ, ಅವನ ಕಡೆಗೂ ಅಮ್ಮನ ಕಡೆಗೂ ಕಣ್ಣು ಹರಿಸುತ್ತಾ ಮುಂದೇನೋ ಎಂದು ತವಕದಿಂದ ಇದ್ದರು. ಅಮ್ಮನಿಗೆ ಏನು ಮಾಡಬೇಕೋ ತೋಚದೆ, ಅವನ ಮಾತನ್ನೇ ಪುನರುಚ್ಚರಿಸಿ, ಹೇಳಿದಳು. 'ಇನ್ನೇನು ಹೇಳೋದು? ಸರಿ... ಅನುಭವಿಸು. ನಿನ್ನ ಹಣೇಲಿ ನರಕಯಾತನೆ ಬರೆದಿದ್ದರೆ ಯಾರು ಏನು ಮಾಡಲಿಕ್ಕೆ ಆಗುತ್ತೆ? ನಾನೇನೋ ಹೇಳಿ ನೋಡಿದೆ.' ಹಿರಿಯಕ್ಕನ ಕಡೆ ತಿರುಗಿ ಹೇಳಿದಳು, 'ಸರಿಯಮ್ಮಾ, ಅವರಿಗೆ ಹೋಗಿ ಹೇಳು, ಬಂದಿದ್ದಾನೆ ಅಂತ.' ಎಂದು ಹೇಳಿ ನೋವಿನಿಂದ, ತನ್ನ ಮಾತು ಕೇಳದೆ ಒದೆ ತಿನ್ನುತ್ತಾನಲ್ಲ ಎಂದು ವಿಲವಿಲ ಒದ್ದಾಡುತ್ತ ನಿಂತಳು.</p>
		<p>ಅಕ್ಕ ಅವನ ಕಡೆಗೆ ಒಂದು ಕೊನೆಯ ಕರುಣೆ, ಭಯ ಸೇರಿದ ನೋಟ ಬೀರಿ ಒಳಕ್ಕೆ ಹೋದಳು. ಆವರಿಸಿದ್ದ ನಿಃಶಬ್ದ ಕೊನೆಯಿಲ್ಲದೆ ಹರಡಿದಂತಿತ್ತು. ಅವನ ಎದೆ ನಿಧಾನವಾಗಿ, ಕ್ರಮವಾಗಿ, ಬಲವಾಗಿ ಹೊಡೆದುಕೊಳ್ಳುತ್ತಿತ್ತು.</p>
		<p>ಬಂದರು. ಮುಂಡು ಪಂಚೆ ಸುತ್ತಿಕೊಂಡು, ತೋಳಿನ ಬನೀನು ಹಾಕಿಕೊಂಡಿದ್ದರು. ಮುಖದಲ್ಲಿ ಅವನು ನಿರೀಕ್ಷಿಸಿದ್ದ ರುದ್ರಾವೇಶದ ಬದಲು ಯಾವ ಭಾವನೆಯೂ ಇಲ್ಲದ ಮಂಜುಗಡ್ಡೆಯ ಪಾರದರ್ಶಕತೆ ಇತ್ತು. ಮಾಮೂಲಿನ ತೀಕ್ಷ್ಣ ನೋಟದ ಬದಲು ಕಣ್ಣಿನಲ್ಲಿ ವಿಚಿತ್ರ ನಿರ್ಲಿಪ್ತತೆ ಇದ್ದಂತಿತ್ತು.</p>
		<p>ನಡುಗಿದ್ದ. 'ಎಲ್ಲಿಗೆ ಹೋಗಿದ್ದೆಯೋ?' ಅಂದರು, ಅವರ ಸ್ವಾಭಾವಿಕವಾದ ಆಳದ ಧ್ವನಿಯಲ್ಲಿ.</p>
		<p>'ವಾಕಿಂಗ್‍ಗೆ...' ಎಂದು ಹೇಳಲು ಹೊರಟ ಮಾತು ಬಾಯಿಯಿಂದ ಹೊರಬರುತ್ತಲೇ ದ್ವನಿ ಕಳೆದುಕೊಂಡು ಗಾಳಿಯಲ್ಲಿ ಮಾಯವಾಯಿತು.</p>
		<p>'ಸುಳ್ಳು ಬೊಗಳುತ್ತೀಯಾ?' ಅವರ ಧ್ವನಿ ನೂರು ಪಟ್ಟು ಜೋರಾಗಿ ಮನೆಯನ್ನೇ ಅಲುಗಿಸಿತ್ತು. ಅವರ ಸಿಟ್ಟು ಹೊಸತೇನೂ ಅಲ್ಲದಿದ್ದರೂ ಈಗಿನ ರೋಷ ಹಿಂದೆ ಯಾರೂ ಕಂಡಿರಲಿಲ್ಲ.</p>
		<p>ತಲೆ ಬಗ್ಗಿಸಿ ಹೆಬ್ಬೆರಳ ಉಗುರಿನಿಂದ ಬೇರೆ ಬೇರೆ ಬೆರಳುಗಳ ಉಗುರನ್ನು ಮೀಟುತ್ತ, ದೇವರೇ, ಇದು ಯಾವಾಗ, ಹೇಗೆ ಕೊನೆಯಾದೀತು ಎಂದು ಬೇಡುತ್ತ ನಿಂತಿದ್ದ. ಇನ್ನು ಸುಳ್ಳು ಹೇಳಿ ಉಪಯೋಗವಿಲ್ಲ ಎಂದು ಗೊತ್ತಿದ್ದರೂ ನಿಜ ಹೇಗೆ ಹೇಳಬೇಕೋ, ಎಲ್ಲಿಂದ ಶುರು ಮಾಡಬೇಕೋ ತೋಚದೆ, ಅವರೇ ಬೇಗ ಕೇಳಿ ಮುಗಿಸಲಿ ಎಂದು ಕಾದು ನಿಂತಿದ್ದ.</p>
		<p>'ನಿಜ ಹೇಳ್ತೀಯೋ, ಹೇಳಿಸಲೋ, ಸೂಳೇಮಗನೆ!?' ಎಂದು ಮೂಲೆಯಲ್ಲಿಟ್ಟಿದ್ದ ಕಟ್ಟಿಗೆ ರಾಶಿಯಿಂದ ಒಂದು ಕಟ್ಟಿಗೆಯನ್ನು ಕೈಗೆ ತೆಗೆದುಕೊಂಡರು. 'ಅದರಿಂದ ಬೇಡಾ ಅಂದರೆ ಸಿಬಿರು ಚರ್ಮ ಸುಲಿಯುತ್ತೆ' ಎಂದು ಚೀರಿದಳು ಅಮ್ಮ. ಅಕ್ಕಂದಿರು ಹೆದರಿ ಗೋಡೆಗೆ ಅವಿತಿಟ್ಟುಕೊಂಡಿದ್ದರು. ಹತ್ತಿರ ಬರುತ್ತಿದ್ದ ಅಮ್ಮನನ್ನು ತಳ್ಳಿ, 'ನೀನು ಸುಮ್ಮನಿರೇ ನಿನ್ನಿಂದಾನೇ ಅವನು ಹಾಳಾಗಿರೋದು- ಕಲಿಸ್ತೀನವನಿಗೆ ಬುದ್ಧಿ. ಮೈಯಲ್ಲೊಂದು ಮೂಳೆ ಉಳೀಬಾರದು ಹಾಗೆ ಪೂಜೆ ಮಾಡಿಡ್ತೀನಿ.' ಎಂದು ಧಾವಿಸಿ ಧಡಾರನೆ ಕಟ್ಟಿಗೆಯಿಂದ ಬಡಿದರು_ ತೋಳಿನ ಮೇಲೆ ಬಿದ್ದಿತ್ತು ಮೊದಲನೆ ಏಟು. ಅವನಿಗಾದಷ್ಟೇ ನೋವು ತನಗಾದಂತೆ ಅಮ್ಮ 'ಅಯ್ಯೋ, ಹೇಗೆ ಹೊಡೀತಿದಾರಲ್ಲೇ, ಪ್ರಾಣ ಹೋಗೋಲ್ಲವೇ?' ಎಂದು ಅಕ್ಕಂದಿರ ಕಡೆ ತಿರುಗಿ ಅಳುತ್ತಿದ್ದಳು. ಸುರೇಶನಿಗೆ ನೋವಿನಿಂದ ಕಣ್ಣೀರು ಹರಿಯತೊಡಗಿತು. ಹಿಂದೆಂದೂ ಇಂತಹ ನೋವು ಆಗಿರಲಿಲ್ಲ. ಏಟು ಬಿದ್ದ ತೋಳಿಗೆ ಕೈ ಹೋಗುತ್ತಿದ್ದಂತೇ ಅದರ ಮೇಲೆ ಇನ್ನೊಂದೇಟು ಬಿತ್ತು_ ಈ ಸಲ ಬೆರಳಿನ ಮೂಳೆಗಳಿಗೆ ಕಟ್ಟಿಗೆಯ ಚೂಪಾದ ಸೀಳುಗಳು ತಗಲಿ ಜಜ್ಜಿದಂತಾಯಿತು. 'ಇಲ್ಲಣ್ಣ, ಬೇಡಣ್ಣ, ನಿಜ ಹೇಳ್ತೀನಣ್ಣ, ಇನ್ನು ಮೇಲೆ ಮಾಡಲ್ಲಣ್ಣ, ಹೊಡೀಬೇಡ್ರಣ್ಣ, ಅಯ್ಯೋ! ಅಮ್ಮಾ, ಅಮ್ಮಾ!' ಎಂದು ಕೂಗುತ್ತಾ ಏಟುಗಳನ್ನು ತಪ್ಪಿಸಿಕೊಳ್ಳಲು ಅಲ್ಲಿಂದಿಲ್ಲಿಗೆ ನುಗ್ಗತೊಡಗಿದ. ಇದ್ದಿಲು ಮೂಟೆ, ಹಂಡೆ, ಕಟ್ಟಿಗೆ, ತುಂಬಿದ ಬಚ್ಚಲು ಮನೆಯಲ್ಲಿ ಎಷ್ಟು ದೂರ ಓಡಿಯಾನು? ಏಟು ಬೀಳುತ್ತಲೇ ಇದ್ದವು, ಒಂದೊಂದು ಏಟಿನೊಡನೆಯೂ ಒಂದೊಂದು ಪ್ರಶ್ನೆ: 'ದುಡ್ಡು ಕದೀತೀಯಾ? ನನಗೇನೂ ಗೊತ್ತಿಲ್ಲ ಅಂದುಕೊಂಡೆಯಾ? ನೀನು ಜೇಬಿನಲ್ಲಿ ಕೈ ಹಾಕಿದಾಗ ನನಗೇನು ಎಚ್ಚರ ಇರಲಿಲ್ಲ ಅಂದುಕೊಂಡೆಯಾ? ನೀನು ಹೋದ ತಕ್ಷಣ ಎದ್ದು ಎಣಿಸಿದೆ_ ನಿನ್ನೆ ಸಂಜೆ ತಾನೇ ತಂದಿಟ್ಟಿದ್ದ ಫೆಸ್ಟಿವಲ್ ಅಡ್ವಾನ್ಸ್‍ನ ಎಪ್ಪತ್ತೈದರಲ್ಲಿ ಐದು ಸೊನ್ನೆ. ನೀನು ತಗೊಂಡ ನೋಟಿನ ನಂಬರ್ ಕೂಡಾ ಗೊತ್ತು ಕಣೋ. ಏನು ಮಾಡ್ತಾನೋ ನೋಡೋಣ ಅಂತ ಹಾಗೇ ಇದ್ದೆ. ಯಾವಾಗ ಬರ್ತಾನೋ ಬರಲಿ ಅಂತ ನೀನು ವಾಪಸ್ಸು ಬಂದು ಚಿಲ್ಲರೆ ಹಾಕಿದಾಗಲೂ ಎದ್ದೇ ಇದ್ದೆ. ನಿನು ಕಣ್ಣುಮುಚ್ಚಿಕೊಂಡು ಕಳ್ಳತನ ಮಾಡಿದರೆ ಯರಿಗೂ ಗೊತ್ತಾಗೋಲ್ಲ ಅಂದ್ಕೊಂಡಿದೀಯಾ? ಭಾಂಛೋತ್! ಸೂಳೇಮಗನೆ! ನೀನು ಹುಟ್ಟಲೇ ಇಲ್ಲ ಅನ್ನಿಸಿಬಿಡ್ತೀನಿ ಇವೊತ್ತು. ನಿನ್ನ ಚರ್ಮ ಸುಲಿದು ತೋರಣ ಕಟ್ಟಿಬಿಡ್ತೀನಿ. ಏನಂದ್ಕೊಂಡಿದೀಯ? ಏನು ಮಾಡಿದೆಯೋ ದುಡ್ಡು ತೊಗೊಂಡು? ಎಲ್ಲಿಗೆ ಹೋಗಿದ್ಯೋ? ಬೊಗೊಳ್ತಿಯೋ ಇಲ್ಲೋ?' ಇಷ್ಟೆಲ್ಲ ಹೇಳುವಾಗಲೂ ಏದುಸಿರು ಮೇಲುಸಿರು ಬಿಡುತ್ತಾ ಬೆನ್ನು, ತೋಳು, ಕೈಕಾಲು ಮುಖ ಮೂತಿ ನೋಡದೇ ಹೊಡೆಯುತ್ತಲೇ ಇದ್ದರು. ಅವನು ಕೈಲಾದಷ್ಟು ಏಟು ತಪ್ಪಿಸಿಕೊಳ್ಳಲು ಮುಖಕ್ಕೆ, ತಲೆಗೆ ಕೈಯೊಡ್ಡಿ, ಒಡ್ಡಿ, ಬೆನ್ನು ತಿರುಗಿಸಿ, ತಲೆ ಬಗ್ಗಿಸಿ, ಪ್ರಯತ್ನಿಸುತ್ತಿದ್ದ. ಬೆನ್ನಿನ ಮೇಲೆ ಬಾಸುಂಡೆಗಳು ತುಂಬಿದ್ದವು, ಮುಂಗೈಗಳಲ್ಲಿ ಸಿಬಿರು ಕಿತ್ತು ರಕ್ತ ಬರುತ್ತಿತ್ತು. ಇಡೀ ದೇಹವೇ ನೋವಿನ ಉಂಡೆಯಾದಂತನ್ನಿಸಿತ್ತು_ ಕಣ್ಣೀರಿಂದ ಕಣ್ಣು ಮಂಜಾಗಿ, ಮುಖ ಬಾತುಕೊಂಡಿತ್ತು. ನೋವು ತಡೆಯಲಾರದೇ ತುಟಿಕಚ್ಚಿ ರಕ್ತ ಬಂದು ಊದಿಕೊಂಡಿತ್ತು.</p>
		<p>ಅಮ್ಮ ರೋದಿಸುತ್ತಳೇ ಇದ್ದಳು. 'ಅಯ್ಯೋ, ಹೇಗೆ ಹೊಡಿತಿದ್ದಾರಲ್ಲೇ, ಏನು ಮಾಡೋದೇ? ರಕ್ತ ಬರ್ತಿದೆಯಲ್ಲೇ? ಪ್ರಾಣ ಗೀಣ ಹೋದರೆ ಏನು ಗತೀನೇ? ಅಯ್ಯೋ, ಸಾಕುರೀ.. ಇನ್ನೆಷ್ಟು ಹೊಡೀಬೇಕು? ಹಣ್ಣು ಹಣ್ಣಾಗಿದಾನೆ ಇನ್ನೇನು ಬೇಕು? ಅಯ್ಯೋ ಕೇಳೋದೇ ಇಲ್ವಲ್ಲೇ! ಎಷ್ಟು ಹೇಳ್ತೀನಿ ಅವನಿಗೆ, ಏನು ಬೇಕಾದರೂ ಕೇಳಿ ತೊಗೋ ಅಂತ, ಕೇಳ್ತಾನೆಯೇ? ಈಗ ನೋಡು, ಎಂಥ ಅವಸ್ಥೆ ಪಡ್ತಿದಾನೆ. ಹೊಟ್ಟೇಲಿ ಹುಟ್ಟಿದ ಮಗ ಹಿಂಗೆ ಯಾತನೆ ಪಡೋದನ್ನ ನೋಡಲಾರೆನಮ್ಮಾ, ನನ್ನ ಕೈಲಾಗಲ್ಲ' ಎನ್ನುತ್ತಾ ಒಂದು ಕ್ಷಣ ಒಳಗೆ ಹೋದರೂ ಮರು ಕ್ಷಣವೇ ಮತ್ತೆ ಬಂದು ಅಳುತ್ತಾ ಗಂಡನನ್ನು ಬೇಡಿಕೊಳ್ಳುತ್ತಿದ್ದಳು.</p>
		<p>ಅಪ್ಪನ ಪುರುಷಧ್ವನಿ, ಮಗನ ಬೇಡಿಕೆ, ಚೀರಾಟ, ಅಮ್ಮನ ಅಳಾಟ, ಸೌದೆಯ ಬಡಿತ, ಎಲ್ಲ ಒಂದಕ್ಕೊಂದು ಹೊಂದಿಕೊಂಡು ನಿಂತಿದ್ದ ಅಕ್ಕಪಕ್ಕದ ಹಲವಾರು ಮನೆಗಳಿಗೆ ಕೇಳಿಸಿ, ಮನೆಯ ಅಂಗಳದಲ್ಲಿ ಜನ ನೆರೆಯಲು ಶುರು ಮಾಡಿದ್ದರು. ಒಬ್ಬರನ್ನೊಬ್ಬರು ಏನಾಯಿತು ಎಂದು ಕೇಳಿಕೊಳ್ಳುತ್ತಿದ್ದರು. ತಮಗೆ ತೋಚಿದಂತೆ ಊಹಿಸಿಕೊಳ್ಳುತ್ತಾ, ಅಥವಾ ಏನೋ ಗೊತ್ತಿಲ್ಲವೆಂಬಂತೆ ಕೈ ತಿರುವುತ್ತಾ ಈ ಭೀಭತ್ಸ ದೃಶ್ಯವನ್ನು ನೋಡುತ್ತಾ ನಿಂತಿದ್ದರು. ಕೆಲವೇ ನಿಮಿಷದಲ್ಲಿ ೨೦-೩೦ ಜನ ಸೇರಿಬಿಟ್ಟರು. ಅವರಲ್ಲೊಬ್ಬಿಬ್ಬರು ಆಗಾಗ ಮಧ್ಯಸ್ಥಿಕೆ ವಹಿಸಲು ಪ್ರಯತ್ನಿಸಿ, ಅಪ್ಪನನ್ನು ಕುರಿತು 'ಹೋಗಲಿ ಬಿಡಿ ಸಾರ್, ಹುಡುಗ ಪಾಪ, ಏನೋ ತಪ್ಪು ಮಾಡಿದ, ಹೇಗಿದ್ದರೂ ಹೊಡೆದಿದ್ದು ಆಯಿತಲ್ಲ, ಸಾಕು ಬಿಡಿ' ಅಂದರೆ ಅಪ್ಪ ಅವರ ಕಡೆಗೇ ತಿರುಗಿ, 'ನಿಮ್ಮ ಕೆಲಸ ನೋಡಿಕೊಳ್ಳಿ ಹೋಗ್ರೀ, ಊರ ಉಸಾಬರಿ ಯಾಕೆ ನಿಮಗೆ. ನಮ್ಮ ವ್ಯವಹಾರ ನಿಮಗೇನು ಗೊತ್ತು?' ಎಂದರೂ ತಮ್ಮನ್ನೇ ಸಮರ್ಥಿಸಿಕೊಳ್ಳುವಂತೆ 'ಹುಡುಗನಂತೆ ಹುಡುಗ. ಮನೆಯಲ್ಲಿ ದುಡ್ಡು ಕದ್ದು ಊರೆಲ್ಲ ಹಡಬೆ ಅಲೆಯೋಕೆ ಬುದ್ಧಿ ಇದೆ. ಏನು ಮಾಡಬೇಕು ಏನು ಮಾಡಬಾರದು ಅಂತ ತಿಳಕೊಳ್ಳೋಕೆ ಹುಡುಗುತನ ಅಲ್ಲವೇ?' ಎಂದು ಏಟುಗಳ ಮಳೆಯನ್ನೇ ಮುಂದುವರೆಸುತ್ತಿದ್ದರು. ಇದರ ಮಧ್ಯೆ ಪಾಟೀಸವಾಲು ನಡೆದೇ ಇತ್ತು. 'ಎಲ್ಲಿಗೆ ಹೋದಿ? ಏನು ಕೊಂಡುಕೊಂಡಿ? ಎಷ್ಟು ಖರ್ಚು ಮಾಡಿದಿ? ಯಾವ ಅಂಗಡಿಯಲ್ಲಿ?' ಇತ್ಯಾದಿ. ಪಟಾಕಿ ಕೊಂಡನೆಂದು ತಿಳಿದುಬಂದು ಕೋಪ ಅಂಗಡಿಯವನ ಮೇಲೆ ಹರಿಯಿತು. 'ನಡಿ ವಾಪಸ್ಸು ಕೊಟ್ಟು ಬರೋಣ ಅದನ್ನ.. ಕಳ್ಳತನದ ದುಡ್ಡಿಗೆ ಸಾಮಾನು ಮಾರೋದಕ್ಕೆ ಅವನಿಗೇನು ಜ್ಞಾನ ಬೇಡವಾ?' ಎಂದೆಲ್ಲಾ ಹಾರಾಡಿ, ಬೀದಿಯುದ್ದಕ್ಕೂ ಮಗನನ್ನು ಎಳೆದುಕೊಂಡು ಕೈಯಲ್ಲಿದ್ದ ಸೌದೆಯನ್ನೂ ಬಿಡದೆ ಮೂಲೆಯಂಗಡಿಗೆ ಹೋದರು. ಅವರ ಹಿಂದೆಯೇ ಕುತೂಹಲದಿಂದ ಹಿಂಬಾಲಿಸಿದ ಜನರ, ಹುಡುಗರ ಗುಂಪು. ಅಂಗಡಿಯಲ್ಲೊಂದು ದೊಡ್ಡ ರಾಮಾಯಣ. ಮಾಲೀಕ ಸಾಮಾನು ವಾಪಸ್ಸು ಪಡೆಯಲು ನಿರಾಕರಿಸಿದ. ಯಾಕೆ ತೆಗೆದುಕೊಳ್ಳಲಿಲ್ಲ ಅಂತ ಅಪ್ಪನ ಹಠ. ದನಿಯೆತ್ತರಿಸಿದ ಜಗಳ. ಸಾಮಾನು ಕೊಳ್ಳಲಿಕ್ಕೆ ಉಪಯೋಗಿಸಿದ್ದು ಕದ್ದ ದುಡ್ಡು, ಆದ್ದರಿಂದ ಆ ವ್ಯಾಪಾರ ನ್ಯಾಯವಾದ್ದಲ್ಲ. ಸಾಮಾನು ಹಿಂತೆಗೆದುಕೊಂಡು ಹಣ ವಾಪಸ್ಸು ಮಾಡು ಎಂದು ಅಪ್ಪನ ವಾದ. ದುಡ್ಡು ಕದ್ದಿದ್ದು ಅಂತ ನನಗೇನು ಗೊತ್ತು. ನಿಮ್ಮ ಹುಡುಗ ದುಡ್ಡು ಕದ್ದರೆ ಅದು ನಿಮ್ಮ ಜವಾಬ್ದಾರಿ. ಅದಕ್ಕೂ ನನಗೂ ಏನು ಸಂಬಂಧ ಅಂತ ಅವನ ಹೇಳಿಕೆ. ನೀನು ಮೋಸಗಾರ, ಖದೀಮ, ಮಾನ ಮರ್ಯಾದೆ ಇಲ್ಲದೋನು, ನಿನ್ನ ವ್ಯಾಪಾರ ದಿವಾಳಿಯಾಗುತ್ತೆ ಅಂತ ಅಪ್ಪ. ನನಗೆ ಮಾನ ಮರ್ಯಾದೆ ಹೇಳಿಕೊಡೋದಕ್ಕೆ ನೀವು ಯಾರು? ನಿಮ್ಮ ಮನೆಯ ದೋಸೆಯ ತೂತನ್ನು ಮೊದಲು ಮುಚ್ಚಿಕೊಳ್ಳಿ ಅಂತ ವ್ಯಾಪಾರಿ. ಯಾರೂ ಗೆಲ್ಲದ ವಾದ ಎಳೆದುಕೊಂಡು ಹೋದಂತೆ ಅಲ್ಲಿಯೂ ದೊಡ್ಡ ಗುಂಪೇ ಸೇರಿತ್ತು. ಪ್ರೇಕ್ಷಕರಲ್ಲೊಬ್ಬರು ಯಾರೋ_ "ಹೋಗಲಿ ಬಿಡಿ ಸಾರ್, ಹುಡುಗನ್ನ ಕರಕೊಂಡು ಮನೇಗೆ ಹೋಗಿ. ಸ್ವಲ್ಪ ಟೆಂಪರ್ ಕೂಲ್ ಆದಮೇಲೆ ಬಂದು ಇತ್ಯರ್ಥ ಮಾಡಿಕೊಳ್ಳಿ_ ಬೀದೀಲಿ ಜಗಳ ಆಡೋದ್ರಿಂದ ಯಾರಿಗೆ ಲಾಭ?" ಅಂದರು. ಸೋಲೊಪ್ಪಿಕೊಳ್ಳದೆ ವಾಪಸ್ಸು ಬರುವ ಸಾಧ್ಯತೆ ತೋರಿಕೊಟ್ಟದ್ದರಿಂದ ಅಪ್ಪನಿಗೆ ಸಮಾಧಾನವಾದರೂ ಮೀಸೆ ಮಣ್ಣಾಗಲಿಲ್ಲವೆಂದು ತೋರಿಸಲಿಕ್ಕೆಂಬಂತೆ ಮನೆಗೆ ಬರುವ ದಾರಿಯುದ್ದಕ್ಕೂ ಮಗನನ್ನು ಬೈಯುತ್ತ ಬಂದರೆ "ನಿನ್ನಿಂದಲೇ ಆಗಿದ್ದು ಈ ಅವಮಾನ. ಇಡೀ ಊರಿನ ಮುಂದೆ ನನ್ನ ಮಾನ ಹೋಯಿತು. ನಡಿ ಮನೆಗೆ ಮಾಡಿಸ್ತೀನಿ ಪೂಜೆ ಕೈಕಾಲು ಮುರಿದು ಕೂಡಿಸ್ತೀನಿ. ಇನ್ನು ಮೇಲೆ ಸಾಯೋ ತನಕ ಮನೇಲೇ ಬಿದ್ದಿರಬೇಕು." ಎಂದು ಅಬ್ಬರಿಸುತ್ತಿದ್ದರು.</p>
		<p>ಮನೆ ಹತ್ತಿರವಾದಷ್ಟೂ ಸುರೇಶನಿಗೆ ಆತಂಕ ಹೆಚ್ಚಾಯಿತು. ಇಷ್ಟೆಲ್ಲ ನೋವು ತಿಂದಮೇಲೆ ಇದಕ್ಕೂ ಹೆಚ್ಚು ಇನ್ನೇನು ಆದೀತು ಎಂದು ಕೈಚೆಲ್ಲಿ ಕುಳಿತುಕೊಳ್ಳುವಂತೆ ಅನ್ನಿಸಿದರೂ ಕಳೆದ ಗಂಟೆಯ ಆಗುಹೋಗುಗಳನ್ನು ನೆನೆಸಿಕೊಂಡು ಬಿಕ್ಕಿ ಬಿಕ್ಕಿ ಅಳುತ್ತಿದ್ದ. ಜೊತೆಗೆ "ಮುಚ್ಚೋ ಬಾಯಿ, ಒಂದು ಉಸಿರು ಬರಲಿ ನೋಡು ಬಲಿ ಹಾಕ್ತೀನಿ" ಎಂಬ ಅಸಮಾಧಾನದ ಮಾತು ಬೇರೆ. ಮನೆ ಸೇರಿದ ಕೂಡಲೇ ಅವನನ್ನು ಒಳಕ್ಕೆ ದಬ್ಬಿ: 'ಹೋಗು ಒಳಗೆ ನಿನ್ನ ಮುಖ ತೋರಿಸಬೇಡ' ಎಂದು ಏದುಸಿರು ಬಿಡುತ್ತಾ ಅಂಗಳದ ಬಂಡೆಕಲ್ಲಿನ ಮೇಲೆ ಕುಳಿತುಕೊಂಡರು.<br />ಇವರ ಬರವಿಗೇ ಕಾಯುತ್ತಿದ್ದ ಅಮ್ಮ ಅವನನ್ನಪ್ಪಿ, ಕಣ್ಣೀರೊರಸಿ, ಗಾಯಗಳನ್ನು ಪರೀಕ್ಷಿಸಿ, ಮುಲಾಮು ಹಚ್ಚಿ, ಬಾತಿದ್ದ ಜಾಗಗಳಿಗೆ ಉಪ್ಪಿನ ಶಾಖ ಕೊಡಲು ಶುರು ಮಾಡಿದರು.</p>
		<p>ಸ್ವಲ್ಪ ಹೊತ್ತಾದ ಮೇಲೆ ಅಣ್ಣ ಸ್ನಾನ ಮಾಡಿ, ಪೂಜೆ ಮಾಡುತ್ತಾ, ಅಮ್ಮನ ಕಡೆ ತಿರುಗಿ, 'ಹಬ್ಬದ ದಿನ, ಏನು ಭಕ್ಷ್ಯ ಮಾಡಿದ್ದೀಯ?' ಎಂದು ಕೇಳಿದರು_ ತಮ್ಮ ಕಿವಿಗಳನ್ನು ನಂಬದೇ ಅಮ್ಮ 'ಸಕ್ಕರೆ ಹೋಳಿಗೆ ಮಾಡೋಣ ಅಂತ ಇದ್ದೆ. ಈ ರಂಪದಲ್ಲಿ ಏನು ಮಾಡಲಿಕ್ಕೂ ಆಗಲಿಲ್ಲ' ಅಂದಳು. 'ಹಬ್ಬದ ದಿನ, ಭಕ್ಷ್ಯ ಇಲ್ಲದೇ ಇರೋದಕ್ಕಾಗತ್ತೇ? ಅವನನ್ನು ಕೇಳಿ ಏನು ಬೇಕೋ ಅದೇ ಮಾಡು'. ಸಿಟ್ಟು, ನೋವಿನಿಂದ ಇನ್ನೂ ಮುಲುಮುಲು ಅಳುತ್ತಿದ್ದ ಸುರೇಶನಿಗೆ 'ಯಾರಿಗೆ ಬೇಕು ನಿಮ್ಮ ಭಕ್ಷ್ಯ, ನೀವೇ ತಿಂದುಕೊಳ್ಳಿ' ಅನ್ನಬೇಕು ಅನ್ನಿಸಿತು. ಧೈರ್ಯವಿಲ್ಲದೇ ಸುಮ್ಮನಾದ. ಪೂಜೆ ಮುಗಿದು ತೀರ್ಥಕ್ಕೆ ಎಲ್ಲರನ್ನೂ ಕರೆದಾಗ ಕುದಿಯುತ್ತಿದ್ದ ದ್ವೇಷವನ್ನು ಕಟ್ಟಿಕೊಂಡು ಹೋದ. ತೀರ್ಥಕೊಟ್ಟು, ತುಳಸೀದಳದೊಡನೆ ಐದು ರೂಪಾಯಿಯ ಹೊಸದೊಂದು ನೋಟು ಅವನ ಕೈಗೆ ಬಿತ್ತು. ಮತ್ತೆ ಅಳು ಬಂತು.</p>
		<p>ಇಪ್ಪತ್ನಾಲ್ಕು ವರ್ಷದ ನಂತರ ಮತ್ತೆ ಬಲಿಪಾಡ್ಯಮಿ. ತಂದೆ ಸತ್ತು ಎಂಟು ವರ್ಷವಾದರೂ, ಅಂದು ಅವರು ಕೊಟ್ಟ ತೀರ್ಥ ಇನ್ನೂ ಗಂಟಲಲ್ಲಿ ಇಳಿದಿಲ್ಲ.</p>
		<p class="quote-author"><strong><em>-ಎಸ್. ಎನ್. ಶ್ರೀಧರ್</em></strong>(ಸ್ಟೋನಿ ಬ್ರೂಕ್, ನ್ಯೂಯಾರ್ಕ್)</p>
	</section>
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title">ಬೆಕ್ಕಣ್ಣಿ</h1>
		<p><em>ಬೆಕ್ಕಣ್ಣಿಗೂ ನನಗೂ ಒಂದು ರೀತಿಯ ಅಲೌಕಿಕ ಬಾಂಧವ್ಯ !</em></p>
		<p>ಇಡಿಯ ಉತ್ತರ ಅಮೆರಿಕಾದಲ್ಲೇ ನಮ್ಮ ಅಚ್ಚ ಕನ್ನಡ ಕಸ್ತೂರಿಯನ್ನು ಲೀಲಾಜಾಲವಾಗಿ ಅರ್ಥ ಮಾಡಿಕೊಳ್ಳಬಲ್ಲ ಕನ್ನಡೇತರನೆಂದರೆ ನಮ್ಮ ಬೆಕ್ಕಣ್ಣಿ. ನಿಮಗೆ ನಂಬಲಾಗದಿದ್ದರೆ ಯಾವುದೇ ಒಂದು ಸಂಜೆ ನಮ್ಮ ಮನೆಗೆ ಬಂದು ನನ್ನ, ಆತನ ಸರಸ ಸಂಭಾಷಣೆಯನ್ನು ಕೇಳಿ ನೋಡಿ. ತಂಗಾಳಿಯಲ್ಲಿ ಹಾರಾಡುತ್ತಿರುವ ಒಣಗಿದ ಎಲೆಗಳ ವಿನ್ಯಾಸಗಳಿಗನುಗುಣವಾಗಿ ತನ್ನ ಹೊಂಬಣ್ಣದ ಕಂಗಳನ್ನಗಲಿಸಿ, ಪುಟ್ಟ ಕಿವಿಗಳನ್ನು ಜಾಗೃತಗೊಳಿಸಿಕೊಂಡು ತನ್ನದೇ ಕನಸಿನ ಲೋಕದಲ್ಲಿ ವಿಹರಿಸುತ್ತಿರುವ ಆತ ನಾನು ಬಾಗಿಲು ತೆರೆದು, 'ಬೆಕ್ಕಣ್ಣಿ, ಬಾ ಮರಿ' ಎಂದೊಡನೇ ಓಡೋಡಿ ಬಾರದಿದ್ದರೆ ಕೇಳಿ!</p>
		<p>ಅವನಿಗಿನ್ನೂ ಎರಡೇ ವರ್ಷ. ನಮ್ಮಲ್ಲಿಗೆ ಬಂದಾಗ ಒಂದೆರಡು ತಿಂಗಳ ಪುಟಾಣಿಯಾಗಿದ್ದ. ಆತ, ಅನೇಕ ದಿನಗಳು ಮಹಡಿಯ ಮೇಲಿರುವ ಮಂಚದಡಿಯಲ್ಲೇ ವಾಸಿಸಿದ. ಬಲು ಸಂಕೋಚ ಪ್ರಕೃತಿಯವನವನು. ಮನೆಯಲ್ಲಿರುವ ನಾವು ಮೂವರನ್ನೂ ಬಹಳ ಮಟ್ಟಿಗೆ ಅಲ್ಲಿಂದಲೇ ಅಭ್ಯಸಿಸಿ, ನಾವು ಸಾತ್ವಿಕರೆಂದು ಊರಿಗೇ ಗೊತ್ತಿರುವ ವಿಷಯವನು ಖಚಿತಗೊಳಿಸಿಕೊಂಡು ನಂತರ ಒಂದು ಶುಭ ದಿವಸ ಕೆಳಗಿಳಿದು ಬಂದ. ಅಂದಿನಿಂದ ನಮ್ಮ, ಜೀವನ ಮೊದಲಿನಂತಿಲ್ಲ.</p>
		<p>ನಾವು ಅವನಿಗೆ ನಮ್ಮ ಊಹಾ ಶಕ್ತಿಗಳನ್ನು ಮೀರಿ ಹೆಸರಿಡಲು ಪ್ರಯತ್ನಿಸಿ, ಕೊನೆಗೆ ನಮ್ಮ ಸುಪ್ತ ಚೇತನದಲ್ಲಡಗಿರುವ ಕನ್ನಡಿಗತನ ಜಾಗೃತಗೊಂಡು, ಅಚ್ಚಕನ್ನಡದ, <en>no-nonsense</en> ಹೆಸರಿಟ್ಟೆವು. ಆಟದ ಬೊಂಬೆಯಂತಿರುವ ಪುಟಾಣಿ ಬೆಕ್ಕನ್ನು 'ಟೈಗರ್', 'ಬ್ಲ್ಯಾಕಿ' ಎಂದೆಲ್ಲಾ ಕರೆಯುವುದಕ್ಕಿಂತ ಬೇರೊಂದು ಆಭಾಸವಿಲ್ಲ ಎನ್ನುವ ನಮ್ಮಾತ ಆತನನ್ನು 'ಬೆಕ್ಕಣ್ಣಿ'ಎಂದು ಕರೆದರು. ನನಗೇನೋ ಒಳಗೊಳಗೇ 'ಕಾಳಿದಾಸ''ಎಂದೋ ಅಥವಾ ಪುಟ್ಟದಾಗಿ 'ಪಂಪಾ''ಎಂದೋ ಕರೆಯುವ ಬಯಕೆಯಿದ್ದರೂ ನಾನು ಪತಿಯ ಮನೋನುಕೂಲೆ.</p>
		<p>ಬೆಕ್ಕಣ್ಣಿಗೂ ನನಗೂ ಒಂದು ರೀತಿಯ ಅಲೌಕಿಕ ಬಾಂಧವ್ಯ ಬೆಳೆದು ಬಂದಿದೆ. ಮೇಜಿನ ಕೆಳಗೋ ರೆಫ್ರಿಜಿರೇಟರ್ ಮುಂದೆಯೋ ಕುಳಿತು ಅವನು ನನ್ನ ಪ್ರತಿ ಚಲನ ವಲನಗಳನ್ನೂ ಶ್ರದ್ಧಾಭಕ್ತಿಗಳೊಂದಿಗೆ ಗಮನಿಸುತ್ತಿರುತ್ತಾನೆ. ಅವುಗಳ ಬಗ್ಗೆ ತನ್ನ ಅಭಿಪ್ರಾಯಗಳನ್ನು ಅನೇಕ ರೀತಿ ತೋರಿಸುತ್ತಾನೆ. ನಾನಾಡುವ ಮಾತುಗಳು 'ಇನ್ನೇನು ಅರ್ಥವಾಗುವುದರಿಲ್ಲದೆ, ಅದೇನು ಹೇಳಿದೆ? ಇನ್ನೊಂದು ಸಲ ಹೇಳು''ಎಂಬಂತೆ ಮುಖದಲ್ಲಿ ಪ್ರತಿಕ್ರಿಯೆ ಮೂಡಿಸುತ್ತಾನೆ. ಸುರಿಯುತ್ತಿರುವ ನೀರಿನ ಶಬ್ದಕ್ಕೆ, ಬಿಸಿ ಪಾತ್ರೆಗಳಿಂದೇಳುತ್ತಿರುವ ಹಬೆಯ ನಾಟ್ಯಗಳಿಗನುಸಾರವಾಗಿ ಆತನ ಕಣ್ಣುಗಳು ಹಿರಿದು, ಕಿರಿದು ಆಗಿ, ಬಾಲ ನಾಟ್ಯವಾಡಿ, ಕಿವಿಗಳು ಚಕಚಕನೆ ಅಲುಗಾಡುತ್ತವೆ. ಕೆಲವೊಮ್ಮೆ ಅವನ ಈ ವಿಪರೀತ ಆಸಕ್ತಿಗೆ ವಿಚಲಿತಳಾಗಿರುವೆ. ಅತ್ತೆಯವರೇನಾದರೂ ಅವನನ್ನಿಲ್ಲಿ ಕಾವಲಿರಿಸಿ ಹೋಗಿರಬಹುದೇ? -ಮತ್ತೆ ಕೆಲವು ಬಾರಿ ನಾನು ಮಾಡುತ್ತಿರುವ ಕೆಲಸವೆಲ್ಲಾ ನೀರಸ ಎಂಬರ್ಥ ಬರುವಂತೆ ಒಂದೇ ಸಮನೆ ಆಕಳಿಸುತ್ತಾನೆ. ಮುಚ್ಚಿರುವ ಬಾಗಿಲ ಮುಂದೆ ಕುಳಿತು ನನ್ನನ್ನೊಮ್ಮೆ, ಬಾಗಿಲ ಕಡೆಗೊಮ್ಮೆ ಅರ್ಥಗರ್ಭಿತವಾಗಿ ನೋಡುತ್ತಾನೆ! ನಾನಾಗ ಮಾಡುತ್ತಿರುವ ಕೆಲಸ ಬಿಟ್ಟು ಅವನಿಗೆ ಬಾಗಿಲು ತೆರೆಯುತ್ತೇನೆ.</p>
		<p>ಬೆಕ್ಕಣ್ಣಿಯಿಂದ ನನಗಾಗುವ ಉಪಯೋಗಗಳು ಒಂದೊಂದಲ್ಲ. ಮನೆಯನ್ನು 'ಬಲು ಅಚ್ಚುಕಟ್ಟಾಗಿಟ್ಟುಕೊಳ್ಳುವ' ಸಂಭ್ರಮದಲ್ಲಿ ನನಗೆ ಆಗಾಗ್ಗೆ ನಮ್ಮಾತನ ಕೆಲಸಕ್ಕೆ ಸಂಬಂಧಿಸಿದ (ನನಗೆ ಕೆಲಸಕ್ಕೆ ಬಾರದ) ಕಾಗದಗಳನ್ನೋ, ಮನೆಗೆ ಬಂದ ಬಿಲ್ಲುಗಳನ್ನೋ ಅಥವಾ <en>bank statements</en> ಮುಂತಾದುವುಗಳನ್ನೋ ಯಾರ ಕಣ್ಣಿಗೂ ಬೀಳದಂತೆ 'ಜೋಪಾನ' ವಾಗಿಡುವ ಅಭ್ಯಾಸವೊಂದಿದೆ. ನಮ್ಮಾತನಿಗವುಗಳು ಸಿಗದಾಗ, ನನಗೆ 'ಸ್ವಾಭಾವಿಕವಾಗಿಯೇ' ಆ ಸುರಕ್ಷಿತ ಜಾಗಗಳು ನೆನಪಿಗೆ ಬಾರದಾಗ ಅವರು ಕೆಂಡಾಮಂಡಲನಾಗುತ್ತಾರೆ. (ಚಿಕ್ಕ ವಿಷಯಗಳಿಗೂ ಬಲು ಕೋಪ ಅವರಿಗೆ!) ಅಂತಹ ವಿಷಮ ಗಳಿಗೆಯಲ್ಲಿ ನಾನು ಉಪಯೋಗಿಸಬೇಕಾದ ರಾಮಬಾಣವೊಂದೇ 'ರೀ, ಬೆಳಗ್ಗೆ ಬೆಕ್ಕಣ್ಣಿ ಎಂಥಾ ಜಾಣ್ತನ ಮಾಡ್ದಾ ಗೊತ್ತಾ.....'?</p>
		<p>ಸ್ವತಃ 'ಮಿತಭಾಷಿ'ಯಾದ ಬೆಕ್ಕಣ್ಣಿ ನನ್ನ ಅತಿಥಿಗಳ ನಡುವೆ ಒಳ್ಳೆಯ <en>conversation piece</en> ಆಗಿದ್ದಾನೆ. ನಾನು ಕೊಡುವ ಕೆಟ್ಟ ಕಾಫಿಯನ್ನು ದುಃಖದಿಂದ ಕುಡಿದು, ತಮ್ಮ ಎರಡನೇ ಪ್ರಶ್ನೆಯನ್ನು ನಾಲ್ಕನೇ ಬಾರಿ ಕೇಳಿ ನಾನು ಪ್ರತಿ ಸಲವೂ ಬೇರೆ ಬೇರೆ ಉತ್ತರಗಳನ್ನು ಕೊಟ್ಟಮೇಲೆ ಅವರಿಗೆ ನಮ್ಮ ಮನೆಯಲ್ಲಿ ಇನ್ನರ್ಧ ಘಂಟೆಯೂ ಇರಲಾಗದ ಕಾಲವೊಂದಿತ್ತು. ಈಗ ಬೆಕ್ಕಣ್ಣಿ ಆ ದುಃಸ್ಥಿತಿಯನ್ನು ಹೋಗಲಾಡಿಸಿದ್ದಾನೆ. ಆತ ಸುಮ್ಮನೆ ಅವರೆದುರು ಒಂದು ಬಾರಿ ಗಂಭೀರವಾಗಿ ಸುಳಿದು, ನಾನಿಟ್ಟಿರುವ <en>nine lives</en> ಕಡೆಗೆ ರಾಜ ಠೀವಿಯಿಂದ ನಡೆದು ಹೋದರೆ ನನ್ನ ಅತಿಥಿಗಳಿಗೆ ಇದ್ದಕ್ಕಿದ್ದಂತೆ ಒಂದು ರೀತಿಯ ಹೊಸ ಲವಲವಿಕೆ ಬರುತ್ತದೆ. ಕಣ್ಗಳಲ್ಲಿ ಹೊಳಪು, ಮುಖದ ಮೇಲೆ ಮುಗುಳ್ನಗೆ ಹೊರ ಚೆಲ್ಲುತ್ತದೆ. ಎಲ್ಲರೂ ಏಕ ಕಾಲದಲ್ಲಿ ಅವನ ಬಗ್ಗೆ ಒಂದೊಂದು ಮಾತನಾಡ ಹೊರಡುತ್ತಾರೆ. ನಿರಾಕರಣವಾಗಿ ನಾನು ಜಂಭದಿಂದ ಬೀಗುತ್ತೆನೆ!</p>
		<p>ಬೆಕ್ಕಣ್ಣಿ ಭೋಜನ ರಸಿಕ, <en>nine lives</en> ತಾರದೆ ನಾವು <en>purina</en> ತಂದರೆ ಅವನು ಊಟವನ್ನು ಮಾಡನು. ಅವನು ಶಯ್ಯಾಸುಖಿ, ಅವನಿಗಾಗಿಯೇ ನಾನು ಹೊಂದಿಸಿರುವ ಹಾಸಿಗೆಯ ಮೇಲೆ ಮಲಗದೆ ನಾನು ಕಷ್ಟಪಟ್ಟು ಒಗೆದು ಮಡಿಸಿಟ್ಟ ಬಟ್ಟೆಗಳ ಮೇಲೇ ಅವನು ಮಲಗುವುದು. ಅವನು ಶುಚಿರ್ಭೂತನು, ತಿಳಿನೀಲಿ ಬಣ್ಣದ <en>toilet bowl</en>ನಲ್ಲಿ ಹರಿಯುವ ನೀರನ್ನೇ ಅವನು ಕುಡಿಯುವುದು. ನಾನು ಸ್ನಾನ ಮಾಡಿಸುವುದು ಅವನಿಗೆ ಸಮಾಧಾನವಿಲ್ಲ. ತನ್ನ ಪುಟ್ಟ ಅಂಗೈಯನ್ನು ನೆಕ್ಕಿ ನೆಕ್ಕಿ ಆ ಪವಿತ್ರ ಜಲದಿಂದಲೇ ತನ್ನ ಮೈ ಪೂರಾ ಶುಭ್ರ ಮಾಡಿಕೊಳ್ಳದಿದ್ದರೆ ಅವನಿಗೆ ಹಿತವಾಗುವುದಿಲ್ಲ. ಅಂತಹ ಸ್ನಾನವನ್ನು ದಿನಕ್ಕೆ ಹತ್ತತ್ತು ಬಾರಿ ಮಾಡುತ್ತಾನೆ! (ನೀವು ದಿನಕ್ಕೆ ಎಷ್ಟು ಸಲ ಸ್ನಾನ ಮಾಡುತ್ತೀರಿಯೆಂದು ಕೇಳಿ ನಿಮ್ಮನ್ನು ಸಂಕೋಚಕ್ಕೆ ಗುರಿಪಡಿಸುವುದು ನನ್ನ ಸ್ವಭಾವವಲ್ಲ.)</p>
		<p>ಅವನು ಬಲು ಅಚ್ಚುಕಟ್ಟು - ಒಂದು ರೀತಿಯಲ್ಲಿ ಕಲೆಗಾರ. ನನ್ನ <en>cooking platformನ </en> ಒಂದು ತುದಿಯಿಂದೊಂದು ತುದಿಗೆ ಯಾವ ಪದಾರ್ಥವನ್ನೂ ತಗುಲಿಸಿಕೊಳ್ಳದೆ ನಡೆದಾಡಿ, ಅಲ್ಲಿಂದ ಬೀರುಗಳೊಳಗೆ ಹಾರಿ ಕುಳಿತು ಅಲ್ಲಿರುವ ಪ್ರತಿಯೊಂದು ಡಬ್ಬ, ಶಿಷೆಗಳನ್ನೂ ಕುತೂಹಲದಿಂದ ಪರೀಕ್ಷಿಸುತ್ತಾನೆ. ಮತ್ತೆ ಅಲ್ಲಿಂದ ಕೆಳಗೆ ಧುಮುಕುವಾಗಲೂ ಅದೇ ನಾಜೂಕು. ತಿಂಗಳಿಗೆ ನಾಲ್ಕು ಗಾಜಿನ ಲೋಟಗಳನ್ನಾದರೂ ಒಡೆಯುವ ಸಂಪ್ರದಾಯವಿಟ್ಟುಕೊಂಡಿರುವ ನನಗೆ ಈತನ ನಾಜೂಕು ಅರ್ಥವೇ ಆಗದ ವಿಷಯ. ಬೆಕ್ಕಣ್ಣಿ ಅತ್ಯಂತ ಸೂಕ್ಷ್ಮ ಪ್ರಕೃತಿಯವನು, ನಾನು ಜೋರಾಗಿ ಸೀನಿದರೂ ಬೆಚ್ಚಿಬೀಳುವ ಅವನಿಗೆ ನಾನು ಹೆದರಿ ಹೆದರಿ, ಈಚೆಗೆ ನನ್ನ ಗಡಸು ಧ್ವನಿ ಸ್ವಲ್ಪ <en>mellow</en> ಆಗಿದೆಯೆಂದು ನಮ್ಮವರೇ ಹೇಳಿದ್ದಾರೆ.</p>
		<p>ತನ್ನ ಇಡಿಯ ಜೀವನಕ್ಕೇ ನಮ್ಮ ಮೇಲೆ ಅವಲಂಬಿಸಿದ್ದರೂ ಅವನು ನಮ್ಮನ್ನು ಆಳುತ್ತಿದ್ದಾನೆ. ಅವನಿಗೆ ಜ್ವರವೆಂದು ಸಂಗೀತ ಕಚೇರಿಯ ಮಧ್ಯದಿಂದ ನಾವು ಮನೆಗೋಡಿ ಬರುತ್ತೀವಿ. ಶಬ್ಧಕ್ಕೆ ಹೆದರಿಯಾನೆಂದು ಅವನಿಲ್ಲದ ಸಮಯದಲ್ಲೇ ನಾವು <en>vaccum cleaning</en> ಮಾಡುವುದು. (ನಮ್ಮವರಿಗದು ಖುಷಿಯ ವಿಷಯ. ಕೆಲವು ಸಲ ಅವನ ನೆವ ಹೇಳಿ ತಿಂಗಳುಗಟ್ಟಲೆ ಆ ಫ್ಲೋರ ಕೆಲಸದಿಂದ ತಪ್ಪಿಸಿಕೊಳ್ಳುತ್ತಾರೆ) 'ರೀ <en>Indian Store</en> ನಿಂದ ಬೇಳೆ ತರಬೇಕ್ರೀ' ಅಂತ ಹತ್ತತ್ತು ಸಲ ಹೇಳಿದರೂ ಖಿ.ಗಿ. ಮುಂದಿನಿಂದೇಳದಾತ ನಾನು ಬೆಕ್ಕಣ್ಣಿಯ ಆಹಾರ ಮುಗಿಯುವುದರಲ್ಲಿದೆ ಎಂದರೂ ಬೆಚ್ಚಿ ಬೀಳುತ್ತಾರೆ. 'ಇನ್ನೇನು ಗತಿ'?! ಎನ್ನುತ್ತಾರೆ. ತನ್ನ 'ಬೆರಳ' ಸುತ್ತಾ ನಮ್ಮನ್ನಿಟ್ಟುಕೊಂಡು ತಿರಗಿಸುತ್ತಿರುವ ಅವನ 'ಬೆಕ್ಕುತನ'ದ ಮುಂದೆ ನಾವು ಹುಲು ಮಾನವರಷ್ಟೆ.</p>
		<p>ಅವನು ನಮ್ಮ <en>matle piece</en> ಮೇಲೆ <en>flower vases, photos, candle holders,</en> ಗಡಿಯಾರ ಇವುಗಳೆಲ್ಲದರ ಮಧ್ಯೆ ಕುಳಿತಿರುವುದನ್ನು ನೀವು ನೋಡಿರುವಿರಾ? ನಾನು ಬಹಳಷ್ಟು ಸಲ ನೋಡಿರುವೆ. ಹಾಗೆ ಒಂದೊಂದು ಸಲ ನೋಡಿದಾಗಲೂ ನನಗೆ ಆತನ ಗಂಭೀರವಾದ ನಿಲುವು ಕಾಡಿನ ಮಧ್ಯೆ ತಾನೇ ತಾನಾಗಿ ರಾಜ ಠೀವಿಯಿಂದ ಕುಳಿತು ತನ್ನ ಸುತ್ತ ಮುತ್ತಲನ್ನು ವಿಜೃಂಭಣೆಯಿಂದ ಅವಲೋಕಿಸುವ ಚೆಲುವಾದ ಹುಲಿಯ ಚಿತ್ರವೊಂದು ಮನಃಪಟಲದ ಮೇಲೆ ಮೂಡಿ ಧಿಗ್ಬ್ರಮೆಯಾಗುತ್ತಿದೆ! ಮರುಕ್ಷಣ ಅವನು ಅಲ್ಲಿಂದ ನಾಜೂಕಾಗಿ ಹಾರಿ 'ಮಿಯಾವ್' ಅನ್ನುತ್ತಾನೆ. ನನ್ನ ತೊಡೆಯ ಮೇಲೆ ಕುಳಿತು 'ಗುರ್, ಗುರ್, ಗುರ್' ಎಂದು ಠಿuಡಿಡಿ ಮಾಡುತ್ತಾ ಆ ಗಳಿಗೆಯಲ್ಲಿ ತಾನು ಪರಮ ತೃಪ್ತನು ಎಂದು ನನಗೆ ತಿಳಿಸಲು ಪ್ರಯತ್ನ ಮಾಡುತ್ತಾನೆ.</p>
		<p>ನೀವು ಏನೇ ಹೇಳಿ ನನಗೆ ಗಂಡ, ಮಕ್ಕಳನ್ನು ಬಿಟ್ಟರೆ, ತೌರನ್ನು ಬಿಟ್ಟರೆ, ಆಗಾಗ್ಗೆ ನಮ್ಮನ್ನು ಕರೆದು ಬಿಸಿಬೇಳೇ ಅನ್ನ, ಬಾದಾಮಿ ಹಾಲನ್ನು ಕೊಡುವ ಸ್ನೇಹಿತರನ್ನು ಬಿಟ್ಟರೆ ಬೆಕ್ಕಣ್ಣಿಯೇ ಹೃದಯ ಸಮೀಪನು!</p>
		<p class="quote-author"><strong><em>-ಸುವಾಸಿನಿ ಸುಬ್ರಮಣ್ಯ</em></strong>(ಫ್ಲಷಿಂಗ್, ನ್ಯೂಯಾರ್ಕ್)</p>
	</section>
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title">ಅವಳೇಕೆ ಬರಲಿಲ್ಲ</h1>
		<p><em>ನಾನೇನೂ ಅವಳಿಗೆ ಹೊಸಬನಲ್ಲ. ನಾವಿಬ್ಬರೂ ಒಂದೇ ಗರಡಿಯಲ್ಲಿ "ಅಂದು ನೀನೇಕೆ ಬರಲಿಲ್ಲ? ನೀನು ಬಂದಿದ್ದರೆ ನಮ್ಮಿಬ್ಬರ ಜೀವನವೇ ಬೇರೆಯಾಗುತ್ತಿತ್ತಲ್ಲ!"</em></p>
		<p>ಅಂದು ಪುಸ್ತಕಾಲಯದ ಮುಂದೆ ನಮ್ಮ ಎಂದಿನ ಸ್ಥಾನದಲ್ಲಿ - ಭಾರೀ ಮರದ ಕೆಳಗಿನ ಸಿಮೆಂಟ್ ಬೆಂಚಿನ ಮೇಲೆ ಕುಳಿತು ಕಾದು ಸುಸ್ತಾಗಿದ್ದೆ. ನನ್ನ ಪ್ಯಾಕಿನಲ್ಲಿದ್ದ ಸಿಗರೇಟುಗಳೆಲ್ಲಾ ಖಾಲಿ ಆಗುವವರೆಗೂ ಸೇದಿ, ಕೊನೆಗೆ ಏನೂ ತೋಚದೆ, ಉರಿದು ಆರಿದ್ದ ತುಂಡು ಸಿಗರೇಟುಗಳನ್ನು ಒಟ್ಟು ಗೂಡಿಸಿ, ಖಾಲಿ ಪ್ಯಾಕಿನೊಳಕ್ಕೆ ತುಂಬಿ, ಹತ್ತಿರದಲ್ಲೇ ಇದ್ದ ಕಸದ ಡಬ್ಬಿಯೊಳಕ್ಕೆ ಎಸೆದು ಬಂದೆ.... ಅವಳೇಕೆ ಬರಲಿಲ್ಲ? ಇಷ್ಟು ಹೊತ್ತಾದರೂ ಅವಳೇಕೆ ಬರಲಿಲ್ಲ? ನಾನು ಏನು ಹೇಳಲಿರುವೆ ಎಂಬುದು ಅವಳಿಗೆ ತಿಳಿದು ಹೋಗಿತ್ತೆ? ಬೇಸಿಗೆಯ ಉದ್ದನೆಯ ದಿನಗಳಾಗಿದ್ದೂ ಆಗಲೇ ಸೂರ್ಯ ಮುಳುಗುವ ಸಮಯವಾಗಿ ಲೈಬ್ರರಿಯ ಕಟ್ಟದದ ನೆರಳು ಇಡೀ ಮೈದಾನವನ್ನೇ ಮುಚ್ಚಿ ಹಾಕಿತ್ತು. ಬೇಸರ, ಕೋಪ, ನಿರಾಸೆ - ಸಾಲದ್ದಕ್ಕೆ ಹಸಿವಿನ ಸಂಕಟ. ಮಧ್ಯಾಹ್ನ ಕೆಫೆಟೇರಿಯಾದಲ್ಲಿ ಒಂದು ಕಪ್ಪು ಕಾಫೀ ಕುಡಿದದ್ದನ್ನು ಬಿಟ್ಟರೆ ಹೊಟ್ಟೆಯಲ್ಲೇನೂ ಇರಲಿಲ್ಲ. ನಾವಿಬ್ಬರೂ ಒಂದರ್ಧ ಮುಕ್ಕಾಲು ಘಂಟೆ ಒಂದು ಬಹು ಮುಖ್ಯವಾದ ಪ್ರಸ್ತಾಪ ಮಾಡಿ, ಯಾವುದೋ ಒಂದು ಇತ್ಯರ್ಥಕ್ಕೆ ಬಂದು ನಂತರ ಹೋಟೆಲಿನಲ್ಲಿ ತಿಂದು ಮನೆಗೆ ಹಿಂದಿರುಗುವುದೆಂಬ ಏರ್ಪಾಟು ಒಂದು ವಾರಕ್ಕೆ ಮುಂಚೆಯೇ ಆಗಿತ್ತು. ಅವಳು ಬಂದೇ ಬರುವಳೆಂಬ ಭರವಸೆ ನನಗಿದ್ದಾಗ್ಯೂ, ಅಂದಿನ ಬೆಳಿಗ್ಗೆ ಮತ್ತೆ ಫೋನ್ ಮಾಡಿ ಖಾತ್ರಿ ಮಾಡಿಕೊಂಡಿದ್ದೆ. ಅವಳು ಹೀಗೆಂದೂ ಮಾಡಿದವಳಲ್ಲ. ಹಿಂದೆ ಅದೆಷ್ಟು ಬಾರಿ ನಾವು ಇದೇ ಸ್ಥಳದಲ್ಲಿ ಕುಳಿತು ಹರಟೆ ಹೊಡೆದು, ಸಿನಿಮಾಕ್ಕೋ - ಸಂಗೀತ ಕಚೇರಿಗೋ ಹೋಗಿರಲಿಲ್ಲ?</p>
		<p>****</p>
		<p>ನಾನೇನೂ ಅವಳಿಗೆ ಹೊಸಬನಲ್ಲ. ನಾವಿಬ್ಬರೂ ಒಂದೇ ಗರಡಿಯಲ್ಲಿ ತಯಾರಾದವರು. ನಾನು ಗಣಿತ ಶಾಸ್ತ್ರಕ್ಕೆ ಗಂಟು ಬಿದ್ದೆ. ಅವಳು ರಸಾಯನ ಶಾಸ್ತ್ರವನ್ನು ವರಿಸಿದಳು. ಸುಬ್ಬಣ್ಣಾಚಾರ್ ಅಂಕಗಣಿತದಿಂದ ಹಿಡಿದು, ಎಲ್. ಕೃಷ್ಣರಾವ್ ಬೀಜಗಣಿತ, ಮಂಜುನಾಥಯ್ಯನವರ ರೇಖಾಗಣಿತ ಹೀಗೇ ಮುಂದುವರೆದು, ಕೊನೆಗೆ ಬೆಳಗಿನ ತಿಂಡಿಗೆ ಕ್ಯಾಲ್‍ಕ್ಯುಲಸ್, ಮಧ್ಯಾಹ್ನದೂಟಕ್ಕೆ ಫಂಕ್ಷನಲ್ ಅನಾಲಿಸಿಸ್, ರಾತ್ರಿಯೂಟಕ್ಕೆ ಟೊಪಾಲಜಿ - ಮಧ್ಯೆ ಬೇಸರವಾದಾಗ ಬಾಯಾಡಿಸಲು ಕಾಂಪ್ಲೆಕ್ಸ್ ವೇರಿಯಬಲ್ಸ್ - ಹೀಗೇ ನಡೆದಿದೆ ನನ್ನ ಜೀವನ ! ಇಷ್ಟಾದರೂ ನನ್ನ ಸಂಶೋಧನಾ ಪ್ರಬಂಧ ಮುಗಿದು ನನಗೆ ಡಾಕ್ಟರೇಟ್ ದೊರಕಲು ಐದು ವರ್ಷಗಳೇ ಹಿಡಿದವು. ಆದರೆ ಅವಳು? ಹಗಲು ರಾತ್ರಿ ಪ್ರಯೋಗ ಶಾಲೆಯಲ್ಲಿ ಕಳೆದು ಮೂರೇ ವರ್ಷಗಳಲ್ಲಿ ಪಿ.ಎಚ್.ಡಿ. ಗಿಟ್ಟಿಸಿದ್ದಳು! ಅವಳ ಡಾಕ್ಟರೇಟ್ ಸಂಶೋಧನೆಯ ಕೊನೆಯ ದಿನಗಳಲ್ಲಿ ಅವಳನ್ನು ಕಾಣುವುದೇ ಕಷ್ಟವಾಗಿತ್ತು. ರಸಾಯನ ಶಾಸ್ತ್ರಕ್ಕೆ ಹತ್ತಿರಹತ್ತಿರವಾದಂತೆ ಅವಳು ನನ್ನಿಂದ ದೂರದೂರವಾಗುತ್ತಾ ಬಂದಳೇ?</p>
		<p>****</p>
		<p>ಕಾಲೇಜಿನಲ್ಲಿ ನಾವಿಬ್ಬರೂ ಒಂದೇ ತರಗತಿಯಲ್ಲಿದ್ದಾಗ, ಇವಳೊಬ್ಬಳು ಮಾತ್ರ ಇತರ ಹುಡುಗಿಯರ ಗುಂಪಿನಲ್ಲಿ ಎದ್ದು ಕಾಣುತ್ತಿದ್ದಳು. ಹೆಚ್ಚು ಮಾತಿಲ್ಲ, ಮಾತು ಮಾತಿಗೆ ಹಲ್ಲು ಕಿರಿದು ಚೆಲ್ಲು ಚೆಲ್ಲಾಗಿ ಆಡುವ ಅಭ್ಯಾಸವಿಲ್ಲ. ಇತರ ಹುಡುಗಿಯರನ್ನು ಕನಸಿನಲ್ಲಿ ಕಲ್ಪಿಸಿಕೊಂಡಂತೆ ಇವಳ ಬಗ್ಗೆ ನಾನೆಂದೂ ಮಾಡಿದವನಲ್ಲ. ಅವಳ ಕಲ್ಪನೆಯಿಂದ, ಅಥವಾ ಅವಳ ಸಾಮಿಪ್ಯದಿಂದ ನಾನೆಂದು ಉದ್ರಿಕ್ತನಾದ ನೆನಪು ನನಗಿಲ್ಲ. ಹಾಗೆ ನೋಡಿದರೆ ಅವಳ ರೂಪ ಮತ್ತು ಬಣ್ಣ ಅತಿ ಸಾಧಾರಣ. ಕುರೂಪಿಯಲ್ಲದಿದ್ದರೂ ಅಪ್ರತಿಮ ಸುಂದರಿಯ ಪಟ್ಟ ಕಟ್ಟುವಂತಿಲ್ಲ. ಯಾವ ಒಂದು ಅಂಗವೂ ಥಟ್ಟನೆ ಮಿಂಚಿ ಮನಸ್ಸನು ಸೂರೆ ಮಾಡುವಷ್ಟು ಮಾದಕವಲ್ಲ. ಆದರೂ ಒಟ್ಟಾರೆ ಅವಳ ವ್ಯಕ್ತಿತ್ವದಿಂದ ನಾನು ಆಕರ್ಷಿತನಾಗಿದ್ದೆ. ಅವಳ ಗಾಂಭೀರ್ಯ, ಮಿತ ಭಾಷೆಯ ಕಾರಣಗಳಿಂದ ಅವಳ ಸಾನ್ನಿಧ್ಯಕ್ಕಾಗಿ ನಾನು ಹಾತೊರೆಯುತ್ತಿದ್ದೆ. ನನ್ನ ಬಗ್ಗೆ ಹೆಚ್ಚಿನ ಯಾವ ಪ್ರತಿಕ್ರಿಯೆಯನ್ನೂ ವ್ಯಕ್ತ ಪಡಿಸದಿದ್ದರೂ, ನನ್ನೊಂದಿಗೆ ಇರುವಾಗ ಮಟ್ಟಿಗೆ ಅವಳು ಸಂತುಷ್ಟಳಾಗಿರುತ್ತಿದ್ದಳೆಂದೇ ನನಗನ್ನಿಸುತ್ತಿತ್ತು. ಹ್ಞಾ! ನನ್ನ ಬಗ್ಗೆ ಪ್ರತಿಕ್ರಿಯೆ ವ್ಯಕ್ತ ಪಡಿಸಿಯೇ ಇರಲಿಲ್ಲವೆನ್ನುವುದು ನಿಜವಲ್ಲ. "ಗಣಿತದಲ್ಲಿ ನೂರಕ್ಕೆ ನೂರು ಅಂಕಗಳನ್ನು ಹೇಗೆ ನಿರಾಯಾಸವಾಗಿ ತೆಗೆಯುತ್ತೀ" ಎಂದು ಗೌರವ ಪೂರ್ವಕವಾಗಿ ಒಮ್ಮೆ ನನ್ನ ಕಡೇ ನೋಡಿ ನಕ್ಕು ನಾಚಿಕೆಯಿಂದ ತಲೆ ತಗ್ಗಿಸಿ ಕೆಂಪಾಗಿದ್ದಳು! ರಸಾಯನ ಶಾಸ್ತ್ರ ನನ್ನ ಮೆಚ್ಚುಗೆಯ ವಿಷಯವಾಗಿರಲಿಲ್ಲವಾಗಿ, ಅವಳಿಗೆ ಅದರಲ್ಲಿರುವ ಅಭಿರುಚಿ, ಅವಳ ಜ್ಞಾಪಕ ಶಕ್ತಿ ಮತ್ತು ಪ್ರಯೋಗ ಶಾಲೆಯಲ್ಲಿ ಅವಳು ತೋರುವ ತನ್ಮಯತೆ, ಇವುಗಳಿಂದ ನನಗೊಮ್ಮೊಮ್ಮೆ ಅವಳ ಬಗ್ಗೆ ಅಸೂಯೆ ಉಂಟಾಗುತ್ತಿತ್ತು. ನಮ್ಮ ಗುರುಗಳೊಬ್ಬರು ಹೇಳುತ್ತಿದ್ದರು. "ಮೀನಿಗೆ ಈಜು ಬರುವಷ್ಟರ ಮಟ್ಟಿಗೆ ಲೀಲಾಜಾಲವಾಗಿ, ಸಹಜವಾಗಿ ಯಾವ ವಿಷಯದಲ್ಲಿ ನಿಮ್ಮ ಆಸಕ್ತಿ ಬೆಳೆಯುತ್ತದೆಯೋ ಅಂಥಾ ವಿಷಯದಲ್ಲಿ ಮಾತ್ರ ನೀವು ಗಹನವಾಗಿ ಅಭ್ಯಾಸ ಮಾಡಿ ಅರ್ಥಪೂರ್ಣ ಸಂಶೋಧನೆ ಮಾಡಲು ಸಾಧ್ಯ." ನಾನು ಗಣಿತ ಶಾಸ್ತ್ರದಲ್ಲಿ ಈಸಿ ಗೆದ್ದಿದ್ದೆ. ಅವಳು ರಸಾಯನ ಶಾಸ್ತ್ರದಲ್ಲಿ. ನಾವಿಬ್ಬರೂ ನಮ್ಮ ನಮ್ಮ ಸಂಶೋಧನೆಗಳಿಗೆ ಸಂಬಂಧ ಪಟ್ಟ ಪ್ರಬಂಧಗಳನ್ನು ಹೆಸರಾಂತ ಅಂತಾರಾಷ್ಟ್ರೀಯ ಜರ್ನಲ್‍ಗಳಲ್ಲಿ ಪ್ರಕಟಿಸಿದ್ದೆವೆಂಬುದರ ಬಗ್ಗೆ ಹೆಮ್ಮೆಯೂ ಪರಸ್ಪರ ಗೌರವವೂ ಇದ್ದವು.</p>
		<p>ನನ್ನ ಮಿತ್ರನೊಬ್ಬ ನನ್ನನ್ನು ಛುಡಾಯಿಸಿದ್ದ : ಗಣಿತ ಶಾಸ್ತ್ರ + ರಸಾಯನ ಶಾಸ್ತ್ರ = ವಾಟ್?? ಭೌತ ಶಾಸ್ತ್ರವೋ ಅಥವಾ ಪ್ರೇಮ ಶಾಸ್ತ್ರವೋ? ನಮ್ಮಿಬ್ಬರ ಮಿತ್ರರೂ ನಮ್ಮಿಬ್ಬರ ಬಗ್ಗೆ ಒಂದು ರೀತಿಯ ಚಿತ್ರ ಕಲ್ಪಿಸಿಕೊಂಡಿದ್ದರೆಂಬುದು ನಮಗೂ ತಿಳಿದಿದ್ದರಿಂದ ಯಾವ ಕೃತ್ರಿಮ ಹೊದಿಕೆ ಅಥವಾ ತೋರಿಕೆಗಳಿಗೂ ಅಗತ್ಯ ಕಾಣುತ್ತಿರಲಿಲ್ಲ. ಒಟ್ಟಿನಲ್ಲಿ ಯಾವ ಮುಜುಗರವೂ ಇಲ್ಲದ ನಡವಳಿಕೆ ನಮ್ಮದು. ಹಾಗಾದರೆ ಅವಳೇಕೆ ಹೆದರಿದಳು? ಹೆದರಲು ಕಾರಣವಾದರೂ ಏನು? ನಾನೇನು ಹುಲಿಯೇ - ಕರಡಿಯೇ? ಅಥವಾ ಅಪರಿಚಿತನೇ? ನನ್ನ ಪ್ರತಿಯೊಂದು ಹೆಜ್ಜೆಯೂ 'ಪ್ರಿಡಿಕ್ಟಬಲ್' ಆಗಿಬಿಟ್ಟಿತ್ತು. ನನಗಿಂತ ಹೆಚ್ಚಾಗಿ ಅವಳಿಗೇ ಗೊತ್ತಾಗಿಬಿಟ್ಟಿದ್ದೆ ನಾನು! ನಾನು ಪದವಿಯೋತ್ತರ ಸಂಶೋಧನೆ ಎಲ್ಲಿ ಮಾಡುತ್ತೇನೆ, ಯಾವ ವಿಷಯದ ಮೇಲೆ ಮಾಡುತ್ತೇನೆ, ಯಾವಾಗ ಮುಗಿಸುತ್ತೇನೆ, ಇವೆಲ್ಲ ಪ್ರಶ್ನೆಗಳಿಗೂ ಉತ್ತರ ನನಗಿಂತ ಮೊದಲೇ ಅವಳಿಗೇ ತಿಳಿದಿದ್ದವಲ್ಲ? ಅವಳೇ ಹೇಳಿದ್ದಳು- "ನಾನು ಮೂರೇ ವರ್ಷಗಳಲ್ಲಿ ಪಿ.ಎಚ್.ಡಿ. ಮಾಡಿ, ನೀನು ಐದು ವರ್ಷಗಳಾದರೂ ಮುಗಿಸದಿರಲು ಕಾರಣ - ನಿನ್ನ 'ಪರ್‍ಫೆಕ್ಷನಿಸ್ಟ್' ಸ್ವಭಾವ ಮತ್ತು ನಿನ್ನ 'ಈಗೋ'. ನಿನ್ನ ಪ್ರಬಂಧದಲ್ಲಿ ಒಂದೇ ಪ್ರಮೇಯವನ್ನು ಆರು ಬೇರೆ ಬೇರೆ ಮಾರ್ಗಗಳನ್ನನುಸರಿಸಿ ಸಾಧಿಸಿ ತೋರಿಸುವುದರ ಅರ್ಥವಾದರೂ ಏನು? ಒಂದೇ ಪ್ರಕಾರದ ಸಾಧನೆ ಸಹ ಡಾಕ್ಟರೇಟ್ ಗಳಿಸಲು ಯೋಗ್ಯವಾದಷ್ಟು ಗಹನವೂ ಕಠಿಣವೂ ಆದದ್ದು ಎಂದು ನೀನೇ ಹೇಳಿದ್ದೆಯಲ್ಲ? ನಿನ್ನ ಮಾರ್ಗದರ್ಶಕ ಪ್ರಾಧ್ಯಾಪಕರದೂ ಅದೇ ಅಭಿಪ್ರಾಯವೆಂದೂ ನಾನು ಕೇಳಿ ಬಲ್ಲೆ. ಯಾರೂ ಮಾಡಿ ತೋರಿಸದಂತಹ ಸಂಶೋಧನೆಯನ್ನು ಮಾಡಿ ತೋರಿಸಬೇಕೆಂಬ ಹಮ್ಮು ನಿನಗೆ", ಎಂದು ಹಂಗಿಸಿದ್ದಳು. ನನ್ನ ಮನಸ್ಸನ್ನು ತೆರೆದ ಪುಸ್ತಕವನ್ನೋದುತ್ತಿದ್ದಂತೆ ಓದುತ್ತಿದ್ದವಳಿಗೆ, ನಾನು ಏನು ಹೇಳಲು ಅವಳನ್ನು ಕರೆದಿದ್ದೆನೆನ್ನುವುದು ಅವಳಿಗೆ ತಿಳಿದಿರಲಿಲ್ಲವೇ? ತಿಳಿದಿದ್ದೂ ಬರಲಿಲ್ಲವೇ? ಅಥವಾ ತಿಳಿದಿದ್ದರಿಂದಲೇ ಬರಲಿಲ್ಲವೇ....? ಏಕೆ ಬರಲಿಲ್ಲ?</p>
		<p>****</p>
		<p>ನನಗೆ ಬೇಸರವಾದಾಗ ಮೈಲಿಗಟ್ಟಲೇ ನಡೆದುಬಿಡುತ್ತೇನೆ. ಎಡಬಿಡದೇ ಸಿಗರೇಟು ಸೇದುತ್ತೇನೆ. ಕೊಳದ ಬಳಿ ಹುಲ್ಲಿನ ಮೇಲೆ ಕುಳಿತು ಈಲಿಯುಟ್ಟನ ಕವನಗಳನ್ನೋದುತ್ತೇನೆ. ನನ್ನ ಪ್ರೌಢ ಶಾಲೆಯ ಗಣಿತದ ಗುರು ಕೊಟ್ಟಿದ್ದ ರೇಖಾಗಣಿತದ ಪ್ರೇಮೇಯವನ್ನು ಬಿಡಿಸಲು ಯತ್ನಿಸುತ್ತೇನೆ. ನಾನು ದೇಶ ಬಿಡುವ ದಿನ ವಿಮಾನ ನಿಲ್ದಾಣದಲ್ಲಿ ಪುನಃ ನನ್ನ ನೆನಪಿಗೆ ತಂದುಕೊಟ್ಟದ್ದು, ನನ್ನ ಅಹಂಭಾವಕ್ಕೆ ಪೆಟ್ಟು ತಗಲುವ ಹಾಗೆ ತುಂಡು ಕಾಗದದ ಮೇಲೆ ಪ್ರಮೇಯವನ್ನು ಗೀಚಿಕೊಟ್ಟದ್ದು - ಸವಾಲು ಎಸೆದದ್ದು ಈಗಲೂ ನನ್ನ ಕಿವಿಯಲ್ಲಿ ಗುಯ್‍ಗುಟ್ಟುತ್ತಿದೆ. "ಮಗೂ, ಏಕೆ ದೇಶಾಂತರ ಹೋಗುತ್ತೀ, ಈ ಸಮಸ್ಯೆಯನ್ನು ಬಗೆ ಹರಿಸು, ನನ್ನ ದೃಷ್ಟಿಯಲ್ಲಿ ನೀನು ಅಸಾಧಾರಣ, ಅಸಮಾನ, ಅದ್ವಿತೀಯ ಗಣಿತ ಶಾಸ್ತ್ರಜ್ಞನಾಗುತ್ತೀ". ಇಂದಿಗೂ - ಹತ್ತು ವಾರ್ಷಗಳ ನಂತರವೂ - ಆ ಸಮಸ್ಯೆ ಬಗೆ ಹರಿದಿಲ್ಲವೆಂದರೆ ನನ್ನ ಮೇಲೆ ನನಗೇ ಕೋಪ ಬರುತ್ತದೆ. ಸಾಧನೆಯೇ ಅಗತ್ಯವಿಲ್ಲವೆನ್ನುವಷ್ಟು ಸರಳವಾಗಿ ತೋರುವ ಈ ಪ್ರಮೇಯಕ್ಕೆ ಎಂತೆಂತಹ ಉನ್ನತ ಮಟ್ಟದ ಗಣಿತವನ್ನುಪಯೋಗಿಸಿದರೂ ಪ್ರಯೋಜನವಾಗಿಲ್ಲ. ಇನ್ನೇನು ಉಪಾಯ ಹೊಳೆದು ಹೋಯಿತು ಎನ್ನುವಷ್ಟರಲ್ಲಿ ತರ್ಕ ಸರಣಿಯಲ್ಲಿ ನ್ಯೂನತೆ ಕಂಡು ಬರುತ್ತದೆ. ಯಾವ ಸಂಶೋಧನೆಯನ್ನೂ ಮಾಡದ ಆ ನನ್ನ ಹೈಸ್ಕೂಲಿನ ಗಣಿತದ ಗುರುವಿಗೆ ಈ ಸಮಸ್ಯೆಯನ್ನು ಹೇಳಿದವರಾರು? ಸಾಕ್ಷಾತ್ ಬ್ರಹ್ಮಗುಪ್ತನೇ ಇರಬೇಕು! ಈ ಪ್ರಮೇಯದ ಬಗ್ಗೆ ನನಗೆ ಹಿಡಿದಿರುವ ಅಬ್‍ಸೆಷನ್ ಅವಳಿಗೆ ಚೆನ್ನಾಗಿ ಗೊತ್ತಾಗಿತ್ತು. "ನಿನ್ನನ್ನು ಕೈ ಹಿಡಿದವಳು ಉದ್ಧಾರವಾಗುವಹಾಗಿಲ್ಲ. ನೀನು ಈ ಸಮಸ್ಯೆಗೆ ಉತ್ತರ ಕಂಡು ಹಿಡಿಯುವ ಹಟದಲ್ಲಿ ಕೂದಲುಗಳನ್ನೆಲ್ಲಾ ಕಳೆದುಕೊಳ್ಳುತ್ತೀ" ಎಂದು ರೇಗಿಸುತ್ತಿದ್ದಳು.</p>
		<p>ನನ್ನೊಂದಿಗೆ ಸ್ಪರ್ಧಿಸುವುದರಲ್ಲಿ ಅವಳಿಗೊಂದು ಬಗೆಯ ಸಮಾಧಾನ. ನಾನು ವಿದೇಶಕ್ಕೆ ಬರುವೆನೆಂದು ತಿಳಿದೊಡನೆ, ಅವಳೂ ಸಹ ವಿವಿಧ ವಿಶ್ವವಿದ್ಯಾನಿಲಯಗಳಿಗೆ ಅರ್ಜಿ ಕಳಿಸಲು ಪ್ರಾರಂಭಿಸಿದಳು. ನಾನು ಇಲ್ಲಿ ಬಂದ ಒಂದೇ ವರುಷದಲ್ಲಿ ಅವಳೂ ಸಹ ನಾನು ಸೇರಿದ ವಿದ್ಯಾಲಯಕ್ಕೇ ಬಂದು ಸೇರಿದಳು. ನಾನು ಅವಳಿಗಿಂತ ಒಂದು ವರುಷ ಮುಂಚೆ ಬಂದರೂ ನನಗಿಂತ ಒಂದು ವರ್ಷ ಮೊದಲೇ ಪಿ.ಎಚ್.ಡಿ ಮುಗಿಸಿಬಿಟ್ಟಳು. ಅವಳಿಗೆ ಸ್ಪರ್ಧೆಯಲ್ಲಿ ಗೆದ್ದೆನೆನ್ನುವ ಭಾವನೆ ಉಂಟಾಗಿರಬೇಕು. ಅಂದಿನಿಂದ ಅವಳ ವಾದ ಸರಣೀಯೇ ಬೇರೆಯಾದಂತೆ ಕಂಡಿತ್ತು. ಅವಳನ್ನು ಪರೀಕ್ಷಕ ಮಂಡಳಿ 'ಡಾಕ್ಟರ್' ಎಂದು ಸಂಬೋಧಿಸಿದಾಗ ಅವಳಿಗಾದ ಪುಳಕದ ಬಗ್ಗೆ ಮತ್ತೆ ಮತ್ತೆ ವಿವರಣೆ ಇತ್ತಾಗ, ನನಗೆ ಕೊಂಚ ಅತಿರೇಕವೆನಿಸಿದ್ದರೂ, ಅದೇ 'ಪುಳಕ'ದ ಅನುಭವ ನನಗೂ ಮುಂದೆ ಲಭ್ಯವಾದಾಗ ಅವಳನ್ನು ಅರ್ಥ ಮಾಡಿಕೊಳ್ಳುವುದು ಸುಲಭವಾಯಿತು! ಡಾಕ್ಟರೇಟ್ ಪಡೆದ ಕೆಲವೇ ವಾರಗಳಲ್ಲಿ ಅವಳ ಸ್ವಭಾವ ಮುಂಚಿನದೇ ಆಯಿತೆಂದು ಖಾತ್ರಿಯಾದಾಗ ಮಾತ್ರ ನನಗೂ ಸಮಾಧಾನವಾಗಿತ್ತು. ಅದಾದ ಮೇಲೆ ಹಲವು ವರ್ಷಗಳೇ ಕಳೆದುವಲ್ಲ - ಈ ವರ್ಷಗಳಲ್ಲಿ ಅವಳ ಸ್ವಭಾವದಲ್ಲಿ ಯಾವ ಏರು ಪೇರನ್ನೂ ಗಮನಿಸದ ನನಗೆ, ಅವಳ ಮಿತ ಭಾಷೆ, ಗಾಂಭೀರ್ಯ ಮತ್ತು ಸೌಮ್ಯ ಸ್ವಭಾವವನ್ನೇ ಗಮನಿಸಿದ್ದ ನನಗೆ, ಅವಳ ಈ ಅನಿರೀಕ್ಷಿತ ವರ್ತನೆ ಮಾತ್ರ ಅರ್ಥವಾಗಲಿಲ್ಲ. ಅವಳು ಬರದಿರಲು ಕಾರಣವೇನು?</p>
		<p>****</p>
		<p>ನನ್ನ ಗಣಿತದ ಗುರು ಎಸೆದ ಸವಾಲಿಗೆ ಜವಾಬು ಮಾತ್ರ ಇನ್ನೂ ಸಿಕ್ಕಿಲ್ಲ. ಅದು ಸಿಕ್ಕುವಂತೆಯೂ ಕಾಣುತ್ತಿಲ್ಲ. ಒಮ್ಮೊಮ್ಮೆ ಕನಸಿನಲ್ಲಿ ಸಹ ಆ ಪ್ರಮೇಯವನ್ನು ನೀರು ಕುಡಿದಂತೆ ಸಾಧಿಸಿ ಬಿಡುತ್ತೇನೆ. ಝುಗ್ಗೆಂದು ಎದ್ದು ಕಣ್ಣೊರಸಿಕೊಂಡು ಪಕ್ಕದಲ್ಲೇ ಇರುವ ಮೇಜಿನ ಹಿಂದೆ ಕುಳಿತು ಕೈಗೆ ಲೇಖಣಿ ಎತ್ತಿಕೊಳ್ಳುತ್ತೇನೆ. ಕನಸಿನಲ್ಲಿ ಗ್ರಹಿಸಿದ್ದ ತರ್ಕ ಸರಣಿಯನ್ನು ಕಾಗದದ ಮೇಲೆ ಇಳಿಸಲು ಯತ್ನಿಸಿ ಪುನಃ ಸೋಲುತ್ತೇನೆ. ಅದೇ ಕೊನೆಯ ಹಂತದಲ್ಲಿ ಕೊರೆ! ಸಾಧನೆ ಅಪೂರ್ಣವೆಂಬುದು ಮನಸ್ಸಿಗೆ ಖಾತ್ರಿಯಾದಮೇಲೆ ನಿರಾಸೆಯಿಂದ ಸಿಗರೇಟು ಎಳೆದು ಪುನಃ ಹಾಸಿಗೆಯಲ್ಲಿ ಬಿದ್ದು ಹೊರಳುತ್ತೇನೆ. ಈ ಸಮಸ್ಯೆಗೆ ಸಮರ್ಪಕವಾದ ಉತ್ತರ ಏಕೆ ದೊರಕುವುದಿಲ್ಲ ಎನ್ನುವ ಬಗ್ಗೆ ನಾಲ್ಕಾರು ಪ್ರಬಂಧಗಳನ್ನು ಬರೆದು ಹೆಸರಾಂತ ಜರ್ನಲುಗಳಲ್ಲಿ ಪ್ರಕಟಿಸಿದ್ದೇನೆ. ವಿಶ್ವದ ಮೂಲೆ ಮೂಲೆಯ ಪ್ರಖ್ಯಾತ ಗಣಿತ ಶಾಸ್ತ್ರಜ್ಞರೆಲ್ಲಾ ಈ ಸಮಸ್ಯೆಯ ಬಗ್ಗೆ ತಲೆ ಕೆಡಸಿಕೊಂಡಿದ್ದಾರೆಂಬುದು ನನಗೆ ಒಂದು ವಿಚಿತ್ರ ರೀತಿಯ ಸಮಾಧಾನವನ್ನು ತರುತ್ತದೆ. ಆದರೆ, ಈ ಬಗ್ಗೆ ನನ್ನೊಂದಿಗೆ ಪತ್ರ ವ್ಯವಹಾರ ನಡೆಸಿರುವವರ ಪೈಕಿ ಯಾರಾದರೂ ನನಗಿಂತ ಮೊದಲು ಕೊನೆಯ ಹಂತವನ್ನು ಸಾಧಿಸಿ ಬಿಟ್ಟರೆ? ನಾನು ನನ್ನ ಗುರುವಿಗೆ ಹೇಗೆ ಮುಖ ತೋರಿಸಲಿ? ನನ್ನ ವರ್ತುಲದಲ್ಲಿ ನಾನು ಎಷ್ಟೇ ಖ್ಯಾತ ಗಣಿತಜ್ಞನಾಗಿದ್ದರೂ ನನ್ನ ಗುರುವಿನ ಬಾಯಿಂದ "ನೀನು ಖಂಡಿತಾ ಅದ್ವಿತೀಯ" ಎಂದು ಹೇಳಿಸಿಕೊಳ್ಳುವವರೆಗೂ ಸಮಾಧಾನವಿಲ್ಲ.</p>
		<p>ಅವಳು ಬುದ್ಧಿ ಹೇಳುತ್ತಾಳೆ- "ನಿನ್ನ 'ಈಗೋ' ಬಿಟ್ಟು ಬಿಡು. ಗುರುವಿಗೆ ಪತ್ರ ಬರೆದು ಹಾಕು. ಪ್ರಮೇಯದ ಸಾಧನೆ ನನಗೆ ಹೊಳೆಯುತ್ತಿಲ್ಲ ದಯವಿಟ್ಟು ಕೊನೆಯ ಹಂತವನ್ನು ಹೇಳಿ ಕೊಡಿ ಎಂದು ಬೇಡಿಕೋ. ಸಾಯುವ ಮೊದಲು ಯಾರಿಗಾದರೋ ಹೇಳಿಕೊಟ್ಟು ಸಾಯುತ್ತೇನೆಂದು ಅವರೇ ಹೇಳಿದ್ದರಲ್ಲ..." ಅವಳ ಮಾತುಗಳು ನನ್ನ ಕಿವಿಗೇ ತಟ್ಟುವುದಿಲ್ಲ... ಅಂತೂ, ನನ್ನ ಅಬ್‍ಸೆಷನ್ ಬಿಡಿಸುವುದರಲ್ಲಿ ಅವಳು ಸಫಲಳಾಗಿಲ್ಲ. ನನ್ನ ಲೇಖನಗಳು ಪ್ರಕಟವಾಗುವ ಜರ್ನಲ್‍ಗಳನ್ನಂತೂ ನನ್ನ ಗುರು ಓದುವುದಿಲ್ಲ. ಉನ್ನತ ಮಟ್ಟದ ಆಧುನಿಕ ಗಣಿತ ಶಾಸ್ತ್ರ ಅವರಿಗೆ ತಿಳಿಯುವುದೂ ಇಲ್ಲ. ಆಗಿಂದಾಗ್ಗೆ ಬರೆಯುವ ಪತ್ರಗಳಲ್ಲಿ ನಾನು ಆ ಪ್ರಮೇಯದ ಅಸಾಧ್ಯತೆಯೆ ಬಗ್ಗೆ ಬರೆದಿರುವ ಪ್ರಭಂದಗಳ ವಿಚಾರವನ್ನು ಸೂಕ್ಷ್ಮವಾಗಿ ವಿವರಿಸುತ್ತೇನೆ. ಆದರೆ, ಅವರು ಮಾತ್ರ ಮಾರುತ್ತರಗಳಲ್ಲಿ ಆ ವಿಚಾರಗಳ ಬಗ್ಗೆ ಯಾವ ಪ್ರತಿಕ್ರಿಯೆಯನ್ನೂ ವ್ಯಕ್ತ ಪಡಿಸುವುದಿಲ್ಲ. ಅವರಿಗಾದರೂ ಏಕಿಷ್ಟು ಹಟ?</p>
		<p>ನನ್ನ ತಲೆಯಲ್ಲಿ ಕೂದಲೂ ಒಂದೂ ಕೂಡ ಉಳಿದಿಲ್ಲ. ಅವಳು ಹೇಳಿದ್ದು ನಿಜ - ನಾನು ನನ್ನ ಅಹಂಕಾರವನ್ನು ತೃಪ್ತಿ ಪಡಿಸಿಕೊಳ್ಳುವ ಚಟದಲ್ಲಿ ನನ್ನ ಜೀವಮಾನವನ್ನೇ ಕಳೆದಿದ್ದೇನೆ. ಅವಳು ಮಾತ್ರ ರಸಾಯನ ಶಾಸ್ತ್ರವನ್ನು ಸಂಪೂರ್ಣವಾಗಿ ಮರೆತು ಪಾಕ ಶಾಸ್ತ್ರ ಪರಿಪೂರ್ಣೆಯಾಗಿ, ಯಾವ ಕೊರತೆಯೂ ಇಲ್ಲದವಳಂತೆ ಆರಾಮಾಗಿ ಇದ್ದಾಳೆಂದು ಕೇಳಿದ್ದೇನೆ. ನನಗೆ ದೊರಕದ ಎರಡು ಉತ್ತರಗಳು ನನ್ನನ್ನು ಒಂದೇ ಸಮನೆ ಈ ವರೆಗೂ ಕಾಡಿವೆ. ಒಂದು : ಅಂದು ಅವಳೇಕೆ ಬರಲಿಲ್ಲವೆಂಬುದರ ಕುರುಹು. ಗುರುಗಳಿಗಾದರೋ ಆ ಪ್ರಮೇಯದ ಸಾಧನೆ ಗೊತ್ತಿತ್ತೇ? ಅಥವಾ ವಿದ್ಯಾರ್ಥಿಗಳನ್ನು ಪ್ರಚೋದಿಸಲೆಂದು ಅವರು ಸೃಷ್ಟಿಸಿಕೊಂಡಿದ್ದ ಚಮತ್ಕಾರವಿದ್ದಿರಬಹುದೇ? ಅದು ಹಾಳಾಗಲಿ, ನನಗಂತೂ ಇತ್ತೀಚೆಗೆ ಆ ಪ್ರಮೇಯದ ಬಗ್ಗೆ ಕನಸು ಕೂಡ ಬೀಳುವುದಿಲ್ಲ!</p>
		<p>ಆದರೆ ನಾನು ಅವಳ ಬಗ್ಗೆ ಚಿಂತಿಸುವುದನ್ನು ಮಾತ್ರ ನಿಲ್ಲಿಸಿಲ್ಲ. ಅವಳ ಜೀವನ ಹೇಗಿರಬಹುದು? ನಾನು ಅವಳ ಬಗ್ಗೆ ಚಿಂತಿಸುವಂತೆ, ಅವಳೂ ನನ್ನ ಬಗ್ಗೆ ಚಿಂತಿಸುವಳೇ? ನಾನು ಮತ್ತೊಮ್ಮೆ ಮೊದಲಿನಿಂದ ಪ್ರಾರಂಭಿಸುವ ಅವಕಾಶ ನನಗೆ ಸಿಕ್ಕರೆ ಏನು ಮಾಡಬಹುದು? ಏನು ಮಾಡಬೇಕು? ಅವಳು ಅಂದು ಬರದೇ ನನ್ನನ್ನು ಕಾಯಿಸಿದಳೆಂಬ ಕೋಪಕ್ಕೆ ನಾನು ಅವಳಿಗೆ ಫೋನ್ ಮಾಡಬಾರದಾಗಿತ್ತು? ನಾನು ನೇರ ಅವಳ ಮನೆಗೆ ಹೋಗಿ ಧೈರ್ಯವಾಗಿ ಅವಳನ್ನೇ ಕೇಳಿ ಬಿಡುಬೇಕು. "ಅಂದು ನೀನೇಕೆ ಬರಲಿಲ್ಲ? ನೀನು ಬಂದಿದ್ದರೆ ನಮ್ಮಿಬ್ಬರ ಜೀವನವೇ ಬೇರೆಯಾಗುತ್ತಿತ್ತಲ್ಲ- ನಾನು ನಿನಗೆ ಮಾಡಿದ ಅನ್ಯಾಯವಾದರೂ ಏನು ? ನೀನು ರಸಾಯನ ಶಾಸ್ತ್ರವನ್ನು ಬಿಟ್ಟಂತೆ ನಾನೂ ಗಣಿತವನ್ನು ಬಿಟ್ಟು ಬಿಡಬಹುದಾಗಿತ್ತೇನೋ? ಈಗಲೂ ಏನೂ ಮೀರಿಲ್ಲ, ನೀನು ಬಂದು ಬಿಡು, ನಾನು ಹಿಂದೆಂದೂ ಹೇಳದ ಮಾತುಗಳನ್ನು ನಿರ್ಭಯವಾಗಿ, ನಿಸ್ಸಂಕೋಚವಾಗಿ ಹೇಳುತ್ತೇನೆ.... ನಿನ್ನನ್ನು ಬಿಟ್ಟು ನಾನಿರಲಾರೆ, ಖಂಡಿತಾ ನಿನ್ನನ್ನು ಬಿಟ್ಟು ನಾನಿರಲಾರೆ..."</p>
		<p>ಮಂಚದಿಂದ ಬಿದ್ದು ತಲೆ ನೆಲಕ್ಕೆ ಬಡಿದಾಗ ನನಗೆಚ್ಚರವಾಯಿತು. ಬಾಯೆಲ್ಲಾ ಒಣಗಿದೆ. ಹಣೆ ಎಲ್ಲಾ ಬೆವತಿದೆ. ಮೈಯಲ್ಲಿ ಶಕ್ತಿಯೆಲ್ಲಾ ಉಡುಗಿ ಹೋಗಿದೆ. ಗಟ್ಟಿಯಾಗಿ ಕಿರುಚುತ್ತಿದ್ದೇನೆ... "ನೀನೇಕೆ ಬರಲಿಲ್ಲ? ನೀನೇಕೆ ಬರಲಿಲ್ಲ..." "ನಾನು ಇಲ್ಲೇ ಇದ್ದೇನಲ್ಲಾ, ನಿದ್ದೆಯಲ್ಲಿ ಏನೆಲ್ಲ ಬಡಬಡಿಸುತ್ತೀರಿ, ಕನಸಿನಲ್ಲಿ ಬೆಚ್ಚಿ ಮಂಚದಿಂದ ಬಿದ್ದಿದ್ದೀರಿ... ಏಳಿ" ಎಂದು ಎಚ್ಚರಿಸಿದ ಆ ಹೆಣ್ಣು ದನಿಗೆ ನಾನೇನು ಹೇಳಲಿ? "ನಾನು ಸಂಬೋಧಿಸುತ್ತಿರುವ ಹೆಣ್ಣು ನೀನಲ್ಲ ಎನ್ನಲೇ"?... ತೆಪ್ಪನೆ ಎದ್ದು ಮಂಚದ ಮೇಲೆ ಮಲಗಿ ಮುದುರಿಕೊಂಡೆ.</p>
		<p class="quote-author"><strong>-ಡಾ| ಮೈ. ಶ್ರೀ. ನಟರಾಜ್</em></strong>(ಗೈಥೆರ್ಸ್ ಬರ್ಗ್, ಮೇರಿಲ್ಯಾಂಡ್)</p>
	</section>
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title">ಬಲೆಗೆ ಬಿದ್ದ ಹುಲಿ</h1>
		<p>ಬಾಗಿಲ ಆಕಡೆಗೆ ಬಂದ ಸಣ್ಣ ಘಂಟೆ ಶಬ್ದ ಕೇಳಿದ ಜಯ ಲೊಡಕುತ್ತಿದ್ದ<br />ಕೈಯನ್ನು ಗಾಳಿಯಲ್ಲಿ ಹಾಗೇ ಅರೆಕ್ಷಣ ನಿಲ್ಲಿಸಿದಳು. ಶಬ್ದ ಮುಂದಿನ ಬಾಗಿಲಲ್ಲೋ ಅಥವಾ ಹಿಂದಿನ ಬಾಗಿಲಲ್ಲೋ ತಿಳಿಯಲಿಲ್ಲ. ಸೌಟನ್ನು ಛಿouಟಿಣeಡಿ ಮೇಲಿಟ್ಟು ತಿರುಗುವಷ್ಟರಲ್ಲಿ ಅನಿತ ತಾನೇ ಬಾಗಿಲು ತೆಗೆದುಕೊಂಡು ಒಳಗೆ ಬಂದಳು.</p>
		<p><en>"Hello,</en>, ಜಯ, ಏನು ಜೋರಾಗಿ ಅಡಿಗೆ ಶುರುಮಾಡಿಬಿಟ್ಟಿದ್ದೀಯ. ವಾಸನೆ ಚೆನ್ನಾಗಿದೆ." ಜಯ ಮಾತಿಲ್ಲದೆ ಹಾಗೇ ನಿಂತಳು.</p>
		<p>ಅದ್ಯಾವ ಗುಪ್ತ ಶಕ್ತಿಯಿಂದಲೋ ಏನೋ, ಅನಿತ ಮನೆಯೊಳಗೆ ಕಾಲಿಟ್ಟ ಕ್ಷಣ, ಜಯನ ಜಂಫಾಬಲವೇ ಉಡುಗಿ ಹೋಗುತ್ತಿತ್ತು. ಎಲ್ಲತರಹ ವಿಷಯಗಳನ್ನು ಕುರಿತು ಅನಿತ ಘನವಾಗಿ ಮಾತನಾಡಬಲ್ಲಳು. "ಅದನ್ನು ಹೀಗೇ ಮಾಡಬೇಕು, ಇದನ್ನು ಹಾಗೇ ಮಾಡಬೇಕು" ಎಂದು ಮಾತಿನ ನದಿಯನ್ನು ಅನಾಯಾಸವಾಗಿ ಹರಿಸಬಲ್ಲಳು ಅನಿತಾ. ಇದನ್ನು ಕಂಡರೆ ಜಯಳಿಗೆ ಆಶ್ಚರ್ಯ, ಗೌರವ, ಭೀತಿ ಕೂಡ.</p>
		<p>ಈಗಲೂ ಸಹ, ಅನಿತ ಒಲೆಯ ಮೇಲಿದ್ದ "ಚಿಕನ್ ಕರಿ"ಯನ್ನು ಪರೀಕ್ಷಿಸುತ್ತಿದ್ದಂತೆ, ಜಯ ಹೆದರುತ್ತಾ ಕೈಯಾಡಿಸತೊದಗಿದಳು.</p>
		<p>"ಜಯ ಜಯ, ಜಯ, ನಾನು ಹೇಳಿಲ್ಲವೇ - ಚಿಕನ್ ಕರಿ ಮಾಡುವಾಗ ಒಟ್ಟಿಗೆ ಎಲ್ಲವನ್ನೂ ಗೊಟಾಯಿಸಬಾರದು ಅಂತ. ಎಲ್ಲಿ, ಆ ಸೌಟು ಕೊಡು ತೋರಿಸುತ್ತೇನೆ." ಜಯ ಅನಿತಳ ಕೈಗೆ ಸೌಟನ್ನು ಕೊಟ್ಟು ಪಕ್ಕಕ್ಕೆ ನಿಂತಳು. ಮನಸ್ಸಿನಲ್ಲೇ ಅವಳಿಗೆ ಹೋರಾಟ. ತಾನು ಈರುಳ್ಳಿಯನ್ನು ಅಚ್ಚುಕಟ್ಟಾಗಿ ಕೊಚ್ಚಲಿಲ್ಲ ಎಂದು ಅನಿತಳಿಗೆ ಗೊತ್ತಾಗುತ್ತದೆಯೇ? ಆ ದೊಣ್ಣೆ ಮೆನಸಿನಕಾಯನ್ನು ಒಂದೇಸಮನಾಗಿ ಹೆಚ್ಚದೆ, ಕೈಯಲ್ಲೇ ಹಿಡಿದು ತುಂಡು ತುಂಡುಮಾಡಿ ಒಲೆಯ ಮೇಲಿನ ಪಾತ್ರೆಗೆ ಉದುರಿಸಿದ್ದು ಅನಿತಳಿಗೆ ತಿಳಿದುಬಿಡತ್ತೋ ಏನೋ. ಆ ಶುಂಟಿ ಹೆಂಟೆ, ಅಯ್ಯೋ ರಾಮ, ಅದನ್ನು ನುಣ್ಣಗೆ ಜಜ್ಜದೆ, ಹಾಗೆ ಪಾತ್ರೆಯೊಳಗೆ ಬಿಸುಟಿದ್ದು ಅನಿತಳಿಗೆ ತಿಳಿದರೆ ಏನು ಗತಿ?</p>
		<p>ಗಾಬರಿಯಿಂದ ಜಯ ಮುಂದೆ ಸರಿದು ಅನಿತಳ ಕೈಲಿದ್ದ ಸೌಟನ್ನು ಕಿತ್ತುಕೊಂಡಳು.</p>
		<p>"ಎಲ್ಲಿ ಬಿಡು ಅನಿತ, ನಾನು ತಿರುವಿಹಾಕುತ್ತೇನೆ. ನೀನು ಹೇಳಿಕೊಟ್ಟಹಾಗೇ ನಾನು ಯಾವಾಗಲೂ ಮಾಡುವುದು. ಇಕೋ ಒಂದೊಂದಾಗಿ ನಿಧಾನವಾಗಿ ತಿರುಗಿಸುತ್ತೇನೆ." ಕಣ್ಣಿಗೆ ಕಂಡ ಶುಂಟಿಯ ಚೂರನ್ನು ಬೇಗ ಮೆಣಸಿನಕಾಯಿಗಳ ಕೆಳಗೆ ಮುಚ್ಚಿಟ್ಟಳು.</p>
		<p>ಅನಿತ ಅಡಿಗೆಮನೆ ಬಿಟ್ಟು <en>living room</en>ಗೆ ಹೋಗಿ ಕುಳಿತಳು. ಒಳಗಡೆಯಿಂದ ಜಯ, "ಇವತ್ತಿನ ಪೇಪರು ಬಂದಿದೆ. ಬೇಕಾದರೆ ನೋಡು ಅನಿತ" ಎನ್ನುತ್ತಿದ್ದಂತೆ  ಅನಿತ <en>newspaper</en> ತೆಗೆದು ಓದುವುದಕ್ಕೆ ಶುರು ಮಾಡಿದಳು. ಎಲ್ಲಾ <en>sale</en> ಗಳನ್ನು ನೋಡಿಕೊಂಡಳು. ಮಕ್ಕಳಿಬ್ಬರು ದೊಡ್ಡವರಾಗಿ ಬೇರೆ ಊರುಗಳಿಗೆ ಹೋದಾಗಿನಿಂದ <en>news paper</en>ಗೆ ಏಕೆ ದುಡ್ಡುದಂಡ ಎಂದು ಹೇಳಿ ಅನಿತ <en>paper</en> ನಿಲ್ಲಿಸಿದ್ದಳು. ಇದನ್ನು ಅವಳ ಗಂಡ ಬಹಳ ಶ್ಲಾಘಿಸಿದ್ದ. ಅನಿತಳ ರೀತಿ ನೀತಿ, ನಡೆನುಡಿಗಳೆಂದರೆ ಅವಳ ಗಂಡನಿಗೆ ಬಹಳ ಮೆಚ್ಚಿಗೆ. ಓದಿನಲ್ಲಂತೂ ಅನಿತಳಿಗಿಂತ ಬುದ್ಧಿ ಯಾರಿಗೂ ಇಲ್ಲವೆಂದು ಅವನ ನಂಬಿಕೆ. ನೀರು ಕುಡಿದಂತೆ ಜegಡಿeeಗಳನ್ನು ಶೇಖರಿಸಿದ್ದಳು. ಪದ್ಯ, ಕತೆಗಳನ್ನು ಕನ್ನಡ, ಇಂಗ್ಲೀಷ್ ಭಾಷೆಗಳಲ್ಲಿ ಬರೆಯುತ್ತಿದ್ದರು. ಮಕ್ಕಳನ್ನು ಬೆಳಸುವುದು ಹೊರಗಿನ ಕೆಲಸಕ್ಕಿಂತ ಮುಖ್ಯ ಎಂದು ನಿರ್ಧರಿಸಿ, ಅನಿತ ಹೊರಗಡೆ ಕೆಲಸಕ್ಕೆ ಇದುವರೆಗೆ ಹೋಗಿರಲಿಲ್ಲ. ಇದೇ ತಾನೆ, ಮಕ್ಕಳು ಮನೆಬಿಟ್ಟ ಮೇಲೆ ಏನಾದರೂ ಒಂದು ಕೆಲಸ ಕೈಹಿಡಿಯಬೇಕೆಂದು ಬಹಳ ಪ್ರಯತ್ನಿಸುತ್ತಿದ್ದಳು.</p>
		<p><en>paper</en>ನಲ್ಲಿದ್ದ ಖಾಲಿ ಕೆಲಸಗಳ ಪಟ್ಟಿ ಅನಿತ ಶೋಧಿಸತೊಡಗಿದಳು. ಯಾವುದಾದರೂ ಒಂದು ಕೆಲಸ ತನಗೆ ಇದ್ದೇ ಇರಬೇಕು ಎಂಬ ದೃಢನಂಬಿಕೆ ಅವಳಿಗೆ.</p>
		<p>ಅಡಿಗೆಮನೆಯಿಂದ ಜಯಳ ಕರೆ ಬಂತು. "ಸ್ವಲ್ಪ ಟೀ ಮಾಡಲೇ ಅನಿತಾ?" "ನೀನೂ ಕುಡಿಯುವಹಾಗಿದ್ದರೆ ಮಾಡು ಜಯ. ನನಗೋಸ್ಕರ ಏನೂ ಮಾಡಬೇಡ." ಎಂದು ಹೇಳಿದ ಅನಿತ <en>paper</en>ನಲ್ಲಿದ್ದ ಖಿಗಿ ಕಾರ್ಯಕ್ರಮ ನೋಡತೊಡಗಿದಳು. ಜಯ ಸುತ್ತಮುತ್ತ ನೋಡಿದಳು. ಮೊದಲೇ ಸಣ್ಣದಾಗಿದ್ದ ಅಡಿಗೆಮನೆಯಲ್ಲಿ ಎಲ್ಲಿ ನೋಡಿದರೂ ಕಾಗದ, ಸಾಮಾನುಗಳು ಡಬ್ಬಗಳು ಇಟ್ಟಾಡುತ್ತಿದ್ದವು. ಕೌಂಟರುಗಳ ಮೇಲೆ ತೊಳೆಯದ ಕಪ್ಪುಗಳು, ಪ್ಲೇಟುಗಳು, ಪಾತ್ರೆಗಳು ಹರಡಿದ್ದವು. ಸಾಧಾರಣವಾಗಿ ಜಯಳಿಗೆ ಇದೊಂದೂ ಅಸಾಮಾನ್ಯವಾಗಿ ಕಾಣುತ್ತಿರಲಿಲ್ಲ. ಹಾಗೆಯೇ ಬಿಟ್ಟಿರುತ್ತಿದ್ದಳು. ಆದರೆ ಈಗ ಒಂದು ಸ್ಪೂರ್ತಿ ಬಂದಂತಿತ್ತು.</p>
		<p><en>cereal</en> ಡಬ್ಬಗಳನ್ನು ಮಾಡಗಳಲ್ಲಿ ಇಟ್ಟಳು. ಪಾತ್ರೆ ಪಗಡೆಗಳನ್ನು <en>sink</en>ಗೆ ರವಾನಿಸಿ, ತೊಳೆದು ಒರೆಸಿ, ಬೀರುಗಳಲ್ಲಿ ಜೋಡಿಸಿಟ್ಟಳು. ಪರಕೆ ತುದಿಗೆ ಸ್ವಲ್ಪ ಒಡಿ. <en>Clean</en> ರಸವನ್ನು ಚಿಮುಕಿಸಿ ನೆಲವನ್ನು ಚೊಕ್ಕಟವಾಗಿ ಗುಡಿಸಿದಳು. ಟೇಬಲ್ ಮೇಲಿದ್ದ ಕೊಳಕು ಬಟ್ಟೆಯನ್ನು ತೆಗೆದು ಹೊಸದೊಂದನ್ನು ಹರಡಿದಳು. ಒದ್ದೆ ಸ್ಪಂಜಿನಿಂದ <en>stove</en>ನ್ನು ಚೆನ್ನಾಗಿ ಒರೆಸಿ, <en>kettle</en>ನಲ್ಲಿ ನೀರು ಕುದಿಯುವುದಕ್ಕಿಟ್ಟಳು. ಹೊರಗೆ ಹೋಗಿ ಒಂದೆರಡು ಹೂವನ್ನು ಕಿತ್ತು ತಂದು ಒಂದು ಲೋಟದಲ್ಲಿ ನೀರಿನೊಂದಿಗೆ <en>table</en> ಮೇಲೆ ಇಟ್ಟು ಅನಿತಳನ್ನು ಟೀ ಕುಡಿಯುವುದಕ್ಕೆ ಕರೆದಳು.</p>
		<p>ಅಡಿಗೆಮನೆಗೆ ಕಾಲಿಟ್ಟ ಅನಿತ ದಿಗ್ಭ್ರಮೆಯಾದಂತೆ ಅರೆಕ್ಷಣ ಹಾಗೇ ನಿಂತಳು. ಏನೋ ಹೇಳಬೇಕೆಂದು ಬಾಯಿಬಿಟ್ಟು ಹಾಗೇ ಪುನಃ ಸುಮ್ಮನದಾಳು.</p>
		<p>"ಬಾ ಅನಿತ, ಟೀ ಆಗಿದೆ." ಎಂದು ಜಯ ಹೇಳಿ ಎರಡು ಕಪ್ಪು, ಸಾಸರುಗಳನ್ನು ತಂದಳು. ಜಯ "ಎಷ್ಟು ಸಕ್ಕರೆ?" ಎಂದಾಗ ಅನಿತ ಮೌನವಾಗಿ ಒಂದು ಬೆರಳೆತ್ತಿ ತೋರಿಸಿದಳು. ಜಯ "ಹಾಲು?" ಎಂದಾಗ, ಸ್ವಲ್ಪ ಎಂದು ಅದೇ ಬೆರಳಿನ ಒಂದು ಗೀರನ್ನು ಹೆಬ್ಬೆಟ್ಟಿನಿಂದ ಭಾಗಿಸಿದಳು.</p>
		<p>ಜಯ ಒಂದು ತಟ್ಟೆಯಲ್ಲಿ ನಾಲ್ಕು ದೊಡ್ಡ ದೊಡ್ಡ <en>doughnut</en>ಗಳನ್ನು ಟೇಬಲಿನಮೇಲೆ ಇಟ್ಟಾಗ "ಅದು ಮೈಗೆ ಸ್ವಲ್ಪವೂ ಒಳ್ಳೆಯದಲ್ಲ. ಬರೀ <en>doughnut</en>" ಎಂದು ಹೇಳಬೇಕೆಂದಿದ್ದ ಅನಿತಾ ಸುಮ್ಮನಾದಳು. ಹಾಗೇ ಮೌನವಾಗಿ ಟೀ ಕುಡಿಯಲಾರಂಭಿಸಿದಳು.</p>
		<p>ತನಗೂ ಜಯನಿಗೂ ಎಷ್ಟು ವ್ಯತ್ಯಾಸ. ಜಯ ಕಾಲೇಜಿಗೆ ಸಹ ಹೋಗಿರಲಿಲ್ಲ. ಹಳ್ಳಿಯಲ್ಲಿ ಹುಟ್ಟಿಬೆಳೆದು, ಮದುವೆಯಾದ ನಂತರ ಈ ದೇಶಕ್ಕೆ ಬಂದಿದ್ದಳು. ಗಂಡ <en>professor</en> ಆದರೂ, ಓದುವುದರಲ್ಲಿ ಅವಳಿಗೆ ಸ್ವಲ್ಪವೂ ಆಸಕ್ತಿಯಿರಲಿಲ್ಲ. ಮಕ್ಕಳಿಲ್ಲದಿದ್ದರಿಂದ, ಕಾಲ ತಳ್ಳುವುದಕ್ಕೆ ಒಂದು ಸಣ್ಣ ಬಟ್ಟೇ ಅಂಗಡಿಯಲ್ಲಿ ಒಂದೆರಡು ದಿನ <en>part time</en> ಕೆಲಸಮಾಡುತ್ತಿದ್ದಳು. ಬೇಕಾದ್ದನ್ನು ಮಾಡಿತಿಂದು ಗಂಡನಿಗೆ ಅನುಸಾರವಾಗಿ ನಡೆದುಕೊಂಡು ಹಾಯಾಗಿ ಜೀವನ ತಳ್ಳುತ್ತಿದ್ದಳು.</p>
		<p>ಯೋಚನಾಮಗ್ನಳಾದ ಅನಿತಳನ್ನು ನೋಡಿ ಜಯ ಕೇಳಿದಳು, "ನಿನ್ನ ಆ ಕೆಲಸದ ವಿಷಯ ಏನಾಯಿತು ಅನಿತ? <en>Instructor</en> ಕೆಲಸ ಸಿಕ್ಕುವಹಾಗಿದೆಯೇ?"</p>
		<p>ಮಾತಿಲ್ಲದೆ ಅನಿತ ತಲೆ ಆಡಿಸಿದಳು. ಜಯ ಎರಡು <en>doughnut</en> ಮುಗಿಸಿ ಮೂರನೆಯದಕ್ಕೆ ಕೈಹಾಕಿದಾಗ ತಾನೂ ಒಂದು ತೆಗೆದುಕೊಂಡು ತಿನ್ನುವುದಕ್ಕಾರಂಭಿಸಿದಳು.</p>
		<p>ಇಬ್ಬರೂ ಪುನಃ ಟೀ ಕುಡಿದಾಯಿತು. ಅನಿತ ಜಯಳ ಕಡೆ ತಿರುಗಿ ಹೇಳಿದಳು. "ನಾನೂ ನಿನ್ನಂತೆ ಇರಬೇಕಾಗಿತ್ತು ಜಯ. ಸುಮ್ಮನೆ ಕೂತಿರದೆ ಹೋಗಿ ಓದಿ ಓದಿ <en>degree</en> ಗಳನ್ನು ಶೇಖರಿಸಿಕೊಂಡೆ. ಯಾತಕ್ಕೂ ಬೇಡ ಅವು. ಒಂದು ಬಲೆ ಬೀಸಿ ನನ್ನೊಳಗೆ ನಾನೆ ಒಂದು ಹುಲಿಯನ್ನು ಹಿಡಿದು ಹಾಕಿದ್ದೇನೆ ಅಷ್ಟೆ. ಎಲ್ಲಾ ಸರಿಯಾಗಿ ನಡೆಯುತ್ತಿದ್ದಾಗ ಈ ಹುಲಿ ಸುಮ್ಮನಿರುತ್ತೆ. ಈ ನನ್ನ ಕೆಲಸದ ವಿಷಯ ಬಂದಾಗ ಆರ್ಭಟಿಸುತ್ತದೆ. 'ಎಲ್ಲಿ ನನ್ನ ಆಹಾರ? ಎಲ್ಲಿ ನನ್ನ ಪಾಲಿನ ನಿನ್ನ ವಚನಬದ್ಧ? ' ಎಂದು ಒಂದೇ ಸಮನೆ ಘರ್ಜಿಸುತ್ತದೆ. ಇದನ್ನು ತಡೆಯುವುದೇ ನನಗೆ ಕಷ್ಟವಾಗಿಬಿಡುತ್ತದೆ."</p>
		<p>ಜಯ ಎಲ್ಲಾ ಕೇಳಿಸಿಕೊಂಡಳು. ನಲ್ಲಿಯ ಹತ್ತಿರ ಹೋಗಿ ತನ್ನ ಟೀ ಕುಡಿದ ಕಪ್ಪನ್ನು ತೊಳೆದಿಟ್ಟು ಬಂದು ಕುಳಿತಳು. "ಒಂದು ವಿಷಯ ಗೊತ್ತೇ ಅನಿತ?" ಎಂದಳು. ಜಯ ಏನು ಹೇಳುತ್ತಾಳೋ ಎಂದು ಅನಿತ ಕಾತುರಳಾಗಿ ಕುಳಿತಳು. "ಒಂದು ವಿಷಯ ಹೇಳುತ್ತೇನೆ ನೋಡು ಅನಿತ, ನೀನು ಹೇಳುತ್ತಿದ್ದೆಯಲ್ಲ- ಬಲೆಗೆ ಬಿದ್ದ ಹುಲಿ ಅಂತ, ಅದೇ ತರಹದ ಹುಲಿ ನನ್ನಲ್ಲೂ ಒಂದಿದೆ. ನನಗೂ ಅದರ ಆರ್ಭಟ ಚೆನ್ನಾಗಿ ಗೊತ್ತು." ಅನಿತಳೀಗ ನಿಜಕ್ಕೂ ಬೆಪ್ಪಿಳಿದಳು.</p>
		<p class="quote-author"><strong><em>ಡಾ| ಇಂದು ಸೂರ್ಯನಾರಾಯಣ</em></strong><br />(ಕಿಂಗ್ಸ್‍ಟನ್, ರೋಡ್ ಐಲೆಂಡ್)</p>
	</section>
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title">ರಿಹರ್ಸಲ್</h1>
		<p><em>ಆದರೆ, ನೀವು ಅದೇ</em><en>dialogue</en><em>ನೇ ಬಹಳ ಹೊತ್ತು ಹೇಳ್ತಾ ಇದ್ದದ್ದು ಕೇಳಿ ಹೇಗಾದರೂ ಆಗಲಿ ನೋಡಿ ಹೋಗೋಣಂತ ಬಂದ್ವು</em></p>
		<p>'ಅಲ್ಲ' ಅವತ್ತು ಸಾಯಂಕಾಲ ಏನಾಯ್ತೂಂತ' ನಾನು ಆರಂಭಿಸಿದೆ.</p>
		<p>'ಯಾವತ್ತು, ಏನು ಸರಿಯಾಗಿ ಹೇಳೇ'</p>
		<p>'ಅವತ್ತು ಮಾಮೂಲಿನಂತೆ ನಾಟ್ಕದ ಪ್ರ್ಯಾಕ್ಟೀಸು ಆಗ್ತಾ ಇತ್ತು, ಕನ್ನಡ ಸಂಘದಲ್ಲಿ'</p>
		<p>'ಅದೇನು ಮಾಮೂಲಿನಂತೆ ಅಂತೀಯಲ್ಲ. ದಿನಾ ನಾಟ್ಕಾ ಮಾಡ್ತಾರ್ಯೆ ನಿಮ್ಮ ಸಂಘದಲ್ಲಿ?'</p>
		<p>'ದಿನಾಗ್ಲೂ ಪ್ರ್ಯಾಕ್ಟೀಸು ಮಾಡ್ತಾರೆ ಅಂತ ಬೇಕಾದ್ರೂ ಇಟ್ಕೊ, ಅದೂ ತಪ್ಪಿಲ್ಲ. ವರ್ಷಕ್ಕೆ ೫-೬ ನಾಟಕ ಆಡಬೇಕಾದರೆ, ವರ್ಷದಲ್ಲಿ ೭-೮ ತಿಂಗಳಾದರೂ ಪ್ರ್ಯಾಕ್ಟೀಸು ನಡೆಯುತ್ತಲೇ ಇರುತ್ತೆ.'</p>
		<p>'ಹಾಗೇನು! ಮುಂದೆ ಹೇಳು'.. ಅಂದಳು ಗೆಳತಿ ಸುಧಾ.</p>
		<p>'ಒಂದು ದಿನ ಹೀಗೆ ನಾಟಕ ಅಭ್ಯಾಸ ಆಗ್ತಿದ್ದಾಗ ಮಳೆ ಶುರು ಆಯಿತು. ಬಂದಿದ್ದವರೆಲ್ಲ ಮಳೆ ಕಡಿಮೆ ಆಗೋದನ್ನೇ ಕಾದಿದ್ದು ಮನೆಗಳಿಗೆ ಹಿಂತಿರುಗಿದರು. ಉಳಿದವರು ನಾನು, ನನ್ನ ಒಂದೂಕಾಲು ವರ್ಷದ ಮಗು ಇಬ್ಬರೇ'</p>
		<p>'ಅಂದರೆ ನೀವು ಮನೆಗೆ ಹೋಗಲಿಲ್ಲವೆ?'</p>
		<p>'ನಮ್ಮನೆ ಕನ್ನಡ ಸಂಘದ ಪಕ್ಕದಲ್ಲೇ ಇತ್ತು. ನಾನೂ ಮಗುವನ್ನು ಎತ್ತಿಕೊಂಡು ಮನೆಗೆ ಹೋಗಿ ಸರಸರನೆ ಕಿಟಕಿ ಬಾಗಿಲು ಎಲ್ಲ ಮುಚ್ಚಿ ಭದ್ರಪಡಿಸಿದೆ. ರಾತ್ರಿ ಎಂಟೂಕಾಲು ಸಮಯ, ಮನೆಯಲ್ಲಿ ಬೇರೆ ಯಾರೂ ಇದ್ದಿಲ್ಲ.</p>
		<p>'ನಿಮ್ಮೆಜನಮಾನ್ರು?'_ ಸುಧಾ ಕೇಳಿದಳು.</p>
		<p>'ಅವರು ಊರಲ್ಲಿರಲಿಲ್ಲ'</p>
		<p>'ಆಮೇಲೆ?'</p>
		<p>'ನಾನು ಮಗುವನ್ನು ರೂಮಿನಲ್ಲಿ ಬಿಟ್ಟು <en>toilet</en>ಗೆ ಹೋದೆ. ಮಗು ನನ್ನ ಹಿಂದೆಯೇ ಬಂದು ನಾನು ಬಾಗಿಲು ಮುಚ್ಚಿದ ಮೇಲೆ ಹೊರಗಡೆ ನಿಂತು 'ಅಮ್ಮಾ.. ಅಮ್ಮಾ' ಎಂದು ಬಾಗಿಲು ತಟ್ಟುತ್ತಾ ಹಾಗೇ ಹೊರಗಿನಿಂದ ಚಿಲಕ ಹಾಕಿಬಿಟ್ಟ."</p>
		<p>'ಆ ವಯಸ್ಸಿನ ಮಕ್ಕಳಿಗೆ ಅದೊಂದು ಆಟ'- ಸುಧಾ ಹೇಳಿದರು. ನಾನು- 'ಕೃಷ್ಣ, ಕೃಷ್ಣ ಬಾಗಿಲು ತೆಗಿ ಮರಿ. ನೋಡು, ಕೈಲಿ ಚಿಲಕ ಹಿಡಕೊಂಡು ಎಳಿ ತೆಕ್ಕೊಳ್ಳುತ್ತೆ.' ಎಂದು ಅವನನ್ನು ರಮಿಸೊಕ್ಕೆ ಶುರು ಮಾಡ್ದೆ. ಅವನು ಅಮ್ಮನನ್ನು ಕೂಡಿಹಾಕಿದ ಸಡಗರದಲ್ಲಿ ಬಹಳ ಖುಷಿಯಾಗಿಬಿಟ್ಟು ನಗ್ತಾ ಇದ್ದ. ನಾನು ಅವನಿಗೆ ಬಾಗಿಲು ಚಿಲಕ ತೆಗೆಯುವುದನ್ನು ಹೇಳಿ ಕೊಟ್ಟದ್ದೇ ಕೊಟ್ಟದ್ದು. ಅವನಿಗೆ ಯಾವುದೂ ತಿಳೀವಲ್ಲದು. ಒಂದು ಐದು ನಿಮಿಷ ಹತ್ತು ನಿಮಿಷ ಬಹಳ ದೊಡ್ಡ ಕಾರ್ಯಮಾಡಿ ಗೆದ್ದವರಂತೆ ಬಾಗಿಲು ಗುದ್ದಿಕೊಂಡು ಕೇಕೆ ಹಾಕುತ್ತ 'ಅಮ್ಮಾ.. ಕೂಡಾಕ್ದೆ, ಅಮ್ಮಾ.... ಕೂಡಾಕ್ದೆ' ಅಂತಾನೇ ಇದ್ದ. ನಾನು ಒಳಗಿನಿಂದ ಬಾಗಿಲು ತೆಗಿ ಮುದ್ದು, ಪ್ಲೀಸ್' ಎಂದು ಕೂಗುತ್ತಲೇ ನಿಮಿಷ ನಿಮಿಷಕ್ಕೆ ಗಾಬರಿ ಹೆಚ್ಚಿಬಿಡ್ತು. ಇವನು ಹೊರಗೆ, ನಾನು ಒಳಗೆ ಹೀಗೇ ಎಷ್ಟೊತ್ತು ಕಳೆಯುವುದಪ್ಪ ಅಂತ ಭಯವಾಯ್ತು. ಈ ವೇಳೆಗೆ ಅಮ್ಮ ಏಕೋ ಹೊರಕ್ಕೆ ಬರ್ತಿಲ್ಲ ಎನಿಸಿ ಮಗು ಅಳೋಕ್ಕೆ ಮೊದಲಿಡ್ತು. ಕ್ಷಣ ಕ್ಷಣಕ್ಕೂ ಗಾಬರಿ ಹೆಚ್ಚಿ ಧ್ವನಿ ಏರುತ್ತಲೇ ಹೋಯಿತು. ಇದೀಗ ನನಗೆ ತುಂಬಾ ಭಯವಾಗಿ ಹೋಯ್ತು. ಇನ್ನು ಈ ಹೊತ್ತಿನಲ್ಲಿ ಮನೆಗೆ ಯಾರೂ ಬರುವ ಸಂಭವವೂ ಇಲ್ಲ. ಬೆಳಗಿನವರೆಗೂ ನಾನು ಹೊರಗೇ ಬರದಿದ್ದರೆ ಮಗು ಅತ್ತೂ ಅತ್ತೂ ಹೆದರಿ ಸುಸ್ತಾಗಿ.. ಅಯ್ಯೋ... ಮುಂದೆ ನನಗಿದನ್ನೆಲ್ಲ ಊಹಿಸಲೂ ಆಗದೆ ಮೈ ನಡುಕ ಬಂತು.</p>
		<p>ಈಗ ನಾನೇ ಹೇಗಾದರೂ ಹೊರಕ್ಕೆ ಬರಬೇಕು. ನಾನಿದ್ದ <en>toilet</en>ಗೂ ಸ್ನಾನದ ಮನೆಗೂ ಮಧ್ಯೆ ಇರುವ ಅಡ್ಡ ಗೋಡೆ ಬಹಳ ಎತ್ತರವಿದೆ. ದಾಟುವುದು ಅಸಾಧ್ಯ. ಇರುವ ಒಂದು ಚಿಕ್ಕ ಕಿಟಕಿ(ವೆಂಟಿಲೇಟರ್) ಹತ್ತಿ ಹೊರಕ್ಕೆ ಹಾರಬೇಕು! ನೆಲದಿಂದ ಸುಮಾರು ಏಳು ಅಡಿ ಎತ್ತರ ಇರುವ ಕಿಟಕಿಯಲ್ಲಿ ಅಳವಡಿಸಿದ್ದ ಗಾಜುಗಳನೆಲ್ಲ ತೆಗೆದಿರಿಸಿದೆ. ಕಿಟಕಿಯ ಮೂಲಕ ಹೊರಕ್ಕೆ ಹೋದರೆ, ಹೇಗಾದರೂ ಮನೆ ಒಳಕ್ಕೆ ಹೋಗಿ ಮಗುವನ್ನು ಎತ್ತಿಕೊಳ್ಳಬಹುದು ಎನ್ನಿಸ್ತು. ಕಿಟಕಿಯಲ್ಲಿ ಕೈ ಬೆರಳು ಊರಿ ಗೋಡೆ ಮೇಲೆ ಮಂಗನಂತೆ ಕಾಲುಗಳನ್ನು ಊರಿ ಕಿಟಕಿ ಹತ್ತುವ ಪ್ರಯತ್ನ ಮಾಡಿದೆ, ಸಾಧ್ಯವಾಗಲಿಲ್ಲ. ಕಿಟಕಿ ಎತ್ತರಕ್ಕೂ ಐದಾರು ಸಲ ನೆಗೆದೆ. ಕೊನೆಗೊಮ್ಮೆ ಹಾರಿ ಎರಡು ಮೊಣಕೈಗಳನ್ನೂ ಊರಿ ಆ ಎರಡು ಅಡಿ ಚದರದ ಕಿಟಕಿಯಿಂದಾಚೆ ಬಗ್ಗಿದೆ. ಕಾಲುಗಳನ್ನು ಮೇಲಕ್ಕೆ ಎಳೆದುಕೊಂಡು ಅಲ್ಲಿಂದ ತೂರಿ ಹೋಗುವುದು ಅಷ್ಟೇನೂ ಸುಲಭ ಎನಿಸಲಿಲ್ಲ. ಈಗ ಹೇಗೋ ನನ್ನ ದೊಡ್ಡ ದೇಹವನ್ನು ಮುದುರಿ ಚಿಕ್ಕ ಕಿಟಕಿಯಲ್ಲಿ ಕೂತೆ. ಗಟ್ಟಿಯಾಗಿ ಕೂಗಿಕೊಂಡರೆ ಯಾರಾದರೂ ಸಹಾಯಕ್ಕೆ ಬರುತ್ತಾರೆಂಬ ಆಸೆ. ಏನೆಂದು ಕೂಗುವುದು? ಹಿಂದಲ ಮನೆಯಾಕೆಯ ಹೆಸರನ್ನೇ ಕೂಗಿದೆ- 'ಕಾಮಾಕ್ಷಿ, ಕಾಮಾಕ್ಷಿ... ...' ನನ್ನ ಕಂಠ ನೂರು ಅಡಿ ಸಾಗಿ ಆಕೆಯ ಕಿವಿಗೆ ಬೀಳಲಿಲ್ಲವೇನೋ. <en>`Help Help'</en> ಎಂದು ಕೂಗಿದರೆ ನಾನು ಕಷ್ಟದಲ್ಲಿ ಇದ್ದೇನೆಂದು ಅರ್ಥವಾಗಿತ್ತೆ ಎನಿಸಿತು. ಅಕ್ಕ ಪಕ್ಕದ ಮನೆಗಳು ತೀರಾ ದೂರ. ಅವರಿಗೆ ಕೇಳಿಸುವ ಸಂಭಂವವೇ ಇಲ್ಲ. ಕೇಳಿಸಿದರೆ ಹಿಂದಿನ ಮನೆಯವರಿಗೆ ಮಾತ್ರ ಕೇಳಬೇಕು. ಆದರೆ ಊಹೂಂ, ಎಷ್ಟು ಕೂಗಿದರೂ ಏನೂ ಪ್ರಯೋಜನವಾಗಲಿಲ್ಲ. ಈಗ ಗಂಟಲೊತ್ತರಿಸಿ ಬಂದು ಅಳುವ ಸರದಿ ನನ್ನದಾಯಿತು. ಕಿಟಕಿಗೆ ಹಾರಿ ಹತ್ತುವ ಸಾಹಸದಲ್ಲಿ ಬಳೆಗಳು ಒಡೆದು ಗಾಯಗಳಾಗಿತ್ತು; ಕೈ ಕಾಲೆಲ್ಲ ತರಚಿಕೊಂಡಿತ್ತು. ಸಣ್ಣ ಕಿಟಕಿಯಲ್ಲಿ ಮುದುರಿ ಸೊಟ್ಟಗೆ ಕುಳಿತು ಮೈ ಕೈಯೆಲ್ಲ ನೋಯುತ್ತಿತ್ತು. ಯಾವ ಗಳಿಗೆಯೂ ನಾನು ಆಯತಪ್ಪಿ ಬೀಳುವ ಸ್ಥಿತಿಯಲ್ಲಿದ್ದೆ. ಬಿದ್ದರೆ ಶೌಚಗೃಹದಿಂದ ಹೊರಗೆ ಹೋಗುವ ಅವಕಾಶ ತಪ್ಪಿದಂತೇ ಸರಿ. ಗಂಟಲು ಹರಿದರೂ ಸರಿ, ನನ್ನ ಕೂಗು ಯಾರಿಗಾದರೂ ಕೇಳಿಸಿ ಅವರು ಬರುವವರೆಗೂ ಈ ಕಿಟಕಿಯಿಂದ ಇಳಿಯದೆ <en>`Help Help'</en> ಎಂದು ಕೂಗುತ್ತಲೇ ಇದ್ದೆ. ಅಳು... ಭಯ.. ನಿರಾಸೆ... ಮಗು ನಿಂತು ಸುಸ್ತಾಗಿ ನೆಲದ ಮೇಲೆ ಹೊರಳಾಡಿ ಅಳಲು ಮೊದಲಿಟ್ಟಿತ್ತು. ನನ್ನ ಆರ್ತನಾದ ನಿಲ್ಲಲಿಲ್ಲ. ಹದಿನೈದು ಇಪ್ಪತ್ತು ನಿಮಿಷಗಳ ಅರಚಾಟ ಕೊನೆಗೂ ಯಾರಿಗೋ ಮುಟ್ಟಿತು!</p>
		<p>ಗಂಡಸರೊಬ್ಬರ ಕಂಠ ಕೇಳಿಸಿತು- 'ಬಾಗಿಲು ತೆಗೆಯಿರಿ ನಾನು ಸಹಾಯ ಮಾಡಲು ಬಂದಿದ್ದೇನೆ' (ತಮಿಳಿನಲ್ಲಿ ಮಾತಾಡಿದರು)</p>
		<p>ಸಧ್ಯ ಬದುಕಿದೆಯಾ ಬಡಜೀವ ಎಂದುಕೊಂಡು 'ನಾನು ಬಾಗಿಲು ತೆಗೆಯಲಾರೆ, ನನ್ನ ಮಗು ನನ್ನನ್ನು ಕೂಡಿ ಹಾಕಿದೆ ನೀವೇ ಅಂಗಳದ ಗೋಡೆ ಹಾರಿ ಒಳಕ್ಕೆ ಬಂದು ಬಾಗಿಲು ತೆಗೆಯಬೇಕು! ಎಂದೆ.</p>
		<p>ಹಿಂದಲ ಮನೆಯಿಂದ ವಯಸ್ಸಾದವರೊಬ್ಬರೂ, ಆತನ ಮಗನೂ ಹಿತ್ತಲ ಗೋಡೆ ಹಾರಿ ಅಂಗಳಕ್ಕಿಳಿದು, ಕೋಲುಗಳನ್ನು ಕಿಟಕಿಯಿಂದ ತೂರಿಸಿ ಬಾಗಿಲ ಚಿಲಕ ತೆಗೆದುಕೊಂಡು ಮನೆಯೊಳಕ್ಕೆ ಬಂದರು, ನಾನಿದ್ದ ಶೌಚ ಗೃಹದ ಬಾಗಿಲು ತೆಗೆದರು. ಈ ವೇಳೆಗೆ ನನಗೆ ಹೋದ ಜೀವ ಬಂದ ಹಾಗಾಗಿತ್ತು. ಕಿಟಕಿಯಿಂದ ಇಳಿದು ಹೊರ ಬಂದೆ, ನನ್ನನ್ನು ಉಳಿಸಿದ ಆ ಹಿರಿಯರು ನನ್ನ ಪಾಲಿಗೆ ದೇವರಂತೆ ಕಂಡರು.</p>
		<p>ನಾನು ಹೇಳಿದೆ- 'ತುಂಬಾ <en>thanks.</en>. ನೀವು ನನ್ನ ಮಗುವಿನ ಜೀವ ಉಳಿಸಿದಿರಿ. ಬೆಳಗಿನವರೆಗೂ ಮಗು ಅತ್ತಿದ್ದರೆ ಅದರ ಗತಿ ಏನು ಆಗುತ್ತಿತ್ತೊ! ನೀವು ಈ ಸಮಯಕ್ಕೆ ದೇವರಂತೆ ಬಂದ್ರಿ. ಮಗು ಕೃಷ್ಣ ನನ್ನ ತೋಳುಗಳೊಳಗೆ ಭದ್ರವಾಗಿ ಸೇರಿಕೊಂಡ. ಬಂದಿದ್ದವರಲ್ಲಿ ಚಿಕ್ಕಾತ <en>Help Help</en> ಎಂದು ನೀವು ಕೂಗಿದ್ದು ಸುಮಾರು ಹೊತ್ತು ಕೇಳಿಸಿತು. ನಾವು ನೀವೆಲ್ಲೊ ನಾಟಕದ ರಿಹರ್ಸಲ್ ಮಾಡ್ತಾ ಇದ್ದೀರಿ ಅಂದ್ಕೊಡ್ವಿ, ಆದರೆ ನೀವು ಅದೇ <en>dialogue</en>ನೇ ಬಹಳ ಹೊತ್ತು ಹೇಳ್ತಾ ಇದ್ದದ್ದು ಕೇಳಿ ಇದು ನಾಟಕ ಇರಲಾರ್ದು, ಹೇಗಾದರೂ ಆಗಲಿ ನೋಡಿ ಹೋಗೋಣ ಅಂತ ಬಂದ್ವು' ಎನ್ನಬೇಕೆ?</p>
		<p>ಅಲ್ಲ ಈ ಮುಕ್ಕಾಲು ಗಂಟೆಯ ಈ ಪಾಟಿ ಪರದಾಟ, ಕಿರಿಚಾಟ ಎಲ್ಲವನ್ನೂ ಲಘುವಾಗಿ ಆತ ನಾಟಕದ ರಿಹರ್ಸಲ್ ಎಂದುಕೊಂಡ್ರಲ್ಲ ಎಂದು ನನಗೆ ತಲೆ ತಿರುಗಿ ಬರುವಂತೆ ಆಯ್ತು. ಹೇಗೋ ಚೇತರಿಸಿಕೊಂಡು ನಗಬೇಕಾಯ್ತು'. ನನ್ನ ಕತೆ ಕೇಳಿ ಸುಧಾ ಬಿದ್ದು ಬಿದ್ದು ನಕ್ಕಳು.</p>
		<p>ಈ ಘಟನೆ ಜರುಗಿ ೧೭ ವರ್ಷಗಳು ಕಳೆದಿವೆ. ನಾಟಕದ ತಯಾರಿ ನಡೆಯೋವಾಗ ಒಬ್ಬೊಬ್ಬರಿಗೆ ಒಂದೊಂದು ಬಗೆಯ ಅನುಭವ ಉಂಟಾಗುತ್ತೆ. ಆದರೆ ನನ್ನ ನಿಜ ಜೀವನದ 'ನಾಟಕದ ರಿಹರ್ಸಲ್' ಒಂದು ಮರೆಯಲಾರದ ಅಪೂರ್ವ ಅನುಭವ.</p>
		<p class="quote-author"><strong><em>-ನೀರಜಾ ಅಚ್ಯುತರಾವ್,</em></strong>(ನೈವೇಲಿ.)</p>
		<p class="quote-author"><strong>
		</section>
		<section class="level1 numbered" epub:type="chapter" role="doc-chapter" id="id-011">
			<h1 class="level1-title" epub:type="title">ಪಯಣ</h1>
			<p><em>ಅಮೆರಿಕಾದಲ್ಲೆ ಹುಟ್ಟಿ ಬೆಳೆದವರಂತೆ 'ವಿಲ್ ಯು ಮ್ಯಾರಿ ಮಿ' ಎಂದಾಗ... ರಾಜಕುಮಾರ ಬಿಳೀ ಕುದುರೆಯ ಮೇಲೆ ಬಂದು.... ನನ್ನ ಎಲ್ಲ ಕನಸುಗಳೂ ನನಸಾದಂತಾದವು. ಕಾಮನ ಬಿಲ್ಲಿನ ಮೇಲೆ ನಡೆದು ಆ ತುದಿಗೆ ತಲುಪುವ ಪಯಣ ಮಾಡಲಾಯಿತು.</em></p>
			<p>ನ್ಯೂಯಾರ್ಕಿನಿಂದ ಬಂದ ಈ "ಗುಡ್ ಕುಕಿಂಗ್""ತರುಣ ವೈದ್ಯನನ್ನು ನಾನು ಮೊಟ್ಟ ಮೊದಲು ಬೆಂಗಳೂರಿನಲ್ಲಿ ನೆಂಟರೊಬ್ಬರ ಮನೆಯಲ್ಲಿ ಭೇಟಿಯಾದಾಗ, 'ಮೈಸೂರಿಗೆ ನಿಮ್ಮ ಮನೆಗೆ ಬರಬೇಕೆಂದಿದ್ದೇನೆ'- ಎಂದರು ಆತ. ನ್ಯೂಯಾರ್ಕಿನ ವಿಶ್ವವಿದ್ಯಾಲಯವೊಂದರಲ್ಲಿ ನಾಲ್ಕನೇ ವರುಷ "ಜನರಲ್ ಸರ್ಜರಿ" ಮಾಡುತ್ತಿದ್ದ ಈ ಅವಿವಾಹಿತ ತರುಣ ನನ್ನನ್ನು ಮೈಸೂರಿನಲ್ಲಿ ಬಂದು ನೋಡುತ್ತೇನೆ ಎಂದಾಗ ಯಾಕೆ ಎನ್ನುವಷ್ಟು ಮೂರ್ಖಳು ನಾನಲ್ಲ. ಆದರೆ ಮನಸ್ಸಿನಲ್ಲಿಯೇ ನಾನಂದುಕೋಂಡೆ; ಚೆನ್ನಗಿದ್ದಾರೆ, ಸರ್ಜನ್ ಬೇರೆ, ಅವರುಗಳು ಗೊಂಬೆಗಳ ಹಾಗೆ ಹುಡುಗಿಯರನ್ನು ಹುಡುಕುತ್ತಾರಲ್ಲ?! ಎಷ್ಟು ಚೆನ್ನಾಗಿರುತ್ತಾರೆ ಆ ತರುಣಿಯರು! ಇವರುಗಳಿಗೆ ಬುದ್ಧಿ ಇಲ್ಲ.</p>
			<p>ಒಂದೆರಡು ದಿನಗಳಲ್ಲಿಯೇ ಆತ ಮೈಸೂರಿಗೆ ಬಂದು ನಮ್ಮ ಮನೆಯವರನ್ನೆಲ್ಲಾ ಭೇಟಿಯಾಗಿ ಅವರ ಒಪ್ಪಿಗೆ ಪಡೆದು ಅಮೆರಿಕದಲ್ಲಿಯೇ ಹುಟ್ಟಿ ಬೆಳೆದವರಂತೆ "ವಿಲ್ ಯೂ ಮ್ಯಾರಿ ಮಿ?" ಎಂದಾಗ ಬಹಳ ನಾಟಕ ಆಡುತ್ತಿದ್ದಾರೆ ಅನ್ನಿಸಿತು. ಈ ಬೂಟಾಟಿಕೆ ನನಗೂ ಇಷ್ಟವೇ ಆಯಿತು.</p>
			<p>ಅಲ್ಲಿಂದ ಮೂರು ವಾರಗಳಲ್ಲಿ ನಮ್ಮ ನಿಶ್ಚಿತಾರ್ಥ, ಮದುವೆ ಆಗಿ ಅಲ್ಲಿಂದ ಒಂದು ವಾರದಲ್ಲಿ ನನ್ನ ಸರ್ಜನ್ ಅಮೆರಿಕಾಕ್ಕೆ ಹಿಂದಿರುಗಿದರು. 'ರಾಜಕುಮಾರ ಬಿಳಿಕುದುರೆಯ ಮೇಲೆ ಬಂದು .....' ಎಂದ ಹಾಗೆ ನನ್ನ ಜೀವನದ ಎಲ್ಲ ಕನಸುಗಳೂ ನನಸಾದ ಹಾಗೆ ಕಂಡಿತು. ಶ್ರೀಮಂತ ಸುಂದರ ಸರ್ಜನ್ ಇನ್ನೇನು ಬೇಕು ಜೀವನದಲ್ಲಿ? ಕಾಮನಬಿಲ್ಲಿನ ಮೇಲೆ ನಡೆದು ಆ ತುದಿಗೆ ತಲುಪಿದ ಹಾಗೆ.</p>
			<p>ಐದು ತಿಂಗಳು "ವಿಸಾ" ಸಿಗುವವರೆಗೆ ಬೆಂಗಳೂರಿನಿಂದ ಬೊಂಬಾಯಿಗೆ ಯಾವ ಸೀರೆ ಉಡಲಿ; ಅಲ್ಲಿಂದ ನ್ಯೂಯಾರ್ಕಿಗೆ ಯಾವ ಸೀರೆ ಉಡಲಿ, ಇಲ್ಲ; ಬೇರೆ ತರಹದ ಉಡುಗೆ ಏನಾದರೂ ಕೊಂಡುಕೊಳ್ಳುವುದೆ? ಯಾವ ಒಡವೆ ಯಾವ ಸೀರೆಗೆ ಹೊಂದಿಕೆ ಆಗಬಹುದು ಎಂದು ಲೆಕ್ಕ ಹಾಕಿಕೊಂಡು ಅಂಗಡಿಯಿಂದ ಅಂಗಡಿಗೆ ಸುತ್ತು ಹೊಡೆಯುವುದರಲ್ಲೇ ನಾಲ್ಕು-ಐದು ತಿಂಗಳುಗಳು ಕಳೆದುಹೋದುವು. ಅಂತೂ ಕೊನೆಗೆ ಆ ದಿನ ಬಂತು. ಬೆಂಗಳೂರಿನಲ್ಲಿ ವಿಮಾನ ಹತ್ತಿ, ಬೊಂಬಾಯಿಯಲ್ಲಿ ಇನ್ನೊಂದು ವಿಮಾನ ಹತ್ತಿ ಅಂತೂ ನ್ಯೂಯಾರ್ಕ್ ತಲುಪಿದ್ದಾಯಿತು. ನನ್ನ ಅತಿ ಸುಂದರವಾದ ಜರಿ ಬುಟ್ಟಾ ಇರುವ ಶಿಫಾನ್ ಜಾರ್ಜೆಟ್ ಸೀರೆ ನಲುಗಿ ತೀರ ಅವಲಕ್ಷಣವಾಗಿ ಕಾಣಿಸುತ್ತಿತ್ತು. ಕೂದಲು ಕೆದರಿತ್ತು. ಅರ್ಧ ಪಾಲು ಒಡವೆಗಳನ್ನೆಲ್ಲಾ ಹೇರಿಕೊಂಡು ಬಂದಿದ್ದು ಕೆನಡಿ ವಿಮಾನ ನಿಲ್ದಾಣದಲ್ಲಿ ನೀಟಾಗಿ ಕಾಣಿಸುತ್ತಿದ್ದ ಜನರ ಮಧ್ಯೆ ನಾನು ಕೆದರಿದ ಕೂದಲು, ನಲುಗಿದ ಸೀರೆ, ಹೇರಿಕೊಂಡ ಒಡವೆಗಳ ಒಳಗೆ ಜಿಪ್ಸಿಗಳ ತರಹ ಕಾಣಿಸುತ್ತಿದ್ದೇನೋ ಎಂದು ಮನಸ್ಸಿಗೆ ಮುಜುಗರವಾಯಿತು.</p>
			<p>ಇಮ್ಮಿಗ್ರೇಶನಲ್ಲಿ ಕೆಲಸಮಾಡುವಾಕೆಯಂತೂ "ಏರ್ ಇಂಡಿಯಾ"ದ ಜನರನ್ನು ಜಿಪ್ಸಿಗಳಂತೆಯೇ ನಡೆಸಿಕೊಂಡಳು. ನಾವು ಮುಂದೆ ಹೋದಾಗಲೆಲ್ಲ "ಸಿಟ್ ಡ್ಯಾವನ್" ಎಂದು, ಎರಡು ಘಂಟೆ ಕಾಯಿಸಿ ಕೊನೆಗೆ ವಯಸ್ಸಾದ ಹೆಂಗಸೊಬ್ಬಳು ಅವಳ ಬದಲಿಗೆ ಬಂದ ಮೇಲೆ ನನ್ನ "ಇಮ್ಮಿಗ್ರೇಶನ್" ಕಾರ್ಯ ಮುಗಿದು ಹೊರಗೆ ಬಂದಾಗ ಒಂದು ಬಾರಿ ಮನೆ ತಲುಪಿದರೆ ಸಾಕು ಎನ್ನಿಸಿತ್ತು. ನಮ್ಮವರು ಎರಡು - ಮೂರು ಘಂಟೆ ಮೊದಲೆ ಬಂದಿದ್ದರಂತೆ- ಕಾದು ಕಾದು ಸುಸ್ತಾಗಿದ್ದರು. ಅಂತೂ ಕೊನೆಗೂ "ಅಪಾರ್ಟ್‍ಮೆಂಟ್" ಸೇರಿದ್ದಾಯಿತು.</p>
			<p>ಅಮೆರಿಕಾಕ್ಕೆ ನಾನು ಹೋಗುತ್ತಿದ್ದೇನೆ ಎಂದಾಗ ನೆಂಟರ, ನೆರೆಹೊರೆಯವರ, ಗೆಳತಿಯರ ಕಣ್ಣಲ್ಲಿ ನಾನು ಕೆಲವು ದಿನಗಳ ಮಟ್ಟಿಗೆ ಹೀರೋಯಿನ್ ಆಗಿದ್ದೆ.<br />ಎಷ್ಟೊಂದು ಕನಸುಗಳು. ಕೆನಡಿ ವಿಮಾನ ನಿಲ್ದಾಣ ಮುಟ್ಟಿದಾಗ ಕನಸಿನ ಮೊದಲ ಅಂಕ ಮುಗಿಯುತು. ಕಂದು ಬಣ್ಣದ ಅವ್ಯವಸ್ಥವಾಗಿ ಕಾಣುವ ಜನರಿಗೆ ಸಿಗುವ ಸ್ವಾಗತ ಹಾರ್ದಿಕವಾಗಿರುವುದಿಲ್ಲ ಎಂಬ ಕಹಿಸತ್ಯವನ್ನು ಒಪ್ಪಿಕೊಳ್ಳಲಾರದೆ ಹೆಣಗಾಡುತ್ತಿದ್ದ ಹಾಗೆಯೇ ಜೀವನದಲ್ಲಿ ಹೊಸದೊಂದು ಪಯಣ ಮೊದಲಾಗಲಿದೆ ಎಂದು ನನಗೆ ಅರಿವಾಗಲಿಲ್ಲ.</p>
			<p>ನನ್ನ ಸರ್ಜನ್‍ನ 'ಅಪಾರ್ಟ್‍ಮೆಂಟ್' ತುಂಬಾ ಅಚ್ಚುಕಟ್ಟಾಗಿದ್ದಿರಬಹುದು ಎಂದು ನಾನೇನೂ ಅಂದುಕೊಂಡಿರಲಿಲ್ಲ. ನನ್ನ ಅಪಾರ್ಟ್‍ಮೆಂಟ್‍ನಲ್ಲಿ ವೈದ್ಯಕೀಯ ಮಾಸಿಕಗಳು ಬಿಟ್ಟರೆ ಹೆಚ್ಚಿಗೆ ಇನ್ನೇನೂ ಇರಲಿಲ್ಲ. ದೇವರ ದಯೆಯಿಂದ ಅಪಾರ್ಟ್‍ಮೆಂಟ್ ಒಳ್ಳೇ ಮರ್ಯಾದಸ್ಥ ನೆರೆಹೊರೆಯಲ್ಲಿತ್ತು. ಬಾಗಿಲು ಹಾಕಿಕೊಂಡು ಒಳಗೆ ಕುಳಿತುಕೊಂಡು ವೈದ್ಯಕೀಯ ಪರೀಕ್ಷೆಗಳಿಗೆ ತೈಯಾರಿ ನಡೆಸುತ್ತಿದ್ದ ಆ ದಿನಗಳಲ್ಲಿ ಜೀವನ ಒಂದು ತರಹದ ಬಂಧನವಾಗಿತ್ತು. ನೆರೆಹೊರೆ ಗೊತ್ತಿಲ್ಲ; ಮನೆಯಿಂದ ದೊರ ಹೋಗಲು ಧೈರ್ಯವಿಲ್ಲ, ಅಡಿಗೆ ಸಾಮಗ್ರಿ ತರುವವರಿಂದ ಹಿಡಿದು ಏನೊಂದು ಕೆಲಸ ಮಾಡುವಾಗಲೂ ಎಲ್ಲಿ ಏನು ತಪ್ಪು ಮಾಡುತ್ತೇನೋ ಎಂಬ ಭಯ. ನನ್ನನ್ನು, ನನ್ನ ಜನ, ನನ್ನ ದೇಶವನ್ನು ಅಮೆರಿಕಾಕ್ಕೆ, ಅಮೆರಿಕಾದ ಜನರಿಗೆ ಹೋಲಿಸಿದಾಗೆಲ್ಲಾ- ನನ್ನ ಜನ, ನನ್ನ ದೇಶ ಎಲ್ಲ ಕೀಳಾಗಿ ಕಾಣಿಸತೊಡಗಿತು. ಜನ ಯಾವ ತರಹದ ಬಟ್ಟೆ ಹಾಕಿದ್ದಾರೋ, ಕೂದಲು ಯಾವ ತರಹ ಬಾಚಿದ್ದಾರೋ ಎಂದು ನೋಡಿ ಅದನ್ನು ಅನುಕರಿಸುವುದೇ ಮೊದಲ ದಿನಗಳಲ್ಲಿ ನಾನು ಮಾಡಿದ ಕೆಲಸ. ನನ್ನ ವೈದ್ಯಕೀಯ ಜೀವನದಲ್ಲಿ ಬದಲಾವಣೆಗಳಾಗುತ್ತಿದ್ದಂತೆಯೆ ಮನಸ್ಸಿನಲ್ಲಿ ಸಮುದ್ರಮಂಥನ ನಡೆದಿತ್ತು. ನಾನು ಯಾರು? ಎಲ್ಲಿದ್ದೇನೆ ಎಂದು ನನ್ನನ್ನು ನಾನೇ ನೂರು ಬಾರಿ ಕೇಳಿಕೊಳ್ಳುತಿದ್ದೆ. ಈಜು ಉಡುಗೆ ಧರಿಸಿ ಸಮುದ್ರತೀರದಲ್ಲಿ ಕುಳಿತರೂ, ಡಿಸ್ಕೋದಲ್ಲಿ ಡ್ಯಾನ್ಸ್ ಮಾಡಿದರೂ ಅಮೆರಿಕನ್ನರು ಕೇಳುವುದು ಒಂದೇ ಪ್ರಶ್ನೆ- <en>"Where are you from?"</en> 'ನಾನು ಭಾರತೀಯಳು'! ಹೌದು, ಭಾರತದ ಬಗ್ಗೆ ನನಗೆ ಏನು ಗೊತ್ತಿದೆ? ಭಾರತವನ್ನು ನಾನು ಈ ದೇಶದಲ್ಲಿ ಯಾವರೀತಿಯಲ್ಲಿ ಪ್ರತಿನಿಧಿಸುತ್ತಿದ್ದೇನೆ? ನನ್ನ ನಡವಳಿಕೆ ನನ್ನ ದೇಶಕ್ಕೆ ಗೌರವ ತರುವಂತಹದ್ದೇ? ಎಂಬ ಪ್ರಶ್ನೆ ನನ್ನ ಕಣ್ಣಮುಂದೆ ಹಲವಾರು ಬರತೊಡಗಿತು.</p>
			<p>ಅಂತಾರಾಷ್ಟ್ರೀಯ ಮಟ್ಟದಲ್ಲಿ ನನ್ನ ತಾಯಿನಾಡಿಗೆ ಯಾವ ತರಹದ ಪದವಿ ಗೌರವಗಳು ಇಲ್ಲ. ನನ್ನ ಬಡ ತಾಯನಾಡಿಗೆ ಯಾವ ರಾಜಕೀಯ ಬಲವೂ ಇಲ್ಲ, ನನ್ನ ದೇಶ ಬಡ ದೇಶ. ಅಲ್ಲಿ ಅತುಲವಾಗಿ ಸಿಗುವ ಸಾಮಗ್ರಿ, ಜನ ಸಾಮಗ್ರಿ ಒಂದೇ. ಕೋಟಿ ಕೋಟಿ ಜನ, ಅಷ್ಟೆ ಪ್ರಮಾಣದ ಕೊಳಚೆ ಕಸ. ಇದನ್ನು ಅರಿತಿರುವ ಪಾಶ್ಚಿಮಾತ್ಯ ಸಮಾಜ ನಮ್ಮನ್ನು ನೋಡುವಾಗ ಅವರ ಮನಸ್ಸಿನ ಕಣ್ಣಿನಲ್ಲಿ ಬಹುಶಃ ಹಸಿದ ಹೊಟ್ಟೆಯ ಅರ್ಧ ನಗ್ನ ಮಕ್ಕಳು ಕಾಣಿಸುತ್ತಿರಬಹುದು. ಆದರೆ ಭಾರತ ದೇಶದ ಬಡತನದ ಆಚೆ, ಕಣ್ಣಿಗೆ ಕಾಣದ ಕೈಯಿಂದ ಮುಟ್ಟಲಾಗದ ಘನತೆ ಏನೋ ಇದೆ ಎಂದು ಪಾಶ್ಚಿಮಾತ್ಯರಿಗೆ ಅರಿವಿದೆ. ಅದೇನೆಂದು ಅವರಿಗೆ ಅರ್ಥವಾಗಿಲ್ಲ, ಅದೇನೆಂದು ನನಗೂ ಅರ್ಥವಾಗುವುದಿಲ್ಲ, ಆದರೆ ಅದಿರುವುದು ಮಾತ್ರ ಸತ್ಯ. ನಾನು ಯಾವ ತರಹದ ವೇಷ ಭೂಷಣ ಧರಿಸಿದರೂ, ಯಾವ ನುಡಿ ಆಡಿದರೂ ನಾನು ಅತೀವ ಬಡತನದ ಬೇಗೆಯಿಂದ ಮೇಲೇಳಲಾಗದೆ ತೊಳಲಾಡುತ್ತಿರುವ ದೇಶದಿಂದ ವಲಸೆ ಬಂದವಳು. ಈ ಬಡದೇಶ ಸಾವಿರಾರು ವರುಷಗಳ ಹಿಂದೆ ಹಲವಾರು ಜ್ಞಾನಿಗಳಿಗೂ ಅಪೂರ್ವವಾದ ಒಂದು ಸಂಸ್ಕೃತಿಗೂ ಜನ್ಮವಿತ್ತಿತ್ತು. ಅದರ ನೆರಳಿನಲ್ಲಿ ಭಾರತೀಯರು ಇಂದೂ ಶಾಂತವಾಗಿ ಬದುಕಿದ್ದಾರೆ. ಅಲ್ಲಿಂದ ಮುಂದೆ ಭಾರತೀಯರ ಜ್ಞಾನದಾಹ ಇಂಗಿ ಹೋಯಿತೇನೋ? ಅಲ್ಲಿಂದ ಮುಂದೆ ಭಾರತೀಯರು ಹೆಚ್ಚೇನೂ ಸಾಧಿಸಲಿಲ್ಲ. ಆದರೆ ಆ ಉದಾತ್ತ ಸಂಸ್ಕೃತಿಯ ಬೆನ್ನೆಲುಬು ಇಲ್ಲದೇ ಇದ್ದಲ್ಲಿ ನಾನು ನೀರಿಗೆ ಬಿದ್ದ ಉಪ್ಪಿನ ಗಡ್ಡೆಯಂತೆ ಕರಗಿ ಇಲ್ಲವಾಗುತ್ತೇನೆ ಎಂಬ ಅರಿವು ನನಗಾಯಿತು. ನಾನು ಭಾರತೀಯಳು ಎಂಬ ಅರಿವಿನ ಜತೆಗೆ ನನ್ನ ಗುರಿ ಏನು? ಅದನ್ನು ಸಾಧಿಸಲು ಏನು ಮಾಡಬೇಕು? ಎಂಬ ಪ್ರಶ್ನೆ ನನ್ನನ್ನು ಕಾಡತೊಡಗಿದೆ. ಅಹಂ ಅನ್ನು ತಗ್ಗಿಸಿ ಜನರಿಗೆ ಹೊಂದಿಕೊಂಡು, ಕಷ್ಟಪಟ್ಟು ಕೆಲಸಮಾಡಿ, ಗುರಿಯ ಕಡೆಗೆ ಸಾಗಬೇಕು. ಗುರಿ ಯಾವುದಾದರೇನು? ಬೆಳೆದು ಬಂದ ಸಂಸ್ಕೃತಿ, ಬದುಕು ಸಾಗಲಿರುವ ಸಂಸ್ಕೃತಿ ಎರಡೂ ಉದಾತ್ತವೇ. ಅವೆರಡರಿಂದಲೂ ಉದಾತ್ತ ಧ್ಯೇಯಗಳನ್ನು ನಮ್ಮ ಬಾಳಿಗೆ ಅಳವಡಿಸಿಕೊಂಡು, ಒಂದು ಉದಾತ್ತ ಸಮಾಜವನ್ನು ರಚಿಸಬೇಕಾದ ಅವಶ್ಯಕತೆ ಇದೆ ಎನ್ನುವ ಇನ್ನೊಂದು ವಿಚಾರವೂ ನನಗೆ ಅರಿವಾಗತೊಡಗಿತ್ತು. ನನ್ನ ದೇಶ ಇರುವುದೂ ಒಂದು ಸತ್ಯ; ಈ ಸಂಸ್ಕೃತಿಯೂ ಒಂದು ಸತ್ಯ. ಇದರ ಮಧ್ಯೆ ನಮ್ಮವರೂ ಪಾಶ್ಚಿಮಾತ್ಯರೂ ನಮ್ಮನ್ನು ಗೌರವಿಸುವಂತಹ ಸಮತೂಕವನ್ನು ಸಾಧಿಸಬೇಕು ಎಂಬುದೂ ಸತ್ಯ.</p>
			<p>ನೂರಿನ್ನೂರು ವರ್ಷಗಳ ಹಿಂದೆ ಆಫ್ರಿಕಾಕ್ಕೆ, ಕೆರಿಬ್ಬಿಯನ್ ದೇಶಗಳಿಗೆ, ಶಾಂತಸಾಗರದ ದ್ವೀಪಗಳಿಗೆ ವಲಸೆ ಹೋದ ಭಾರತೀಯರು ತಮ್ಮನ್ನು ತಾವು ಭಾರತೀಯರು ಎಂದು ಹೇಳಿಕೊಳ್ಳುವಂತಾಗಲಿ. ನಮ್ಮ ಸ್ವಾರ್ಥ ದುರಾಶೆಗಳನ್ನು ಬದಿಗಿಟ್ಟು ಮುಂದಿನ ಜನಾಂಗಕ್ಕೆ ಭದ್ರವಾದ ಬುನಾದಿಯನ್ನು ಹಾಕುವುದು ನಾವು ಮೊದಲಾಗಿ ಪಡೆಯಬೇಕಾದ ಯಶಸ್ಸು. ಹಾದಿ ಕಲ್ಲು-ಮುಳ್ಳಿನದು. ಆದರೆ 'ಬಂದದ್ದೆಲ್ಲಾ ಬರಲಿ ದೇವರ ದಯೆಯೊಂದಿರಲಿ' ಎಂಬಂತೆ ದೇವರು ನಮ್ಮನ್ನು ನಮ್ಮ ಸ್ವಾರ್ಥ ದುರಾಶೆ ಅಲ್ಪತನಗಳಿಂದ ರಕ್ಷಿಸಲಿ. ಪಯಣ ಇದೇ ತಾನೆ ಮೊದಲಾಗಿದೆ.</p>
			<p class="quote-author"><strong><em>_ಡಾ| ಮಧು ಜಯರಾಮ್</em></strong>(ಹಾವರ್ಡ್‍ಬೀಚ್, ನ್ಯೂಯಾರ್ಕ್)</p>
		</section>
		<section class="level1 numbered" epub:type="chapter" role="doc-chapter" id="id-011">
			<h1 class="level1-title" epub:type="title">ದಂತ ಕಥೆ</h1>
			<p><em>ಕೃತಕ ದಂತಗಳಿಂದ ಅನುಕೂಲವೇನೋ ಎಲ್ಲರಿಗೂ ಕೂಡಲೇ ತಿಳಿಯುವಷ್ಟು ಸ್ಪಷ್ಟವಾಗಿದೆ. ಅನಾನುಕೂಲಗಳಿಲ್ಲವೇ? ಕೃತಕ ದಂತವನ್ನು ಅಳವಡಿಸಿಕೊಂಡವರ ಅನುಭವಗಳು ಒಬ್ಬೊಬ್ಬರದು ಒಂದೊಂದು ರೀತಿ ಸ್ವಾರಸ್ಯಪೂರ್ಣವಾದುದು.</em></p>
			<p>ಭಾನುವಾರ ಬೆಳಿಗ್ಗೆ ಎಂಟು ಗಂಟೆಯ ಸಮಯ.</p>
			<p>ಅದೇ ತಾನೇ ಎದ್ದು ಹಲ್ಲುಜ್ಜಿ, ಬಿಸಿ ಕಾಫಿ ಕುಡಿದು, ಪೇಪರ್ ಓದುತ್ತಾ ಕುಳಿತಿದ್ದೆ.</p>
			<p>"ಟಕ್...ಟಕ್......ಟಕ್...ಟಕ್" - ಬಾಗಿಲು ತಟ್ಟಿದ ಶಬ್ದ.</p>
			<p>"ಯಾರು ಬಂದಿದಾರೋ ಸ್ವಲ್ಪ ನೋಡೇ" ಎಂದು ಕುಳಿತಲ್ಲಿಂದಲೇ ಕೂಗಿದೆ. ಪೇಪರಿನಿಂದ ಮುಖವನ್ನು ಎತ್ತದೇ. ನನ್ನವಳು ಉತ್ತರ ಕೊಡಲಿಲ್ಲ. ಬಂದವರು ಯಾರೆಂದು ನೋಡಲೂ ಇಲ್ಲ. ನಾನೇ ಎದ್ದು ಹೋಗಿ ಬಾಗಿಲು ತೆರೆದೆ.</p>
			<p>"ನಮಸ್ಕಾರ ಸಾರ್"</p>
			<p>ಎಂದು ಹಲ್ಲು ಕಿರಿದ ವ್ಯಕ್ತಿಯನ್ನು ತಲೆಯಿಂದ ಕಾಲಿನವರೆಗೆ ದಿಟ್ಟಿಸಿ ನೋಡಿದೆ. ಊಹೂಂ ಗುರುತು ಸಿಗಲಿಲ್ಲ.</p>
			<p>"ಯಾರೂಂತ ಗೊತ್ತಾಗಲಿಲ್ವೇ ಸಾರ್? ನಾನು ಕಿಟ್ಟಿ" ಎಂದಾಗ.</p>
			<p>"ಓಹೋ... ಕಿಟ್ಟಿಯೇ? ಬಾಪ್ಪಾ...ಬಾ.. ತಕ್ಷಣ ಗುರುತು ಸಿಗಲಿಲ್ಲ" ಎಂದೆ.</p>
			<p>ಕಿಟ್ಟಿ ಒಳಗೆ ಬಂದು ಕುರ್ಚಿಯ ಮೇಲೆ ಕುಳಿತ.</p>
			<p>'ಇವನಲ್ಲಿ ಏನೋ ಬದಲಾವಣೆಯಾಗಿದೆ. ಮೊದಲಿನ ಹಾಗಿಲ್ಲ ಇವನು' ಎನಿಸಿತು. ಅವನ ತಂದೆ ತಾಯಿಗಳ ಯೋಗಕ್ಷೇಮವನ್ನು ವಿಚಾರಿಸುತ್ತಾ ಹಾಗೆಯೇ ಕಿಟ್ಟಿಯನ್ನ್ನು ಸೂಕ್ಷ್ಮವಾಗಿ ಗಮನಿಸಿದೆ.</p>
			<p>ಹ್ಞಾಂ ! ಇದ್ದಕ್ಕಿದ್ದಂತೆ ಹೊಳೆಯಿತು ವ್ಯತ್ಯಾಸ ಏನೆಂಬುದು!</p>
			<p>ಕಿಟ್ಟಿ ನನ್ನ ಪರಿಚಿತರೊಬ್ಬರ ಮಗ. ಈಗ ನಾಲ್ಕೈದು ವರ್ಷಗಳಿಂದ ಅವನನ್ನು ಬಲ್ಲೆ. ಅವನನ್ನು ಮೊದಲ ಬಾರಿಗೆ ಮುಖ್ಯವಾಗಿ ನಾನು ಗುರುತಿಸಿದ್ದು ಅವನ ತುಟಿ ಮೀರಿದ ಹಲ್ಲುಗಳಿಂದ! ಅಂದಿನಿಂದ ಕಿಟ್ಟಿ ಎಂದ ಕೂಡಲೇ ನೆನಪಿಗೆ ಬರುತ್ತಿದ್ದುದು ಅವನ ಹಲ್ಲುಗಳು. ತುಟಿಗಳನ್ನು ಒಂದಕ್ಕೊಂದು ಕೂಡಿಸಲೂ ಸಹ ಸಾಧ್ಯವಾಗದಂತೆ ಬಾಯನ್ನು ಯಾವಾಗಲೂ ತೆರೆದೇ ಇಟ್ಟಿರುತ್ತಿದ್ದ ಅವನ ಉಬ್ಬು ಹಲ್ಲುಗಳು ಈಗ ಮಾಯವಾಗಿ, ಮುತ್ತಿನಂತಹ ದಂತಪಂಕ್ತಿ ತುಟಿಗಳ ಒಳಗೆ ಗಂಭೀರವಾಗಿ ಕುಳಿತಿದೆ! ಮೊದಲಿನ ಕಿಟ್ಟಿಯೇ ಅಲ್ಲ ಎನ್ನುವಷ್ಟು ಅವನನ್ನು ಬದಲಾಯಿಸಿಬಿಟ್ಟಿದೆ!</p>
			<p>"ಹತ್ತನೇ ತಾರೀಖು 'ಭವಾನಿ ಕಲ್ಯಾಣ ಮಂದಿರ'ದಲ್ಲಿ ನನ್ನ ಮದುವೆ ಸಾರ್. ಖಂಡಿತಾ ಬರಬೇಕು" ಎಂದು ಲಗ್ನ ಪತ್ರಿಕೆಯನ್ನು ಕೊಟ್ಟ ಕಿಟ್ಟಿ.</p>
			<p>ಅವನ ಉಬ್ಬು ಹಲ್ಲುಗಳು ಅವನಲ್ಲಿ ಕೀಳರಿಮೆಯ ಭಾವನೆಯನ್ನು ಮೂಡಿಸಿದ್ದವು. ಯಾವಾಗಲೂ ಬಾಯಿಗೆ ಅಡ್ಡಲಾಗಿ ಕೈಯಿಟ್ಟುಕೊಂಡೇ ಮಾತನ್ನಾಡುತ್ತಿದ್ದ ಕಿಟ್ಟಿ. ಈಗ ಕೈ ಇಟ್ಟುಕೊಳ್ಳದೇ ನಿರರ್ಗಳವಾಗಿ ಹರಟುವಂತಾಗಿದ್ದಾನೆ.!</p>
			<p>ದೇವರು ಕಿಟ್ಟಿಗೆ ಮುತ್ತಿನಂತಹ ದಂತಪಂಕ್ತಿಯ 'ವರ'ವನ್ನು ಕರುಣಿಸದೇ ಹೋದರೂ, ಇಂದಿನ ವೈದ್ಯರು ಅದನ್ನು ಕರುಣಿಸಿದ್ದಾರೆ. ಆಶ್ಚರ್ಯದ ಕಾಲ! ಎಂದುಕೊಂಡೆ.</p>
			<p>"ನಾನು ಬರ್ತೀನಿ ಸಾರ್. ಖಂಡಿತಾ ಬರಬೇಕು ಮದುವೆಗೆ" ಎಂದು ಹೇಳಿ ಕಿಟ್ಟಿ ಹೊರಟು ಹೋದ ಮೇಲೂ ನನ್ನ ಮನಸ್ಸು ಈಗಿನ ಕಾಲದ ಕೃತಕ ದಂತಪಂಕ್ತಿಯನ್ನೇ ಕುರಿತು ಆಲೋಚಿಸುತ್ತಿತ್ತು.</p>
			<p>ಈಗಿನ ಕಾಲದಲ್ಲಿ ಬೊಚ್ಚು ಬಾಯಿಯ ಮುದುಕರು ಒಬ್ಬರನ್ನೂ ಕಾಣೆ! ಬಾಯಲ್ಲಿ ಹಲ್ಲಿಲ್ಲದೇ, ಕುಟ್ಟಾಣಿಯಲ್ಲಿ ಎಲೆ ಅಡಿಕೆಯನ್ನು ಹಾಕಿ, ನಯವಾಗಿ ಜಜ್ಜಿ ಬಾಯಿಗೆ ಹಾಕಿಕೊಳ್ಳುತ್ತಿದ್ದ ಮುದುಕರೆಲ್ಲಿ ಈಗ? ಇಂದಿನ ಮುದುಕರು ಬಾಯಿ ತೆರೆದರೆ, ಅವರ ಮುತ್ತಿನಂತಹ ದಂತಪಂಕ್ತಿಯನ್ನು ನೋಡಿ, ನವಯುವಕರು ಬಾಯಿ ಮುಚ್ಚಿಕೊಳ್ಳುವ ಹಾಗಾಗಿದೆ! ಮುದುಕರು ಚಕ್ಕುಲಿಯನ್ನು ಸಲೀಸಾಗಿ ಅಗಿಯಬಲ್ಲವರಾಗಿದ್ದಾರೆ!</p>
			<p>ಪೇಪರಿನಲ್ಲಿ ರಾಜಕೀಯದ ವಿಚಾರಗಳನ್ನು ಓದುತ್ತಾ ಕುಳಿತಿದ್ದ ನನಗೆ, ಈಗ ಅದರಲ್ಲಿ ಆಸಕ್ತಿಯೇ ಇಲ್ಲವಾಗಿ, ಪೇಪರನ್ನು ಬದಿಗಿಟ್ಟು, ಕೃತಕ ದಂತಗಳ ಬಗ್ಗೆ ಆಲೋಚಿಸಲು ತೊಡಗಿದೆ.</p>
			<p>ಕೃತಕ ದಂತಗಳಿಂದ ಅನುಕೂಲವೇನೋ ಎಲ್ಲರಿಗೂ ಕೂಡಲೇ ತಿಳಿಯುವಷ್ಟು ಸ್ಪಷ್ಟವಾಗಿದೆ. ಅದರಿಂದ ಅನಾನುಕೂಲಗಳಿಲ್ಲವೇ?</p>
			<p>ಕೃತಕ ದಂತವನ್ನು ಅಳವಡಿಸಿಕೊಂಡವರ ಅನುಭವಗಳು ಒಬ್ಬೊಬ್ಬರದು ಒಂದೊಂದು ರೀತಿಯದು! ಸ್ವಾರಸ್ಯ ಪೂರ್ಣವಾದುದು.</p>
			<p>ಜಯನಗರದ ರಾಯರ ಮಠದಲ್ಲಿ ರಾಘವೇಂದ್ರ ಸ್ವಾಮಿಗಳ ಆರಾಧನಾ ಮಹೋತ್ಸವ. ಎರಡು ದಿನಗಳಿಂದ ಉತ್ಸವ ಭರ್ಜರಿಯಾಗಿ ನಡೆದು, ಮೂರನೆಯ ದಿನಕ್ಕೆ ಕಾಲಿಟ್ಟಿತ್ತು.</p>
			<p>ಹೊರಗಡೆ ಭವ್ಯವಾದ ಹಸಿರುವಾಣಿ ಚಪ್ಪರ. ಓಲಗದ ಮಂಗಳ ಧ್ವನಿ. ನೂರಾರು ಜನ ಭಕ್ತಾದಿಗಳು ನೆರೆದಿದ್ದರು.</p>
			<p>ನೈವೇದ್ಯದ ಸಮಯ. ರಸಾಯನ, ಕೋಸಂಬರಿ ಮೊದಲ್ಗೊಂಡು ನಾಲ್ಕೈದು  ವಿಧಗಳು ನಿವೇದನಕ್ಕೆ ಸಿದ್ಧವಾಗಿದ್ದವು. ರಾಯರ ಮಠದ ಕಾರ್ಯದರ್ಶಿ ಹಯಗ್ರೀವಾಚಾರ್ರ ಓಡಾಟ ಹೆಚ್ಚಾಗಿದೆ. ಕಚ್ಚೆಯನ್ನು ಮೇಲಕ್ಕೆ ಎತ್ತಿ ಕಟ್ಟಿ, ಆಚಾರ್ರು ಭರದಿಂದ ಓಡಾಡುತ್ತಿದ್ದರು.</p>
			<p>ರಾಯರಿಗೆ ನೈವೇದ್ಯವಿಡುವ ಸಮಯದಲ್ಲಿ, ಇತರ ಆಚಾರ್ರೊಂದಿಗೆ ಹಯಗ್ರೀವಾಚಾರ್ರೂ ಮಂತ್ರ ಹೇಳಲು ಭಕ್ತಿಯಿಂದ ಕೈಮುಗಿದು ನಿಂತರು.</p>
			<p>ಆಚಾರ್ರ ಎದುರಿಗೆ ದೊಡ್ಡ ಗಂಗಾಳದಲ್ಲಿ ರಸಾಯನವಿತ್ತು. ಆಚಾರ್ರು ರಾಯರಲ್ಲಿ ಮನಸ್ಸನ್ನು ಕಷ್ಟಪಟ್ಟು ನಿಲ್ಲಿಸಿ, ಮಂತ್ರ ಹೇಳತೊಡಗಿದರು.</p>
			<p>'ಆ...ಕ್ಷಿ...'</p>
			<p>ದೊಡ್ಡ ಸೀನೊಂದನ್ನು ಸೀನಿದರು ಹಯಗ್ರೀವಾಚಾರ್ರು ಮಂತ್ರಗಳ ನಡುವೆ. ಕೂಡಲೇ ಬಾಯಿನ ಮುಂಭಾಗ ಬೊಚ್ಚಾಯಿತು! ಸೀನಿನ ರಭಸಕ್ಕೆ ಮುಂದಿನ ನಾಲ್ಕು ಹಲ್ಲುಗಳು ಎಲ್ಲಿ ಹಾರಿದವೋ, ದೇವರೇ ಬಲ್ಲ!</p>
			<p>ಆಚಾರ್ರು ಮಂತ್ರ ಹೇಳುವುದನ್ನು ನಿಲ್ಲಿಸಿ, ಬಾಯಿಗೆ ಶಲ್ಯವನ್ನು ಅಡ್ಡಲಾಗಿಟ್ಟುಕೊಂಡು ನಿಂತಲ್ಲಿಂದಲೇ ಬಿದ್ದ ಹಲ್ಲುಗಳಿಗಾಗಿ ಸುತ್ತಲೂ ಕಣ್ಣಾಡಿಸಿದರು. ಎಲ್ಲಿಯೂ ಕಾಣುವಂತಿಲ್ಲ!</p>
			<p>ಯಾರೊಂದಿಗೂ ಹೇಳಿಕೊಳ್ಳುವಂತೆಯೂ ಇಲ್ಲ. ಹೇಳಿದರೆ ಅವಮಾನ. ಪೂಜಾ ವಿಧಿಗಳೆಲ್ಲಾ ನೆರವೇರಿ ಜನಜಂಗುಳಿ ಕಡಿಮೆಯಾದ ಮೇಲೆ ಹುಡುಕುವುದು ಎಂದುಕೊಂಡು ಸುಮ್ಮನಾದರು.</p>
			<p>ಆರಾಧನಾ ಮಹೋತ್ಸವ ನೆರವೇರಿತು. ಜನಗಳೆಲ್ಲ ತೀರ್ಥ ಪ್ರಸಾದ ಸ್ವೀಕರಿಸಿ ಹೊರಟರು. ಹಸ್ತೋದಕಕ್ಕೆ ಕೊಟ್ಟಿದ್ದವರು ಅಲ್ಲಿಯೇ ಊಟಮಾಡಿ ಮನೆಗಳಿಗೆ ಹೊರಟರು. ಆಚಾರ್ರ ಊಟವೂ ಆಯಿತು.</p>
			<p>ಜನಜಂಗುಳಿ ಕಡಿಮೆಯಾದಮೇಲೆ ಆಚಾರ್ರು ಹಾಗೆಯೇ ಓಡಾಡುತ್ತಾ ನಿಧಾನವಾಗಿ ಮಠದಲ್ಲೆಲ್ಲ ಹುಡುಕಿದರು. ಹಲ್ಲುಗಳು ನಾಪತ್ತೆ!</p>
			<p>ರಾಯರಿಗೆ ನೈವೇದ್ಯ ಮಾಡಿ, ಭಕ್ತಾದಿಗಳಿಗೆಲ್ಲಾ ಹಂಚಿ ಉಳಿದ ರಸಾಯನ, ಕೋಸಂಬರಿಯನ್ನು ಹಯಗ್ರೀವಾಚಾರ್ರು ಮನೆಗೆ ಎತ್ತಿಕೊಂಡು ಹೋದರು.</p>
			<p>ಮಠದಿಂದ ಹೇರಳವಾಗಿ ರಸಾಯನ, ಕೋಸಂಬರಿ ಮನೆಗೆ ತರುವ ವಿಚಾರ ಮೊದಲೇ ಗೊತ್ತಿದ್ದರಿಂದ, ತಮ್ಮ ಅಳಿಯಂದಿರು, ಹೆಣ್ಣುಮಕ್ಕಳು, ಮೊಮ್ಮಕ್ಕಳು, ಎಲ್ಲರನ್ನೂ ಮನೆಗೆ ರಾತ್ರಿಯ ಊಟಕ್ಕೆ ಆಹ್ವಾನಿಸಿದ್ದರು.</p>
			<p>ರಾತ್ರಿ ಎಲ್ಲರೂ ಊಟಮಾಡುತ್ತಿರುವಾಗ ಅಳಿಯದೇವರ ಬಾಯಿಗೆ ಸಿಗಬೇಕೇ ಮಾವನವರ ನಾಲ್ಕು ಹಲ್ಲುಗಳು! ರಸಾಯನದೊಂದಿಗೆ ಆಚಾರ್ರ ನಾಲ್ಕು ಹಲ್ಲುಗಳೂ ರಾಯರಿಗೆ ನಿವೇದನವಾಗಿಬಿಟ್ಟಿದ್ದವು!</p>
			<p>ರಾಮಯ್ಯಂಗಾರ್ರ ಮನೆಯಲ್ಲಿ ಪ್ರತಿವರ್ಷವೂ ಸ್ವಾಮಿಗಳನ್ನು ಕರೆಸಿ ಪಾದಪೂಜೆ ನಡೆಸುವುದು ಪದ್ಧತಿ. ಪಾದಪೂಜೆಯೆಂದರೆ ಸಾಮಾನ್ಯ ಅಲ್ಲ!</p>
			<p>ಸ್ವಾಮಿಗಳು ತಮ್ಮ ನಲವತ್ತು ಜನ ಶಿಷ್ಯರೊಂದಿಗೆ, ಎರಡು ದಿನ ಮುಂಚಿತವಾಗಿ, ಪೂಜಾಸಾಮಾಗ್ರಿಗಳು, ದೇವರ ಮಂದಾಸನ, ವಿಗ್ರಹಗಳು, ಸಾಲಿಗ್ರಾಮಗಳೊಂದಿಗೆ ಬಿಜಯಗೈಯುತ್ತಿದ್ದರು.</p>
			<p>ಎಂದಿನಂತೆ ಆ ವರ್ಷವೂ ಸ್ವಾಮಿಗಳು, ಶಿಷ್ಯ-ಪರಿವಾರ ಸಮೇತರಾಗಿ ಪಾದಪೂಜೆಗೆ ಎರಡು ದಿನ ಮುಂಚಿತವಾಗಿ ರಾತ್ರಿ ದಯಮಾಡಿಸಿದರು.</p>
			<p>ರಾಮಯ್ಯಂಗಾರ್ರು ನಿಷ್ಠಾವಂತ ಬ್ರಾಹ್ಮಣರು. ಸ್ವಾಮಿಗಳ ಮಡಿ-ಆಚಾರಗಳಿಗೆ ಅನುಗುಣವಾಗಿ ಹೇಗೆ ನಡೆದುಕೊಳ್ಳಬೇಕೆಂದು ಅರಿತವರು.</p>
			<p>ಮಾರನೆಯ ದಿನ ಬೆಳಿಗ್ಗೆ ರಾಮಯ್ಯಂಗಾರ್ರು ಬೇಗನೇ ಎದ್ದು, ಪ್ರಾತರ್ವಿಧಿಗಳನ್ನು ತೀರಿಸಿ, ಸ್ನಾನ ಮಾಡಿ, ಶುಚಿರ್ಭೂತರಾಗಿ ಬಂದು, ಸ್ವಾಮಿಗಳಿಗೆ ಪ್ರಾತಃಕಾಲದ ವಂದನೆಗೆಂದು ಹಿಂದಿನ ರಾತ್ರಿಯೇ ನೀರು ತುಂಬಿ ಇಟ್ಟಿದ್ದ ಬೆಳ್ಳಿಯ ಚೊಂಬನ್ನು ಕೊಟ್ಟು ಒಳಗೆ ಬಂದಾಗ, ಹೆಂಡತಿ ಊಟದ ಮನೆಯಲ್ಲಿ ಏನನ್ನೋ ಹುಡುಕುತ್ತಿರುವುದು ಕಾಣಿಸಿತು.</p>
			<p class="myquote">"ಏನು ಹುಡುಕ್ತಾ ಇದ್ದೀಯ ಕಮಲಾ?"<br />"ಬೆಳ್ಳಿ ಚೊಂಬು.. ಎಲ್ಲೂ ಕಾಣ್ತಾ ಇಲ್ಲ"<br />"ಬೆಳ್ಳಿ ಚೊಂಬು ಸ್ವಾಮಿಗಳಿಗೆ ಈಗ ತಾನೆ ಕೊಟ್ಟು ಬಂದೆ"<br />"ಹ್ಞಾ! ಬೆಳ್ಳಿ ಚೊಂಬು ಕೊಟ್ರಾ? ನಾನು ಅದರಲ್ಲಿ ನನ್ನ ಹಲ್ಲುಗಳನ್ನ ಹಾಕಿಟ್ಟಿದ್ದೆ"</p>
			<p>ಎಂದಾಗ ರಾಮಯ್ಯಂಗಾರ್ರ ಜಂಫಾಬಲವೇ ಉಡುಗಿದಂತಾಯಿತು. ಹೋಗಿ ನೋಡಿದರೆ ಸ್ವಾಮಿಗಳಾಗಲೇ ಅದರಲ್ಲಿರುವ ನೀರನ್ನು ಉಪಯೋಗಿಸಿಬಿಟ್ಟಿದ್ದಾರೆ! ಮಾತನಾಡದೇ ಮೌನವಾಗಿ ಒಳಗೆ ಬಂದರು.</p>
			<p>ನೀರೆಲ್ಲವೂ ಖಾಲಿಯಾದಾಗ ಸ್ವಾಮಿಗಳು ನೋಡುತ್ತಾರೆ! ಚೊಂಬಿನ ತಳದಲ್ಲಿ ಹಲ್ಲಿನ ಸೆಟ್ಟು!</p>
			<p>ಕಾಲದ ಪರಿಸ್ಥಿತಿಯನ್ನು ಅರಿತವರು ಸ್ವಾಮಿಗಳು. ಚೊಂಬನ್ನು ದೂರದಲ್ಲಿಟ್ಟು, ಮತ್ತೆ ಸ್ನಾನ ಮುಗಿಸಿ ಬಂದರು. ಪೂಜೆ ಮುಂದುವರಿಸಿದರು.</p>
			<p class="vertical-delimiter"/>
			<p>ದಂತಪಂಕ್ತಿಯ ವಿಚಾರದಲ್ಲಿ ಬಸವರಾಜುವಿನ ಅನುಭವ ಬೇರೆ.</p>
			<p>ಬಸವರಾಜು ತನ್ನ ಉಬ್ಬಾದ ಹಲ್ಲುಗಳನ್ನು ಕೀಳಿಸಿಕೊಂಡು, ಮುಂದಿನ ನಾಲ್ಕು ಹಲ್ಲುಗಳನ್ನು ಕಟ್ಟಿಸಿಕೊಂಡ. ಅವನ ಮದುವೆ ನಿಶ್ಚಯವಾಯಿತು.</p>
			<p>ಹುಡುಗಿಯೊಂದಿಗಾಗಲೀ, ಅವಳ ಮನೆಯವರೊಂದಿಗಾಗಲೀ ತನ್ನ ಕೃತಕ<br />ಹಲ್ಲಿನ ಬಗ್ಗೆ ಹೇಳಲಿಲ್ಲ. ಮದುವೆಯ ಮಾತುಕತೆ ಹಿರಿಯರಲ್ಲಿ ಭರದಿಂದ ಸಾಗುತ್ತಿತ್ತು.</p>
			<p>ಹುಡುಗಿಯ ಅಕ್ಕ ಸುಮ್ಮನಿರಲಾರದೇ ರಾತ್ರಿಯ ಊಟಕ್ಕೆಂದು ಬಾಳಕವನ್ನು ಕರಿದಳು. ಘಾಟಿನಿಂದ ಕೂಡಿದ ಹೊಗೆ ಮನೆಯೆಲ್ಲಾ ಸುತ್ತಿಕೊಂಡಿತು. ಬಸವರಾಜು ಕೆಮ್ಮಲು ಶುರು ಮಾಡಿದ. ಒಮ್ಮೆ ಜೋರಾಗಿ ಕೆಮ್ಮಿದಾಗ ಮುಂದಿನ ನಾಲ್ಕು ಹಲ್ಲುಗಳು ಎಲ್ಲರ ಎದುರಿಗೇ ಕೆಳಗೆ ಬಿದ್ದವು.</p>
			<p>"ಹಲ್ಲಿಲ್ಲದವನನ್ನು ಮದುವೆಯಾಗೋದಿಲ್ಲ" ಎಂದುಬಿಟ್ಟಳು ಹುಡುಗಿ. ಮದುವೆ ನಿಂತಿತು.</p>
			<p class="vertical-delimiter"/>
			<p>ಹೀಗೆ ಕೃತಕ ದಂತಗಳ ವಿಚಾರದಲ್ಲಿ ಒಬ್ಬೊಬ್ಬರ ಅನುಭವಗಳು ಒಂದೊಂದು ವಿಧ. ಕೆಲವರಿಗೆ, ಬಾಯಿಗೆ ಕೃತಕ ದಂತ ಅಳವಡಿಸಿದ ಕೂಡಲೇ ದಂತ ಚೇಷ್ಟೆ ಶುರುವಾಗಿ ಬಿಡುತ್ತದೆ. ಹಲ್ಲುಗಳನ್ನು ನಾಲಿಗೆಯಿಂದ ಕಳಚುವುದು, ಮತ್ತೆ ಮೇಲಕ್ಕೇರಿಸುವುದು, ಬಾಯನ್ನು ನಾನಾ ವಿಧವಾಗಿ ವಕ್ರ ವಕ್ರವಾಗಿ ತಿರುಗಿಸುವುದು. ಸದಾ ಏನನ್ನೋ ತಿನ್ನುತ್ತಿರುವಂತೆ ಹಲ್ಲುಗಳನ್ನು ಸೇರಿಸಿ ಮಸೆಯುವುದು, ಇಂತೆಲ್ಲಾ ದಂತ ಚೇಷ್ಟೆಯ ರೀತಿಗಳು.</p>
			<p>ಮತ್ತೆ ಕೆಲವರಿಗೆ ದೇವರು ಕೊಟ್ಟ ಹಲ್ಲುಗಳೇನೋ ಅಲ್ಲಾಡಿ ಬಿದ್ದು ಹೋದವು. 'ಹೋದರೆ ಹೋಗಲಿ' ಎಂದು ಕೃತಕ ದಂತವನ್ನು ಅಳವಡಿಸಿಕೊಂಡರೆ, ಕೊಂಚ ದಿನಗಳಲ್ಲಿಯೇ ಅದೂ ಲೊಡ ಲೊಡನೆ ಅಲ್ಲಾಡಬೇಕೇ? ಮಾತನಾಡಲು ಬಾಯಿ ತೆರೆದರೆ ಮಾತುಗಳಿಗಿಂತ ಮುಂದಾಗಿ ಹಲ್ಲುಗಳೇ ಹೊರಬರುತ್ತವೆ.</p>
			<p>ಇಷ್ಟೆಲ್ಲಾ ಆಭಾಸಗಳಾದರೂ, ಅನಾನುಕೂಲಗಳಿದ್ದರೂ ಕೃತಕ ದಂತಗಳ ಹಿರಿಮೆಯೇನೂ ಕಡಿಮೆಯಾಗಿಲ್ಲ. ಅವುಗಳ ಉಪಯೋಗ ದಿನೇ ದಿನೇ ಹೆಚ್ಚುತ್ತಿದೆ. ಬಹುಶಃ ಇನ್ನು ಕೆಲವೇ ವರ್ಷಗಳಲ್ಲಿ 'ದಂತ ಪುರಾಣ'ವನ್ನು ಬರೆಯಲು ಸಾಕಾಗುವಷ್ಟು ಕುತೂಹಲಕಾರೀ ವಿಷಯಗಳನ್ನು ಒದಗಿಸುತ್ತವೆ ಕೃತಕ ದಂತಗಳು.</p>
			<p class="quote-author"><strong><em>ಎಂ. ಆರ್. ಜಯಶ್ರೀ</em></strong>(ಕೆಂಟ್, ವಾಷಿಂಗ್ಟನ್)</p>
		</section>
		<section class="level1 numbered" epub:type="chapter" role="doc-chapter" id="id-0">
			<h1 class="level1-title" epub:type="title">ದೇವರೆಲ್ಲಿ?</h1>
			<p><em>ಮಕ್ಕಳ ಪ್ರಶ್ನೆಗಳನ್ನೆಲ್ಲ ಅವರಿಗೆ ಅರ್ಥವಾಗುವ ಹಾಗೆ ಉತ್ತರಿಸುವುದು ಸುಲಭವಲ್ಲ, ಅವಳ ಪುಟ್ಟ ಹೃದಯದಲ್ಲಿ ಆಗುತ್ತಿದ್ದ ಹೋರಾಟ ನನಗೆ ಅರ್ಥವಾಗುತ್ತಿತ್ತು.</em></p>
			<p>ಅಂದು ಆರತಿಯನ್ನು ಅವಳ <en>pre-school</en>ನಿಂದ ಮನೆಗೆ ಕರೆತರುವಾಗ ಮಾತಾಡದೆ ಗಂಭೀರವಾಗಿ ಹಿಂದುಗಡೆ ಕಾರ್ ಸೀಟಲ್ಲಿ ಕುಳಿತಿದ್ದಳು. ಸಾಮಾನ್ಯವಾಗಿ ತೆರೆದ ಬಾಯಿ ಮುಚ್ಚದ ಹುಡುಗಿ ಇಂದೇಕೆ ಹೀಗೆ ಎಂದು ಯೋಚನೆ ಆಯಿತು.</p>
			<p>"ಆರತಿ, ಇವತ್ತು ಸ್ಕೂಲಲ್ಲಿ ಏನು ಮಾಡಿದೆ?" ಎಂದೆ ಅವಳನ್ನು ಮಾತಿಗೆಳೆಯಲೆಂದು.</p>
			<p><en>"Oh... the usual..."</en> ಉತ್ತರ ಬಂದಿತು ಆರತಿಯಿಂದ.</p>
			<p>"ಯಾವ ಕಥೆ ಹೇಳಿದರು ನಿಮ್ಮ ಟೀಚರ್?" ಮತ್ತೆ ಕೇಳಿದೆ.</p>
			<p><en>"Oh... I forgot"</en> ಎಂದಳು ನಿರಾಸಕ್ತಿಯಿಂದ.</p>
			<p>"ಇಷ್ಟು ಬೇಗ ಮರೆತುಹೋಯಿತಾ?.. ಹೋಗಲಿ... ಯಾರ ಜೊತೆ ಆಟ ಆಡಿದೆ?" ಎಂದೆ.</p>
			<p><en>"Nobody"</en> ಎಂದಳು ಆರತಿ.</p>
			<p>ಯಾಕೋ ಸರಿಯಾದ ಪ್ರಶ್ನೆಗಳನ್ನು ಕೇಳ್ತಿಲ್ಲ ನಾನು ಎನಿಸಿತು. ಮಾತು ಬದಲಾಯಿಸಲೆಂದು</p>
			<p>"ಇವತ್ತು ಏನು <en>Lunch</en> ಬೇಕು ನಿನಗೆ?" ಎಂದೆ.</p>
			<p>"ಮಮ್ಮೀ ನಾವು ಯಾಕೆ <en>church</en>ಗೆ ಹೋಗುವುದಿಲ್ಲ?" ಇದ್ದಕ್ಕಿದ್ದಂತೆ ಬಂದ ಈ ಪ್ರಶ್ನೆಗೆ ಏನು ಉತ್ತರ ಹೇಳಲೀ ತೋಚಲಿಲ್ಲ ನನಗೆ. ನಾನು ಯೋಚಿಸಿ ಉತ್ತರ ಹೇಳುವಷ್ಟರಲ್ಲೇ</p>
			<p>"ನಾವು ಚರ್ಚಿಗೆ ಹೋಗದೇ ಇದ್ದರೆ, ಜೀಸಸ್ ನಮ್ಮನ್ನೆಲ್ಲ ಚೆನ್ನಾಗಿ ನೋಡಿಕೊಳ್ಳುವುದಿಲ್ಲವಂತೆ" ಎಂದಳು ಆರತಿ.</p>
			<p>"ಆರತಿ, ಯಾರು ಹೇಳಿದರು ನಿನಗೆ ಇದನ್ನೆಲ್ಲ?" ಎಂದೆ ಆಶ್ಚರ್ಯದಿಂದ.</p>
			<p>"ಸಿಂಡಿ <en>(Cindy)</en> ಹೇಳಿದಳು. ಅವಳು ಪ್ರತಿ ಭಾನುವಾರ ಚರ್ಚಿಗೆ ಹೋಗ್ತಾಳೆ. ಅವಳ ಮಮ್ಮಿ, ಅಪ್ಪ, ಪುಟ್ಟ ತಂಗಿ ಎಲ್ಲಾ ಹೋಗ್ತಾರಂತೆ. ನಾವೂ ಪ್ರತಿ ಭಾನುವಾರ ಚರ್ಚಿಗೆ ಹೋಗೋಣ, ಮಮ್ಮಿ" ಆರತಿ ಗೋಗರೆದಳು.</p>
			<p>"ಸರಿ.. ಸರಿ.. ನೋಡೋಣ" ಎಂದೆ. ಅಷ್ಟರಲ್ಲಿ ಮನೆ ಬಂದಿತ್ತು. ಒಳಗೆ ಹೋದೊಡನೆ ಬ್ರೌನಿ <en>(Brownie)</en> ಅವಳನ್ನು ಸ್ವಾಗತಿಸಿತು. ಬ್ರೌನಿ ನಮ್ಮ ಎರಡು ವರ್ಷದ ಕಂದು ಬಣ್ಣದ ನಾಯಿಮರಿ. ಆರತಿ ಮತ್ತು ಬ್ರೌನಿ ಒಬ್ಬರನ್ನೊಬ್ಬರು ಅಗಲಿ ಇರಲಾರದಷ್ಟು ಹೊಂದಿಕೊಂಡಿದ್ದರು. ಆರತಿ ಸ್ಕೂಲಲ್ಲಿ ಇರುವಷ್ಟು ಹೊತ್ತೂ ಬ್ರೌನಿ ಸಪ್ಪೆ ಮುಖ ಹಾಕಿಕೊಂಡು ಯಾವುದರಲ್ಲೂ ಆಸಕ್ತಿ ತೋರದೆ ಮಲಗಿರುತ್ತಿತ್ತು. ಆರತಿ ಮನೆಗೆ ಬಂದೊಡನೆ ಕುಣಿದು, ನೆಗೆದು, ಅವಳ ಮೈಮೇಲೆ ಹಾರಿ ಮುದ್ದು ಮಾಡುತ್ತಿತ್ತು. ಸರಿ.... ಬ್ರೌನಿಯನ್ನು ನೋಡಿದ ಕೂಡಲೇ ಆರತಿಯ ಗಂಭೀರವಾದ ಆಲೋಚನೆಗಳೆಲ್ಲ ಹಾರಿಹೋಯಿತು ಎಂದುಕೊಂಡೆ. ಏನೋ ಮನೆಯಲ್ಲಿ ಒಂದೇ ಹುಡುಗಿ, ಬೇಜಾರಾಗುತ್ತೆ, ಸ್ಕೂಲಿನಲ್ಲಿ ನಾಲ್ಕಾರು ಮಕ್ಕಳ ಜೊತೆ ಆಡಿಕೊಂಡು ಬರಲಿ ಎಂದು ಕಳಿಸಿದರೆ.... ಏನೇನೋ ಪ್ರಶ್ನೆಗಳನ್ನು ಕೇಳ್ತಾಳಲ್ಲ ಎಂದೆನಿಸಿತು. ಎಲ್ಲ ಹಾಗೆ... ಬರೀ ಬೇಕಾದದ್ದು ಮಾತ್ರ ಎಲ್ಲಿ ಸಿಗುತ್ತೆ. ಬೇಕಾದುದರ ಜೊತೆ ಬೇಡವಾದದ್ದೂ ಕೈ ಹಿಡಿದುಕೊಂಡೇ ಬರುತ್ತದೆ!!</p>
			<p>ಆರತಿ ಜೀಸಸ್ ಮತ್ತು ಚರ್ಚ್ ವಿಷಯ ಮರೆತಳು ಎಂದುಕೊಂಡಿದ್ದೆ. ಆದರೆ ಸಾಯಂಕಾಲ ರಮೇಶ್ ಬಂದ ಮೇಲೆ ಊಟಕ್ಕೆ ಕುಳಿತಾಗ ಮತ್ತೆ ಶುರು ಮಾಡಿದಳು.</p>
			<p>"ಡ್ಯಾಡಿ...ಡ್ಯಾಡಿ... ನೀನು ಈಗಲೇ ಊಟ ಶುರು ಮಾಡಬೇಡ.. ಕೈ ಜೋಡಿಸಿಕೋ" ಎಂದಳು.</p>
			<p>ಹಿಂದೆಮುಂದೆ ತಿಳಿಯದ ರಮೇಶ್ ಕಕ್ಕಾಬಿಕ್ಕಿಯಾಗಿ ನೋಡಿದರು.</p>
			<p>"ಓ... ಡ್ಯಾಡಿ... ನೀನು ಸ್ಕೂಲಿಗೆ ಹೋಗುತ್ತಿದ್ದಾಗ ನಿನಗೆ ಹೇಳಿಕೊಡಲಿಲ್ಲವಾ ನಿಮ್ಮ ಟೀಚರ್? ನೋಡು.. ಹೀಗೆ" ಎಂದು ಕೈಮುಗಿದು ಕುಳಿತುಕೊಂಡಳು.</p>
			<p>ರಮೇಶ್ ಮತ್ತು ನಾನು ಇಬ್ಬರೂ ಅವಳಂತೆಯೇ ಕೈಜೋಡಿಸಿ ಕುಳಿತಾದಮೇಲೆ "ನಾನು ಹೇಳಿದಂತೆ ಹೇಳಿ" ಎಂದು ಹೇಳಿ ರಾಗವಾಗಿ"</p>
			<p><en>"God is Great, God is good Let's all thank him for our food"</en> ಎಂದಳು.</p>
			<p>ರಮೇಶ್ ಇದೇನೋ ತಮಾಷೆ ಎಂಬಂತೆ ಜೋರಾಗಿ ನಕ್ಕು <en>"That's very nice"</en> ಇದೆಲ್ಲಿ ಕಲಿತುಕೊಂಡೆ, ಆರತಿ?" ಎಂದು ಕೇಳಿದರು.</p>
			<p>ಆರತಿ ಗಂಭೀರವಾಗಿ "ನಗಬೇಡಿ ಡ್ಯಾಡಿ, ನಾವು ದಿನಾ ಸ್ಕೂಲಲ್ಲಿ ತಿಂಡಿ ತಿನ್ನುವುದಕ್ಕೆ ಮುಂಚೆ ಹೇಳ್ತೀವಿ" ಎಂದಳು. ರಮೇಶ್ ಇದೆಲ್ಲ ಏನು ಎಂಬಂತೆ ನನ್ನ ಮುಖ ನೋಡಿದರು.</p>
			<p>ನಾನು ವಿವರಿಸುವುದಕ್ಕೆ ಮುಂಚಯೇ ಆರತಿ</p>
			<p>"ಡ್ಯಾಡಿ.. ಮಮ್ಮಿಗೆ ಹೇಳಿದೆ.. ಈ ಭಾನುವಾರ ನಾನು, ನೀನು, ಮಮ್ಮಿ ಎಲ್ಲ ಚರ್ಚಿಗೆ ಹೋಗಬೇಕು" ಎಂದಳು.</p>
			<p>ರಮೇಶ್‍ಗೆ ಯಾವುದೂ ಸರಿಯಾಗಿ ಅರ್ಥ ಆಗಿರಲಿಲ್ಲ. ಅವರು ಆಶ್ಚರ್ಯದಿಂದ</p>
			<p>"ಚರ್ಚಿಗೆ ?.. ಯಾಕೆ??" ಎಂದರು ರಮೇಶ್.</p>
			<p>"ಹೋಗಬೇಕು ಡ್ಯಾಡಿ. ಯಾಕೆ ಗೊತ್ತಾ? ಸಿಂಡಿ ಹೋಗ್ತಾಳೆ... ಅವಳು ಅಲ್ಲಿಗೆ ಹೋಗಿದ್ದಕ್ಕೆ ಜೀಸಸ್ ಒಳ್ಳೇದು ಮಾಡಿದಾನೆ.. ಅವಳಿಗೆ ಒಬ್ಬ ತಂಗೀನು ಕೊಟ್ಟಿದಾನೆ" ಆರತಿ ಬಹಳ ಉತ್ಸಾಹದಿಂದ ವಿವರಿಸಿದಳು.</p>
			<p>ರಮೇಶ್ ಮತ್ತೆ ಗೊಳ್ಳೆಂದು ನಕ್ಕರು. ನಾನು ನಗಬೇಡಿ ಎಂದು ಸನ್ನೆ ಮಾಡಿದೆ. ಅವರು ತಿಳಿದುಕೊಂಡದ್ದಕ್ಕಿಂತ ಗಂಭೀರವಾಗಿತ್ತು ಈ ವಿಷಯ. ಚರ್ಚಿಗೆ ಹೋಗುವುದರಿಂದಲೆ ತನಗೆ ಬೇಕಾದುದೆಲ್ಲ ಸಿಗುತ್ತೆ ಎಂದು ಆರತಿಯ ಮುಗ್ಧ ಮನಸ್ಸಿನಲ್ಲಿ ಬೇರೂರಿತ್ತು.</p>
			<p>"ನಗಬೇಡಿ ಡ್ಯಾಡಿ.. ಸಿಂಡಿಯು ಎಷ್ಟು ಮುದ್ದಾಗಿದ್ದಾಳೆ ಗೊತ್ತಾ? ಅವಳನ್ನ ಇವತ್ತು ಸ್ಕೂಲಿಗೆ ಅವರಮ್ಮ ಕರ್ಕೊಂಡು ಬಂದಿದ್ದರು. ನನಗೂ ಅಂಥಾ ತಂಗಿ ಇದ್ದರೆ ಚೆನ್ನಾಗಿರುತ್ತೆ." ಆರತಿ ಹೇಳಿದಳು.</p>
			<p>"ತಂಗಿ ಯಾಕೆ ಬೇಕು ನಿನಗೆ? ನಿನ್ನ ಜೊತೆ ಆಟ ಆಡೋಕೆ ಬ್ರೌನಿ ಇದಾನಲ್ಲ" ರಮೇಶ್ ಹೇಳಿದರು. ಬ್ರೌನಿ ತನ್ನ ಹೆಸರು ಕೇಳಿದೊಡನೆ ಒಂದು ಸಲ ಬೊಗಳಿತು.</p>
			<p>"ಬ್ರೌನಿ ಇದಾನೆ.. ಆದರೆ ತಂಗೀನೂ ಇದ್ದರೆ ಚೆನ್ನಾಗಿರುತ್ತೆ. ಔ.ಏ. ಡ್ಯಾಡಿ..? ಭಾನುವಾರ ಚರ್ಚಿಗೆ ಬರ್ತೀಯ?" ಆರತಿ ಮತ್ತೆ ಕೇಳಿದಳು.</p>
			<p>"ಆರತಿ, ನಾವು ಚರ್ಚಿಗೆ ಹೋಗುವುದಕ್ಕೆ ಆಗುವುದಿಲ್ಲಮ್ಮಾ..." ರಮೇಶ್ ಈಗ ವಿಷಯದ ಗಂಭೀರತೆಯು ಅರಿವಾದವರಂತೆ ಪ್ರಾರಂಭಿಸಿದರು.</p>
			<p>"ಯಾಕೆ ಆಗುವುದಿಲ್ಲ?... ಸಿಂಡಿ ಹೋಗ್ತಳೆ. ನಾವು ಯಾಕೆ ಹೋಗಬಾರದು?" ಆರತಿಯ ಪ್ರಶ್ನೆಗೆ ನಾನು ಉತ್ತರಿಸಿದೆ. "ಸಿಂಡಿ ಕ್ರಿಶ್ಚಿಯನ್. ಅದಕ್ಕೆ ಹೋಗ್ತಾಳೆ."</p>
			<p>"ಹಾಗಾದರೆ ನಾವು ಯಾಕೆ ಹೋಗಬಾರದು?" ಆರತಿ ಕೇಳಿದಳು.</p>
			<p>"ನಾವು ಹಿಂದೂಗಳು. ಭಾರತದಿಂದ ಬಂದವರು" ರಮೇಶ್ ಹೇಳಿದರು.</p>
			<p>"ಹಾಗಾದರೆ ನಮ್ಮ ಚರ್ಚ್ ಭಾರತದಲ್ಲಿದೆಯೋ" ಆರತಿಯ ಪ್ರಶ್ನೆ.</p>
			<p>"ಹೂಂ.. ಆದರೆ ಅದಕ್ಕೆ ಚರ್ಚ್ ಎನ್ನುವುದಿಲ್ಲ, ಆರತಿ.. ದೇವಸ್ಥಾನ ಅಂತಾರೆ" ಎಂದೆ.</p>
			<p>"ಅಲ್ಲೂ ಜೀಸಸ್ ಕ್ರೈಸ್ತ ಇದಾನಾ?" ಆರತಿ ಕೇಳಿದಳು.</p>
			<p>"ಹಾಗಲ್ಲ ಆರತಿ.. ಮಮ್ಮಿ ನಿನಗೆ ರಾಮ, ಕೃಷ್ಣ ಎಲ್ಲರ ಬಗ್ಗೆ ಹೇಳಿಕೊಟ್ಟಿದೆಯಲ್ಲಾ.. ಅವ್ರೆಲ್ಲರ ವಿಗ್ರಹ ದೇವಸ್ಥಾನದಲ್ಲಿರುತ್ತೆ" ರಮೇಶ್ ಹೇಳಿದರು.</p>
			<p>"ಹಾಗಾದ್ರೆ ಅವ್ರೆಲ್ಲ ದೇವರಾ?" ಆರತಿಗೆ ಇನ್ನೂ ಅನುಮಾನ. ಹೂಂ ಎಂದು ತಲೆ ಆಡಿಸಿದರು ರಮೇಶ್.</p>
			<p>"ಹಾಗಾದರೆ... ರಾಮ, ಕೃಷ್ಣ ಎಲ್ಲ ಈ ಚರ್ಚ್‍ನಲ್ಲಿ ಯಾಕೆ ಇಲ್ಲ?" ಆರತಿಯ ಪ್ರಶ್ನೆ.</p>
			<p>ಇದ್ದಕ್ಕಿದ್ದಂತೆ, ಭಾರತ ದೇಶವನ್ನು ಯಾಕಾದರೂ ಬಿಟ್ಟು ಇಲ್ಲಿಗೆ ಬಂದೆವೋ ಎನಿಸಿತು. ಈ ಊರಲ್ಲಿ ಒಂದು ದೇವಸ್ಥಾನಾನೂ ಇಲ್ಲ. ಇರೋ ಮೂರು ಮತ್ತೊಂದು ಭಾರತೀಯರು. ದೇವಸ್ಥಾನ ಎಲ್ಲಿಂದ ಬರಬೇಕು?</p>
			<p>"ಆರತಿ ... ಮುಂದಿನ ಸಲ ಓeತಿ ಙoಡಿಞಗೆ ಹೋದಾಗ ನಿನ್ನ ಅಲ್ಲಿರೋ<br />ದೇವಸ್ಥಾನಕ್ಕೆ ಕರ್ಕೊಂಡು ಹೋಗ್ತೀನಿ" ಎಂದು ಬರವಸೆ ನೀಡಿದೆ.</p>
			<p>"ಆದರೆ ಸಿಂಡಿ ಹೇಳಿದಾಳೆ.. ಪ್ರತಿ ಭಾನುವಾರ ಹೋಗಬೇಕಂತೆ... ಆಗ ಕೇಳಿದ್ದೆಲ್ಲ ಸಿಗುತ್ತಂತೆ". ಆರತಿ ಇನ್ನೂ ತನ್ನ ಹಳೆಯ ಹಾಡನ್ನೇ ಹೇಳ್ತಾ ಇದ್ದಳು. ಇವಳು ಯಾವಾಗಲೂ ಹೀಗೆ.. ಹಿಡಿದ ಹಟ ಬಿಡುವುದಿಲ್ಲ.</p>
			<p>"ಬಾ ಇಲ್ಲಿ... ನಿನಗೆ ನಮ್ಮ ಮನೆಯಲ್ಲಿರುವ ಪುಟಾಣಿ ದೇವಸ್ಥಾನ ತೋರಿಸುತ್ತೀನಿ. ಅಂತ ಹೇಳಿ ಅಡಿಗೆಯ ಮನೆಯ ಗೂಡಿನಲ್ಲಿ ಇಟ್ಟಿದ್ದ ರಾಮ ದೇವರ ಫೋಟೋ ಬಳಿ ಅವಳನ್ನು ಕರ್ಕೊಂಡು ಹೋದೆ. "ನೋಡು ಇದೇ ನಮ್ಮ ದೇವಸ್ಥಾನ... ಎಲ್ಲ ದೇವರೂ ಒಂದೇ, ಆರತಿ. ಸಿಂಡಿ ಅವಳ ದೇವರಿಗೆ ಜೀಸಸ್ ಅಂತಾಳೆ ನಾವು ರಾಮ ಅಂತೀವಿ ಅಷ್ಟೆ" ಎಂದೆ.</p>
			<p>"ಹಾಗಾದರೆ ಈ ದೇವರೂ ಕೇಳಿದ್ದೆಲ್ಲ ಕೊಡ್ತಾನಾ?" ಎಂದಳು ಆರತಿ.</p>
			<p>"ಹೂಂ" ಎಂದೆ. ಅವಳು ಏನು ಕೇಳಲು ಹೊರಟಿದ್ದಾಳೆಂದು ಅವಳ ಮುಖದ ಮೇಲೆ ಬರೆದಿತ್ತು!</p>
			<p>"ಮಮ್ಮೀ... ಪ್ರತೀ ಭಾನುವಾರ ನಾನು ಈ ದೇವಸ್ಥಾನಕ್ಕೆ ಬಂದು ದೇವರನ್ನು ಕೇಳಿಕೋತೀನಿ" ಎಂದಳು ಆರತಿ.. ಮಕ್ಕಳ ಮನಸ್ಸು ಎಷ್ಟು ಮುಗ್ಧ ಎನಿಸಿತು.</p>
			<p>ಭಾನುವಾರ ಬಂದೊಡನೆ ದೇವರ ಬಳಿಗೆ ಬಂದು ದೀಪ ಹಚ್ಚಿಸಿ, ಊದುಗಡ್ಡಿ ಹಚ್ಚಿಸಿದೆ. ಆರತಿ ನಾನು ಹೇಳಿದಂತೆ ಅರಿಶಿನ, ಕುಂಕುಮ ಇಟ್ಟು ಕೈಮುಗಿದು ನಮಸ್ಕಾರ ಮಾಡಿದಳು. ಇಬ್ಬರೂ "ಕೌಸಲ್ಯಾ ಜಾತಾ ಶ್ರೀ ರಘುರಾಮ" ಹೇಳಿದೆವು.</p>
			<p>ಮಾರನೆಯ ದಿನ ಸ್ಕೂಲಿಂದ ಬಂದೊಡನೆ ಮತ್ತೆ ಶುರುವಾಯಿತು. "ಮಮ್ಮೀ... ರಾಮ ಜೀಸಸ್ ಕ್ರೈಸ್ತ್‍ಗಿಂತ ಒಳ್ಳೆಯವನು ಅಲ್ವಾ?" ಎಂದಳು.</p>
			<p>"ಇಬ್ಬರೂ ಒಂದೇ, ಆರತಿ. ನಿನಗೆ ಅವತ್ತೇ ಹೇಳಿದೆನಲ್ಲಾ.. ದೇವರೆಲ್ಲ ಒಂದೇ ಅಂತ" ನಾನು ಹೇಳಿದೆ.</p>
			<p>"ಆದ್ರೆ ಸಿಂಡಿ ಒಂದೇ ಒಂದು ದೇವರಿದೆ ಅಂತಾಳೆ... ಅದು ಜೀಸಸ್ ಕ್ರೈಸ್ತ್ ಅಂತ, ರಾಮ ಅಲ್ಲವಂತೆ". ಆರತಿ ಅಳುವ ಧ್ವನಿಯಲ್ಲಿ ಹೇಳಿದಳು. ಸ್ಕೂಲಲ್ಲಿ ಈ ವಿಷಯ ಭಾರಿ ಮಾತುಕತೆ ನಡೆದಿರಬೇಕು. ನನ್ನ ಮಾತಿಗಿಂತ ಆ ಸಿಂಡಿ ಹೇಳಿದ ಮಾತೇ ಆರತಿಗೆ ಹೆಚ್ಚಾಗಿಬಿಟ್ಟಿದೆ!</p>
			<p>"ಆರತಿ... ಸಿಂಡಿಗೆ ಗೊತ್ತಿಲ್ಲ ಮರಿ.... ರಾಮನೂ ದೇವರು... ಜೀಸಸ್ ಕ್ರೈಸ್ತೂ ದೇವರು.. ಇಬ್ಬರೂ ತುಂಬಾ ಒಳ್ಳೆಯವರು." ನಾನು ಹೇಳಿದೆ.</p>
			<p>"ಹಾಗಾದರೆ ಇಬ್ಬರೂ ಕೇಳಿದ್ದೆಲ್ಲ ಕೊಡ್ತಾರಾ?" ಎಂದಳು.</p>
			<p>ನಾನು ಹೂಂ ಎಂದೆ. ಅಷ್ಟರಲ್ಲಿ ಮನೆ ಹತ್ತಿರ ಬಂದಿದ್ದೆವು.</p>
			<p>ಬ್ರೌನಿಯನ್ನು ನೋಡಿದ ಕೂಡಲೇ ಅದರೊಡನೆ ಆಡಲು ಹೊರಟಳು ಆರತಿ.  ನಮ್ಮ ಭಾನುವಾರದ ಪೂಜೆ ತಪ್ಪದೇ ನಡೆಯುತ್ತಿತ್ತು. ಮೂರು ನಾಲ್ಕು ವಾರಗಳಾದ ಮೇಲೆ ಒಂದು ಸೋಮವಾರ ನಾನು ಆರತಿಯನ್ನು ಕರೆದುಕೊಂಡು ಮನೆಗೆ ಬಂದಾಗ ಎಲ್ಲೂ ಬ್ರೌನಿಯ ಸುಳಿವಿರಲಿಲ್ಲ. ದಿನಾ ಬಾಗಿಲ ಬಳಿಯೇ ಕಾಯುತ್ತಿರುತ್ತಿದ್ದ ಬ್ರೌನಿ ಎಲ್ಲೂ ಕಾಣಿಸಲಿಲ್ಲ.</p>
			<p>"ಮಮ್ಮೀ ..ಬ್ರೌನಿ ಎಲ್ಲಿ ಹೋದ?" ಆರತಿಯ ಪ್ರಶ್ನೆಗೆ ನಾನು</p>
			<p>"ಇಲ್ಲೇ ಎಲ್ಲೋ ಹೋಗಿರಬೇಕು.. ಬರ್ತಾನೆ. ನೀನು ಒಳಗೆ ಬಾ" ಎಂದು ಅವಳನ್ನು ಕರೆದೊಯ್ದೆ. ಮೇಲೆ ಹಾಗೆಂದು ಹೇಳಿದರೂ.. ಒಳಗೆ .. ಏನೋ ವಿಚಿತ್ರವಾದ ಭಯ, ಬ್ರೌನಿ ಎಲ್ಲಿ?</p>
			<p>ಅಂದು ಸಂಜೆಯಾಗುವಷ್ಟರಲ್ಲಿ 'ಬ್ರೌನಿ ಎಲ್ಲಿ' ಎಂಬ ಪ್ರಶ್ನೆಯನ್ನು ನೂರಾರು ಬಾರಿ ಕೇಳಿದ್ದಳು ಆರತಿ. ರಮೇಶ್ ಬಂದ ಮೇಲೆ ಮನೆಯ ಸುತ್ತ ಮುತ್ತ ಎಲ್ಲ ಹುಡುಕಿ ಬಂದಿದ್ದಾಯಿತು. ಎಲ್ಲೂ ಬ್ರೌನಿ ಇಲ್ಲ.</p>
			<p>ಬೆಳಿಗ್ಗೆ ಎದ್ದು ಆರತಿ "ಡಾಡಿ.. ಯಾಕೆ ಇನ್ನೂ ಬ್ರೌನಿ ಬಂದಿಲ್ಲ?" ಎಂದಳು. ರಮೇಶ್ "ಎಲ್ಲೋ ... ತುಂಬಾ ದೂರ ಹೋಗಿರಬೇಕು. ಹಿಂತಿರುಗಿ ಬರಲು ದಾರಿ ಗೊತ್ತಿಲ್ಲದೇ ಇರಬಹುದು" ಎಂದರು. ಆಮೇಲೆ ಅವಳ ಸಪ್ಪೆ ಮುಖ ನೋಡಿ "ಬಾ ಇಲ್ಲಿ.. ಪೇಪಾರಲಿ ಬ್ರೌನಿಯ ವಿವರ ಹಾಕಿಸೋಣ. ಯಾರಿಗಾದರೂ ಬ್ರೌನಿ ಕಾಣಿಸಿದರೆ ನಮಗೆ ತಿಳಿಸಿ ಅಂತ.. ಹೋಗು.. ಬ್ರೌನಿಯ ಫೋಟೋ ಇದ್ದರೆ ತೊಗೊಡು ಬಾ" ಎಂದರು.</p>
			<p>ಆರತಿ ಓಡಿ ಹೋಗಿ ಬ್ರೌನಿಯ ಫೋಟೋ ತಂದಳು. ರಮೇಶ್ ಹೇಳಿದಂತೆ ಬ್ರೌನಿಯ ವಿವರವಿತ್ತು ಪೇಪರಿನಲ್ಲಿ <en>Advertisement</en> ಕೊಟ್ಟಿದ್ದಾಯಿತು. "ನಾಯಿ ಕಳೆದುಹೋಗಿದೆ" ಎಂಬ ಫಲಕದಡಿಯಲ್ಲಿ ಮುದ್ರಿಸಿದೆವು. ಮನೆಯ ಸುತ್ತಮುತ್ತ ಎಲ್ಲರಿಗೂ ಅದನ್ನು ಹಂಚಿ ಬಂದೆವು. ಹೀಗೇ ಮೂರು ನಾಲ್ಕು ದಿನಗಳು ಕಳೆದವು. ಆಗ ಆರತಿ ಫೋನ್ ಬಳಿಯೇ ಇರುತ್ತಿದ್ದಳು. ಬ್ರೌನಿಯ ಬಗ್ಗೆ ಯಾವ ಫೋನೂ ಬರಲಿಲ್ಲ. ನನಗೇನೋ ಮೊದಲಿಂದ ಅನುಮಾನವಿತ್ತು. ಬ್ರೌನಿ ಯಾವ ಕಾರಿನಡಿಯಲ್ಲಿ ಸಿಕ್ಕಿ ಹಾಕಿಕೊಂಡ ಎಂದು. ಯಾವಾಗ ಈ ರೀತಿ ಯಾರೂ ಬ್ರೌನಿಯ ವಿಚಾರ ತಿಳಿಸಲಿಲ್ಲವೋ, ಆಗ ಅದೇ ಸರಿ ಎಂದು ಖಚಿತವಾಗತೊಡಗಿತು. ಆದರೆ ಅದನ್ನು ಆರತಿಗೆ ತಿಳಿಸುವ ಬಗೆ?</p>
			<p>ರಮೇಶ್‍ಗೆ ನನ್ನ ಅನುಮಾನ ತಿಳಿಸಿದೆ. "ನನಗೂ ಹಾಗೆ ಅನಿಸುತ್ತೆ. ಪಾಪ! ಆರತಿಗೆ ಬೇಜಾರಾಗುತ್ತೆ. ಆದರೆ ಏನು ಮಾಡೋದು? ಜೀವನಾನೇ ಹಾಗೆ" ಎಂದರು. ಜೀವನ ಹಾಗಿರಬಹುದು. ಆದರೆ ಆರತಿಗೆ... ಐದು ವರ್ಷದ ಆ ಮುಗ್ಧ ಮನಸ್ಸಿಗೆ... ಅದನ್ನು ಹೇಗೆ ವಿವರಿಸಲಿ? ಯಾಕೋ ಆ ರಾತ್ರಿ ನಿದ್ದೇನೇ ಬರಲಿಲ್ಲ. ಆ ಕಡೆ ಈ ಕಡೆ ಹೊರಳಿ ಸಾಕಾಯಿತು. ಭಾನುವಾರ ಬೆಳಿಗ್ಗೆ ಆರತಿ ನನಗಿಂತ ಮುಂಚೆಯೇ ಎದ್ದಿದ್ದಳು. "ಮಾಮ್ಮೀ... ಇವತ್ತು ಬ್ರೌನಿ ಬಂದೇ ಬರ್ತಾನೆ... ನಾನು ರಾಮರಿಗೆ ಹೇಳಿದೀನಿ" ಎಂದಳು.</p>
			<p>ಇನ್ನೂ ಮೂರು ದಿನಗಳು ಕಳೆದವು. ಬ್ರೌನಿಯ ಸುಳಿವಿಲ್ಲ. ಅದರ ಸುದ್ದಿಯೂ ಇರಲಿಲ್ಲ. ಆದರೆ ಆರತಿ ಮಾತ್ರ ಬ್ರೌನಿಗಾಗಿ ಕಾಯ್ತಾ ಇದ್ದಳು.</p>
			<p>"ಮಮ್ಮೀ, ಬ್ರೌನಿ ಯಾಕೆ ಇನ್ನೂ ಬಂದಿಲ್ಲ?" ಎಂದಳು. ಇನ್ನು ಹೇಳದೇ ಇರುವುದು ಸರಿಯಿಲ್ಲವೆಂದೆನಿಸಿ, ನಾನು ಅವಳನ್ನು ಹತ್ತಿರ ಕೂರಿಸಿಕೊಂಡು</p>
			<p>"ಆರತಿ.. ಬ್ರೌನಿ ನಮ್ಮ ಮನೆಗೆ ವಾಪಸ್ ಬರದೇ ಇರಬಹುದು" ಎಂದೆ.</p>
			<p>"ಯಾಕೆ?" ಎಂದಳು ಅರ್ಥವಾಗದಂತೆ.</p>
			<p>"ಅದು ಹಾಗೆ, ಆರತಿ. ದೇವರು ಕೆಲವು ಸಲ ನಮಗೆ ಬೇಕಾಗಿರುವುದನ್ನು ಕೊಡ್ತಾನೆ.. ಕೆಲವು ಸಲ ನಮ್ಮ ಹತ್ತಿರ ಇರೋದನ್ನ ವಾಪಸ್ ತಗೋತಾನೆ" ಎಂದೆ.</p>
			<p>"ಆದರೆ ನಮಗೇನೂ ಕೊಟ್ಟೇ ಇಲ್ಲ ದೇವರು" ಆರತಿ ಹೇಳಿದಳು.</p>
			<p>"ಬ್ರೌನೀನ ಕೊಟ್ಟಿದ್ದನಲ್ಲಾ, ಮರಿ... ಈಗ ಅದನ್ನ ವಾಪಸ್ ತೊಗೊಂಡು ಬಿಟ್ಟ" ಎಂದೆ ಅವಳ ಕೈಗಳನ್ನು ಹಿಡಿದುಕೊಳ್ಳುತ್ತಾ. ಯಾಕೋ.. ನನ್ನಿಂದ ಅವಳು ದೂರ ಸರಿಯುತ್ತಿರುವಂತೆ ಭಾಸವಾಗುತ್ತಿತ್ತು.</p>
			<p>"ಹಾಗಾದರೆ ಬ್ರೌನಿ ನಮ್ಮ ಮನೆಗೆ ಬರೋಲ್ಲವಾ?" ಎಂದಳು. ಇಲ್ಲ ಅನ್ನುವಂತೆ ತಲೆ ಅಲ್ಲಾಡಿಸಿದೆ. ತಕ್ಷಣ ನನ್ನ ಕೈಗಳಿಂದ ಅವಳ ಕೈಯನ್ನು ಬಿಡಿಸಿಕೊಂಡು <en>"That's not fair...</en> ನನಗೆ ಬ್ರೌನಿ ಬೇಕು" ಎಂದು ಜೋರಾಗಿ ಅಳಲು ಪ್ರಾರಂಭಿಸಿದಳು. "ನಾನು ಕೇಳಿದ್ದೆಲ್ಲ ಕೊಡ್ತಾನೆ ದೇವರು ಅಂತ ಹೇಳಿದ್ದೆ ನೀನು... ನಿನ್ನ ದೇವರು ಕೆಟ್ಟವನು.. ಬ್ರೌನೀನ ತೊಗೊಂಡು ಬಿಟ್ಟ.. ಸಿಂಡಿಯ ದೇವರೇ ಒಳ್ಳೆಯವನು... ಅವಳಿಗೆ ಪುಟ್ಟ ತಂಗಿ ಕೊಟ್ಟ... ನಿನ್ನ ದೇವರು ಕೆಟ್ಟವನು... <en>I hate your God...I hate your God..."</en> ಎಂದು ಕೂಗಾಡಿದಳು.</p>
			<p>ಅವಳ ಪುಟ್ಟ ಹೃದಯದಲ್ಲಿ ಆಗುತ್ತಿದ್ದ ಹೋರಾಟ ನನಗೆ ಅರ್ಥವಾಗುತ್ತಿತ್ತು. ಆದರೆ .... ದೇವರೇ ... ನಾನೇನು ಮಾಡಲಿ?</p>
			<p class="quote-author"><strong><em>ಸಂಧ್ಯಾ ರವೀಂದ್ರನಾಥ್</em></strong>(ಮಿಲ್ ಪೀಟಸ್, ಕ್ಯಾಲಿಫೋರ್ನಿಯ)</p>
		</section>
		<section class="level1 numbered" epub:type="chapter" role="doc-chapter" id="id-0">
			<h1 class="level1-title" epub:type="title">ತೀರದ ಹಂಬಲ</h1>
			<p><em>ಅಮ್ಮನಿಗೆ ಇದ್ದದ್ದು ಒಂದೇ ಆಸೆ; ಅದನ್ನು ಪೂರೈಸಲು ಆಯಿತೆ?</em>ಕಿಟಕಿಯಿಂದ ಹೊರಗೆ ಹನಿಯುತ್ತಿದ್ದ ಮಳೆಯನ್ನೇ ದಿಟ್ಟಿಸುತ್ತಾ ಕುಳಿತಿದ್ದಳು ಸರಳ. ನೆನಪುಗಳು ಒಂದರ ಮೇಲೊಂದು ನುಗ್ಗಿ ಬಂದು ಮನಸ್ಸನ್ನು ಘಾಸಿಗೊಳಿಸುತ್ತಿದ್ದವು. ಹೃದಯದಲ್ಲಿ ಏನೋ ವೇದನೆ, ಚಿತ್ರಹಿಂಸೆ.</p>
			<p>ಗಂಡ ಆಫೀಸಿಗೆ ಹೋಗಿದ್ದರು. ಮಗನನ್ನು ಶಾಲೆಗೆ ಕಳಿಸಿಯಾಗಿತ್ತು. ಮಾಡಬೇಕಾದ ಕೆಲಸಗಳು ಹಲವಿದ್ದರೂ ಮಾಡುವ ಮನಸ್ಸಿಲ್ಲ. ಬೇಸರ. ಮತ್ತೆ ನೆನಪುಗಳು .....</p>
			<p>ಪುಟ್ಟ ಸರಳ ಲಂಗದ ನಿರಿಗೆಗಳನ್ನು ಚಿಮ್ಮಿಸುತ್ತಾ ಓಡಿ ಬಂದು ಕೂಗಿಕೊಂಡಳು, "ಅಮ್ಮಾ, ಈವತ್ತು ಸ್ಕೂಲ್‍ನಲ್ಲಿ ಸಂಗೀತದ ಸ್ಪರ್ಧೆಯಲ್ಲಿ ನಂಗೇ ಫಸ್ಟ್ ಪ್ರೈಜ್!" ಅಮ್ಮ "ಹೌದಾ" ಅಂತ ಕಣ್ಣರಳಿಸಿ ನಗೆ ತುಳುಕಿಸಿದರು. ಆಗ ಅಮ್ಮನ ಕಣ್ಣಿನಲ್ಲಿ ಬೆಳಗಿದ್ದ ಸಂತಸ, ಹೆಮ್ಮೆಯನ್ನು ಸರಳ ಎಂದಾದರೂ ಮರೆತಾಳೆ?</p>
			<p class="vertical-delimiter"/>
			<p>ಸರಳ ಮೊದಲ ಬಾರಿಗೆ ಗಂಡನೊಡನೆ ಅಮೇರಿಕಾಗೆ ಹೊರಟು ನಿಂತಿದ್ದಳು. ವಿಮಾನ ನಿಲ್ದಾಣಕ್ಕೆ ಬಂದಿದ್ದಳು ಅಮ್ಮ. ಹೃದಯದಲ್ಲಿದ್ದ ಶೋಕವನ್ನು ಅದುಮಿ ಮುಖದಲ್ಲಿ ಬಾರದ ನಗೆಯನ್ನು ಎಳೆದು ತಂದು 'ಹೋಗಿ ಬಾ' ಅಂತ ಹರಸಿದ್ದಳು ಅಮ್ಮ. ಅಮ್ಮನ ಕಣ್ಣಿನಲ್ಲಿ ಹನಿಗಳು ಮಿನುಗಿದ್ದವು. ಸರಳೆಯೂ ತುಂಬಿ ಬಂದ ದುಃಖವನ್ನು ಅಮ್ಮನ ಕಣ್ಣಿನಿಂದ ಮರೆಯಾಗುವಷ್ಟು ದೂರ ಹೋಗುವವರೆಗೂ ತಡೆ ಹಿಡಿದಿದ್ದಳು. ಆದರೆ ಪ್ಲೇನ್‍ನಲ್ಲಿ ದಾರಿಯುದ್ದಕ್ಕೂ ಅಮ್ಮನ ಮುಖವೇ ಕಣ್ಣೆದುರು ತೇಲಿ ಬರುತ್ತಿತ್ತು.</p>
			<p class="vertical-delimiter"/>
			<p>ಮೊಟ್ಟ ಮೊದಲ ಬಾರಿಗೆ ನಾಲ್ಕು ವರ್ಷದ ಮಗ ಅಜಯನನ್ನು ಕರೆದುಕೊಂಡು ಅಮ್ಮನ ಮನೆಗೆ ಬಂದಿದ್ದಳು ಸರಳ. "ಏನೋ ನಾನು ಯಾರು ಹೇಳು ನೋಡೋಣ?" ಅಂತ ಮೊಮ್ಮಗನನ್ನು ಎತ್ತಿ ಮಾತನಾಡಿಸುವಾಗ ಅಮ್ಮನ ಕಣ್ಣೀನಲ್ಲಿ ಅದೇ ಹೊಳಪು, ಹೆಮ್ಮೆ, ಸಂತಸಗಳ ಸಮ್ಮಿಶ್ರಣ. ಆದರೆ ಕನ್ನಡದ ಗಂಧವಿಲ್ಲದ ಅಜಯ ಬೆಪ್ಪನಂತೆ ಮಿಕಮಿಕ ನೋಡುತ್ತಿದ್ದ. ಒಂದು ಕ್ಷಣ ಅಮ್ಮನ ಕಣ್ಣಿನಲ್ಲಿ ನೋವಿನ ಛಾಯೆ ಹಾಸಿತೆ?</p>
			<p>"ಮಗೂಗೆ ಕನ್ನಡ ಕಲಿಸೋದಲ್ವೇನೇ?" ಅಂದಳು ಅಮ್ಮ.</p>
			<p>ಏನನ್ನು ಹೇಳಲು ತಿಳಿಯದೆ ಸುಮ್ಮನೆ ನಗೆಯಾಡಿದಳು ಸರಳ.</p>
			<p>'ಅಮೇರಿಕದಲ್ಲಿ ಮಕ್ಕಳೀಗೆ ಕನ್ನಡ ಕಲಿಸೋದು ಎಷ್ಟು ಕಷ್ಟ ಅಂತ ಅಮ್ಮನಿಗೆ ಹೇಗೆ ಗೊತ್ತಾಗಬೇಕು?" ಅಂತ ಮನಸ್ಸಿನಲ್ಲಿಯೇ ಯೋಚಿಸಿದಳು ಸರಳ. ಆದರೂ ತನ್ನ ಇತರ ಭಾರತೀಯ ಸ್ನೇಹಿತೆಯರು ತಮ್ಮ ಮಕ್ಕಳಿಗೆ ಅವರ ಮಾತೃಭಾಷೆಗಳಾದ ಮರಾಠಿ, ಹಿಂದಿ ಮುಂತಾದ್ದುವನ್ನು ಕಲಿಸಿದ್ದು ಸರಳೆಗೆ ತಿಳಿದ ವಿಷಯವೇ!?</p>
			<p>"ಮೊಮ್ಮಕ್ಕಳ ಮುದ್ದು ಮಾತನ್ನು ಆಲಿಸುವುದಕ್ಕಿಂತ ಹೆಚ್ಚಿನ ಸುಖ ಅಜ್ಜಿಗೆ<br />ಬೇರೆ ಯಾವುದಿದೆ ಹೇಳು?" ಅಂದಿದ್ದಳು ಅಮ್ಮ.</p>
			<p>"ಈಗ ಹೇಗೂ ತಂಗಿ ಸುಮನಳಿಗೆ ಮದುವೆಯಾಗಿದೆ. ಇನ್ನು ಮೂರು-ನಾಲ್ಕು ವರ್ಷಕ್ಕೆ ಅಮ್ಮ ಅವಳ ಮಕ್ಕಳ ತೊದಲು ಮಾತನ್ನು ಕೇಳಬಹುದು" ಅಂತ ಅಂದುಕೊಂಡಳು ಸರಳ.</p>
			<p class="vertical-delimiter"/>
			<p>ಹತ್ತು ವರ್ಷದ ಮಗ ಅಜಯನ ಜೊತೆ ಅಮ್ಮನ ಹಾಸಿಗೆಯ ಪಕ್ಕ ಕುಳಿತಿದ್ದಳು ಸರಳ. 'ಆಕೆ ಇನ್ನು ಹೆಚ್ಚು ದಿನ ಬದುಕುವ ಸಂಭವ ಇಲ್ಲ' ಅಂತ ಡಾಕ್ಟರ್ ಹೇಳಿದ್ದರು. ಅಮ್ಮ ಕಣ್ಣು ಬಿಟ್ಟು ನೋಡಿ ಕ್ಷೀಣವಾದ ದನಿಯಲ್ಲಿ "ಬಂದ್ಯಾ ಅಜಯ್?" ಅಂದಳು. ಸುಮಾರಾಗಿ ಕನ್ನಡ ಅರ್ಥವಾಗುತ್ತಿದ್ದರೂ ಮಾತಾಡಲು ಬಾರದ ಅಜಯ್ ಕಣ್ಣು ಕಣ್ಣು ಬಿಟ್ಟು ನೋಡುತ್ತಾ ಕುಳಿತಿತ್ತು. ಆ ಗಳಿಗೆಯಲ್ಲಿ ಮಗನಿಗೆ ಕನ್ನಡ ಕಲಿಸದ ತಪ್ಪಿಗಾಗಿ ತನ್ನನ್ನು ತಾನೇ ದ್ವೇಷಿಸಿಕೊಂಡಳು ಸರಳ. ತಂಗಿ ಸುಮನಳ ಮಕ್ಕಳ ಮಾತನ್ನು ಅಮ್ಮ ಕೇಳಬಹುದೆಂದು ಅವಳು ಎಣಿಸಿದ್ದು ಸುಳ್ಳಾಗಿತ್ತು. ಸುಮನಳಿಗೆ ಮದುವೆಯಾಗಿ ಆರು ವರ್ಷಗಳಾದರೂ ಮಕ್ಕಳಾಗಿರಲಿಲ್ಲ.</p>
			<p>ಅಮ್ಮನ ಮನೆ ಬಿಟ್ಟು ಹೊರಡುವುದಕ್ಕೆ ಸರಳೆಗೆ ಕಾಲೇ ಬಾರದು. ಆದರೂ ಕರ್ತವ್ಯ ಕೈಮಾಡಿ ಕರೆಯುತ್ತಿದೆ. ದೂರ ದೇಶದಲ್ಲಿ ಗಂಡ ಒಬ್ಬರೇ ಇದ್ದಾರೆ. ಅಜಯನಿಗೆ ಆಗಲೇ ಸುಮಾರು ಸ್ಕೂಲು ತಪ್ಪಿ ಹೋಗಿದೆ.</p>
			<p>'ಹಾಳು ಕರ್ತವ್ಯ' ಅಂತ ಶಪಿಸಿದಳು ಸರಳ. "ಹೋಗಿ ಬರ್ತೀನಿ" ಅಂತ ಅಮ್ಮನಿಗೆ ಹೇಳುವಾಗ ಗಂಟಲು ಕಟ್ಟಿ ಬಂತು ಸರಳೆಗೆ. 'ಬಹುಶಃ ಇನ್ನು ನಾನು ಅಮ್ಮನನ್ನು ನೋಡಲಾರೆ' ಅಂತ ಯೋಚಿಸುವಾಗ ಹೃದಯಕ್ಕೆ ಬರೆ ಹಾಕಿದ ಹಾಗಾಗುತ್ತಿತ್ತು.</p>
			<p>ನಿನ್ನೆ ಊರಿಂದ ತಂತಿ ಬಂತು - 'ಅಮ್ಮ ಸ್ವರ್ಗಸ್ಥರಾದರು'.</p>
			<p>ಎರಡೇ ಪದಗಳು, 'ಅಮ್ಮ ಸ್ವರ್ಗಸ್ಥರಾದರು' - ಆದರೆ ಹೃದಯವನ್ನು ಹಿಂಡುವ ಶಕ್ತಿ ಇದ್ದಿತ್ತು ಅವಕ್ಕೆ. ಈಗ ಒಂದು ತಿಂಗಳ ಹಿಂದೆ ಭಾರತದಿಂದ ಬಂದಿದ್ದ ಸರಳೆ ಮತ್ತೆ ಊರಿಗೆ ಹೋಗಲು ಇಚ್ಛಿಸಲಿಲ್ಲ. ಹೋಗಿ ಮಾಡುವುದಾದರೂ ಏನನ್ನು? ಆದರೂ ಮನ ರೋದಿಸುತ್ತಿತ್ತು- "ಕಡೆಗೂ ಅಮ್ಮನಿಗೆ ಮೊಮ್ಮಕ್ಕಳ ಮುದ್ದು ಮಾತನ್ನು ಕೇಳದ ಕೊರತೆ ತುಂಬಲಿಲ್ಲವಲ್ಲಾ" ಅಂತ.</p>
			<p>"ದೇವರೇ ನನಗೆ ಇನ್ನೊಂದು ಅವಕಾಶ ಕೊಡು. ನಾನು ಹೇಗಾದರೂ ಮಾಡಿ ಅಜಯನಿಗೆ ಕನ್ನಡ ಕಲಿಸಿ ಅಮ್ಮನ ಕೈಲಿ ಮಾತಾಡೋ ಹಾಗೆ ಮಾಡ್ತೀನಿ" ಅಂತ ಮೊರೆ ಇಟ್ಟಿತು ಅವಳ ಹೃದಯ - ತೀರದ ಹಂಬಲ - ಹುಚ್ಚು ಆಸೆ.</p>
			<p>ಮತ್ತೆ ನೆನಪುಗಳು...</p>
		ಪುಟ್ಟ ಸರಳ ಕೆಟ್ಟ ಕನಸಿನಿಂದ ಬೆಚ್ಚಿ ಎಚ್ಚತ್ತು ಆಳುತ್ತಿದ್ದಳು "ಅಮ್ಮಾ... ಅಮ್ಮಾ".</p>
		<p>"ಅದು ಬರೀ ಕನಸು ಸರಳಾ, ನೀನು ಮಲಗಿಕೋ ಈಗ " ಅಮ್ಮ ತಟ್ಟಿ ತಟ್ಟಿ ಮಲಗಿಸುತ್ತಿದ್ದಳು- ಅಂದು.</p>
		<p>ಇಂದು?</p>
		<p>ಇಂದು ಸರಳ ಪುಟ್ಟವಳಲ್ಲ. ಇದು ಕನಸಲ್ಲ. ಸಾಂತ್ವನದ ನುಡಿಯಾಡಲು ಅಮ್ಮನಿಲ್ಲ. ಆದರೂ ಸರಳ ಆಳುತ್ತಿದ್ದಳು- "ಅಮ್ಮಾ... ಅಮ್ಮಾ...."</p>
		<p class="quote-author"><strong><em>ನಳಿನಿ ಮೈಯ</em></strong>(ವೆಸ್ಟ್‍ಮಾಂಟ್, ಇಲಿನಾಯ್)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ತಾಯಿ ತ್ಯಾಗಿ</h1>
		<p><em>ರಮೇಶನಿಗೆ ತನ್ನ ತಾಯಿ ಶಾಂತ-ನಿದ್ರೆ ಮಾಡುತ್ತಿರುವಂತೆ ಕಂಡಿತು. ಒಳಗೆ ಹೋಗಿ ಕಾಫಿ ಮಾಡಿಕೊಂಡು ಕಪ್ಪಿನಲ್ಲಿ ಹಾಕಿಕೊಂಡು ಬಂದು ತಾಯಿ ಏಳುವುದನ್ನೇ ಕಾಯುತ್ತ ಕುಳಿತ.</em></p>
		<p>ಅಂದು <en>Mother's Day.</en> ಬೆಳಗ್ಗಿನಿಂದ ಮನೆಯಲ್ಲಿ ಸಂಭ್ರಮವೋ ಸಂಭ್ರಮ. ರಾಜೀವ್, ಸ್ನೇಹ ಮತ್ತು ಲೀನ ಸ್ಕೂಲಿನಲ್ಲಿ ತಾಯಿಗಾಗಿ ಸ್ಪೆಷಲ್ ಆಗಿ ಡೆಕೊರೇಟ್ ಮಾಡಿ ತಮ್ಮ ಸಂದೇಶಗಳನ್ನು ಬರೆದು ತಯಾರಿಸಿದ್ದ ಕಾರ್ಡುಗಳನ್ನು ೩ ದಿನದಿಂದ ಬಚ್ಚಿಟ್ಟಿದ್ದು ಬೆಳಿಗ್ಗೆ ಎದ್ದ ತಕ್ಷಣ ಸಂಭ್ರಮದಿಂದ ತಾಯಿಗೆ ತಂದು ಕೊಟ್ಟು ಅವತ್ತು ತಾವೇ ತಾಯಿಗೆ bಡಿeಚಿಞ-ಜಿಚಿsಣ ಮಾಡುತ್ತೇವೆಂದು ನನ್ನ ಅರ್ಧಾಂಗಿಯನ್ನು ಹಾಸಿಗೆಯಿಂದ ಏಳಲೂ ಬಿಡದೆ ಉಪ್ಪಿಟ್ಟು ತಯಾರಿಸಲು ಸಹಾಯ ಮಾಡಲು ನನ್ನ ಮರೆ ಹೊಕ್ಕರು. ನನಗೋ, ಇನ್ನೂ ಸ್ವಲ್ಪ ಹೊತ್ತು ಮಲಗಿರಬೇಕೆಂದು ಮನಸ್ಸು ಆದರೂ ಮಕ್ಕಳ ಸಂಭ್ರಮ ಕಂಡು ಅವರನ್ನು ನಿರಾಸೆಪಡಿಸಲು ಮನಸ್ಸಿಲ್ಲದೆ ಅಡಿಗೆಮನೆ ಹೊಕ್ಕು bಡಿeಚಿಞ-ಜಿಚಿsಣ ತಯಾರಿಸಲು ಸಿದ್ಧನಾದೆ. ಈರುಳ್ಳಿ, ಮೆಣಸಿನಕಾಯಿ ಹೆಚ್ಚುತ್ತಾ, ಮಕ್ಕಳಿಗೆ ತಾಯಿಯ ಹಿರಿಮೆ, ತ್ಯಾಗ, ಮಮತೆ, ವಾತ್ಸಲ್ಯಗಳ ಬಗ್ಗೆ ಭಾಷಣ ಕೊಡುತ್ತಾ, ಗಣೇಶ, ಕೃಷ್ಣ, ರಾಮ, ಶಂಕರಾಚಾರ್ಯರ ಮಾತೃ ಬಾಂಧವ್ಯ, ವಾತ್ಸಲ್ಯಗಳ ಕುರಿತು ಹೇಳುತ್ತಿದ್ದೆ. ತಂದೆಗಿಂತಲು ತಾಯಿದು ಹೆಚ್ಚಿನ ತ್ಯಾಗ, ವಿಶಾಲ ಮನೋಭಾವ ಇತ್ಯಾದಿ ಹೇಳುತ್ತಾ ಒಗ್ಗರಣೆ ಹಾಕುತ್ತಿದ್ದಂತೆ ೨೦ ವರ್ಷಗಳ ಹಿಂದಿನ ಘಟನೆಯೊಂದು ಕಣ್ಣಮುಂದೆ ನಿಂತಿತು.</p>
		<p>ಬೆಂಗಳೂರಿನಲ್ಲಿ ಮಲ್ಲೇಶ್ವರದಲ್ಲಿ ಗೆಳೆಯ ಶೇಖರ್‍ನ ಮನೆಗೆ ಹೋಗಿದ್ದೆ.</p>
		<p>ನಾನೂ ಶೇಖರ್ ಕಾಲೇಜಿನ ಬಗ್ಗೆ ಮಾತನಾಡುತ್ತಾ ಉಪ್ಪಿಟ್ಟು ತಿನ್ನುತ್ತಿದ್ದೆವು. ಆ ವೇಳೆಗೆ ಸುಮಾರು ೧೦-೧೨ ವರ್ಷದ ಹುಡುಗ ಬೀದಿಯಲ್ಲಿ ಸಣ್ಣ ಧ್ವನಿಯಲ್ಲಿ ಅಳುತ್ತಾ 'ಅಮ್ಮಾ, ಅಮ್ಮಾ' ಎಂದು ಬರುತ್ತಿದ್ದ. ಅವನ ಹಿಂದೆ ೭-೮ ಹುಡುಗರು 'ಹುಚ್ಚಾ ಹುಚ್ಚಾ' ಎಂದು ಕೂಗಿಕೊಂಡು ಬರುತ್ತಿದ್ದರು. ಇದನ್ನು ಕೇಳಿದ ಆ ಹುಡುಗ ಅವರ ಕಡೆ ಒಂದು ಕಲ್ಲೆಸೆದು ಓಡಿಬಂದು ಶೇಖರನ ಮನೆಯೊಳಗೆ ಹೊಕ್ಕು ಶೇಖರನ ತಾಯಿಯವರನ್ನು ತಬ್ಬಿಕೊಂಡು 'ಅತ್ತೆ, ಅತ್ತೆ ನೋಡತ್ತೆ. ಅವರೆಲ್ಲಾ ನನ್ನನ್ನ ಹುಚ್ಚ - ಹುಚ್ಚ ಅಂತ ಕರೀತಾರೆ' ಎಂದ.</p>
		<p>ಪಂಕಜಮ್ಮನವರು ಅವನ ತಲೆ ನೇವರಿಸುತ್ತಾ 'ಹೋಗಲಿ ಬಿಡಪ್ಪಾ, ಅವರು ಹಾಗೆ ಅಂದರೆ ನೀನು ಹುಚ್ಚನಾಗಿ ಬಿಡ್ತೀಯಾ' ಎಂದು ಅವರ ಬಾಗಿಲಿಗೆ ಬಂದಿದ್ದ ತುಂಟ ಹುಡುಗರನ್ನೆಲ್ಲಾ ಗದರಿಕೊಂಡು ಕಳುಹಿಸಿದರು. ಇದರಿಂದ ಸಂತೋಷಗೊಂಡ ಆ ಹುಡುಗನು 'ಅತ್ತೆ, ಅತ್ತೆ ನೀನು ಬಹಳ ಒಳ್ಳೆಯವಳತ್ತೆ. ಮತ್ತೆ ಅಮ್ಮನ್ನ ನೋಡೋಕೆ ಆಸ್ಪತ್ರೆಗೆ ಇವತ್ತು ಹೋಗಲೇ ಬೇಕತ್ತೆ. ನೀನು ದಿನಾ ನಾಳೆ, ನಾಳೆ ಅಂತ ಸತಾಯಿಸಿಕೊಂಡು ಬರ್ತಾ ಇದೀಯಾ' ಮುನಿಸಿಕೊಂಡವನಂತೆ ಅಂದನು.</p>
		<p>ಪಂಕಜಮ್ಮನವರು ಒಂದು ವಿಧವಾದ ಸಂಕಟದಿಂದ 'ಆಗಲಿ ಹೋಗೋಣ ರಮೇಶ, ಮೊದಲು ನೀನು ಉಪ್ಪಿಟ್ಟು ತಿನ್ನು. ಆಮೇಲೆ ಖಂಡಿತ ಹೋಗೋಣ' ಎಂದು ಅವನನ್ನು ಒಳಕ್ಕೆ ಕರೆದುಕೊಂಡು ಹೋದರು.</p>
		<p>ನಾನು ಪ್ರಶ್ನಾರ್ಥಕವಾಗಿ ಶೇಖರನ ಕಡೆ ನೋಡುತ್ತಾ 'ಯಾರು ಶೇಖರ, ಈ ರಮೇಶ' ಎಂದೆ.</p>
		<p>'ಅವನದು ಕರುಣಾಜನಕವಾದ ಕಥೆ ಶಂಕರ್. ಅದನ್ನು ಕೇಳಿದರೆ ಯಾರಿಗಾದರೂ ಕರುಳು ಮಿಡಿಯುತ್ತೆ' ಎಂದ.</p>
		<p>'ಹಾಗಾದರೆ ಅದನ್ನು ನಾನು ಕೇಳಲೇ ಬೇಕು' ಎಂದೆ ನಾನು. ಆ ವೇಳೆಗೆ ಪಂಕಜಮ್ಮನವರು ಕಾಫಿ ಹಿಡಿದುಕೊಂಡು ಬಂದು ನಿಂತಿದ್ದರು. 'ಆ ಕಥೆ ನಿನಗೆ ಕೇಳಬೇಕೆಂದು ಬಹಳ ಉತ್ಸುಕತೆ ಇದ್ದರೆ ನಾನೇ ಹೇಳ್ತೀನಿ' ಎಂದು ನಿಟ್ಟುಸಿರೊಂದನ್ನು ಬಿಟ್ಟು ಹೇಳತೊಡಗಿದರು.</p>
		<p>"ಇವರ ತಾಯಿಗೆ ಇವನೇ ಕೊನೇ ಮಗ. ಇವನಿಗಿಂತ ದೊಡ್ಡವರು ಇಬ್ಬರು ಗಂಡು ಮಕ್ಕಳು, ಇಬ್ಬರು ಹೆಣ್ಣು ಮಕ್ಕಳು. ಇಬ್ಬರು ಗಂಡು ಮಕ್ಕಳೂ ಬೊಂಬಾಯಿಯಲ್ಲಿ ಒಳ್ಳೆ ಕೆಲಸದಲ್ಲಿದ್ದಾರೆ. ಇಬ್ಬರು ಹೆಣ್ಣು ಮಕ್ಕಳಿಗೂ ಮದುವೆಯಾಗಿ, ಗಂಡಂದಿರ ಮನೆಯಲ್ಲಿದ್ದಾರೆ. ಬಹಳ ದಿನಗಳಾದಮೇಲೆ ರಮೇಶ ಹುಟ್ಟಿದ. ಇವನಾದ ಮೇಲೆ, ಇಬ್ಬರು ಮಕ್ಕಳಾದರೂ, ಅವರು ಉಳಿಯಲಿಲ್ಲ. ಇದರಿಂದಾಗಿ ರಮೇಶ, ತಾಯಿ ತಂದೆಗಳ ಅಚ್ಚು ಮೆಚ್ಚಿನ ಮಗನಾದ. ಅದರಲ್ಲೂ ಅವರ ತಾಯಿಗಂತೂ ಇವನನ್ನು ಒಂದು ಕ್ಷಣ ಬಿಟ್ಟಿರಲಾಗುತ್ತಿರಲಿಲ್ಲ. ಅದಕ್ಕೆ ಸರಿಯಾಗಿ ರಾಮೇಶನೂ ಸಹ ಚಿಕ್ಕಂದಿನಿಂದಲೂ ಬಹಳ ಚೂಟಿಯಾದ ಹುಡುಗ. ಸ್ಕೂಲಿಗೆ ಸೇರಿದ. ಅಲ್ಲಿಯೂ ಉಪಾಧ್ಯಾಯರ ಅಚ್ಚು ಮೆಚ್ಚಿನ ಹುಡುಗನಾಗಿ ಶಾಲೆಗೇ ಫಸ್ಟ್ ಬರುತ್ತಿದ್ದ. ಬುದ್ಧಿವಂತಿಕೆಯ ಜೊತೆಗೆ ವಿನಯವೂ ಸೇರಿ ಇವನು ಎಲ್ಲರಿಗೂ ಪ್ರೀತಿ ಪಾತ್ರನಾಗಿದ್ದ. ಸ್ಕೂಲಿನಲ್ಲಿ ಬಂದ ಪ್ರೈಜುಗಳನ್ನು ತಂದು ತಾಯಿಗೆ ತೋರಿಸಿದಾಗಲಂತೂ ಆ ತಾಯಿಯ ಸಂಭ್ರಮ ಹೇಳತೀರದು. ಆಕೆಯೂ ಅಷ್ಟೆ ಬಹಳ ನಿಗರ್ವಿ. ಯಾರಾದರೂ ಆಕೆಯ ಮಗನ ಬಗ್ಗೆ ಹೊಗಳಿದರೆ, ಆಕೆ ಜಂಭ ಪಡದೆ 'ಎಲ್ಲಾ ದೇವರ ಕೃಪೆ' ಎಂದು ಸುಮ್ಮನಾಗಿಬಿಡುತ್ತಿದ್ದರು. ಇವನ ಪುರೋಭಿವೃದ್ಧಿಯನ್ನು ಕಂಡು ಇವರ ನೆಂಟರು ಕುರುಬುತ್ತಿದ್ದರೂ ಸಹ. ಆದರೆ ವಿಧಿ, ಈ ಸಂತೋಷ ವೈಭವಗಳನ್ನು ಬಹಳ ಕಾಲ ಇರಗೊಡಿಸಲಿಲ್ಲ.</p>
		<p>ಒಂದು ಸಲ ಕಮಲಮ್ಮನವರು ಜ್ವರದಿಂದ ಹಾಸಿಗೆ ಹಿಡಿದರು. ಮೊದಮೊದಲು ಜ್ವರವನ್ನು ನಿರ್ಲಕ್ಷಿಸಿದುದರಿಂದ, ಈ ಜ್ವರ ಪ್ರಬಲಗೊಂಡು ಕ್ಷಯಕ್ಕೆ ತಿರುಗಿಕೊಂಡಿತು. ಆಕೆಯನ್ನು ಹಾಸ್ಪಿಟಲ್‍ಗೆ ಸೇರಿಸಲೇಬೇಕಾಗಿಬಂತು. ಆದರೆ ಆಕೆ ಅದಕ್ಕೆ ಒಪ್ಪಿಗೆ ಕೊಡಲಿಲ್ಲ. ತನ್ನ ರಮೇಶನನ್ನು ಬಿಟ್ಟಿರಬೇಕಲ್ಲ ಎಂಬುದೇ ಪ್ರಬಲ ಕಾರಣ. ಈಕೆಯ ಗಂಡ ಶ್ರೀನಿವಾಸರಾಯರು- ಪಾಪ ದೇವರಂಥ ಮನುಷ್ಯರು- ಬಹಳ ಅಧೀರರಾದರು. ಕಮಲಮ್ಮನವರ ದುಃಖವಂತೂ ಹೇಳತೀರದು. ಅವರು ತಮ್ಮ ಮಗ ರಮೇಶನನ್ನು ತಬ್ಬಿಕೊಂಡು ಬಹಳ ಹೊತ್ತು ಅಳುತ್ತಾ ಕೂತುಬಿಡುತ್ತಿದ್ದರು. ಒಂದೊಂದು ದಿನ ರಮೇಶ ಅವರಿಗೆ ಧೈರ್ಯ ಹೇಳುತ್ತಿದ್ದ. ಅವನು ಅಷ್ಟು ಚಿಕ್ಕವನಾದರೂ ದೊಡ್ಡ ದೊಡ್ಡ ಮಾತುಗಳನ್ನು ಹೇಳುತ್ತಿದ್ದ. 'ಅಮ್ಮ ಸುಮ್ಮನೆ ಅಳಬೇಡಮ್ಮ. ನೀನು ಆಸ್ಪತ್ರೆಗೆ ಸೇರು. ನಾನು ನಿನಗೆ ದಿನಾ ಬೆಳಿಗ್ಗೆ ಕಾಫಿ, ಮಧ್ಯಾಹ್ನ ಊಟ, ಸಾಯಂಕಾಲ ಕಾಫಿ ತಂದು ಕೊಡ್ತೀನಿ. ನಿನಗೆ ಬೇಗ ವಾಸಿ ಆಗತ್ತೆ' ಅಂತಿದ್ದ. ಕಮಲಮ್ಮನವರು ಒಣನಗೆ ನಗುತ್ತಾ 'ಹುಚ್ಚು ಮಗು' ಎಂದೆನ್ನುತ್ತಿದ್ದರು. ಕಡೆ ಕಡೆಗೆ ವ್ಯಾಧಿ ಉಲ್ಬಣಾವಸ್ಥೆಗೆ ಬರುತ್ತಿರಲು ನಾನೂ ಅವರನ್ನು ಒತ್ತಾಯಪಡಿಸಿ, ಅವರು ಆಸ್ಪತ್ರೆಯಿಂದ ಹಿಂದಿರುಗುವವರಿಗೂ ನಮ್ಮ ಮನೆಯಲ್ಲೇ ಅವರ ಗಂಡನಿಗೆ, ರಮೇಶನಿಗೆ ಊಟದ ಏರ್ಪಾಟು ಮಾಡುತ್ತೇನೆಂತಲೂ, ಅವರ ಯೋಗಕ್ಷೇಮದ ಬಗ್ಗೆ ಏನೂ ಯೋಚನೆ ಮಾಡಬಾರದೆಂತಲೂ ಹೇಳಿದೆ. ಕಮಲಮ್ಮನವರು ಮೊದಲು ಇದಕ್ಕೆ ಒಪ್ಪದಿದ್ದರೂ ಎಲ್ಲರ ಒತ್ತಾಯದ ಮೇಲೆ ಒಪ್ಪಿದರು.</p>
		<p>ಇಲ್ಲಿಂದ ಪ್ರಾರಂಭವಾಯ್ತು ನೋಡು ಪಾಪ ಅವನಿಗೆ ಕಷ್ಟಗಳ ಪರಂಪರೆ. ಸರಿ ಕಮಲಮ್ಮನವರನ್ನು ಇಲ್ಲಿಯೇ ಹಾಸ್ಪಿಟಲ್‍ಗೆ ಸೇರಿಸಿದ್ದಾಯ್ತು. ಶ್ರೀನಿವಾಸರಾಯರಂತೂ ಬಹಳ ಅಧೀರರಾಗಿದ್ದರು. ಸದಾ ಹಸನ್ಮುಖಿಯಾಗಿರುತ್ತಿದ್ದ ಅವರು ರುದ್ರ ಮೌನವನ್ನು ತಾಳಿದ್ದರು. ಕಾಫಿ, ತಿಂಡಿ, ಊಟ ನಾನೇ ತೆಗೆದುಕೊಂಡು ಹೋಗಿ ಕೊಡುತ್ತೇನೆಂದರೂ ಒಪ್ಪದೆ ರಮೇಶನು ತಾನೇ ಸ್ವತಃ ಮೂರು ಹೊತ್ತು ಕಾಫಿ, ತಿಂಡಿ, ಊಟಗಳನ್ನು ತೆಗೆದುಕೊಂಡು ಹೋಗಿ ತಾಯಿಗೆ ಕೊಡುತ್ತಿದ್ದ. ಇಷ್ಟಾದರೂ ತನ್ನ ಓದನ್ನು ಮತ್ತು ಸ್ಕೂಲನ್ನು ಅಲಕ್ಷಿಸಿರಲಿಲ್ಲ. ಇವನ ತಾಯಿ, ಇವನಿಗೆ ಇಷ್ಟು ಶ್ರಮ ತೆಗೆದುಕೊಳ್ಳಬೇಡವೆಂದು ಹೇಳಿದರೂ, ಕೇಳುತ್ತಿರಲಿಲ್ಲ. ಕೆಲವು ದಿನಗಳಲ್ಲಿಯೇ ಹುಡುಗ ಅರ್ಧ ಇಳಿದು ಹೋದ.</p>
		<p>ಕಮಲಮ್ಮನವರಿಗೆ ಸ್ವಲ್ಪ ದಿನ ಗುಣಮುಖವಾಗಿ ಕಂಡುಬಂದರೂ ಸಹ ಮತ್ತೆ ಮೊದಲಿನ ಸ್ಥಿತಿಗೆ ಬರುತ್ತಿತ್ತು. ಹೀಗಾಗಿ ಅವರಿಗೆ ಉಳಿಯುವ ಭರವಸೆಯೇ ಇಲ್ಲದೆ ಹೋಯಿತು. ಒಂದು ದಿನ ನಾನು ಅವರನ್ನು ನೋಡಲು ಹೋಗಿದ್ದಾಗ, ನನ್ನನ್ನು ಹತ್ತಿರ ಕರೆದು 'ನೋಡಿ ಪಂಕಜಮ್ಮನವರೆ, ನಾನು ಉಳಿಯುವ ಭರವಸೇನೇ ಇಲ್ಲ. ಒಂದ್ಸಮಯ ನಾನೇದಾರು ಹೋಗಿಬಿಟ್ಟರೆ ನನ್ನ ಕಂದ ರಮೇಶನ್ನ ಮತ್ತು ನಮ್ಮವರನ್ನು ನೋಡಿಕೊಳ್ಳೋರು ಯಾರ್ರೀ' ಇಷ್ಟು ಹೇಳಿದವರೇ, ಗಳಗಳನೆ ಅಳುವುದಕ್ಕೆ ಮೊದಲು ಮಾಡಿದರು. ನನಗೂ ಅಳು ತಡೆದುಕೊಳ್ಳಲಾಗಲಿಲ್ಲ. 'ಹಾಗೆನ್ನಬೇಡಿ ಕಮಲಮ್ಮ. ನಿಮಗೆ ಈಗೀಗ ಗುಣಮುಖವಾಗ್ತಾ ಇದೆ' ಎಂದು ನಾನೇನೋ ಸಮಾಧಾನ ಹೇಳಿದೆ. ಆದರೆ ಅವರಿಗೆ ಆ ಭರವಸೆ ಇರಲಿಲ್ಲ. ಬೇಸರದಿಂದ 'ಏನು ಗುಣಮುಖವೋ ಏನೋಮ್ಮ. ಒಂದ್ಸಮಯ ನಾನೇನಾದ್ರೂ ಆದರೆ, ರಮೇಶನ್ನ ಮಾತ್ರ ಕೈ ಬಿಡಬೇಡಿ. ಹಾಗೇಂತ ನನಗೆ ಪ್ರಮಾಣ ಮಾಡಿ' ಅಂದರು.</p>
		<p>ಅಂತೆಯೇ ನಾನು ಅವರಿಗೆ ಪ್ರಮಾಣ ಮಾಡಿ 'ರಮೇಶನ್ನ ನೋಡಿಕೊಳ್ಳೋ ಭಾರ ನನಗಿರಲಿ' ಎಂದು ಮಾತು ಕೊಟ್ಟೆ. 'ಹಾಗೇ ಇನ್ನೂ ಒಂದು ಕೆಲಸ ನಿಮ್ಮಿಂದಾಗಬೇಕು' ಎಂದವರೇ ಹೇಳಿದರು. 'ಹೇಗಾದರು ಮಾಡಿ ನಮ್ಮ ಯಜಮಾನರನ್ನ ಬೇರೆ ಮದುವೆಗೆ ಒಪ್ಪೋಹಾಗೆ ಮಾಡಬೇಕ್ರಿ. ಅವರು ಸಾಮಾನ್ಯಕ್ಕೆ ಒಪ್ಪೋದಿಲ್ಲ. ಆದರೂ ನಿಮ್ಮ ಯಜಮಾನರು ಅವರನ್ನ ಹೇಗಾದರೂ ಮಾಡಿ ಒಪ್ಪಿಸಬೇಕ್ರಿ. ಅವರು ತಬ್ಬಲಿ ಆಗಬಾರದು ಕಣ್ರೀ' ಎಂದರು. ಸರಿ ಎಂದು ಅದಕ್ಕೂ ಮಾತು ಕೊಟ್ಟೆ.</p>
		<p>ಕಡೆಗೆ ಆ ದುರ್ದಿನ ಬಂತು. ಆಸ್ಪತ್ರೆಯಲ್ಲಿನ ವೈದ್ಯರು ಎಷ್ಟು ಕಷ್ಟ ಪಟ್ಟಾಗ್ಯೂ ಕಮಲಮ್ಮನವರನ್ನು ವಾಸಿ ಮಾಡಲಾಗಲಿಲ್ಲ. ಶ್ರೀನಿವಾಸರಾಯರಾದರೋ ಎಷ್ಟು ಹಣ ಬೇಕಾದರೂ ಖರ್ಚು ಮಾಡುವವರಿದ್ದರು. ಆದರೆ ವಿಧಿಗೆ ಹಣವಲ್ಲ ಬೇಕಾಗಿದ್ದುದು. ಒಂದು ಜೀವದ ಬಲಿ. ಅಂದು ಶುಕ್ರವಾರ ಸಂಜೆ ಶ್ರೀನಿವಾಸರಾಯರ ಮನೆ ಆಳು ಬಂದು ತಕ್ಷಣ ನನ್ನನ್ನು ರಮೇಶನೊಂದಿಗೆ ಆಸ್ಪತ್ರೆಗೆ ಬರಬೇಕೆಂದು ಕೇಳಿದ. ನಾನೂ ರಮೇಶನೂ ತಕ್ಷಣವೇ ಆಸ್ಪತ್ರೆಗೆ ಹೊರಟೆವು. ಅಲ್ಲಿ ಕಮಲಮ್ಮನವರು ಮರಣ ಶಯ್ಯೆಯಲ್ಲಿದ್ದರು. ಆ ವೇಳೆಗಾಗಲೇ ಅವರ ಅರ್ಧ ಜೀವ ಬೇರೆ ಲೋಕವನ್ನು ಸೇರಿತ್ತು. ಡಾಕ್ಟರುಗಳು ಆಕ್ಸಿಜನ್ ಸಿಲಿಂಡರ್‍ನ್ನು ಉಪಯೋಗಿಸಿ ಕೃತಕ ಉಸಿರಾಡುವಿಕೆಯನ್ನು ಏರ್ಪಾಟು ಮಾಡಿದ್ದರು. ಕಮಲಮ್ಮನವರು, ಕೇವಲ ಸಂಜ್ಞೆಗಳಿಂದ, ತಾವು ಹೇಳಬೇಕಿದ್ದನ್ನು ವ್ಯಕ್ತಪಡಿಸುತ್ತಿದ್ದರು. ಪಕ್ಕದಲ್ಲೇ ಕುಳಿತಿದ್ದ ಶ್ರೀನಿವಾಸರಾಯರ ಕಣ್ಣಿಂದ ನೀರು ಧಾರಾಕಾರವಾಗಿ ಸುರಿಯುತ್ತಿತ್ತು. ರಮೇಶನು ಹೋದ ತಕ್ಷಣ ಅವನನ್ನು ಹತ್ತಿರ ಕರೆದು ತಲೆ ನೇವರಿಸುತ್ತಾ, ಏನೋ ಹೇಳಬೇಕಿದ್ದರು. ಆದರೆ ಅವರ ಬಾಯಿಂದ ಮಾತು ಹೊರಡಲಿಲ್ಲ. ಬಹಳ ಹೊತ್ತು ಅವನನ್ನೇ ನೋಡುತ್ತಿದ್ದರು. ತನ್ನ ತಾಯಿಯ ವಾತ್ಸಲ್ಯವನ್ನು ಇದೇ ಕೊನೆಯ ಬಾರಿ ತಾನು ಅನುಭವಿಸುತ್ತಿರುವುದು ಎಂದು ಅವನಿಗೆ ಗೊತ್ತಾಗಲಿಲ್ಲ. ತನ್ನ ತಾಯಿಗೆ ಹೆಚ್ಚು ಶ್ರಮ ಕೊಡುವುದು ಸರಿಯಲ್ಲವೆಂದು ತಿಳಿದು 'ಅಮ್ಮಾ, ನಾನಿನ್ನು ಹೋಗ್ಬಿಟ್ಟು ಬರ್ತೇನಮ್ಮ. ನಾಳೆಗೆ ನಿನಗೇನು ತರಬೇಕಮ್ಮ' ಎಂದು ಪಕ್ಕದಲ್ಲಿದ್ದ ಬೀರುವಿನಲ್ಲಿ ನೋಡಿ, 'ಓಹೋ ಗ್ಲೂಕೋಸ್ ಆಗಿಹೋಗಿದೆ. ಅದು ತರಬೇಕು. ಹಾಗೆಯೇ ನಾಳೆ ಒಳ್ಳೆ ಮೂಸಂಬಿ ತರ್ತೇನಮ್ಮ' ಎಂದು ಹೇಳಿದನು. ಕಮಲಮ್ಮನವರಿಗೆ, ಈ ಎಲ್ಲ ಮಾತುಗಳು ಕೇಳಿಸದಿದ್ದರೂ, ಅವರು ತಲೆ ಅಲ್ಲಾಡಿಸುತ್ತಿದ್ದರು. ಮಾರನೇ ದಿನದ ವೇಳೆಗೆ ಅಕೆ ಬೇರೆ ಲೋಕವನ್ನು ಸೇರಿರುತ್ತಾಳೆಂದು ಅವನಿಗೆ ಗೊತ್ತಿರಲಿಲ್ಲ. ರಮೇಶ ಮನೆಗೆ ಹೋದ. ರಾತ್ರಿ ಸುಮಾರು ೨ ಘಂಟೆಯ ಹೊತ್ತಿಗೆ ಕಮಲಮ್ಮನವರ ಪ್ರಾಣ ಪಕ್ಷಿ ಹಾರಿಹೋಯ್ತು. ಬೆಳಗಾಗುತ್ತಲೇ ಆಕೆಯ ಶವವನ್ನು ಮನೆಗೆ ತರಲಾಯ್ತು. ರಮೇಶ ಎದ್ದವನೇ ಹೊರಗೆ ಬಂದು ಬಹಳ ಜನ ಮನೆಯ ಮುಂದೆ ಸೇರಿರುವುದು ನೋಡಿ ಗಾಬರಿಗೊಂಡು ಬಂದು ನೋಡಿದ. ತನ್ನ ತಾಯಿ ಶಾಂತ ನಿದ್ರೆ ಮಾಡುತ್ತಿರುವಂತೆ ಕಂಡಿತು. ಬಂದವನೇ 'ಪಾಪ ನಮ್ಮ ತಾಯಿ ನಿದ್ರೆ ಮಾಡ್ತಿದಾಳೆ. ಯಾಕೆ ಇಷ್ಟು ಗಲಾಟೆ ಮಾಡ್ತೀರ? ಈ ಛಳಿಯಲ್ಲಿ ಯಾಕೆ ಮಲಗಿಸಿಟ್ಟಿದ್ದೀರಿ ಈಕೇನ್ನ. ಒಳಗೆ ತಂದು ಮಲಗಿಸಬಾರದೆ' ಎಂದು ಒಂದೇ ಸಮನೆ ಹೇಳುತ್ತಾ ತಾಯಿಯ ಹತ್ತಿರ ಬಂದು ಕುಳಿತ.</p>
		<p>ಅವನ ತಾಯಿ ಸತ್ತಿದ್ದಾರೆ ಎಂದು ಅವನಿಗೆ ಹೇಳಲು ಯಾರಿಗೂ ಬಾಯಿ ಬರಲಿಲ್ಲ. ಆ ವೇಳೆಗೆ ನೆಂಟರಿಷ್ಟರೆಲ್ಲರೂ ಸೇರಿದ್ದರು. ಹಿಂದಿನ ದಿನವೇ ಅವರ ಮಕ್ಕಳಿಗೆ ತಂತಿ ಕಳುಹಿಸಿದ್ದುದರಿಂದ ಅವರೂ ಬಂದಿದ್ದರು. ಇಷ್ಟಾದರೂ ನಿಜ ಪರಿಸ್ಥಿತಿ ರಮೇಶನಿಗೆ ಅರ್ಥವಾಗಲಿಲ್ಲ. ಅವನು ಒಳಗೆ ಹೋಗಿ ಕಾಫಿ ಮಾಡಿ ಕಪ್ಪಿನಲ್ಲಿ ಹಾಕಿಕೊಂಡುಬಂದು , ತಾಯಿ ಏಳುವುದನ್ನೇ ಕಾಯುತ್ತಾ ಕುಳಿತಿದ್ದ. ಯಾರು ಎಹ್ಟು ಹೇಳಿದರೂ ಅವನು ಕೇಳಲಿಲ್ಲ. ನಿಮ್ಮ ತಾಯಿ ಸತ್ತು ಹೋಗಿದ್ದಾರಪ್ಪಾ ಎಂದು ಯಾರೋ ಹೇಳಲು ಅವರ ಮೇಲೆ ರೇಗಿ 'ಏನ್ರೀ ನೀವು ಮಾತಾಡೋದು. ನಮ್ಮ ತಾಯಿ ಸಾಯೋದೂಂದ್ರೇನು? ನೋಡಿ ಹೇಗೆ ನಿದ್ದೆ ಮಾಡ್ತಿದ್ದಾರೆ' ಎಂದವನೇ ಅವರ ಅಣ್ಣನ ಹತ್ತಿರ ಹೋಗಿ 'ನೋಡಣ್ಣ ಇವರೆಲ್ಲಾ ಅಮ್ಮನಿಗೆ ಡಿಸ್ಟರ್ಬ್ ಮಾಡ್ತಿದ್ದಾರೆ. ನೀನಾದರೂ ಹೇಳ್ಬಾರ್ದೇನಣ್ಣ ಇವರಿಗೆ' ಎಂದಾಗ, ಆತನೂ ಇವನನ್ನ ತಬ್ಬಿಕೊಂಡು ಅಳುವುದಕ್ಕೆ ಪ್ರಾರಂಭ ಮಾಡಿದ. ರಮೇಶನಿಗೆ ಅರ್ಥವಾಗಲಿಲ್ಲ. ಯಾರೆಷ್ಟು ಹೇಳಿದರೂ ರಮೇಶನದು ಒಂದೇ ವಾದ. ತನ್ನ ತಾಯಿ ಸತ್ತಿಲ್ಲವೆಂಬುದು. ಮುಂದಿನ ಕೆಲಸಗಳು ನಡೆಯಬೇಕಿದ್ದವು. ನಾನೇ ರಮೇಶನ ಹತ್ತಿರ ಹೋಗಿ ಉಪಾಯವಾಗಿ 'ನೋಡು ರಮೇಶ. ನಿಮ್ಮ ತಾಯಿ ಮಲಗಿದ್ದಾರೆ. ಇನ್ನೂ ಏಳೋದಕ್ಕೆ ಸ್ವಲ್ಪ ಹೊತ್ತಾಗುತ್ತೆ. ಆ ವೇಳೆಗೆ ನಮ್ಮ ಮನೆಗೆ ಹೋಗ್ಬಿಟ್ಟು ಬರೋಣ, ಬಾ' ಎಂದು ಕರೆದುಕೊಂಡು ಹೋದೆ. ನಡೆಯ ಬೇಕಾದ ಕೆಲಸಗಳು ನಡೆದವು. ಆಮೇಲೆ ರಮೇಶ ಕೇಳಿದ ಅವನ ತಾಯಿ ಎಲ್ಲೆಂದು. ದೂರದ ಆಸ್ಪತ್ರೆಗೆ ಸೇರಿಸಿದ್ದಾರೆಂದು ಹೇಳಿದೆ. ಅಲ್ಲಿಗೆ ಹೋಗೋದಕ್ಕೆ ದಿನಾ ಹಟ ಮಾಡ್ತಾನೆ. ನಾನು ನಾಳೆ, ನಾಳೆ ಎಂದು ಮುಂದೂಡ್ತಾ ಇದ್ದೇನೆ. ಕಮಲಮ್ಮನವರ ಗಂಡ ರುದ್ರ ಮೌನವನ್ನು ತಾಳಿದ್ದಾರೆ, ಯಾರೊಂದಿಗೂ ಮಾತಿಲ್ಲ. ತಾವಾಯಿತು, ತಮ್ಮ ಮನೆಯಾಯ್ತು. ತಮ್ಮ ಎಲ್ಲ ವೇಳೆಯನ್ನು ಏಕಾಂತದಲ್ಲಿ ಕಳೆಯುತ್ತಾರೆ. ಇಷ್ಟ ಬಂದಾಗ ಒಂದಿಷ್ಟು ಊಟ ಮಾಡ್ತಾರೆ. ರಮೇಶ ಇಲ್ಲೇ ಇದ್ದಾನೆ. ಮಗನನ್ನ ನೋಡಲು ಇಷ್ಟವಾದಾಗ ಇಲ್ಲಿಗೆ ಬರ್ತಾರೆ." ಎಂದವರೇ ಪಂಕಜಮ್ಮನವರು ಕಣ್ಣೀರು ಒರೆಸಿಕೊಂಡರು. ಆ ವೇಳೆಗೆ ರಮೇಶ ಹೆಗಲಿಗೆ ಒಂದು ಫ್ಲಾಸ್ಕ್ ತಗಲಿ ಹಾಕಿಕೊಂಡು, ಕೈಯಲ್ಲಿ ಒಂದು ಬ್ಯಾಗ್ ಹಿಡಿದು 'ಅತ್ತೆ ನಾನು ರೆಡಿಯಾಗಿದ್ದೇನೆ, ನಡೀ ಹೋಗೋಣ. ಇವತ್ತು ನೀನು ಏನು ಹೇಳಿದರೂ ನಾನು ಕೇಳೋಲ್ಲ' ಎಂದಾಗ ಪಂಕಜಮ್ಮನವರು ನಿಟ್ಟುಸಿರು ಬಿಟ್ಟು 'ಆಗಲಪ್ಪಾ ಹೋಗೋಣ' ಎಂದಾಗ ನನ್ನ ಕಣ್ಣಿಂದಲೂ ನೀರು ಸುರಿಯುತ್ತಿದ್ದ ಅನುಭವವಾಗಿ ನಿಧಾನವಾಗಿ ಒರೆಸಿಕೊಂಡೆ.</p>
		<p><en>Daddy I smell something</en> ಎಂದು ನನ್ನ ೪ ವರ್ಷದ ಲೀನ ಹೇಳಿದಾಗ ಈ ಲೋಕಕ್ಕೆ ಬಂದೆ. ಒಗ್ಗರಣೆ ಸೀದಿತ್ತು. ಕಡಲೇಬೇಳೆ ಕಪ್ಪಾಗಿತ್ತು. ಮನಸ್ಸಿನಲ್ಲಾದ ವ್ಯಸನಕ್ಕೆ ರೂಪುಕೊಟ್ಟಂತಿತ್ತು.</p>
		<p class="quote-author"><strong><em>ಡಾ. ಶಂಕರ ಶಾಸ್ತ್ರಿ</em></strong>(ಛೆಸ್ಟರ್ ಫೀಲ್ಡ್, ಮಿಸ್ಸೌರಿ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಹಾರುತಿದೆ !</h1>
		<p><em>ಈ ಜೀವನ ಒಂದು ರೀತಿ ಹಾರಾಟ, ಜೂಕಾಲಿ.. ... ನಾವು, ನಾವೆಲ್ಲಾ ಹಾರುತಾ, ಹಾರುತ್ತಾ ಹಲವಾರು ನೋಟ ನೋಡುತ್ತೇವೆ. ಆದರೆ ವಿಚಿತ್ರ, ಕರಿನಾಯಿ ಎಂದೂ ಬೆಳ್ಳಗಾಗೊಲ್ಲ, ಭ್ರಮೆ ಅನ್ನೋದು ನಮ್ಮನ್ನು ಬಿಟ್ಟು ಹೋಗೋಲ್ಲ ಅಲ್ಲವೆ?</em></p>
		<p>ಹಳೆ ನೆನಪು -</p>
		<p>"ನೀನು ಯಾವ ಸೀಮೆ ಹುಡುಗ" ಹೈಸ್ಕೂಲಲ್ಲಿ ಕನ್ನಡ ಮೇಷ್ಟ್ರು ನನ್ನ ಬೈದಿದ್ದರು. "ನಾನು ಮಲೆಸೀಮೆ ಹುಡುಗ" ಎಂದಿದ್ದೆ, ಎಲ್ಲರೂ ನಕ್ಕಿದ್ದರು. ಏನೇ ಇರಲಿ ಮಲೆನಾಡು ಬಲು ಚೆಂದ, ಅಲ್ಲೆ ನಾನು ಪಿ.ಯು.ಸಿ ಓದಿದ್ದು. ಸುಮಾರು ಐದು ವರ್ಷ ಆದ ಮೇಲೆ ನಾನು, ನನ್ನ ಹಳೆ ಕಾಲೇಜು, ಹಾಸ್ಟೆಲ್‍ನ ನೋಡಬೇಕು ಅಂತ ಬಯಕೆ ಬಂದು ಹೊರಟೆ. ಅದೇ ರಸ್ತೆ, ಅದೇ ಮರ, ಅದೇ ಕಲ್ಲು ಬಂಡೆ, ಅದೇ ಬೆಂಚುಕಲ್ಲು ಎಲ್ಲ ಹಾಗೇ ಇದೆ. ಇದನ್ನೆಲ್ಲಾ ನೋಡುತ್ತಾ ಒಂದು ರೀತಿ ಹುರುಪು ಚೆಲ್ಲಿದ ಅನುಭವ.</p>
		<p>ಸಂಜೆ ಬಿಸಿಲಲ್ಲಿ ದೂರ ನಡೆದು ತಿರುವಿನಲ್ಲಿ ರಸ್ತೆ ಬದಿಯ ಬೆಂಚುಕಲ್ಲು ಮೇಲೆ ಕುಳಿತೆ. ಎಂತಹ ನೋಟ! ಗುಡ್ಡದ ಮೇಲೆ ಕಾಣೋದು ಗೇರುಮರದ ಗುಂಪು, ಕಣಿವೆ ಪೂರ್ತ ಅಡಿಕೆ ಗಿಡ, ದೂರದಲ್ಲಿ ಸೂರ್ಯ ಮುಳುಗಿದ್ದಾನೆ. ಆದರೆ ಆ ಹೊಂಬಣ್ಣ ಮಾತ್ರ ಆಗಸದಲ್ಲಿ ತೇಲಿದೆ. ನನ್ನ ಹತ್ತಿರ ಅದೇ ಕರಿನಾಯಿ ಕೂತಿದೆ. ಆ ನಾಯಿ ನಾನು ಹಿಂದೆ ಇದ್ದಾಗಲೂ ಇತ್ತು. ಆದರೆ ಈಗ ಮುದಿಯ. ಈ ನಾಯಿ ನನ್ನ ಮರೆತಿಲ್ಲ. ಈ ಕರಿಯನಿಗೆ ನನ್ನ ಮೇಲೆ ಪ್ರೀತಿ ಅಂತ ಕಾಣುತ್ತೆ.</p>
		<p>ಈ ರಸ್ತೆಯಲ್ಲಿ ಓಡಾಡೋರು ಸುಮಾರಾಗಿ ನನಗೆ ಎಲ್ಲಾ ಗೊತ್ತು. ಕೆಲವರು "ಓ, ಆರೋಗ್ಯಾನಾ ಮಾರಾಯರೆ! -ಎಂದು ಬಂದದ್ದು?" ಅಂತ ಸೌಜನ್ಯದ ಮಾತಾಡಿ ಮುಂದುವರೆದರೆ, ಕೆಲವರು- "ಎಂದು ಬಂದದ್ದು, ಮೊದಲೇ ತಿಳಿಸಿದ್ದರೆ ನಾನು ನಿಮ್ಮನ್ನು ನೀವಿಳಿದುಕೊಂಡ ಕಡೆ ಬಂದು ನೋಡುತ್ತಿದ್ದೆ" ಅಂತ ಹೇಳಿ ಮುಂದುವರಿಯುತ್ತಿದ್ದರು. ಇದೇನು ಯಾರೂ ನನ್ನನ್ನು ತಮ್ಮ ಮನೆಗೆ ಕರೆಯುತ್ತಿಲ್ಲ ಅಂತ ಯೋಚನೆ ಮಾಡುತ್ತಿದ್ದೆ. ದೂರದಿಂದ ಒಬ್ಬಾಕೆ ಬರುತ್ತಿದ್ದಳು. ಈ ನಾಯಿ "ಕರಿಯ" ಅತ್ತ ಕಡೆ ತಿರುಗಿ ಬಾಲ ಅಲ್ಲಾಡಿಸೋಕೆ ಶುರು ಮಾಡಿತು. ಗೊತ್ತಾಯ್ತು! ನನ್ನ ಹಳೆ ಕ್ಲಾಸ್ ಮೇಟ್ ಶಾರದೆ! ಮಾತಾಡಿಸೋಕೆ ಒಂದು ತರಹಾ! ಅಂತ ಅವಳ ಕಡೆ ತಿರುಗಿದೆ, ಎದುರಿಗೆ ನಿಂತಿದ್ದಳು. "ಏನು ಮಾತಾಡಿಸೋಲ್ಲ, ಬಹಳ ದೊಡ್ಡ ಮನುಷ್ಯ ಆಗಿಬಿಟ್ಟೆ" ಅಂತ ಆಡಿಕೊಂಡು ತನ್ನ ದೃಷ್ಟಿಯನ್ನು ನನ್ನ ಮೇಲೆ ನೆಟ್ಟಿದ್ದಳು. ನಾನು ಮುಗುಳು ನಗೆ ನಕ್ಕೆ. "ನೀನು ಎಂಜಿನಿಯರ್ ಅಂತ ಗೊತ್ತು, ಆದರೆ ಬಹಳ ಜಂಭ ಬಂದಿದೆ" ಅಂತ ಕುಹಕದಿಂದ ಹೇಳಿದಳು. ನಾನು "ನಿನಗೆ ಹೇಗೆ ಗೊತ್ತಾಯ್ತು?" ಅಂತ ಕೇಳಿದ್ದಕ್ಕೆ, "ವಿಠಲ್ ಭಟ್ ಎಲ್ಲಾ ಹೇಳುತ್ತಾನೆ" ಅಂತ ಹೇಳಿ ಸುಮ್ಮನೆ ನಿಂತಳು. "ನೀವುಗಳು ಇಷ್ಟು ದೂರ ಬರುತ್ತೀರ, ಮನೆಗೆ ಮಾತ್ರ ಬರೋದಿಲ್ಲ" ಅಂತ ಹೇಳಿ ಕತ್ತು ತಗ್ಗಿಸಿದಳು. ಧ್ವನಿ ಇಳಿದಿತ್ತು. ಮತ್ತೊಂದು ಬಾರಿ ತಲೆ ಎತ್ತಿ ಮುಖ ನೋಡಿದಳು, ಅವಳ ಮುಖ ಬಹಳ ಸಪ್ಪೆಯಾಗಿತ್ತು. "ನಾಳೆ ಮಧ್ಯಾಹ್ನ ಊಟಕ್ಕೆ ಮನೆಗೆ ಬಾ" ಅಂತ ಹೇಳಿ ಹೊರಟಳು. ಒಂದೆರಡು ಹೆಜ್ಜೆ ಮುಂದೆ ಹೋಗಿ, "ಖಂಡಿತಾ ಬರಬೇಕು, ಬರುತ್ತೀಯ ತಾನೆ?" ಅಂತ ಹೇಳಿ ಖಾತ್ರಿ ಮಾಡಿಕೊಂಡು ಮುಂದೆ ಹೊರಟಳು. ದೂರದ ತಿರುವಿನಲ್ಲಿ ಹಿಂದಕ್ಕೆ ತಿರುಗಿ ನೋಡಿದಳು; -ನೋಡುತ್ತಾಳೆ ಅಂತ ನನಗೆ ಗೊತ್ತಿತ್ತು- ಕೈ ಬೀಸಿದೆ; ಅವಳೂ ಕೈ ಮೇಲಿತ್ತಿದಳು. ಶಾರದೆ ನಿಜವಾಗಲೂ ಬುದ್ದಿವಂತೆ. ಎಂ.ಬಿ.ಬಿ.ಎಸ್. ಗೆ ಮೆರಿಟ್‍ನಲ್ಲಿ ಸೀಟು ಸಿಕ್ಕಿತ್ತು. ಕಡೆಗೆ ಓದೋದು ಬಿಟ್ಟಳಂತೆ. ಮದುವೆ ಆಯಿತಂತೆ. ತಬ್ಬಲಿ ಹುಡುಗಿ, ಹಿಂದೆ ಒಂದು ಸಲ "ದಿ ಮದರ್" ಅಂತ ಇಂಗ್ಲೀಷ್ ಪಾಠ ಮಾಡುತ್ತಾ ನಮ್ಮ ಮೇಷ್ಟ್ರು ಕೆಲವು ಕೆಟ್ಟ ತಾಯಂದಿರ ಬಗ್ಗೆ ಟೀಕಿಸಿದರು. ಶಾರದೆ ಎದ್ದು ನಿಂತು 'ತಾಯಿ ಯಾವಾಗಲೂ ಒಳ್ಳೆಯವಳು, ಕೆಟ್ಟವರಾಗೋಕೆ ಸಾಧ್ಯವಿಲ್ಲ' ಅಂತ ಪ್ರತಿಭಟಿಸಿದ್ದಳು. ಆವತ್ತೆ ಅವಳು "ನನಗೆ ತಾಯಿ ಇಲ್ಲ" ಅಂತ ಹೇಳಿ ಬಹಳ ಬೇಸರದಿಂದ ಮನೆಗೆ ಹೋಗಿದ್ದಳು. ತಂದೆ ಬಹಳ ಶ್ರೀಮಂತರು ಅಂತ ನನಗೆ ಗೊತ್ತಿತ್ತು. ದಿನಾ ಬಹಳ ಚೆನ್ನಾಗಿ ಡ್ರೆಸ್ ಮಾಡಿಕೊಂಡು ಕಾಲೇಜಿಗೆ ಜೀಪಿನಲ್ಲಿ ಬರುತ್ತಿದ್ದಳು. ಎತ್ತರಕ್ಕೆ ಬಹಳ ಚೆನ್ನಾಗಿದ್ದಳು. ಅವಳ ಹಿಂದೆಯೇ ನಾನು ಕುಳಿತುಕೊಳ್ಳುತ್ತಿದ್ದೆ; ರೇಗಿಸುತ್ತಿದ್ದೆ. ಮೊದಲು ಮೊದಲು ದುರುಗುಟ್ಟಿಕೊಂಡು ನೋಡುತ್ತಿದ್ದಳು. ಹಾಗೇ ನಮ್ಮ ಮಧ್ಯೆ ಒಂದು ರೀತಿಯ ಸ್ನೇಹ ಸಹ ಬೆಳೆಯಿತು. ನಿತ್ಯ ಕಾಲೇಜಿಗೆ ತಂದ ಅವಳ ಬುತ್ತಿಯನ್ನು ಬಿಚ್ಚಿ ಸ್ವಲ್ಪ ತಿನ್ನುತ್ತಿದ್ದೆ. ಹಾಸ್ಟೆಲ್‍ನಲ್ಲಿ ನಾನು ಇದ್ದುದರಿಂದ ಮನೆ ಊಟ ಅಂದರೆ ನನಗೆ ರುಚಿಸುತ್ತಿತ್ತು. ಒಂದು ಸಲ ಸಂಕ್ರಾಂತಿ ಹಬ್ಬದಲ್ಲಿ ಒಂದು ಡಬ್ಬ ಎಳ್ಳು ಸಹ ತಂದು ಕೊಟ್ಟಿದ್ದಳು. ಬಹಳ ಒಳ್ಳೆ ಹುಡುಗಿ. ದಿನಕ್ಕೆ ಒಂದು ಬಾರಿ ಅವಳ ತಿಂಡಿ ಡಬ್ಬ ತೆಗೆದು ರುಚಿ ನೋಡದಿದ್ದರೆ ಯಾಕೋ ಒಂದು ಥರಾ ನನ್ನನ್ನು ನೋಡುತ್ತಿದ್ದಳು. ಇದು ಯಾರಿಗೂ ಗೊತ್ತಾಗದೇ ಉಳಿದ ವಿಷಯ. ಹಿಂದೆ ಒಂದು ಬಾರಿ ರನ್ನಿಂಗ್ ರೇಸಿನಲ್ಲಿ ಅವಳು ಸೋತಿದ್ದಳು. ನಾನು ಕುದುರೆ ಕತ್ತೆಯಾಯ್ತು ಅಂತ ರೇಗಿಸಿದ್ದೆ. ಸಿಟ್ಟಿನಿಂದ ಬೈದಿದ್ದಳು. ನಾನು ಸೆಮಿನಾರ್ ಮಾಡುವ ಮುಂಚೆ ಬ್ಯಾಡ್‍ಲಕ್ ಹೇಳಿದ್ದಳು. ಮಧ್ಯದಲ್ಲಿ ಒಂದು ಪ್ರಶ್ನೆ ಕೇಳಿ, ನಾನು ತಡವರಿಸಿದ್ದಕ್ಕೆ ನೇರ ದೃಷ್ಟಿಯಿಂದ ನನ್ನ ನೋಡಿ ತುಂಟ ನಗೆ ನಕ್ಕು ಕುಳಿತಿದ್ದಳು. ಆದರೆ ಇವತ್ತು ನೋಡಿದ ಶಾರದೆಯೇ ಬೇರೆ. ಅವಳ ಹಿಂದಿನ ಕಾಂತಿಯುಕ್ತ ಕಣ್ಣು ಇರಲಿಲ್ಲ. ಹಿಂದೆ ಒಂದು ಬಾರಿ ಚಾಲೆಂಜ್ ಮಾಡಿ ಬಯಾಲಜಿಯಲ್ಲಿ ನನಗಿಂತ ಹೆಚ್ಚು ಅಂಕ ಪಡೆದಿದ್ದಳು. ಆದರೆ ಇಂದು ಅವಳ ಚಾಲೆಂಜಿಂಗ್ ಸ್ಪಿರಿಟ್ ಆವಿಯಾಗಿ ಮನೆಗೆ ಬಾ ಅನ್ನುವ ಆಫರ್‍ನಲ್ಲಿ ಕರಗಿತ್ತು. ಮರುದಿನ ಅವಳ ಮನೆಗೆ ನಡೆದು ಹೊರೆಟೆ. ಜೊತೆಯಲ್ಲಿ ಕರಿಯನೂ ಹೊರಟ. ದೊಡ್ಡ ಎಸ್ಟೇಟು, ದೊಡ್ಡ ಮನೆ. ಒಂದು ತರಹ ಶ್ರೀಮಂತಿಕೆ ಎದ್ದು ಕಾಣುತ್ತಿತ್ತು. ಬಾಗಿಲಲ್ಲೇ ಬರಮಾಡಿಕೊಂಡಳು. ಒಳಗೆ ಹೋಗಿ ಪಡಸಾಲೆಯಲ್ಲಿ ಕುಳಿತೆವು. ಸ್ವಲ್ಪ ಹೊತ್ತಾದ ಮೇಲೆ ಒಬ್ಬ ವ್ಯಕ್ತಿ ಒಳಗೆ ಬಂದು ನಮಸ್ಕಾರ ಅಂದ, ನಾನೂ ನಮಸ್ಕರಿಸಿದೆ. "ಶಾರದೆ ಇವರು ನಮ್ಮ....; ಇವರು ನಮ್ಮ ಹಳೇ ಕ್ಲಾಸ್‍ಮೇಟ್, ಈಗ ಇಂಜಿನಿಯರ್" ಅಂತ ಹೇಳಿದರು. ವ್ಯಕ್ತಿ ಮುಗುಳುನಗೆ ನಕ್ಕು ದೂರ ಕುಳಿತರು. ಚಿಕ್ಕವಯಸ್ಸಿನವ, ಕೀಳರಿಮೆ ಮುಖದಲ್ಲಿ ಎದ್ದು ಕಾಣುತ್ತಿತ್ತು. ಸ್ವಲ್ಪ ಹೊತ್ತು ಮಾತಾಡಿದರು. ಮಧ್ಯೆ ವಿಚಾರ ವಿನಿಮಯಕ್ಕೆ ವಿಚಾರವಿಲ್ಲದೆ ಇಬ್ಬರೂ ಸುಮ್ಮನೆ ಕುಳಿತಿದ್ದೆವು. ಇನ್ನು ಸ್ವಲ್ಪ ಹೊತ್ತಾದ ಮೇಲೆ "ಸ್ವಲ್ಪ ಕೆಲಸದ ಮೇಲೆ ಮಂಗಳೂರಿಗೆ ಹೋಗಬೇಕು, ಬರುತ್ತೇನೆ, ಮತ್ತೊಮ್ಮೆ ಬನ್ನಿ" ಎಂದು ಹೇಳಿ ಪಂಚೆ ಬಿಗಿದು ಹೊರಟೇ ಬಿಟ್ಟರು!</p>
		<p>ಒಳಗಿನಿಂದ ಬಂದ ಶಾರದೆ, "ನಮ್ಮ ಮನೆಯವರು ಯಾವಾಗಲೂ ಹೀಗೇ" ಅಂತ ಗೊಣಗುತ್ತ ಕುಳಿತಳು. ಬಹಳ ಹೊತ್ತು ಇಬ್ಬರ ಮಧ್ಯೆ ಮಾತಿಲ್ಲದೆ ನಿಶ್ಯಬ್ದ. ಇದ್ದಕ್ಕಿದ್ದಂತೆ ನನ್ನನ್ನು ನೋಡೋಕೆ ಶುರುಮಾಡಿದಳು. ದೊಡ್ಡ ಧ್ವನಿಯಿಂದ "ನೀನು ಬಹಳ ಲಕ್ಕಿ, ಎಂಜಿನಿಯರ್ ಆದೆ, ಈ ಹಳ್ಳಿ ಜೀವನ, ಈ ಸಂಸಾರ ಎಲ್ಲ ನನಗೆ ಉಳಿಯಿತು. ನನ್ನ ಓದು ಪಿ.ಯು.ಸಿ.ಗೆ ನಿಂತುಹೋಯಿತು. ಗೊತ್ತಾಯ್ತ?" - ಅವಳ ದೃಷ್ಟಿ ನೇರ ನೆಟ್ಟಿತು. ಮುಖದಲ್ಲಿ ಸೋಲು ಎದ್ದು ಕಾಣುತ್ತಿತ್ತು. ಎದ್ದು ಹತ್ತಿರ ಬಂದು ಕುಳಿತಳು. ನನಗೆ ಏನು ಮಾಡಬೇಕೋ ತಿಳಿಯಲಿಲ್ಲ. ನನಗೆ ಹಿಂದೆ ನಡೆದು ಹೋದ ಘಟನೆಗಳೆಲ್ಲಾ ತಲೆಯಲ್ಲಿ ಸುತ್ತುತ್ತಿದ್ದವು. ಶಾರದೆ "ನಮ್ಮ ತಂದೆ ..... ಗೊತ್ತಾಯ್ತಾ?" ಅಂದು ಕತ್ತು ಕೆಳಗೆ ಹಾಕಿದಳು. ನಾನು "ಗೊತ್ತಾಯ್ತು, ನೀನು ಯಾಕೆ ಮುಂದೆ ಓದಲಿಲ್ಲ?" ಅಂದೆ. "ನಮ್ಮ ಅಪ್ಪಾಜಿ ಹೋದಾಗ ನಾನು ಬೆಂಗಳೂರಿನಲ್ಲಿ ಎಂ.ಬಿ.ಬಿ.ಎಸ್. ಮೊದಲ ವರ್ಷದಲ್ಲಿದ್ದೆ. ನಾಲ್ಕು ತಿಂಗಳು ಕಳೆದಿತ್ತು. ಕಾಲೇಜು ಜೀವನ ಬಹಳ ಚೆನ್ನ. ನಿನಗೆ ಗೊತ್ತಲ್ಲ, ನಮ್ಮ ಅಣ್ಣ ಅಮೆರಿಕದಲ್ಲಿ ಡಾಕ್ಟರ್, ನಮ್ಮ ಅಪ್ಪಾಜಿ ಮುಖ ಅವರಿಗೆ ಸಿಗಲಿಲ್ಲ, ಅವರು ಬಂದು ನನಗೆ ಮದುವೆ ಮಾಡಿಕೋ ಎಂದು ಬಲವಂತ ಮಾಡಿದರು. ನಾನು ಇಲ್ಲ ಅಂದೆ. ಅವರು 'ನಿನ್ನನ್ನು ನೋಡಿಕೊಳ್ಳೋಕೆ ಯಾರೂ ಇಲ್ಲ, ಈ ಎಸ್ಟೇಟ್, ಬಂಗಲೆ, ನೀನು- ಇದನ್ನೆಲ್ಲಾ.....!' - 'ನೀವೇ ಅಮೆರಿಕದಿಂದ ಬಂದು ಬಿಡಿ' ಅಂದೆ. ಅದಕ್ಕವರು 'ಒಂದು ಬಾರಿ ಅಮೆರಿಕಕ್ಕೆ ಹೋದರೆ ಬರೋಕೆ ಆಗೋಲ್ಲ, ಆ ಜನ ಹೋಗೋಕೆ ಬಿಡೋದಿಲ್ಲ' ಅಂತ ಹೇಳಿದರು. 'ಇನ್ನು ಐದು ವರ್ಷ ಬಿಟ್ಟು ಬರುತ್ತೇನೆ' ಅಂತ ಹೇಳಿದರು. ವಿಧಿ ಇರಲಿಲ್ಲ, ಓದೋದು ಬಿಟ್ಟೆ. ಈಗ ಈ ಎಸ್ಟೇಟು, ಮನೆ, ನನ್ನ ಗಂಡ, ದನಕರು ಎಲ್ಲಾ ನೋಡೋದರಲ್ಲೇ ದಿನ ಕಳೆಯುತ್ತೆ. ನಿನಗೂ ಅಮೆರಿಕಕ್ಕೆ ಹೋಗೋ ಐಡಿಯಾ ಇದೆಯಲ್ಲಾ, ಹೋಗಬೇಡ, ಹೋದರೆ ಬರೋದಿಕ್ಕಾಗೊದಿಲ್ಲ. ಅಲ್ಲಿಯವರು ಬಹಳ ಕೆಟ್ಟ ಜನ" ಅಂತ ಬಹಳ ಆತ್ಮೀಯವಾಗಿ ಹೇಳಿದಳು. ಈ ಮಲೆನಾಡ ಹುಡುಗಿಯ ಮುಗ್ಧತೆ ಕಂಡು ಹೊಟ್ಟೆ ಉರಿಯಿತು. ಮಣೆ ಮೇಲೆ ಕುಳಿತು ಬಾಳೆ ಎಲೆ ಊಟ ಮಾಡಿದೆ. ಊಟ ಸೊಗಸಾಗಿತ್ತು. ಹೆಚ್ಚು ಹೊತ್ತು ಕೂರಲಿಲ್ಲ. "ನಾನು ಬರುತ್ತೇನೆ" ಅಂತ ಹೇಳಿ ಹೊರಟೆ. ಎಸ್ಟೇಟ್ ಗೇಟ್ ತನಕ ಬಂದು, "ಮುಂದಕ್ಕೆ ಓದು, ದೊಡ್ಡ ಮನುಷ್ಯನಾಗು, ನಮ್ಮನ್ನೆಲ್ಲಾ ಮರೆಯಬೇಡ" ಅಂತ ಹೇಳಿದಳು. ಅವಳ ಕಣ್ಣಲ್ಲಿ ನೀರು ತುಂಬಿತ್ತು. ನನ್ನ ಬಾಯಿಂದ ಮಾತು ಬರಲಿಲ್ಲ. ಅವಳ ಮನಸ್ಸಿನಲ್ಲಿ ಆಗುತ್ತಿದ್ದ ದ್ವಂದ್ವ ನನ್ನಲ್ಲೂ ಆಗುತ್ತಿತ್ತು. ಖೇದ ಮನಸ್ಸನ್ನು ಆವರಿಸಿತ್ತು. ಕೈ ಬೀಸಿದೆ. ಭರದಿಂದ ಮುನ್ನಡೆದೆ. ಬಹಳ ದೂರ ಹೋಗಿ ಹಿಂತಿರುಗಿ ನೋಡಿದೆ. ಅವಳು ಅಲ್ಲೇ ನಿಂತಿದ್ದಳು. ಕೈ ಬೀಸಿದೆ. ಆದರೆ ಅವಳು ಕೈ ಬೀಸಲಿಲ್ಲ. ಈ ಕರಿಯ ನನ್ನ ಹಿಂದೆಯೇ ಬರುತ್ತಿತ್ತು. ಇಷ್ಟು ವರ್ಷವಾದರೂ ನನ್ನನ್ನು ಆತ್ಮೀಯವಾಗಿ ವಿಚಾರಿಸಿದ್ದಕ್ಕೆ ನಾನು ನಿಜವಾಗಲೂ ಕೃತಜ್ಞ. ಶಾರದೆ ಅಂದರೆ ನನಗೆ ಮೊದಲಿಂದಲೂ ಬಹಳ ಆತ್ಮೀಯ. ಆದರೆ ಇವಳ ಮೇಲೆ ನನಗೆ ಒಂದು ರೀತಿ ಆಯ್ಯೋ ಅನ್ನುವ ಕನಿಕರ ; ಅದೇ ಈಗಲೂ ಮುಂದುವರೆದಿದೆ.</p>
		<p>ಹಿಂದಿನ ಆ ಮುಖದ ಕಳೆ ಇಂದು ಇರಲಿಲ್ಲ. ಅದರ ಹೆಣ ಇದೆ. ನಾಜೂಕಿನ ಡ್ರೆಸ್ ಇಲ್ಲ, ಮೈ ಮುಚ್ಚೋಕೆ ಬಟ್ಟೆ ಹೊದ್ದಿದ್ದಾಳೆ. ಇಡೀ ಕ್ಲಾಸಿನಲ್ಲಿ ಜೀವಂತ ಚಿಲುಮೆಯಾಗಿದ್ದ ಶಾರದೆ ಇಂದು ಬಹಳ ಸಪ್ಪೆಯಾಗಿ ಕಂಡಳು. ದಾರಿ ಹಾಗೇ ಸಾಗುತ್ತಿದೆ. ಕರಿಯ ನನ್ನ ಭರಕ್ಕೆ ಓಡುತ್ತಿತ್ತು. ನಾವು ಬದುಕಿರುವ ತನಕ ಯಾರು ಯಾರಿಗೂ ಇಲ್ಲ. ನಮ್ಮ ಪಾಲಿಗೆ ಬಂದಿದ್ದೆಲ್ಲಾ ಸುಖ ಅಂತ ಭ್ರಮೆಯನ್ನು ಹುಟ್ಟಿಸಿಕೊಂಡರೆ ಮಾತ್ರ ನಮಗೆ ಸಂತೋಷ.... ಅಲ್ಲವೇ?</p>
		<p>ಇತ್ತೀಚೆಗೆ ಶಾರದೆಯನ್ನು ಒಂದೆರಡು ಬಾರಿ ಕಂಡಿದ್ದೆ. "ಹೇಗಿದ್ದೀಯಾ? ಆರೋಗ್ಯನಾ?" ಅಂತ ವಿಚಾರಿಸುವುದರಲ್ಲೇ ವರ್ಷಗಳು ಕಳೆಯುತ್ತಿದೆ. ಅದೇನೇ ಆದರೂ ಇಷ್ಟು ವರ್ಷ ಕಳೆದರೂ ನಮ್ಮ ನಾಯಿ 'ಕರಿಯ' ಕಪ್ಪಗೇ ಕಾಣುತ್ತಿದೆ. ಬೆಳ್ಳಗೆ ಮಾತ್ರ ಆಗುತ್ತಿಲ್ಲ.</p>
		<p class="quote-author"><strong><em>ಎಸ್. ಬಿ. ರವಿಶಂಕರ್</em></strong>(ಅರ್ಕಾಟಾ, ಕ್ಯಾಲಿಫೋರ್ನಿಯಾ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಎತ್ತಣ ಮಾಮರ, ಎತ್ತಣ ಕೋಗಿಲೆ?</h1>
		<p>ನಾವು ಈಗಿರುವ ಊರಿಗೆ ಬಂದು ಕೆಲವು ವರ್ಷಗಳಾದರೂ ನಾವು ಹಿಂದೆ ಇದ್ದ ಊರನ್ನು, ಆ ಮನೆಯನ್ನು ಮರೆಯುವಂತಿಲ್ಲ. ಮನೆಯ ಸುತ್ತಲೂ ಎತ್ತರಕ್ಕೆ ಬೆಳೆದು ನಿಂತ ಮರಗಳು. ಮನೆಯ ಮುಂದೆ ಹಾದುಹೋಗುವ ರಸ್ತೆಯ ಎರಡು ಪಕ್ಕಗಳಲ್ಲಿ ಹಸಿರು ಹಾಸಿನ ನಡುವೆ ನೆರೆಹೊರೆಯವರ ಮನೆಗಳು. ಎಲ್ಲ ಮನೆಗಳ ಸುತ್ತ ಮುತ್ತ ಎತ್ತರದ ಮರಗಳು, ಕಂಗೊಳಿಸುವ ಹೂ ಗಿಡಗಳು. ವಸಂತ ಕಾಲದಲ್ಲಿ ಗಿಡ, ಮರ, ಬಳ್ಳಿಗಳೆಲ್ಲ ಹೂ ಬಿಟ್ಟು ಅ ಇಡೀ ಪ್ರದೇಶ ವರ್ಣರಂಜಿತವಾಗುತ್ತಿತ್ತು. ಮಾಗಿಯ ಮೊದಲ ದಿನಗಳಲ್ಲಿ ಮರಗಳ ಹಸಿರು ಬಣ್ಣ ಕ್ರಮೇಣ ಕರಗಿ, ಹಳದಿ ಕೆಂಪು ಬಣ್ಣಗಳ ಓಕುಳಿ ಎರಚಿಕೊಂಡಂತೆ ತೋರುತ್ತಿದ್ದವು. ಚಳಿಗಾಲದಲ್ಲಿ ಎಲೆ ಕಳಚಿ ನಗ್ನವಾಗಿ ನಿಂತ ಮರಗಳ ಟೊಂಗೆ ಟಿಸಿಲುಗಳು, ಮೋಡ ಕವಿದು ಮಂಕಾದ ಆಕಾಶದ ಹಿನ್ನೆಲೆಯಲ್ಲಿ ರೇಖಾಚಿತ್ರ ಬಿಡಿಸಿದಂತೆ ಭಾಸವಾಗುತ್ತಿತ್ತು. ಈ ಎಲ್ಲಾ ಕಾರಣಗಳಿಗಿಂತಲೂ ಹೆಚ್ಚಾಗಿ ಆ ಮನೆಯ ನೆನಪು ಮರುಕಳಿಸುವಂತೆ ಮಾಡುವುದು ನಮ್ಮ ಮನೆಯ ಮುಂದಿನ ಮನೆಯಲ್ಲಿದ್ದ ಮಿಸೆಸ್ ಗ್ರೇ. ಆಗ ಆಕೆಗೆ ಸುಮಾರು ಇಪ್ಪತ್ತೈದು ವರ್ಷ, ವಿಧವೆಯಾಗಿ ಇಪ್ಪತ್ತು ವರ್ಷಗಳಾಗಿವೆ. ದೊಡ್ಡ ಮನೆಯಲ್ಲಿ ಒಬ್ಬಳೇ ವಾಸ. ಅಷ್ಟು ವಯಸ್ಸಾದರೂ ಬೆನ್ನು ಬಾಗಿಲ್ಲ, ಕಣ್ಣು-ಕಿವಿ ಮಂದವಾಗಿಲ್ಲ. ನಾವು ನೋಡಿದಾಗಲೆಲ್ಲ ಮನೆಯ ಮುಂದಿನ ಹೂದೋಟದಲ್ಲೋ, ಹಿತ್ತಲಿನಲ್ಲೋ ಏನಾದರೊಂದು ಕೆಲಸ ಮಾಡುತ್ತಲೇ ಇರುತ್ತಿದ್ದಳು.</p>
		<p>ನಮ್ಮ ಪರಿಚಯಕ್ಕೆ ಆಕೆಯೆ ನಾಂದಿ ಹಾಕಿದ್ದು. ನಾವು ಆ ಮನೆಗೆ ಹೋಗಿ ಒಂದೆರಡು ದಿನಗಳಾಗಿತ್ತಷ್ಟೆ. ಒಂದು ಭಾನುವಾರ ಮಧ್ಯಾಹ್ನ ನಮ್ಮ ಮನೆಯ ಕರೆಗಂಟೆಯನ್ನು ಯಾರೋ ಒತ್ತಿದರು. ಯಾರೆಂದು ನೋಡಿದಾಗ ಎದುರು ಮನೆಯಾಕೆ ಕೈಯಲ್ಲಿ ಒಂದು ಬಟ್ಟೆ ಮುಚ್ಚಿದ ತಟ್ಟೆ ಹಿಡಿದು ನಿಂತದ್ದು ಕಾಣಿಸಿತು. ಬಾಗಿಲು ತೆರೆದು ಆಕೆಯನ್ನು ಒಳಗೆ ಕರೆದದ್ದಾಯಿತು. ಆಕೆ ಕೈಯಲ್ಲಿ ಹಿಡಿದ ತಟ್ಟೆಯ ಮೇಲಿನ ಬಟ್ಟೆಯನ್ನು ಸರಿಸಿ ಒಂದು ಘಮ ಘಮಿಸುವ ಸೊಗಸಾದ ಕೇಕ್ ನನ್ನವಳ ಕೈಗೆ ಕೊಟ್ಟು <en>"Welcome"</en> ಎಂದು ಹೇಳಿದಳು. ಹೀಗೆ ಪ್ರಾರಂಭವಾದ ನಮ್ಮ ಪರಿಚಯ ಸ್ನೇಹವಾಗಿ ಮೊಳೆತು ಕ್ರಮೇಣ ಒಂದು ರೀತಿಯ ಬಾಂಧವ್ಯದ ಬೆಸುಗೆಯಾಗಿ ಪರಿಣಮಿಸಿತು.</p>
		<p>ಆ ದಿನಗಳಲ್ಲಿ ನಮ್ಮ ಇಬ್ಬರು ಮಕ್ಕಳು ನಮ್ಮ ಬಳಿಯಲ್ಲಿ ಇರಲಿಲ್ಲ. ಅವರನ್ನು ಭಾರತದಲ್ಲೇ ಬಿಟ್ಟು ಬಂದಿದ್ದೆವು. ನನ್ನವಳಿಗೆ ಮಕ್ಕಳ ನೆನಪು ಕೂತಲ್ಲಿ ನಿಂತಲ್ಲಿ ಕಾಡುತ್ತಿತ್ತು. ಅಂಗಡಿಗಳಿಗೆ ಹೋದಾಗ ಮಕ್ಕಳ ಬಟ್ಟೆ, ಆಟದ ಸಾಮಾನುಗಳನ್ನು ಕಂಡಾಗ ದುಃಖ ಉಕ್ಕಿ ಬಂದು ಕಣ್ಣುಗಳು ತೇವಗೊಳ್ಳುತ್ತಿದ್ದವು. ಕೇಕ್ ಮತ್ತು ಐಸ್ ಕ್ರೀಮ್‍ಗಳು ಕೂಡ ಅರ್ಧ ತಿನ್ನುವುದರೊಳಗೆ ಮಕ್ಕಳ ನೆನಪಿನಿಂದಾಗಿ ಗಂಟಲಿಲ್ಲ ಇಳಿಯುತ್ತಿರಲಿಲ್ಲ.</p>
		<p>ಮಿಸೆಸ್ ಗ್ರೇ ಗೆ ಹೆಚ್ಚು ಕಡಿಮೆ ನಮ್ಮ ಮಕ್ಕಳ ವಯಸ್ಸಿನ ಇಬ್ಬರು ಮೊಮ್ಮಕ್ಕಳು. ಎಂದರೆ, ಸಾಕುಮಗ ಜಾಕ್‍ನ ಮಕ್ಕಳು: ಕ್ಯಾತಿ ಮತ್ತು ಸೂಸನ್. ಇಬ್ಬರೂ ಗುಲಾಬಿ ವರ್ಣದವರು; ಹೊಂಬಣ್ಣದ ಕೂದಲುಳ್ಳ ನೀಲನಯನೆಯರು. ಇವರು ಆಗಾಗ ತಮ್ಮ ಅಜ್ಜಿಯ ಮನೆಗೆ ಬರುತ್ತಿದ್ದರು, ಶನಿವಾರ ಮತ್ತು ಭಾನುವಾರ ಅಜ್ಜಿಯ ಮನೆಯಲ್ಲೇ ಕಳೆಯುತ್ತಿದ್ದರು. ಜಾಕ್ ಯಾವುದೋ ಕೆಲಸದ ಮೇಲೆ ಆಗಾಗ ದೂರದ ಊರುಗಳಿಗೆ ಹೋಗಬೇಕಾಗುತ್ತಿತ್ತು. ಅವನ ಹೆಂಡತಿ ಜೂಲಿಯ, ನರ್ಸ್. ಆಸ್ಪತ್ರೆಯ ಕೆಲಸ ಅವಳನ್ನು ಸದಾ ಮಕ್ಕಳಿಂದ ದೂರವಿಡುತ್ತಿತ್ತು. ಅದೂ ಅಲ್ಲದೆ ಅವಳು ನರ್ಸ್ ಪ್ರವೃತ್ತಿಯಲ್ಲಿದ್ದರೂ ಸದಾ ಮುಂಗೋಪಿ. ಅವಳಿಗೆ ಸಿಗರೇಟು ಮದ್ಯಪಾನಗಳ ಚಟ. ಜಾಕ್ ಜೂಜುಕೋರ. ಸಂಪಾದಿಸಿದ ಹಣವನ್ನು ಕುದುರೆ ಜೂಜು, ಗ್ರೇ ಹೌಂಡ್ ಜೂಜು ಮುಂತಾದವುಗಳಲ್ಲಿ ಕಳೆಯುತ್ತಿದ್ದ.</p>
		<p>ಕ್ಯಾತಿ ಮತ್ತು ಸೂಸನ್ ಅಜ್ಜಿಯ ಮನೆಗೆ ಬಂದಾಗಲೆಲ್ಲ ನಮ್ಮ ಮನೆಗೆ ಬರುತ್ತಿದ್ದರು. ನಮಗೂ ಅವರಿಗೂ ಅನ್ಯೋನ್ಯತೆ ಬೆಳೆಯಿತು. ತಂದೆಯೋ ತಾಯಿಯೋ ತಂದು ಅಜ್ಜಿಯ ಮನೆಗೆ ಬಿಡುವುದರೊಳಗೆ ನಮ್ಮ ಮನೆಗೆ ದಾಳಿ ಇಡುತ್ತಿದ್ದರು. ನಮ್ಮ ಊರಿನ ಫೋಟೋಗಳನ್ನು ನೋಡುವುದು ಅವರಿಗೆ ಬಲು ಇಷ್ಟ. ನೂರೆಂಟು ಪ್ರಶ್ನೆಗಳನ್ನು ಕೇಳುತ್ತಿದ್ದರು. ನನ್ನವಳ ಸೀರೆ, ಕುಪ್ಪಸ, ಆಭರಣಗಳನ್ನು ಮುಟ್ಟಿನೋಡಿ, ಕೆನ್ನೆಗೆ ಒತ್ತಿಕೊಂಡು ಸುಖಿಸುತ್ತಿದ್ದರು. ನನ್ನವಳು ತನ್ನ ಮಕ್ಕಳ ಅಗಲಿಕೆಯ ದುಃಖವನ್ನು ಈ ಮಕ್ಕಳ ಸಂಗದಲ್ಲಿ ಮರೆಯುತ್ತಿದ್ದಳು.</p>
		<p>ಒಂದು ಶನಿವಾರ ಬೆಳಿಗ್ಗೆ ಅವರ ತಾಯಿ ಅವರನ್ನು ತಂದು ಅಜ್ಜಿಯ ಮನೆಗೆ ಬಿಟ್ಟು ಹೊರಟು ಹೋದಳು. ಅವಳು ಹೋಗುವುದೇ ತಡ ಇಬ್ಬರೂ ಹಾರಿ ನಮ್ಮ ಮನೆಗೆ ಬಂದರು. ನಾನು ಬಾಗಿಲು ತೆರೆದೆ. ಇಬ್ಬರ ಕಣ್ಣಿನಲ್ಲೂ ನೀರಾಡುತ್ತಿತ್ತು. ಕ್ಯಾತಿಯ ಕೆನ್ನೆ ಊದಿದಂತಿತ್ತು. ಸೂಸನ್ ಮೊಣಕೈಗೆ ಏನೋ ಗಾಯವಾದಂತಿತ್ತು. ನಾನು ಏನಾಯಿತೆಂದು ವಿಚಾರಿಸಿದರೂ ಅವರಿಬ್ಬರು ಏನೂ ಹೇಳಲಿಲ್ಲ. ನೇರವಾಗಿ ನನ್ನವಳ ಬಳಿಗೆ ಹೋದರು. ನನಗೆ ಕೆಲಸವಿದ್ದುದರಿಂದ ನನ್ನ ಓದುವ ಕೋಣೆಗೆ ಹೋದೆ.<em>Living Room</em>ನಲ್ಲಿ ಕುಳಿತ ಇವರು ಆಡುತ್ತಿದ್ದ ಮಾತುಗಳೆಲ್ಲ ನನಗೆ ಕೇಳುತ್ತಿತ್ತು. ನನ್ನವಳು ಅವರನ್ನು ಏನಾಯಿತೆಂದು ವಿಚಾರಿಸಿದರೂ ಅವರು ಎನೂ ಹೇಳಲಿಲ್ಲ. ಆಮೇಲೆ ಮೂವರೂ ಸೇರಿ ಏನೋ ಆಟ ಆಡಲು ಪ್ರಾರಂಭಿಸಿದರು. ಸ್ವಲ್ಪ ಸಮಯದ ನಂತರ ನಾನು ನೀರು ಕುಡಿಯಲೆಂದು ಹೊರಬಂದು ನೋಡಿದಾಗ ಕ್ಯಾತಿ ನನ್ನವಳ ಕೊರಳನ್ನು ತನ್ನ ಕೈಗಳಿಂದ ಬಳಸಿ ಕೆನ್ನೆಗೆ ಮುತ್ತಿಡುತ್ತ ಹೇಳುತ್ತಿದ್ದಳು: "<em><en>"I wish you were my mommy!".</en></em></p>
		<p>ಹೀಗೆಯೆ ಎಷ್ಟೋ ಪ್ರಸಂಗಗಳು. ಮಿಸೆಸ್ ಗ್ರೇ ಮತ್ತು ಮೊಮ್ಮಕ್ಕಳನ್ನು ನಾವು ನಮ್ಮ ಸಂಘದ ಕಾರ್ಯಕ್ರಮಗಳಿಗೆ ಕರೆದೊಯ್ಯುತ್ತಿದ್ದೆವು. ಕ್ಯಾತಿ ಮತ್ತು ಸೂಸನ್ ನಮ್ಮ ತಿಂಡಿ ತಿನಿಸುಗಳ ರುಚಿ ಹಿಡಿದರು. ನಮ್ಮ ದೀಪಾವಳಿ ಹಬ್ಬ ಅವರಿಗೂ ಹಬ್ಬವಾಯಿತು. ಹಬ್ಬದಲ್ಲಿ ಅವರಿಗೂ ಕ್ರಿಸ್‍ಮಸ್ ಹಬ್ಬದಂತೆ  ದೀಪಾವಳಿಯನ್ನೂ ಪ್ರತಿವರ್ಷ ಕಾತರದಿಂದ ಎದುರು ನೋಡುತ್ತಿದ್ದರು. ಕ್ಯಾತಿ-ಸೂಸನ್ ನಮ್ಮ ಸಂಘದಲ್ಲಿ ಎಲ್ಲರಿಗೂ ಪರಿಚಿತರಾದರು. ನಮ್ಮ ಸ್ನೇಹಿತರೂ ಅಷ್ಟೆ, ಭೇಟಿಯಾದಾಗ ಮೊದಲು ಕೇಳುತ್ತಿದುದು ಕ್ಯಾತಿ-ಸೂಸನ್‍ರ ಬಗ್ಗೆ.</p>
		<p>ಮಿಸೆಸ್ ಗ್ರೇ ನನ್ನವಳಿಗೆ ದಕ್ಷಿಣ ಪ್ರಾಂತ್ಯದ ವಿಶೇಷ ಅಡುಗೆಯನ್ನು ಹೇಳುಕೊಟ್ಟಳು. ಹೀಗಾಗಿ ಅವಳು ಫ್ರೈಡ್‍ಚಿಕನ್, ಫ್ರೈಡ್‍ಓಕ್ರಾ, ಕಾರನ್‍ಬ್ರೆಡ್, ಪೀಕಾನ್ ಫ್ರೈ ಮುಂತಾದವುಗಳನ್ನು ಮಾಡಲು ಕಲಿತಳು.<em>Thanks Giving</em>ಮತ್ತು ಕ್ರಿಸ್‍ಮಸ್ ಎಂದರೆ ನನ್ನವಳಿಗೆ ನಮ್ಮ ಹಬ್ಬಗಳು ಬಂದಷ್ಟು ಸಂತೋಷವಾಗುತ್ತಿತ್ತು. ಆ ಸಂದರ್ಭಗಳಲ್ಲಿ ಅವರಿಬ್ಬರೂ ಸೇರಿಕೊಂಡು ಟರ್ಕಿ ಮುಂತಾದ ವಿಶೇಷ ಭಕ್ಷಗಳನ್ನು ತಯಾರಿಸುತ್ತಿದ್ದರು. ಅ ಹಬ್ಬಗಳಲ್ಲಿ ಮಿಸೆಸ್ ಗ್ರೇ ತನ್ನ ಸ್ವಂತ ಸಂಬಂಧಿಗಳಿಗಿಂತ ಹೆಚ್ಚಾಗಿ ನಮ್ಮನ್ನು ಕರೆದು ಆದರಿಸುತ್ತಿದ್ದಳು.</p>
		<p>ಜಾಕ್ ಮತ್ತು ಜೂಲಿಯಾಗೆ ನಮ್ಮನ್ನು ಕಂಡರೆ ಅಷ್ಟಕಷ್ಟೆ ಯಾರೋ ಹೊರಗಿನವರು ಎನ್ನುವ ಭಾವನೆಯಿಂದಲೆ ನಮ್ಮೊಡನೆ ವರ್ತಿಸುತ್ತಿದ್ದರು. ನಮಗೆ ಕಸಿವಿಸಿಯಾದರೂ ಮಿಸೆಸ್ ಗ್ರೇಯ ಸಲುವಾಗಿ ಸಹಿಸಿಕೊಳ್ಳುತ್ತಿದ್ದೆವು. ಸ್ವಂತ ಮಕ್ಕಳಿಲ್ಲದ ನೋವು ಮಿಸೆಸ್ ಗ್ರೇಯ ಮಾತುಗಳಲ್ಲಿ ಆಗಾಗ ವ್ಯಕ್ತವಾಗುತಿತ್ತು. ಮೇಲಾಗಿ ಸಾಕುಮಗನ ವರ್ತನೆ ಅವಳಿಗೆ ಗಾಯದ ಮೇಲೆ ಬರೆ ಹಾಕಿದಂತಾಗಿತ್ತು. ಒಮ್ಮೊಮ್ಮೆ ತಡೆಯಲಾರದೆ ನನ್ನವಳ ಬಳಿ ತನ್ನ ದುಃಖ ತೋಡಿಕೊಂಡು ಅವನಿಗಾಗಿ ತಾನು ಎಷ್ಟು ಸಾವಿರಗಟ್ಟಲೆ ಡಾಲರ್‍ಗಳನ್ನು ಸುರಿದರೂ ಅವನಿಗೆ ತೃಪ್ತಿಯಿಲ್ಲದ ಬಗ್ಗೆ ಸಂತಾಪ ಪಡುತ್ತಿದ್ದಳು. ಜಾಕ್-ಜೂಲಿಯಾಗೆ ಮಿಸೆಸ್ ಗ್ರೇ ಒಬ್ಬ<em><en>Baby Sitter</en></em>ಇದ್ದಂತೆ. ಶುಕ್ರವಾರ ಸಾಯಂಕಾಲವೊ ಶನಿವಾರವೊ ಮಕ್ಕಳನ್ನು ಅವಳಲ್ಲಿ ಇಳಿಸಿ ಹೋದರೆ ಮತ್ತೆ ಅವರ ಮುಖ ಕಾಣುವುದು ಸೋಮವಾರವೆ. ಮೈ ಸರಿಯಿರಲಿ ಇಲ್ಲದಿರಲಿ ಮಕ್ಕಳ ಜವಾಬ್ದಾರಿ ಅವಳ ಮೇಲೆ ಬೀಳುತ್ತಿತ್ತು.</p>
		<p>ಮಿಸೆಸ್ ಗ್ರೇಯ ಅಕ್ಕನಿಗೆ ಸುಮಾರು ಎಂಬತ್ತು ವರ್ಷಗಳು. ಅವಳೂ ವಿಧವೆ. ತಂಗಿಯ ಮನೆಯಿಂದ ಸುಮಾರು ಹತ್ತು ಮೈಲಿ ದೂರ ಒಂದು ಸರೋವರದ ದಂಡೆಯ ಮೇಲೆ ಅವಳ ಮನೆ. ಅವಳ ಕಣ್ಣು ಮಂಜಾಗಿರುವುದರಿಂದ ಕಾರು ನಡೆಸಲು ಆಗುವುದಿಲ್ಲ. ಆದ್ದರಿಂದ ಮಿಸೆಸ್ ಗ್ರೇ ವಾರಕ್ಕೆ ಎರಡು ಬಾರಿ ಹೋಗಿ ಅಕ್ಕನನ್ನು ಕರೆದುಕೊಂಡು ಸೂಪರ್ ಮಾರ್ಕೇಟ್, ಮಾಲ್, ಎಲ್ಲಾ ಸುತ್ತಿಸಿಕೊಂಡು ಬೇಕಾದ ದಿನಸಿ ಪದಾರ್ಥಗಳು, ಬಟ್ಟೆ ಬರೆಗಳನ್ನು ಕೊಂಡು ಅವಳನ್ನು ವಾಪಸ್ಸು ಮನೆಯಲ್ಲಿ ಬಿಟ್ಟು ಬರುತ್ತಿದ್ದಳು. ಅಕ್ಕ ತಂಗಿಯರು ಬಹಳ ಅನ್ಯೋನ್ಯತೆಯಿಂದ ಇದ್ದರು. ಮೊದಲಿನಿಂದಲೂ ಹಾಗೆಯೇ ಅಂತೆ. ಯೌವನದ ದಿನಗಳಲ್ಲಿ ಇಬ್ಬರೂ ಡೇಟಿಂಗ್ ಪ್ರಾರಂಭಿಸಿದಾಗ, ಮದುವೆಯಾದ ಮೇಲೆ ತಾವು ದೂರವಾಗುವುದು ಬೇಡವೆಂದು ತೀರ್ಮಾನಿಸಿ, ಅದೇ ಊರಿನ ಒಂದು ಕುಟುಂಬದ ಅಣ್ಣ-ತಮ್ಮಂದಿರನ್ನು ಈ ಅಕ್ಕ-ತಂಗಿಯರು ಡೇಟ್ ಮಾಡಿ ಅನಂತರ ಅವರನ್ನು ಮದುವೆ ಆದರು. ತನ್ನ ಗಂಡನನ್ನು ನೆನಸಿಕೊಳ್ಳುವಾಗ ಮಿಸೆಸ್ ಗ್ರೇಯ ಕೆನ್ನೆಗೆ ಈಗಲೂ ರಂಗೇರುತ್ತದೆ. ಅವನು ತುಂಬಾ ರಸಿಕ ಪ್ರವೃತ್ತಿಯವನಂತೆ. ಪರಸ್ಪರ ಪ್ರೇಮ, ಸೌಹಾರ್ದಗಳಿಂದ ಬಾಳು ಸುಖಮಯವಾಗಿತ್ತು. ಮಕ್ಕಳಿಲ್ಲದ ಕೊರತೆಯೊಂದನ್ನು ಬಿಟ್ಟರೆ ಬಾಕಿ ಯಾವ ಹೆಚ್ಚಿನ ತೊಂದರೆಯಿಲ್ಲದ ಹಸನಾದ ಬದುಕು.</p>
		<p>ಒಳಿತಾದುದೆಲ್ಲ ಒಂದಲ್ಲ ಒಂದು ದಿನ ಕೊನೆಗೊಳ್ಳಬೇಕಲ್ಲ. ಮಿಸೆಸ್ ಗ್ರೇಯ ಗಂಡ ಕ್ಯಾನ್ಸರ್ ರೋಗದಿಂದ ಸತ್ತಾಗ ಅವಳ ಬಾಳು ಬರಿದಾದಂತೆ ತೋರಿತು. ಆಗ ಅವಳ ಬೆಂಬಲಕ್ಕೆ ನಿಂತವಳು ಅವಳ ಅಕ್ಕ. ತಾನೇ ವಿಧವೆಯಾಗಿದ್ದರೂ ಸಹ ತಂಗಿಗೆ ಎಲ್ಲ ರೀತಿಯಲ್ಲಿ ನೆರವಾಗಿ ಬದುಕನ್ನು ಸಹನೀಯವಾಗಿ ಮಾಡಿದಳು. ಬರಿದಾದ ಬದುಕನ್ನು ಮತ್ತೆ ತುಂಬುವ ಆಸೆಯಿಂದ ಜಾಕ್‍ನನ್ನು ಮಿಸೆಸ್ ಗ್ರೇ ದತ್ತು ತೆಗೆದುಕೊಂಡಳು. ಅವನಿಗೆ ವಿದ್ಯೆ ಕಲಿಸುವ ಸಲುವಾಗಿ ಎಷ್ಟು ಪ್ರಯತ್ನ ಪಟ್ಟರೂ ಅಪಾರ ಹಣ ವ್ಯರ್ಥವಾಯಿತೆ ವಿನಾ ಅವನು ಕಾಲೇಜು ಮುಗಿಸಲಿಲ್ಲ. ಕಾಲೇಜು ಬಿಟ್ಟು, ಕೆಲಸ ಹಿಡಿದು, ಜೂಲಿಯಾಳನ್ನು ಮದುವೆಯಾದ. ಕಾಲೇಜು ದಿನಗಳಲ್ಲಿ ಕಲಿತ ಜೂಜು ಮುಂತಾದ ದುಷ್ಚಟಗಳು ಅವನನ್ನು ಗುರಿಯಿಲ್ಲದೆ ತಿರುಗುವ ಅಲೆಮಾರಿಯಾಗಿ ಮಾಡಿದ್ದವು. ಜೂಲಿಯಾ ಅವನಿಗಿಂತ ಕಡಿಮೆಯೇನಿಲ್ಲ. ಗಂಡ ಬೇರೆ ಊರಿಗೆ ಹೋದಾಗ ಇವಳು ಬೇರೆಯವರ ಜೊತೆ ಪಾರ್ಟಿಗಳಿಗೆ, ಕ್ಲಬ್ಬುಗಳಿಗೆ ಹೋಗಿ ಮನದಣಿಯೆ ಕುಡಿದು ಬರುತ್ತಿದ್ದಳು. ಕ್ಯಾತಿ ಮತ್ತು ಸೂಸನ್ ಹುಟ್ಟಿದಮೇಲೂ ಜಾಕ್ ಮತ್ತು ಜೂಲಿಯಾ ಬದಲಾಗಲಿಲ್ಲ. ಅವರ ವರ್ತನೆ ಇನ್ನೂ ಹದಗೆಡುತ್ತಾ ಬಂತು. ಕ್ಯಾತಿ-ಸೂಸನ್ ತಂದೆತಾಯಿಗಳಿದ್ದರೂ ಒಂದು ರೀತಿಯ ತಬ್ಬಲಿಗಳಂತೆ ಬೆಳೆದರು. ಅಜ್ಜಿಯೇ ಅವರಿಬ್ಬರ ಸಂತಸದ ನೆಲೆಯಾದಳು. ನಮ್ಮ ಪರಿಚಯವಾದ ಮೇಲೆ ಮಕ್ಕಳಿಬ್ಬರೂ ನನ್ನವಳಲ್ಲಿ ತಮ್ಮ ತಾಯಿಯಿಂದ ದೊರೆಯದ ಮಮತೆಯನ್ನು ಪಡೆದುಕೊಂಡರೆಂದು ತೋರುತ್ತದೆ.</p>
		<p>ನಾನು ಬೇರೆ ಕೆಲಸ ಹಿಡಿಯಬೇಕಾಗಿಬಂದುದರಿಂದ ಆ ಊರು ಬಿಡಬೇಕಾಗಿ ಬಂತು. ನಾವು ಬೇರೆ ಕಡೆ ಹೋಗುತ್ತೇವೆ ಎಂದು ತಿಳಿದೊಡನೆ ಮಿಸೆಸ್ ಗ್ರೇ ಮತ್ತು ಮೊಮ್ಮಕ್ಕಳಿಗೆ ತಮ್ಮ ಸ್ವಂತ ಯಾರನ್ನೋ ಕಳೆದುಕೊಂಡಷ್ಟು ದುಃಖವಾಯಿತು. ನಮಗೂ ಅಷ್ಟೆ. ನಾವು ಹೊರಟಿದ್ದು ಒಂದು ಡಿಸೆಂಬರ್ ದಿನ, ಸಹಿಸಲಾರದ ಚಳಿ. ಮೋಡ ಕವಿದು, ಸೋನೆ ಸುರಿದು, ದಿನ ಮಂಕಾಗಿತ್ತು, ಸುತ್ತಲೂ ಬೋಳಾಗಿ ನಿಂತ ಮರಗಳು ನಮ್ಮೆಲ್ಲರ ಬರಿದಾದ ಮನದ ಪ್ರತೀಕಗಳಂತಿದ್ದವು. ಕ್ಯಾತಿ ಮತ್ತು ಸೂಸನ್ ಸುಮ್ಮನೆ ಮಾತಿಲ್ಲದೆ ನಿಂತಿದ್ದರು. ಮಿಸೆಸ್ ಗ್ರೇ ನಮಗೆ ಹಸ್ತಲಾಘವನಿತ್ತು  ಬೀಳ್ಕೊಟ್ಟಾಗ ಕಣ್ಣುಗಳು ಹನಿಯಾಡುತ್ತಿದ್ದವು. ಈಗಿರುವ ಊರಿನಲ್ಲಿ ನಾವು ನೆಲೆನಿಂತು ವರ್ಷಗಳು ಉರುಳಿವೆ. ನಮ್ಮ ಮಕ್ಕಳು ಈಗ ನಮ್ಮ ಜೊತೆಯಲ್ಲಿದ್ದಾರೆ. ನನ್ನವಳ ಮನಸ್ಸಿಗೆ ಈಗ ನೆಮ್ಮದಿ ಇದ್ದರೂ, ಕ್ಯಾತಿ-ಸೂಸನ್ ರ ನೆನಪು, ಮಿಸೆಸ್ ಗ್ರೇಯ ಸನಿಹದ ಕೊರತೆ ಅವಳನ್ನು ಕಾಡುತ್ತಿರುತ್ತದೆ. ಬಹಳ ದೂರವಾದರೂ ನಮಗೆ ಸಮಯ ಸಿಕ್ಕಾಗ ಮಿಸೆಸ್ ಗ್ರೇಯನ್ನು ನೋಡಲು ನಾವು ಹೋಗುತ್ತೇವೆ. ಹಬ್ಬದ ದಿನಗಳಲ್ಲಿ ಗ್ರೀಟಿಂಗ್ಸ್ ಹಾಗೂ ಚಿಕ್ಕ ಪುಟ್ಟ ಉಡುಗೊರೆಗಳನ್ನು ವಿನಿಮಯ ಮಾಡಿಕೊಳ್ಳುತ್ತೇವೆ.</p>
		<p>ಮಿಸೆಸ್ ಗ್ರೇ ಆಗಾಗ ಕಾಗದ ಬರೆದು ಕ್ಷೇಮ ಸಮಾಚಾರ ಹಾಗೂ ಕ್ಯಾತಿ-ಸೂಸನ್‍ರ ವಿಷಯ ತಿಳಿಸುತ್ತಾಳೆ. ಅವರಿಬ್ಬರೂ ಈಗ ಹೈಸ್ಕೂಲು ಓದುತ್ತಿದ್ದಾರೆ. ಭಾರತದ ಬಗ್ಗೆ ವಿಶೇಷ ಆಸಕ್ತಿ ಬೆಳೆಸಿಕೊಂಡಿದ್ದಾರಂತೆ. ದೊಡ್ಡ ಪಟ್ಟಣಗಳಿಗೆ ಹೋದಾಗ ಭಾರತೀಯ ಅಂಗಡಿಗಳಿಗೆ ಹೋಗಿ ಒಡವೆ, ವಸ್ತ್ರ ಏನಾದರೂ ಕೊಂಡು ತರುತ್ತಾರಂತೆ. ಅವರು ಬೆಳೆದು ದೊಡ್ಡವರಾದಂತೆಲ್ಲ ಮಿಸೆಸ್ ಗ್ರೇಗೆ ಒಂದು ರೀತಿಯ ಭಯ. ಕ್ಯಾತಿ-ಸೂಸನ್ ರ ಕ್ಷೇತ್ರ ವಿಸ್ತಾರವಾಗುತ್ತಿದೆ. ಅವರ ಗೆಳತಿ-ಗೆಳೆಯರ ಸಂಖ್ಯೆ ಬೆಳೆಯುತ್ತಿದೆ. ಅವರಿಬ್ಬರೂ ಒಂದು ದಿನ ಗೂಡು ಬಿಟ್ಟು ಹಾರುವ ಹಕ್ಕಿಗಳಂತೆ ಅವಳಿಂದ ದೂರ ಹೋಗಬಹುದೆಂಬ ಚಿಂತೆ ಮನಸ್ಸನ್ನು ಕೊರೆಯುತ್ತಿದೆ.</p>
		<p>ಹೋದ ತಿಂಗಳು ಮಿಸೆಸ್ ಗ್ರೇ ಬರೆದ ಕಾಗದದಲ್ಲಿ ತನ್ನ ಆರೋಗ್ಯ ಅಷ್ಟೇನೂ ಚೆನ್ನಾಗಿಲ್ಲವೆಂದು ತಿಳಿಸಿದ್ದಾಳೆ. ಕ್ಯಾತಿ-ಸೂಸನ್ ಬಿಡುವಾದಾಗ ಮಾತ್ರ ಬರುತ್ತಾರಂತೆ. ಈಗ ಆ ದೊಡ್ಡ ಮನೆಯಲ್ಲಿ ಅವಳೊಬ್ಬಳೆ. ಅವಳು ಬರೆದಿರುವ ದುಃಖ ಸಂಗತಿ ಎಂದರೆ ಅವಳ ಅಕ್ಕನ ಮನಸ್ತಾಪ. ಯಾವುದೋ ಕ್ಷುಲ್ಲಕ ವಿಚಾರಕ್ಕಾಗಿ ಅವಳ ಅಕ್ಕ ಅವಳೊಡನೆ ಮನಸ್ತಾಪ ಮಾಡಿಕೊಂಡು ನನ್ನ ಮನೆಗೆ ಬರಬೇಡ ಎಂದು ಬಿಟ್ಟಳಂತೆ. ಜೀವನದುದ್ದಕ್ಕೂ ಅನ್ಯೋನ್ಯವಾಗಿದ್ದ ಅವರು ಈಗ ದುತ್ತನೆ ದೂರವಾಗಿ ಒಬ್ಬಂಟಿಗಳಾಗಿ ಬಿಟ್ಟಿದ್ದಾರೆ. ಇದು ಮಿಸೆಸ್ ಗ್ರೇಯ ಮನಸ್ಸನ್ನು ಗರಗಸದಂತೆ ಕೊಯ್ಯುತ್ತಿದೆ ಎನ್ನುವುದು ಅವಳ ಕಾಗದದಿಂದ ವ್ಯಕ್ತವಾಗುತ್ತದೆ.</p>
		<p>ಈಗ ಮತ್ತೆ ಡಿಸೆಂಬರ್, ಕೊರೆಯುವ ಚಳಿಗೆ ಪ್ರಕೃತಿ ನಿಶ್ಚೇಷ್ಟವಾಗಿದೆ. ಸ್ನೇಹಿತರಿಂದ, ಬಂಧುಗಳಿಂದ ಕ್ರಿಸ್‍ಮಸ್ ಮತ್ತು ಹೊಸ ವರ್ಷದ ಶುಭಾಶಯಗಳನ್ನು ಹೊತ್ತ ಸಂದೇಶಗಳು ಬರುತ್ತಿವೆ. ಬಂದ ಕಾರ್ಡುಗಳನ್ನು ನಮ್ಮ ಮಕ್ಕಳು ನಮ್ಮ<em>Living Room</em>ನ ಬಾಗಿಲ ಸುತ್ತ ಆಕರ್ಶಣೀಯವಾಗಿ ಜೋಡಿಸಿದ್ದಾರೆ. ಕ್ರಿಸ್‍ಮಸ್ ಉಡುಗೊರೆಗಳಲ್ಲಿ ಮಿಸೆಸ್ ಗ್ರೇ ಕಳುಹಿಸಿದ, ಮಿರುಗು ಬಣ್ಣದ ಕಾಗದ ರಿಬ್ಬನ್ನುಗಳಿಂದ ಅಲಂಕೃತವಾದ ಉದ್ದನೆಯ ಪೊಟ್ಟಣವೂ ಒಂದು.</p>
		<p>ಕ್ರಿಸ್‍ಮಸ್ ದಿನ ಎಲ್ಲಾ ಉಡುಗೊರೆಗಳನ್ನು ನಮ್ಮ ಮಕ್ಕಳು ಬಿಚ್ಚಿ<br />ನೋಡಿದ್ದಾಯಿತು. ಮಿಸೆಸ್ ಗ್ರೇ ನಮಗೆ ಕಳುಹಿಸಿದ ಉಡುಗೊರೆ- ಮನಸೆಳೆಯುವಂತೆ ಮರದಲ್ಲಿ ಕೆತ್ತಿದ ಒಂದು ಸುಂದರವಾದ ಫಲಕ. ಆ ಫಲಕದಲ್ಲಿ ಕೊರೆದ ಸಾಲುಗಳು ಇವು:</p>
		<p class="myquote">THOUGH ME ASURED NOT BY TUNE OR WORDS<br />THERE'S BEAUTY IN THE SONG OF BIRDS;<br />THUS, TOO, DO FRIENDS ENRICH THE HEART,<br />WITH JOY THAT FRIENDSHIP TIES IMPART.</p>
		<p>ನಾನು ನನ್ನವಳ ಕಡೆ ನೋಡಿದೆ. ಅವಳ ಕಣ್ಣುಗಳು ತೇವಗೊಂಡಿದ್ದವು. ನನ್ನ ಮನದಲ್ಲಿ ಏನೋ ಮಿಡಿದಂತಾಗಿ ಕಣ್ಣು ಮಂಜಾಯಿತು; ಆ ಮಂಜಿನ ತೆರೆಯಲ್ಲಿ ಮಿಸೆಸ್ ಗ್ರೇಯ ಮುಖ ಅಸ್ಪಷ್ಟವಾಗಿ ಮೂಡಿ ಮರೆಯಾಯಿತು.</p>
		<p class="quote-author"><strong><em>ವೈ. ಆರ್. ಮೋಹನ್</em></strong>(ಟಸ್ಕಲೂಸ, ಅಲಬಾಮಾ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಹೊರಸಲ ಹಕ್ಕಿ</h1>
		<p>ಅದೊಂದು ಭಾನುವಾರ. ಮಾನು ಕಣ್ಣುಜ್ಜಿಕೊಂಡು ಎದ್ದಾಗ ಹತ್ತು ಗಂಟೆ ಸಮೀಪಿಸುತ್ತಿತ್ತು. ಕಿಟಕಿಯ ಪರದೆ ಸರಿಸಿ ಹೊರಗೆ ನೋಡಿದಾಗ ಮರಗಳ ರೆಂಬೆಗಳ ಸಂದಿಯಿಂದ ತೂರಿ ಬಂದ ಕಿರಣಗಳು ಹಸಿರು ಹಾಸಿನ ಮೇಲೆ ಬೆಳಕಿನ ಚಿತ್ರ ಬರೆದಿದ್ದವು. ಇಂತಹ ಸುಂದರ ಪ್ರಾತಃಕಾಲವನ್ನು ವೃಥಾ ಕಳೆಯಬಾರದೆಂದು ಲಗುಬಗೆಯಿಂದ ತಯಾರಾಗಿ 'ಜಾಗ್' ಮಾಡಲು ಹೊರಟನು. ಮನೆಗೆ ಸಮೀಪದಲ್ಲೇ ಒಂದು ದೊಡ್ಡ ಪಾರ್ಕು. ಆ ಪಾರ್ಕಿಗೂ ಮನೆಗೂ ನಡುವೆ ದಟ್ಟವಾಗಿ ಗಿಡ ಮರಗಳಿಂದ ತುಂಬಿದ ಒಂದು <en>Nature trail,</en>, ಆ <en>Nature trail,</en> ಹಿಡಿದು ಹೋದರೆ ಅದು ಸುತ್ತಿ ಬಳಸಿ ಪಾರ್ಕ್‍ನ್ನು ಸೇರುತ್ತದೆ. ಸೊಂಪಾಗಿ ಬೆಳೆದ ಆ ಗಿಡ ಮರಗಳು ಏಪ್ರಿಲ್ ತಿಂಗಳ ಎಳೆ ಬಿಸಿಲಿನಲ್ಲಿ ಮಿಂದು, ಗಾಳಿಗೆ ಆಡುತ್ತಿದ್ದ ಎಲೆಗಳು ಬೆಳ್ಳಿ ಲೇಪಿಸಿಕೊಂಡಂತೆ ಮಿರುಗುತ್ತಿದ್ದವು. ಗಿಡ ಬಳ್ಳಿಗಳಿಂದ, ಮರಗಳ ನೆತ್ತಿಯಿಂದ ಹಕ್ಕಿಗಳ ಕಲರವ ಹರಿದು ಆ ನವಪ್ರಾಂತ್ಯ ಚೈತನ್ಯಮಯವಾಗಿತ್ತು.</p>
		<p>ಕುಕ್ಕೋಟ ಓಡುತ್ತಿದ್ದ ಮಾನುವಿನ ಉಸಿರಾಟ ವೇಗವಾಗಿದ್ದರೂ ಲಯಬದ್ಧವಾಗಿತ್ತು. ಉಸಿರಿನ ಲಯಕ್ಕೆ ಹೆಜ್ಜೆಯ ಸಪ್ಪಳ ತಾಳ ಹಾಕುತಿತ್ತು. <en>ture trail</en> ಮುಗಿಸಿಕೊಂಡು ಪಾರ್ಕಿನೊಳಗೆ ಓಡಲು ಪ್ರಾರಂಭಿಸಿದ ಮಾನುಗೆ ನೆರಳು ಬೆಳಕಿನ ತಂಪು ಪ್ರದೇಶದಿಂದ ಬಿಸಿಲು ಹಬ್ಬಿಕೊಂಡು ಬಯಲು ಪ್ರದೇಶಕ್ಕೆ ಬಂದಿದ್ದರಿಂದ ಬೆವರು ಹರಿಯಲು ಪ್ರಾರಂಭವಾಯಿತು. ಹಿತವಾಗಿ ಬೀಸಿದ ಗಾಳಿ ಆಹ್ಲಾದಕರವಾಗಿತ್ತು. ಆ ವಿಶಾಲವಾದ ಪಾರ್ಕಿನಲ್ಲಿ ಅನೇಕ ಜನರು ನಡೆಯುವುದರಲ್ಲೋ ಓಡುವುದರಲ್ಲೋ ಮಗ್ನವಾಗಿದ್ದರು. ಪಾರ್ಕಿನ ಬಲಭಾಗದಲ್ಲಿ ಉದ್ದಕ್ಕೂ ಇದ್ದ ಟೆನ್ನಿಸ್ ಕೋರ್ಟ್‍ಗಳಲ್ಲಿ ಕೆಲವರು ಆಡುತ್ತಿದ್ದರು. ಪಾರ್ಕಿನ ಎಡ ಭಾಗದಲ್ಲಿ ವಿಶಾಲವಾದ <en>Base ball</en> ಮತ್ತು <en>Soft ball</en> ಆಟದ ಮೈದಾನಗಳು. ಈ ಎರಡು ಭಾಗಗಳ ಮಧ್ಯದ ರಸ್ತೆ ಪಾರ್ಕಿನ ಸುತ್ತ ಸುಮಾರು ಎರಡು ಮೈಲಿ ಸುತ್ತಿಕೊಂಡು ಮತ್ತೆ ಓಚಿಣuಡಿe ಣಡಿಚಿiಟ ಸೇರುತ್ತದೆ. ಪಾರ್ಕಿನ ಸುತ್ತ ಓಟ ಮುಗಿಸಿದ ಮಾನು ಮನೆಗೆ ಹೋಗಲು ಮತ್ತೆ <en>Nature trail</en> ಹೊಕ್ಕವರು ವಿಶ್ರಾಂತಿಗಾಗಿ ಸ್ವಲ್ಪ ಬಯಲಾದ ಜಾಗದಲ್ಲಿ ಬಂಡೆಯೊಂದರ ಮೇಲೆ ಕುಳಿತನು.</p>
		<p>ಹೊತ್ತು ನೆತ್ತಿಯ ಮೇಲೆ ಏರಲು ಪ್ರಾರಂಭವಾಗಿತ್ತು. ಹಕ್ಕಿಗಳ ಕಲರವದ ಮಧ್ಯೆ ಚಿರಪರಿಚಿತ ಹಕ್ಕಿಯ ಧ್ವನಿ ಕೇಳಿ ಮಾನು ಮೈಯೆಲ್ಲ ಕಣ್ಣಾದನು. ಅವನು ಕುಳಿತಲ್ಲಿಗೆ ಸ್ವಲ್ಪ ದೂರದಲ್ಲಿ ಒಂದು ಗಿಡದ ನೆತ್ತಿಯಲ್ಲಿ ಚಾಚಿದ ರೆಂಬೆಯೊಂದರ ಮೇಲೆ ಬಿಸಿಲಿಗೆ ಮೈಯೊಡ್ಡಿ ಕುಳಿತಿತ್ತು ಒಂದು ಹೊರಸಲ ಹಕ್ಕಿ <en>(Ring dove).</en>. ಹೊರಸಲ ಹಕ್ಕಿಯ ಕರೆಯಲ್ಲಿರುವ ಒಂದು ರೀತಿಯ ಅಳಲಿಗೆ ಅವನ ಮನ ಮಿಡಿಯಿತು. ಅಮೆರಿಕ, ಯಂತ್ರನಾಗರೀಕತೆ ಎಲ್ಲವನ್ನು ಮರೆಸಿ ಮಾನುವನ್ನು ಕಾಲ ದೇಶಗಳಾಚೆಗೆ ಕೊಂಡೊಯ್ದಿತು ಆ ಹಕ್ಕಿಯ ಕರೆ.</p>
		<p>"ಒಂದಾನೊಂದು ಕಾಲದಲ್ಲಿ ಒಂದಾನೊಂದು ಕಾಡು. ಆ ಕಾಡಿನ ಒಂದು ಪೊದೆಯಲ್ಲಿ ಒಂದು ಹೊರಸಲ ಹಕ್ಕಿ ಗೂಡು ಕಟ್ಟಿತ್ತು. ಗೂಡಿನೊಳಗೆ ಎರಡು ಮೊಟ್ಟೆ. ದಿನವೂ ಆ ಮೊಟ್ಟೆಗಳ ಮೇಲೆ ಕಾವು ಕೂರುತ್ತಿದ್ದ ತಾಯಿ ಹಕ್ಕಿ ತನ್ನ ಮರಿಗಳು ಹೊರ ಬರುವುದನ್ನೇ ಕಾತರದಿಂದ ಎದುರು ನೋಡುತಿತ್ತು. ಒಂದು ದಿನ ಕುಕ್ರಸೆಟ್ಟಿ ಎಂಬಾತನು ಸೊಪ್ಪು ಕಡಿಯಲು ಕಾಡಿಗೆ ಬಂದ. ಅವನ ಕಣ್ಣಿಗೆ ಆ ಪೊದೆಯ ಗೂಡಿನಲ್ಲಿದ್ದ ಮೊಟ್ಟೆಗಳು ಕಂಡವು. ಸೊಪ್ಪನ್ನೆಲ್ಲ ಕಡಿದು ಹೊರೆಕಟ್ಟಿ ತಲೆಯ ಮೇಲೆ ಹೊತ್ತು ವಾಪಸ್ಸು ಹೋಗುವಾಗ ಆ ಮೊಟ್ಟೆಗಳನ್ನು ಗೂಡಿಂದ ತೆಗೆದು ಕೈಲಿ ಹಿಡಿದುಕೊಂಡು ಹೊರಟ. ಇದನ್ನೆಲ್ಲ ಬಿದಿರು ಮೆಳೆಯ ಮೇಲೆ ಕುಳಿತು ನೋಡುತ್ತಿದ್ದ ತಾಯಿ ಹಕ್ಕಿ ಅವನು ಹೋದಲ್ಲಿ ಹಿಂಬಾಲಿಸುತ್ತ ಮೊಟ್ಟೆ ವಾಪಸ್ಸು ಕೊಡುವಂತೆ "ಕುಕ್ರಸೆಟ್ಟಿ, ಕೊಟ್ಟೊ ್ಹೀಗ್ ಕೊಟ್ಟೊ ್ಹೀಗ್ " ಎಂದು ದೈನ್ಯತೆಯಿಂದ ಬೇಡತೊಡಗಿತು. ಕೊನೆಗೂ ಅವನು ಮೊಟ್ಟೆಗಳನ್ನು ಹಿಂತಿರುಗಿಸಿ ಕೊಡಲಿಲ್ಲ. ಇಂದಿಗೂ ಹೊರಸಲ ಹಕ್ಕಿ ಅವರನ್ನು ಕೂಗಿ ಕರೆಯುವುದನ್ನು ಬಿಟ್ಟಿಲ್ಲ."</p>
		<p>ಚಿಕ್ಕಂದಿನಲ್ಲಿ ಕೇಳಿದ ಈ ಕತೆ ಮಾನು ಮರೆತಿಲ್ಲ. ಕತೆ ಹೇಳಿದವರು ಅವನ ಕಿರಿಯ ಸೋದರ ಮಾವ. ಇಂಥ ಹಲವಾರು ಕತೆಗಳನ್ನು, ಬೇಟೆಯ ಸಾಹಸಗಳನ್ನು ಅವರ ಬಾಯಿಂದ ಕೇಳಿದ್ದ. ಇದರಿಂದಾಗಿ ಅವನಿಗಿದ್ದ ಮೂವರು ಮಾವಂದಿರಲ್ಲಿ ಈ ಕಿರಿಯ ಮಾವನಲ್ಲಿ ಅವನಿಗೆ ಅಪಾರ ಪ್ರೀತಿ.</p>
		<p>ಮಾನು ತಂದೆಯ ಮನೆ ಮಲೆನಾಡಿನ ಕಣಿವೆಯೊಂದರಲ್ಲಿ ಹುದುಗಿಕೊಂಡ ಒಂದೇ ಒಂದು ಮನೆ. ಮನೆಯ ಮುಂದಿನ ಗದ್ದೆ ತೋಟಗಳನ್ನು ಬಿಟ್ಟರೆ ಸುತ್ತಲೂ ಕಾಡು ಕವಿದುಕೊಂಡು ಭಯ ಹುಟ್ಟಿಸುತ್ತಿತ್ತು. ಮಧ್ಯಾಹ್ನದಲ್ಲಿಯೆ ಮಬ್ಬು ಕವಿದು, ಜೀರುಂಡೆಗಳ ಧ್ವನಿ ಕಿವಿಯನ್ನು ಬೈರಗಿಯಂತೆ ಕೊರೆಯುತ್ತಿತ್ತು. ಮನೆಯಲ್ಲಿ ಅಜ್ಜಯ್ಯ, ತಂದೆ ಮತ್ತು ಚಿಕ್ಕಪ್ಪ ಎಲ್ಲರೂ ಮಕ್ಕಳಿಗೆ ಸಲಿಗೆ ಕೊಟ್ಟರೆ ಹಾಳಾಗಿ ಹೋಗುತ್ತಾರೆ ಎನ್ನುವ ಮನೋಭಾವದವರು. ಅಜ್ಜಯ್ಯನವರಂತೂ ಶಿಸ್ತಿನ ಸಿಪಾಯಿ. ಮಕ್ಕಳು ಬೆಳಗಿನ ಜಾವ ಏಳಬೇಕು. ಲೆಕ್ಕ ತಪ್ಪು ಮಾಡಿದ್ದರೆ ಬೆಳಿಗ್ಗೆ ತಂದೆಯವರಿಂದ ಏಟು ಬೀಳುತ್ತಿತ್ತು. ಬೆಳಗಿನ ತಿಂಡಿ ತಿನ್ನುವಾಗಲೂ ಅಷ್ಟೆ- ಜಾಸ್ತಿ ತಿನ್ನಬಾರದು, ಸದ್ದು ಮಾಡಬಾರದು. ಒಂದು ವೇಳೆ ಮಾನು ತಾಯಿ ಮಕ್ಕಳಿಗೆ ಹೆಚ್ಚಿಗೆ ತಿಂಡಿ ಏನಾದರೂ ಕೊಟ್ಟರೆ ಅಜ್ಜಯ್ಯ "ಮಕ್ಕಳಿಗೆ ಹೊಟ್ಟೆ ಕಲಿಸಬಾರದು" ಎಂದು ಬುದ್ಧಿ ಹೇಳುತ್ತಿದ್ದರು. ಅವರಿಗೆ ಮಕ್ಕಳು ಜೋರಾಗಿ ನಗಲೂ ಬಾರದು. ಮಕ್ಕಳು "ದೇವರ ಮರಿ" ಇದ್ದಹಾಗೆ ಇರಬೇಕೆನ್ನುವುದು ಅವರ ನಂಬಿಕೆಯಾಗಿತ್ತು. ಬೆಳಗಿನ ಜಾವ ಎದ್ದು ಓದುವುದೇ ಅಲ್ಲದೆ ಆದಷ್ಟು ಮುಂಚೆಯೇ ಹೊರಟು ಕಾಡುಹಾದಿಯಲ್ಲಿ ಸ್ಕೂಲಿಗೆ ಮೂರು ಮೈಲಿ ನಡೆದು ಹೋಗಬೇಕಾಗಿತ್ತು.</p>
		<p>ಮಾನು ತಂದೆಗೆ ಬೇಟೆಯಾಡುವುದರಲ್ಲಿ ಆಸಕ್ತಿ. ಮನೆಯಲ್ಲಿ ಏರ್‍ಗನ್, ೨೨ ರೈಫಲ್, ಕೇಪಿನ ಕೋವಿ ಮತ್ತು ತೋಟಾಕೋವಿಗಳನ್ನು ಎತ್ತರದಲ್ಲಿ ಗೋಡೆಗೆ ಹೊಡೆದ ರ್ಯಾಕ್‍ಗಳಲ್ಲಿ ಇಡುತ್ತಿದ್ದರು. ಹುಡುಗರು ಅವನ್ನು ಮುಟ್ಟಬಾರದೆಂದು ಕಟ್ಟಾಜ್ಞೆ. ಶಾಲೆಗೆ ರಜ ಇದ್ದಾಗ ಮಾನು ಹುಡುಗತನದ ಉತ್ಸಾಹದಲ್ಲಿ ಮಧ್ಯಾಹ್ನ ತಂದೆ ಊಟ ಮುಗಿಸಿ ವಿಶ್ರಾಂತಿ ಪಡೆಯುವುದನ್ನೇ ಕಾದಿದ್ದು ಏರ್‍ಗನ್ ಲಪಟಾಯಿಸಿಕೊಂಡು ಹಕ್ಕಿಗಳ ಬೇಟೆಗೆ ಹೊರಟುಬಿಡುತ್ತಿದ್ದ. ಬೇಟೆಗೆ ಹೋದಾಗ ಇದ್ದ ಉತ್ಸಾಹ ವಾಪಸ್ಸು ಬರುವಾಗ ಇರುತಿರಲಿಲ್ಲ. ಏಕೆಂದರೆ ತಂದೆಯವರಿಂದ ಏಟು ಬೀಳುವುದು ಖಂಡಿತವೆಂದು ಗೊತ್ತು. ಹೀಗೆ ನಾಲ್ಕೈದು ಬಾರಿ ಏಟು ಕೊಟ್ಟ ಮೇಲೆ ತಂದೆಯವರಿಗೇ ಬೇಜಾರಾಗಿ "ಹಾಳಾಗಿ ಹೋಗು, ಏರ್‍ಗನ್ ಮಾತ್ರ ಉಪಯೋಗಿಸು, ಬೇರೆ ಕೋವಿಗಳನ್ನು ಮುಟ್ಟಿದರೆ ಚರ್ಮ ಸುಲಿಯುತ್ತೇನೆ" ಎಂದು ರಿಯಾಯಿತಿ ತೋರಿಸಿದರು. ತಂದೆಯವರ ಕಣ್ಣು ತಪ್ಪಿಸಿಯೇ ಮಾನು ಈಜು ಕಲಿತದ್ದು. ಆಳು ಮಕ್ಕಳನ್ನು ಕೂಡಿಕೊಂಡು ಮನೆಗೆ ಸ್ವಲ್ಪ ದೂರದಲ್ಲಿ ಹರಿಯುತ್ತಿದ್ದ ಹಳ್ಳದಲ್ಲಿ ಗಂಟೆಗಟ್ಟಲೆ ಈಜುತ್ತಿದ್ದ, ಹಳ್ಳಕ್ಕೆ ಚಾಚಿದ್ದ ಮರದ ಕೊಂಬೆಯ ಮೇಲೇರಿ ಆಳವಾದ ನೀರಿಗೆ ದುಮುಕುವುದು ಹುಡುಗರ ಮೆಚ್ಚಿನ ಆಟವಾಗಿತ್ತು. ಆಟ ಮುಗಿಸಿಕೊಂಡು ಕಣ್ಣು ಕೆಂಪಗೆ ಮಾಡಿಕೊಂಡು ಮನೆಗೆ ಹೋದರೆ ಅವರ ಈಜುಗಾರಿಕೆಯನ್ನು ಯಾರಿಂದಲೋ ತಿಳಿದ ತಂದೆಯವರು "ಮರದ ಮೇಲಿಂದ ನೀರಿಗೆ ಹಾರ್ತಿದ್ರಂತೆ ಹೌದೇನ್ರೋ? ಕೈಕಾಲು ಮುರ್ಕೊಂಡ್ರೆ ಏನು ಗತಿ" ಎಂದು ನೆಕ್ಕಿ ಕೋಲಿನಿಂದ ಕೈಕಾಲು ಮುರಿಯುವಂತೆ ಹೊಡೆಯುತ್ತಿದ್ದರು. ಇಂಥ ಮಿತಿಮೀರಿದ ಶಿಸ್ತಿನ ಉಸಿರುಕಟ್ಟಿಸುವ ವಾತಾವರಣವನ್ನು ತಪ್ಪಿಸಿಕೊಂಡು ಮಾನುಗೆ ಕಿರಿಯ ಮಾವನ ಊರು ದೊಡ್ಡಮನೆಗೆ ಹೋಗುವುದೆಂದರೆ ಎಲ್ಲಿಲ್ಲದ ಉತ್ಸಾಹ. ಕಾರಣ ಅಲ್ಲಿ ಅವನಿಗೆ ದೊರೆಯುತ್ತಿದ್ದ ಸ್ವಾತಂತ್ತ್ರ್ಯ ಮತ್ತು ಸೋದರ ಮಾವನ ವಿನೋದ ಪ್ರಿಯತೆ. ತನ್ನ ತಾಯಿಯನ್ನು ತೌರುಮನೆಗೆ ಕರೆದೊಯ್ಯಲು ಬರುತ್ತಿದ್ದ ಜೋಡೆತ್ತಿನ ಕಮಾನುಗಾಡಿಯಲ್ಲಿ ಕುಳಿತು ಎತ್ತುಗಳ ಗಗ್ಗುರ ಸರಗಳು ಗೈಲುಗೈಲೆಂದು ಧ್ವನಿಗೈಯುತ್ತಿರಲು ಗಾಡಿಯವನ ಜೊತೆ ಹರಟೆ ಹೊಡೆಯುತ್ತ ಪ್ರಯಾಣ ಮಾಡುವುದೆಂದರೆ ಮಾನುಗೆ ಸಂತೋಷದ ಪರಮಾವಧಿಯಾಗಿತ್ತು. ಗಾಡಿ ತುಂಗಾನದಿಯ ದಂಡೆಯ ಮರಳಲ್ಲಿ ಹೋಗುವಾಗ ಚಕ್ರಗಳು ಮಾಡುತ್ತಿದ್ದ "ಸುಯ್" ಎನ್ನುವ ಸದ್ದು ಮಾನು ಕಿವಿಯಲ್ಲಿ ಈಗಲೂ ತುಂಬಿಕೊಳ್ಳುತ್ತದೆ. ಗಾಡಿ ನದಿಯನ್ನು ದಾಟುವಾಗ ನೀರು ಗಾಡಿಮೂಕಿವರೆಗೆ ಬಂದು ಎಲ್ಲಿ ತೇಲಿ ಹೋಗುವುದೋ ಎಂದು ಭಯವಾಗುತ್ತಿತ್ತು.</p>
		<p>ಸೋದರ ಮಾವನ ಊರು ದೊಡ್ಡಮನೆ. ಮಲೆನಾಡಿನಲ್ಲಿ ಸಾಮಾನ್ಯವಾಗಿರುವಂತೆ ಒಂದೇ ಮನೆಯಹಳ್ಳಿ. ಸುತ್ತಲೂ ದಟ್ಟವಾದ ಕಾಡಿದ್ದರೂ ಮನೆಯ ಪಕ್ಕದಲ್ಲೆ ಒಂದು ವಿಶಾಲವಾದ ಹಕ್ಕಲಿದ್ದು ಮನೆಗೆ ಒಂದು ರೀತಿಯ ಶೋಭೆ ತಂದಿತ್ತು. ಹೆಸರಿಗೆ ತಕ್ಕ ಹಿಂದಿನ ಕಾಲದ ದೊಡ್ಡ ಮನೆ. ಚಿತ್ತಾರ ಕೆತ್ತಿದ್ದ ದೊಡ್ಡ ಮುಂಡಿಗೆಗಳ ಜಗಲಿ, ನಾಲ್ಕು ಮೂಲೆಯ ವಿಸ್ತಾರವಾದ ಕೆಂಪು ಸಿಮೆಂಟ್ ನೆಲದ ಚೌಕಿ. ಚೌಕಿಯ ಮೇಲ್ಭಾಗದಲ್ಲಿ ಉಪ್ಪರಿಗೆ. ಚೌಕಿಯ ಮಧ್ಯೆ ದೊಡ್ಡ ತುಳಸಿಕಟ್ಟೆ ಇರುವ ಅಂಗಳ. ಚೌಕಿಯ ಎಡಭಾಗದ ಕೊನೆಯಲ್ಲಿ ಕಿರಿಯ ಮಾವನ ಕೋಣೆ. ಕೋಣೆಯ ಗೋಡೆಯ ಬದಿ ನಿಲ್ಲಿಸಿದ ಬೀರುಗಳ ತುಂಬಾ ಪುಸ್ತಕಗಳು. ಕಿರಿಯ ಮಾವ ಮೂವ್ವತ್ತರ ದಶಕದಲ್ಲೇ ಮಲೆನಾಡಿನ ಹಳ್ಳಿಯಿಂದ ಮೈಸೂರಿಗೆ ಹೋಗಿ ಹೈಸ್ಕೂಲು ಓದಿ ಬಂದವರು. ಆದ್ದರಿಂದ ಮಾನು ಅವರನ್ನು "ಮೈಸೂರು ಮಾವ" ಎಂದು ಕರೆಯುತ್ತಿದ್ದ. ಆಕರ್ಷಣೀಯ ಮುಖ ಚರ್ಯೆ, ಹೊಳೆಯುವ ವಿಶಾಲ ನೇತ್ರಗಳು, ಸದಾ ಮುಗುಳ್ನಗೆ ನೀಡಿದ್ದವು. ಮಕ್ಕಳಿಗೆ ಅವರ ಕೋಣೆಗೆ ಹೋಗುವುದೆಂದರೆ ಸಂಭ್ರಮ. ಬೀರುಗಳಲ್ಲಿದ್ದ ಪುಸ್ತಕಗಳು, ಗೋಡೆಗೆ ಹಾಕಿದ್ದ ಆಕರ್ಷಣೀಯ ಪ್ರಕೃತಿ ಚಿತ್ರಪಟಗಳು, ಗೋಡೆಯ ಗೂಡೊಂದರಲ್ಲಿ ಹೂವಿನಿಂದ ಅಲಂಕಾರಗೊಂಡ ಶ್ರೀರಾಮಕೃಷ್ಣ ಪರಮಹಂಸ ಮತ್ತು ಸ್ವಾಮಿ ವಿವೇಕಾನಂದರ ಫೋಟೋಗಳು - ಇವೆಲ್ಲ ಮಾನುವನ್ನು ಬೇರೊಂದು ಪ್ರಪಂಚಕ್ಕೆ ಕೊಂಡೊಯ್ದು ನಿಲ್ಲಿಸಿ ಬಿಡುತ್ತಿದ್ದವು.</p>
		<p>ಬಿಡುವಿದ್ದಾಗ ಮೈಸೂರು ಮಾವ ಮಕ್ಕಳನ್ನೆಲ್ಲ ಕೂರಿಸಿಕೊಂಡು ಸಾಹಿತ್ಯ ಕೃತಿಗಳಿಂದ ಸ್ವಾರಸ್ಯಕರವಾದ ಭಾಗಗಳನ್ನು ಅಭಿನಯ ಪೂರ್ವಕವಾಗಿ ಓದಿ ಹೇಳುತ್ತಿದ್ದರು. ಅವರು ಓದಿ ಹೇಳಿದ ಕೈಲಾಸಂ ನಾಟಕಗಳು; ರಾಗವಾಗಿ, ತಲ್ಲೀನರಾಗಿ ಹೇಳುತ್ತಿದ್ದ ರಾಜರತ್ನಂ ಅವರ "ರತ್ನನ ಪದಗಳು" ಮಾನು ಇನ್ನೂ ಮರೆತಿಲ್ಲ. ಕಾರಂತರ ಪ್ರಪಂಚಕ್ಕೆ ಮಾನು ಕಾಲಿರಿಸಿದ್ದು ಮಾವನ ಸಹಾಯದಿಂದಲೆ- "ಚೋಮನ ದುಡಿ", "ಕುಡಿಯರ ಕೂಸು" ಮುಂತಾದ ಕೃತಿಗಳ ಪರಿಚಯ ಆಗಿದ್ದು ಅವರಿಂದಲೆ. ಅವರು ಪುಟ್ಟಪ್ಪನವರ " ಕಾನೂರು ಸುಬ್ಬಮ್ಮ ಹೆಗ್ಗಡತಿ"ಯನ್ನು ಮತ್ತೆ ಮತ್ತೆ ಓದಿ ಮಕ್ಕಳನ್ನು ರಂಜಿಸುತ್ತಿದ್ದರು - ಬಾಡುಗಳ್ಳ ಸೋಮ, ಬೈರಸಿದ್ದರು, ಗಂಗ ಹುಡುಗ, ವಾಸು, ಪುಟ್ಟಣ್ಣ ಕಿಲಿಸ್ತರ ಜಾಕಿ- ಈ ಎಲ್ಲ ಚಿರಸ್ಮರಣೀಯ ವ್ಯಕ್ತಿಗಳಿಗೆ ಜೀವ ತುಂಬಿ ಓದುತ್ತಿದ್ದರು.</p>
		<p>ಮಾನುಗೆ ಮಾವ ತಮ್ಮ ಬಂದೂಕುಗಳನ್ನು ಸ್ವಚ್ಛ ಮಾಡುವುದನ್ನು ನೋಡಲು ಆಸೆ. ತೋಟಾಕೋವಿ <en>(Shot gun)</en>ಯ ಭಾಗಗಳನ್ನು ಬಿಚ್ಚಿ, ಎಣ್ಣೆ ಬಿಟ್ಟು, ಒರಸಿ ಫಳ ಫಳ ಹೊಳೆಯುವಂತೆ ಮಾಡುತ್ತಿದ್ದರು. ಕೋವಿಯ ನಳಿಗೆಗಳನ್ನು ಉದ್ದನೆಯ ಕೋಲಿನಂತೆ ಇರುವ ಬ್ರಷ್ ಉಪಯೋಗಿಸಿ ಸ್ವಚ್ಛ ಮಾಡಿದ ಮೇಲೆ ಮಾನು ನಳಿಗೆಯನ್ನು ಬೆಂಕಿಗೆ ಹಿಡಿದು ನೋಡಿ ಒಳಗೆ ಎಲ್ಲಾದರೂ ಸಣ್ಣ ಕಲೆ ಇದೆಯೆ ಎನ್ನುವುದನ್ನು ಪತ್ತೆಹಚ್ಚಲು ಹೇಳುತ್ತಿದ್ದರು. ಮಾನು ಅದನ್ನು ಬೆಳಕಿಗೆ ಹಿಡಿದು ಒಳಗೆ ಫಳಫಳ ಹೊಳೆಯುವ ನಳಿಗೆಗಳ ಮೂಲಕ ನೋಡಿ ದುರ್ಬೀನಿನಿಂದ ಆಕಾಶ ಕಾಣುವವನಂತೆ ಹಿಗ್ಗುತ್ತಿದ್ದ. ಕೋವಿಯ ಭಾಗಗಳನ್ನು ಹೇಗೆ ಜೋಡಿಸುವುದೆಂದು ಮಾವ ತೋರಿಸಿಕೊಡುತ್ತಿದ್ದರು. ಮಾನು ಕೆಂಪಗೆ ಹೊಳೆಯುವ ತೋಟಾ <en>(Cartridge)</en>ಗಳನ್ನು ಯಾವ ಯಾವ ಬೇಟೆ ಸಂದರ್ಭಗಳಲ್ಲಿ ಉಪಯೋಗಿಸಬಹುದೆಂಬುದನ್ನು ಮಾವ ವಿವರಿಸುತ್ತಿದ್ದರು.</p>
		<p>ಮುಂದೆ ಎರಡು ಜೋಬಿರುವ ಅರ್ಧ ತೋಳಿನ ಕಾಕಿ ಷರಟು, ಕಾಕಿ ಚಡ್ಡಿ ನಡುವಿಗೆ ತೋಟಾಗಳನ್ನು ಜೋಡಿಸಿದ್ದ ಒಂದು ಅಗಲವಾದ ಬೆಲ್ಟ್, ಕಾಲು ಚೀಲ ಮತ್ತು ಷೂಸ್ ಧರಿಸಿ, ಹೆಗಲ ಮೇಲೆ ಎರಡು ನಳಿಗೆಯ ತೋಟಾಕೋವಿ ಏರಿಸಿಕೊಂಡು ಮಾವ ಬೇಟೆಗೆ ಹೊರಟರೆ ನಾನು ಅವರಂತೆ ಆಗುವುದು ಯಾವಾಗ ಎಂದು ಮಾನು ಕರುಬುತ್ತಿದ್ದ. ಜೊತೆಗೆ ಬಾ ಎಂದು ಅವರು ಕರೆದರಂತೂ ಅವನಿಗೆ ಸ್ವರ್ಗವೇ ಸಿಕ್ಕಂತಾಗುತಿತ್ತು. ಬೇಟೆಯಾಡುವುದಕ್ಕಿಂತ ಕಾಡಿನಲ್ಲಿ ತಿರುಗುವುದೆ ಮಾವನಿಗೆ ಅಪ್ಯಾಯಮಾನವಾಗಿತ್ತು ಎಂದು ಮಾನು ಅನುಮಾನಪಟ್ಟಿದ್ದು ಉಂಟು. ಕಾಡಿನ ವಿವಿಧ ಜಾತಿಮರಗಳ ಪರಿಚಯ, ಹೆಜ್ಜೆ ಗುರುತಿನಿಂದ ಪ್ರಾಣಿ ಯಾವುದೆಂದು ಪತ್ತೆ ಹಚ್ಚುವುದು, ಯಾವ ಹಕ್ಕಿಗಳು ಹೆಂಗೆ ಕೂಗುತ್ತವೆ, ಅವನ್ನು ಕೂಗಿ ಕರೆಯುವುದು ಹೇಗೆ ಇವನ್ನೆಲ್ಲ ಮಾನು ಕಲಿತುದು ಅವರ ಜೊತೆ ಕಾಡಿನಲ್ಲಿ ಅಲೆದಾಡಿದಾಗ. ಜೋಡಿಸಿದ ಹಸ್ತಗಳ ಹೆಬ್ಬೆಟ್ಟುಗಳ ನಡುವೆ ಒಂದು ಚಿಗುರು ಎಲೆಯನ್ನು ಇಟ್ಟು ಬಾಯಿಂದ ಎಲೆಯ ಮೂಲಕ ಉಸಿರು ಎಳೆದು, ಕಾಡುಕೋಳಿಯ ಕೂಗನ್ನೋ, ಮಂಗಟ್ಟೆ ಹಕ್ಕಿಯ ವಿಕಟ ಧ್ವನಿಯನ್ನೋ ಅನುಕರಿಸುವುದೆಂದರೆ ಮಾನುಗೆ ಖುಷಿ. ಅವು ಮರುಧ್ವನಿ ಕೊಟ್ಟರಂತೂ ಅವನ ಸಂತೋಷಕ್ಕೆ ಪಾರವೆ ಇರುತಿರಲಿಲ್ಲ.</p>
		<p>ರಾತ್ರಿ ಮನೆಯ ಜಗಲಿಯಲ್ಲಿ ತೂಗುಹಾಕಿದ್ದ ಲ್ಯಾಂಪಿನ ಬೆಳಕಿನಲ್ಲಿ ಎಲ್ಲ ಮಕ್ಕಳ ಜೊತೆ ಕುಳಿತು ಮಾವ ಓದುತ್ತಿದ್ದ ನಾಟಕವನ್ನೋ, ಹೇಳುತ್ತಿದ್ದ ಬೇಟೆಯ ಪ್ರಸಂಗವನ್ನೋ ಮಾನು ರೋಮಾಂಚನಗೊಂಡು ಕೇಳುತ್ತಿದ್ದ- ಕಾರೆಮನೆ ಕಾನಿನಲ್ಲಿ ಕಾಡುಹಂದಿ ಹೊಡೆದಿದ್ದನ್ನೋ. ಉರುಚಲೆ ಗುಡ್ಡದಲ್ಲಿ ದನ ಹಿಡಿಯುತ್ತಿದ್ದ ಚಿರತೆಯನ್ನು ಗುಂಡಿಟ್ಟು ಕೊಂದಿದ್ದೊ, ದೊಡ್ಡ ಬೇಟೆಯಲ್ಲಿ ಎರಡು ಕಡಗಳನ್ನು ಒಂದರಮೇಲೊಂದರಂತೆ ಉರುಳಿಸಿದ್ದನ್ನೋ ಕೇಳಿ ಮಾನು ಮಲಗಿದ ಮೇಲೆ, ರಾತ್ರಿಯ ನೀರವತೆಯಲ್ಲಿ, ದೂರದ ಕಾಡಿನಲ್ಲಿ ಬಳ್ಳಿಕ್ಕುವ ನರಿಗಳ ಕೂಗಿಗೆ ಎಚ್ಚರಗೊಂಡು, ಹಗಲಿನಲ್ಲಿ ಹತ್ತಿರ ಸುಳಿಯದ ಯಾವುದೋ ಭಯ ಆವರಿಸಿದಂತಾಗಿ, ಜಗಲಿಯ ದೊಡ್ಡ ಗಡಿಯಾರದ ಟಿಕ್‍ಟಿಕ್ ಸದ್ದನ್ನು ಆಲಿಸುತ್ತಾ ರಾತ್ರಿ ಕಳೆಯುತ್ತಿದ್ದ. ದೆವ್ವ ಭೂತಗಳ ನೆನೆಪಾಗಿ ಹೆದರಿಕೆಯಾದರೂ ಕೋವಿ ಹಿಡಿದ ಮಾವ ಇದ್ದಾರಲ್ಲ ಎಂದು ಧೈರ್ಯತಂದುಕೊಳ್ಳುತ್ತಿದ್ದ.</p>
		<p>ಈಗ ಬೇರೊಂದು ಕಾಲ, ಬೇರೊಂದು ದೇಶದಲ್ಲಿ ಕುಳಿತು ಯೋಚಿಸುತ್ತಿದ್ದ ಮಾನುಗೆ ಈ ಪುಟ್ಟ ಹೊರಸಲ ಹಕ್ಕಿಯ ಕರೆಯಲ್ಲಿ ಎಷ್ಟೊಂದು ನೆನಪುಗಳು ಅಡಗಿವೆ ಎನ್ನಿಸಿತು. ಹಾಗೆಯೇ ಮಾವನ ವಿನೋದಪ್ರಿಯತೆಗೆ ಸಾಕ್ಷಿಯಾದ ಒಂದು ಪ್ರಸಂಗ ಫಕ್ಕನೆ ಜ್ಞಾಪಕ ಬಂದಿತು. ಮಾವನ ಮಾತು ಮಾನು ಕಿವಿಯಲ್ಲಿ ತುಂಬಿಕೊಂಡಿತು....</p>
		<p>"ಅವತ್ತು ನಾನು ಗುರಪ್ಪ ಗಣಪತಿಕಟ್ಟೆಯಿಂದ ಮನೆಗೆ ಹೊರಟಾಗ ರಾತ್ರಿ ಆಗಿತ್ತು. ಕಾಡಲ್ಲಿ ಗಾಡಿ ದಾರಿಲಿ ಸುಮಾರು ಎರಡು ಮೈಲಿ ಬಂದಿದ್ದಾಗ ತಿಂಗಳು ಮೂಡಿತು. ಕಾರೆಮನೆ ಕಾಡಿನ ಹತ್ತಿರ ಬರುವುದರೊಳಗೆ ತಿಂಗಳು ಬೆಳಕು ಹಾಲು ಚೆಲ್ಲಿದಂತೆ ಹರಡಿತು. ಮನೆಗೆ ಇನ್ನೂ ಸುಮಾರು ಒಂದೂವರೆ ಮೈಲಿ ಇತ್ತು. ನನ್ನ ಕೈಲಿ ತೋಟಾಕೋವಿ ಇತ್ತು. ಗಾಡಿ ದಾರಿಗೆ ಹತ್ತಿರ ಒಂದು ಹಣ್ಣಿನ ಮರ ಇತ್ತು. ಆ ಮರಕ್ಕೆ ಕಾಡುಹಂದಿ, ಬರ್ಕ ಬರಬಹುದು, ಹೋಗಿ ಸ್ವಲ್ಪ ಹೊತ್ತು ಕಾದರೆ ಒಂದು ಶಿಕಾರಿ ಮಾಡಬಹುದು ಎಂದ ಗುರಪ್ಪ. ನನಗೂ ಹಾಗೆ ಅನ್ಸಿದ್ದರಿಂದ ಇಬ್ಬರೂ ಹೋಗಿ ಮರಹತ್ತಿ ಕೂತೆವು. ನಾವು ಕೂತಲ್ಲಿಂದ ಗಾಡಿ ದಾರಿ ತಿಂಗಳಬೆಳಕಲ್ಲಿ ಚೆನ್ನಾಗಿ ಕಾಣ್ತಿತ್ತು. ಸುಮಾರು ಒಂದು ಗಂಟೆ ಕಾದರೂ ಒಂದು ಕಬ್ಬೆಕ್ಕು, ಒಂದೆರಡು ಮೊಲ ಬಿಟ್ಟರೆ ಮತ್ತೆಯಾವ ದೊಡ್ಡ ಪ್ರಾಣಿಯೂ ಬರ್ಲಿಲ್ಲ. ಹಾಳಾಗಿಹೋಗ್ಲಿ ಮನೆಗೆ ಹೋಗೋಣ ನಡಿ ಎಂದ ಗುರಪ್ಪ. ಅಷ್ಟು ಹೊತ್ಗೆ ಗಾಡಿ ದಾರೀಲಿ ಜೋರಾಗಿ ಭಾಗವತರಾಟದ ಪದ ಹೇಳ್ತ ತೂರಾಡ್ತ ಬರ್ತಿದ್ದ ನಮ್ಮ ಬಚ್ಚನ ಸವಾರಿ ಕಣ್ಣಿಗೆ ಬಿತ್ತು. ಕುಡಿದ ಅಮಲಲ್ಲಿ ಅವನಿಗೆ ಇತ್ತಣ ಪರಿವೆ ಇರ್ಲಿಲ್ಲ. ಒಂದು ತಮಷೆ ಮಾಡೋಣ ಕಣೊ ಎಂದೆ ನಾನು. ಎಂಥ ತಮಾಷೆ ಮಾರಾಯ ಎಂದ ಗುರಪ್ಪ. ನೀ ಸುಮ್ನಿರು ನಾನೆಲ್ಲ ಮಾಡ್ತೀನಿ ಎಂದೆ. ಬಚ್ಚ ಪದಹೇಳ್ತಾ ಗಾಡಿದಾರೀಲಿ ನಮ್ಮ ಮರಕ್ಕೆ ಸ್ವಲ್ಪ ಹತ್ತಿರ ಬಂದ.</p>
		<p>ನಾನು ದೆವ್ವಗಳು ಎಳೆ ಮಗು ಅತ್ತಂತೆ ಅಳ್ತವೆ ಅಂತ ಯಾರೋ ಹೇಳಿದ್ದು ಕೇಳಿದ್ದೆ. ಬಚ್ಚನನ್ನು ಹೆದರಿಸಲು ನಾನು ಮಗು ಅತ್ತ ಹಾಗೆ ಮಾಡಿದೆ. ಮಗು ಅತ್ತದ್ದು ಕೇಳಿದ ಕೂಡಲೆ ಬಚ್ಚ ಗಕ್ಕನೆ ನಿಂತುಬಿಟ್ಟ. ಕಳ್ಳಿನ ಮತ್ತು ಇಳಿದು, ಹೆದರಿ ಸುತ್ತಮುತ್ತ ನೋಡ್ದ. ಸ್ವಲ್ಪ ಹೊತ್ತು ಎಲ್ಲ ನಿಶಬ್ದ. ಬಚ್ಚ ಧೈರ್ಯ ಮಾಡಿ ನಾಲ್ಕು ಹೆಜ್ಜೆ ಮುಂದಿಟ್ಟ. ನಾನು ಮತ್ತೆ ಜೋರಾಗಿ ಅತ್ತಹಾಗೆ ಮಾಡಿದೆ. ಬಚ್ಚ ಮತ್ತೆ ನಿಂತವನೆ ಸುತ್ತಲೂ ನೋಡ್ತ " ನಾರಾಯ್ಣ, ನಾರಾಯ್ಣ" ಎಂದು ಕೂಗಲು ಸುರು ಮಾಡ್ದ. ಸ್ವಲ್ಪ ಹೊತ್ತು ಬಿಟ್ಟು ನಾನು ಪುನಃ ಅಳುವಿನ ಧ್ವನಿ ಹೊರಡಿಸಿದೆ. ಬಚ್ಚ ನಾರಾಯಣ ಪ್ರಯೋಜನವಿಲ್ಲವೆಂದು ಕೈ ಬಿಟ್ಟು "ರಾಮ, ಕ್ರಿಷ್ಣ" ಎಂದು ಜಪ ಸುರುಮಾಡ್ದ. ನಾನು ಸ್ವಲ್ಪ ಹೊತ್ತು ಸುಮ್ಮನಾದೆ, ಗುರಪ್ಪ ನಗು ತಡೆಯಲಾರ್ದೆ ಬಾಯಿ ಒತ್ತಿಹಿಡ್ದು ಕೂತಿದ್ದ. ಮತ್ತೆ ಎಲ್ಲ ನಿಶಬ್ದ ಆಗಿದ್ದನ್ನು ನೋಡಿ ಬಚ್ಚ ನಾಲ್ಕು ಹೆಜ್ಜೆ ಓಡಿದ. ಪುನಃ ನಾನು ಜೋರಾಗಿ ಧ್ವನಿ ಹೊರಡಿಸಿದೆ. ಈ ಸಾರಿ ಬಚ್ಚ ರಾಮ, ಕೃಷ್ಣ ಇಬ್ಬರನ್ನೂ ಕೈ ಬಿಟ್ಟ. ಸುತ್ತ ನೋಡ್ತ ಅತ್ತ ಇತ್ತ ಯಾರನ್ನೋ ಅಟ್ಟುವಂತೆ ಕೈ ಜಾಡಿಸ್ತ "ಗುತ್ಯಮ್ಮ, ಮಾರಮ್ಮ , ಗುತ್ಯಮ್ಮ, ಮಾರಮ್ಮ, ಗುತ್ಯಮ್ಮ, ಮಾರಮ್ಮ" ಎಂದು ಗ್ರಾಮ ದೇವತೆಗಳನ್ನು ಕರೆಯುತ್ತಾ ಚಕ್ರಾಕಾರವಾಗಿ ಸುತ್ತಲು ಸುರುಮಾಡ್ದ. ಗುರಪ್ಪ ಪಿಸು ಮಾತಿನಲ್ಲಿ ಸಾಕು ಮಾರಾಯ ನಿಲ್ಸು, ಅವ ಹೆದ್ರಿ ಎಲ್ಲಾದ್ರೂ ಎಲ್ಲಾ ಮಾಡ್ಕೊಂಡು ಬಿಟ್ಟಾನು ಎಂದ. ನಾನು ಅಲ್ಲಿಗೆ ನಿಲ್ಸ್‍ದೆ. ಗುತ್ಯಮ್ಮ, ಮಾರಮ್ಮರನ್ನು ಮೊರೆ ಹೊಕ್ಕಿದ್ದ ಬಚ್ಚ ಅಳುವ ಧ್ವನಿ ಮತ್ತೆ ಕೇಳದಿದ್ದರಿಂದ ಸ್ವಲ್ಪ ಧೈರ್ಯ ಬಂದು ಓಡಲು ಸುರು ಮಾಡ್ದ. ಅವ್ನು ಓಡ್ತಾ ಓಡ್ತಾ ನಮ್ಗೆ ಅವ್ನ ಒಡ್ಯಾಣದ ಕತ್ತಿ ಖಣಿಲ್ ಖಣಿಲ್ ಶಬ್ದ ಕೇಳೋದು ನಿಂತ ಮೇಲೆ, ನಾವು ನಕ್ಕೂ ನಕ್ಕೂ ಸಾಕಾಗಿ, ಮರ ಇಳ್ದು ಮನೆಗೆ ಬಂದ್ವಿ. ಮಾರ್ನೆ ದಿನ ಬೆಳಿಗ್ಗೆ ಆಳ್ಗಳೆಲ್ಲ ಅಡಿಕೆತೋಟದ ಹಳು ಸವರಕ್ಕೆ ಹೋಗಿದ್ರು. ಏನು ಮಾಡ್ತಾರೆ ನೋಡ್ಕೊಂಡ್ ಬರೋಣ ಅಂತ ನಾನು ತೋಟಕ್ಕೆ ಹೋದೆ. ತೋಟದ ಬೇಲಿ ಹತ್ರ ಹೋಗೋದ್ರೊಳ್ಗೆ ಕೆಳಗಡೆ ತೋಟದಿಂದ ಬಚ್ಚನ ದೊಡ್ಡ ಗಂಟಲು ಕೇಳ್‍ಸ್ತು. ಅಲ್ಲೆ ಮರೆಯಲ್ಲಿ ನಿಂತು ನೋಡ್ದೆ. ನನಗೆ ಬೆನ್ನು ಮಾಡಿ ಮರದ ದಿಮ್ಮಿಯ ಮೇಲೆ ಕೂತ ಬಚ್ಚ ಹೆಣ್ಣಾಳುಗಳಿಂದ ಎಲೆ ಅಡಿಕೆ ಈಸಿ ಕೊಳ್ಳುತ್ತ ಹಿಂದಿನ ರಾತ್ರಿಯ ತನ್ನ ಸಾಹಸದ ಕತೆ ಹೇಳ್ತಿದ್ದ __ಹೌದಾ ಕಾಣೆ, ನಾನ್ ಗಂಡ್ ಮಗ ಆಗಿದ್ದ ಕಲ್ದ ಜೀಂವ ಹಿಡ್ದು ಬಂದದ್ದು ! ಬಿದ್ರು ಹಿಂಡ್ಲ ಹತ್ರ ನೋಡ್ತೆ ಬೆಳ್ಳಗೆ ನಿಂತದೆ ಭೂತ ! ಬಾಲೆ ಅತ್ತಾಂಗೆ ಅಳ್ತದೆ ! ಓ ಇದು ಜೀಂವ ಸಮೇತ ನನ್ನ ಬಿಡಲ್ಲ ಅಂತ ಗೊತ್ತಾತು. ಕೂಡ್ಲೆ ಒಡ್ಯಾಣದ ಕತ್ತಿ ಎಳ್ಕಂಡಿದ್ದೆ ಬಾ, ನೋಡಾಣ, ನಿನ್ನ ಪಿರಾಣ ಉಳ್ಸಾದಿಲ್ಲ ಅಂದೆ--ಎಂದು ಬಚ್ಚ ಮಾತು ನಿಲ್ಸಿ ಎಲೆ ಅಡಿಕೆ ಹಾಕಕೆ ಸುರುಮಾಡ್ದ. ಸುತ್ತ ನಿಂತಿದ್ದ ಹೆಣ್ಣಾಳುಗಳು --ಬಚ್ಚಣ್ಣ, ಮತ್ತೇನಾತು? ಮತ್ತೇನಾತು? ಎಂದು ಕೇಳ್ ತಿದ್ರು. ಎಲೆ ಅಡಿಕೆ ಹಾಕಿಕೊಂಡ ಬಚ್ಚ - ಮತ್ತೇನಾತದೆ, ಭೂತ ಹೆದ್ರಿ ಒಂದು ಕೂಗು ಹಾಕಿದ್ದೆ ಮಾಯ ಆತು. ನಾನು ಕೈಲಿ ಕತ್ತಿ ಹಿಡ್ದು ತಿರ್ಗುಸ್ತ ತಿರ್ಗುಸ್ತ ಬಿಡಾರಕ್ಕೆ ಬಂದೆ -- ಎಂದು ಬಚ್ಚ ಕತೆ ಮುಗಿಸಿದಾಗ ಹೆಣ್ಣಾಳುಗಳು ಕಣ್ಣರಳಿಸಿ ಅವ್ನ ಪ್ರಶಂಸೆಯಿಂದ ನೋಡ್ತಿದ್ರು. ನಾನು ಬಚ್ಚನ ಖುಷಿಗೆ ಯಾಕೆ ಕಲ್ಹಾಕೋದು ಅಂದ್ಕೊಂಡು ಸದ್ದು ಮಾಡ್ದೆ ಮನೆಗೆ ವಾಪಾಸ್ ಬಂದೆ."</p>
		<p>ಮಾನು ತನ್ನಷ್ಟಕ್ಕೆ ನಕ್ಕ. ನಕ್ಕು ಸಮಾಧಾನಗೊಂಡಾಗ ಸಮಯದ ಅರಿವಾಯಿತು. ಎಷ್ಟು ಹೊತ್ತಾಗಿ ಹೋಯಿತು ಎಂದುಕೊಂಡು ಸುತ್ತಲೂ ನೋಡಿದ. ತಾನು ನೆನಪಿನ ತರಂಗಗಳಲ್ಲಿ ತೇಲುತ್ತಿದ್ದಾಗ ಪೊದೆಯ ಮೇಲೆ ಕುಳಿತಿದ್ದ ಹೊರಸಲ ಹಕ್ಕಿ ಯಾವಾಗಲೋ ಹಾರಿ ಹೋಗಿತ್ತು.</p>
		<p>ಮಾನು ಮನೆಗೆ ಬಂದಾಗ ಹೆಂಡತಿ ಮತ್ತು ಮಕ್ಕಳು ತನಗೋಸ್ಕರವಾಗಿ ಕಾತರರಾಗಿ ಕಾದು ಕುಳಿತಿರುವಂತೆ ಕಂಡಿತು. "ಇಷ್ಟು ಹೊತ್ತು ಎಲ್ಲಿಗೆ ಹೋಗಿದ್ರಿ?" ಎಂದು ಹೆಂಡತಿ ಉದ್ವಿಗ್ನತೆ ಇಂದ ಕೇಳಿದಾಗ ಅವನಿಗೆ ಬೇರೆ ಏನೂ ತೋಚದೆ "ನನ್ನ ಸ್ನೇಹಿತನೊಬ್ಬ ಸಿಕ್ಕಿದ್ದ, ಎರಡು ಸೆಟ್ ಟೆನ್ನಿಸ್ ಆಡಿ ಬಂದೆ" ಎಂದ. ಆಕೆ "ಸ್ವಲ್ಪ ಹೊತ್ತಿನ ಹಿಂದೆ ವರ್ಜಿನಿಯಾದಿಂದ ನಿಮ್ಮ ಕಸಿನ್ ಪೋನ್ ಬಂದಿತ್ತು. ನಿಮ್ಮ ಮೈಸೂರು ಮಾವ ಶಿವಮೊಗ್ಗ ಆಸ್ಪತ್ರೆಯಲ್ಲಿ ತೀರಿಕೊಂಡಂತೆ" ಎಂದಾಗ ಅವಳ ಕಣ್ಣು ತೋಯ್ದಿತ್ತು. ಮಾನು ಏನೂ ಹೇಳದೆ ತನ್ನ ಕೋಣೆಗೆ ಹೋದವನೆ ಒಂದು ಗಳಿಗೆ ಪರಮಹಂಸರ ಫೋಟೊದ ಮುಂದೆ ನಿಂತು, ಕಾಲು ಸೋತು ಬಂದಂತಾಗಿದ್ದರಿಂದ ಹಾಸಿಗೆಯ ಮೇಲೆ ಉರುಳಿಕೊಂಡನು. ಆತ್ಮೀಯರೊಬ್ಬರನ್ನು ಕಳೆದುಕೊಂಡ ಅವನ ಮನಸ್ಸು "ಕುಕ್ರಸೆಟ್ಟಿ, ಕೊಟ್ಟೊ ್ಹೀಗ್ ಕೊಟ್ಟೊ ್ಹೀಗ್" ಎಂದು ಗೋಗರೆಯುವ ಹೊರಸಲ ಹಕ್ಕಿಯಂತಾಗಿತ್ತು.</p>
		<p class="quote-author"><strong><em>-ವೈ.ಆರ್. ಮೋಹನ್</em></strong><br />(ಟಸ್ಕಲೂಸ, ಅಲಬಾಮ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಬೇವು-ಬೆಲ್ಲ</h1>
		<p>ರಮ್ಯ ವಿಮಾನದಿಂದಿಳಿದಾಗ ಪತಿ ಸುರೇಶನನ್ನು ಕಾಣದೆ ಕಂಗಾಲಾದಳು. ಮೊದಲ ಬಾರಿಗೆ ಒಬ್ಬಳೇ ತನ್ನ ಬಂಧು ಬಳಗದವರನ್ನು ತೊರೆದು, ಪತಿಯನ್ನು ಕಾಣುವ ತವಕದಿಂದ ಪರದೇಶಕ್ಕೆ ಬಂದಿದ್ದ ಅವಳಿಗೆ ಅವನು ಅಲ್ಲಿಲ್ಲದಾಗ ಅಳು ಬರುವಂತಾಯಿತು.</p>
		<p><en>Public Phone</en> ಎಲ್ಲಿದೆ ಎಂದು ವಿಚಾರಿಸಲು ಹೊರಡುತ್ತಿರುವಾಗ <en>"Ex-
		cuse me,</en> ನೀವು ರಮ್ಯ ಅಲ್ಲವಾ?"ಎಂದಾಗ, ಪರದೇಶದಲ್ಲಿ ತನ್ನ ಕನ್ನಡ ಭಾಷೆ ಕೇಳಿದಾಗ 'ಮರಳು ಗಾಡಿನ ಒಯಸಿಸ್'ನಂತೆ ಅದು ತಂಪನ್ನೆರೆದು ಸಮಾಧಾನವೆನಿಸಿ ಹೂಂ ಎಂದು ತಲೆಯಾಡಿಸಿದಳು. "ನಾನು ಅನಿಲ್; ಸುರೇಶನ ಸ್ನೇಹಿತ" ಎಂದು ಅವನು <en>introduce</en> ಮಾಡಿಕೊಂಡ. ಅವಳು ನಮಸ್ತೆ ಎಂದು ಕೈ ಮುಗಿದಳು. ಅವಳ ದುಗುಡವನ್ನು ಅರ್ಥಮಾಡಿಕೊಂಡು "ಲೋ ಸುರೇಶ, ಸಾಕು,ಬಾರೋ ಇನ್ನು, <en>it is not fair"</en> ಎಂದು ಸುರೇಶನನ್ನು ಹತ್ತಿರಕ್ಕೆ ಕರೆದ. ಸುರೇಶ ಹತ್ತಿರ ಬಂದು <en>"Hello</en> ರಮ್ಯ ಹೆದರಿ ಬಿಟ್ಯಾ" ಎಂದಾಗ ಅವನನ್ನು ನೋಡಿ ಎಲ್ಲಾ ರೀತಿಯ ಭಾವನೆಗಳೂ ಒಟ್ಟಿಗೆ ನುಗ್ಗಿ ಬಂದು ಕತ್ತಿನ ನರ ಉಬ್ಬಿತು. ಸುರೇಶ ಅವಳ ಕೈಲಿದ್ದ <en>hand bag</en> ಅನ್ನು ಕೈಗೆ ತೆಗೆದುಕೊಂಡ. ಸಿರಿಗೌರಿಯಂತೆ ಎದುರಿನಲ್ಲಿ ಕತ್ತು ಬಾಗಿ ನಿಂತಿದ್ದ ರಮ್ಯಳನ್ನು ಮೆಚ್ಚುಗೆಯಿಂದ ನೋಡಿದ. <en>Baggage Claim</en> ಮಾಡಿಕೊಂಡು ಅವರು <en>apartment</en> ಗೆ ಬಂದಿಳಿದಾಗ, ಅಲ್ಲಿ ಸುರೇಶನ ಇನ್ನೂ ಕೆಲವು ಸ್ನೇಹಿತರು ಹಾಗೂ ಅವರ ಹೆಂಡತಿಮಕ್ಕಳು ಇದ್ದರು. ರಮ್ಯಳಿಗೆ ಎಲ್ಲರನ್ನೂ ನೋಡಿ ಮನೆಯವರನ್ನು ನೋಡಿದಂತೆ ಅನ್ನಿಸಿ ಮನಸ್ಸು ಹಗುರವಾಯ್ತು. ಸ್ನಾನ ಮಾಡಿ ಬಳಿಕ ಸುರೇಶ ಹಾಗೂ ಅವನ ಸ್ನೇಹಿತರು ತಯಾರಿಸಿದ ನಳಪಾಕವನ್ನು ಉಂಡಮೇಲೆ ದೇಹಕ್ಕೆ ಹಾಯೆನ್ನಿಸಿ ಕಣ್ಣು ಎಳೆಯತೊಡಗಿತು. ಸುರೇಶನ ಸ್ನೇಹಿತರು ರಮ್ಯಳ ಸ್ಥಿತಿಯನ್ನು ಅರ್ಥಮಾಡಿಕೊಂಡು ಅಲ್ಲಿಂದ ಜಾಗ ಖಾಲಿಮಾಡಿದರು. ಮದುವೆಯಾದ ನಂತರ ಮೊದಲ ಬಾರಿಗೆ ರಮ್ಯ ಹಾಗೂ ಸುರೇಶರಿಗೆ ಏಕಾಂತ ದೊರೆಯಿತು. ರಮ್ಯಳಿಗೆ ತನ್ನ ತಂದೆತಾಯಿಯರ ನೆನಪಾಗಿ ದುಖಃ ಉಕ್ಕಿತು. ಸುರೇಶನ ಎದೆಗೊರಗಿ ಮನಸಾರೆ ಅತ್ತಳು. ಸುರೇಶ ಅವಳ ದುಃಖವನ್ನು ಅರ್ಥ ಮಾಡಿಕೊಂಡು ಅವಳ ಬೆನ್ನು ಸವರಿದ. ರಮ್ಯ ಹಾಗೇ ನಿದ್ದೆ ಹೋದಳು.</p>
		<p>ಸುರೇಶ ಒಂದುವಾರ ರಜ ತೆಗೆದುಕೊಂಡಿದ್ದ. ರಮ್ಯ ಹಾಗೂ ಸುರೇಶ ಜೋಡಿ ಹಕ್ಕಿಗಳಂತೆ ಊರೆಲ್ಲಾ ಅಲೆದರು. <en>Christmas</en> ಸಮಯವಾದ್ದರಿಂದ ಊರಿಗೇ ಹಬ್ಬದ ಕಳೆ ಬಂದಿತ್ತು. ಸುರೇಶ ರಮ್ಯಳಿಗೆ <en>wollen coat, scarf,gloves</en> ಗಳನ್ನು ಮೊದಲ ಕ್ರಿಸ್ ಮಸ್ ಉಡುಗೊರೆಯಾಗಿ ಕೊಟ್ಟ.</p>
		<p>ಸುರೇಶನಿಗೆ ರಮ್ಯಳ ಮುಂದೆ ತನ್ನ ಮನಸ್ಸನ್ನು ಬಿಚ್ಚಿಡುವ ಹಾಗೂ ರಮ್ಯಳನ್ನು ತಿಳಿಯುವ ಆತುರ. ಭಾನುವಾರ ಬೆಳಿಗ್ಗೆ ಕಾಫಿ ಕುಡಿಯುತ್ತಾ ಇಬ್ಬರೂ ಮಾತಿಗೆ ತೊಡಗಿದರು. ಸುರೇಶ ರಮ್ಯಳಿಗೆಂದ : "ರಮ್ಯ,<en>I don't want to hide any-
		thing from you, I hope you don't hide anything from me.</en> ನಾವು ಫ್ರೆಂಡ್ಸ್ ತರಹ ಇರೋಣ. ಯಾವ <en>secrets</en> ಬೇಡ, ನಮ್ಮಿಬ್ಬರಲ್ಲಿ" ಅಂದ. ರಮ್ಯ ಸಂತೋಷವಾಗಿ ಅದಕ್ಕೆ ಒಪ್ಪಿದಳು. ರಮ್ಯ ತನ್ನ <en>friends, college</en> ಹಾಗೂ ಹುಡುಗರು ತಮ್ಮನ್ನು ಚುಡಾಯಿಸುತ್ತಿದ್ದ ಬಗ್ಗೆ, ತಮ್ಮ ಮದುವೆಯ ಬಗ್ಗೆ ಮಾತಾಡಿದಳು. ಸುರೇಶನೂ ತನ್ನ <en>friends, college</en> ಹಾಗೂ ತಾನು ಈ ದೇಶಕ್ಕೆ ಬಂದಾಗಿನ ಅನುಭವಗಳನ್ನು ಹೇಳಿದ. ಇಬ್ಬರಿಗೂ ಮನಬಿಚ್ಚಿ ಮಾತನಾಡಿದ್ದು ಖುಷಿಯಾಯ್ತು." ರಮ್ಯ ನೀನು ಸ್ನಾನ ಮಾಡ್ಕೊಂಡು ಬಾ ಆಮೇಲೆ ಇಬ್ಬರೂ ಪಾರ್ಕ್‍ಗೆ ಹೋಗೋಣ" ಎಂದು ಸುರೇಶ ಹೇಳಿದ. "<en>"Breakfast</en> ನಾನು ಮಾಡ್ತೀನಿ ಇವತ್ತು" ಅಂದ. ರಮ್ಯ"ಆಗಲಿ, ಮುಂಚೆ ನನ್ನ <en>curiosity</en> ತಣಿಸಿಬಿಡಿ, ಹೋಗ್ತೀನಿ" ಅಂದಳು. ಸುರೇಶ ಏನು ಅನ್ನುವಂತೆ ನೋಡಿದ. "ಅದೇ <en>dating</en> ವಿಷಯ. ನೀವು ಯಾವ ಹುಡುಗಿಯನ್ನಾದರೂ <en>date</en> ಮಾಡಿದ್ರಾ?" ಅಂತ ರಮ್ಯ ಕೇಳಿದಳು. ಸುರೇಶ "ಹೌದು, ನನಗೆ ಕೆಲಸವಾದ ಮೇಲೆ ನನ್ನ ಸ್ನೇಹಿತನೊಬ್ಬ ಇಲ್ಲಿನ ಹುಡುಗೀನ <en>introduce</en> ಮಾಡ್ದ. ಆ ಸಮಯದಲ್ಲಿ <en>I was very lonely.So</en>ಆ ಹುಡುಗೀನ ಕೇವಲ ನಾಲ್ಕೈದು ಬಾರಿ ಹೊರಗೆ ಕರಕೊಂಡು ಹೋಗಿದ್ದೆ. ಅಷ್ಟೇ" ಅಂದ. ರಮ್ಯ <en>sex</en> ವಿಷಯ ಕೇಳಿದಳು. ಅದಕ್ಕೆ ಸುರೇಶ " ನನಗೆ ಆ ಬಗ್ಗೆ ಏನೂ ಅನುಭವ ಇರಲಿಲ್ಲ. <en>Just curiosity</en> ಗೆ ಒಂದೆರಡು ಬಾರಿ <en>try</en> ಮಾಡಿದೆ." ಅಂತ ಹೇಳಿದ. ಅಷ್ಟು ಹೇಳುವುದರಲ್ಲಿ ಅವನು ಕೆಂಪಾಗಿದ್ದ. ರಮ್ಯ ಗರಬಡಿದವಳಂತೆ ಕೂತು ಬಿಟ್ಟಳು. ಅವಳಿಗೆ ತಾನು ಆ ಬಗ್ಗೆ ಕೇಳಬಾರದಿತ್ತು ಎಂದು ಅನಿಸತೊಡಗಿತು. ಅವಳಿಗೆ ತಾನು ಹಾಗೂ ತನ್ನನ್ನು ಮದುವೆಯಾಗುವ ಹುಡುಗ ಇಬ್ಬರೂ ಮನಸ್ಸಿನಿಂದ ಹಾಗೂ ದೇಹದಿಂದ ಪವಿತ್ರರಾಗಿ ಒಬ್ಬರನ್ನೊಬ್ಬರು ಅರ್ಪಿಸಿಕೊಳ್ಳಬೇಕು ಅನ್ನುವ ಆದರ್ಶವಿತ್ತು. ಅವಳ ಕನಸಿನ ಗೋಪುರ ಚೂರಾಗಿ ಕೆಳಗೆ ಬಿತ್ತು. ಅವಳಿಗೆ ಸುರೇಶ ಹೇಳಿದ್ದನ್ನು <en>accept</en> ಮಾಡಿಕೊಳ್ಳೋಕೆ ಆಗಲಿಲ್ಲ. ರಮ್ಯ ಬಿಕ್ಕಿಬಿಕ್ಕಿ ಅಳತೊಡಗಿದಳು. ಸುರೇಶನಿಗೆ ಏನುಮಾಡಲೂ ತೋರದಾಯ್ತು. ರಮ್ಯಳ ಕೈ ಹಿಡಿದು <en>"I love you</en> ರಮ್ಯ. ಇದೆಲ್ಲಾ ಆಗಿದ್ದು ಮದುವೆಗೆ ಮುಂಚೆ. <en>I won't cheat on you,</en>, ನನ್ನ <en>secrets</en> ಎಲ್ಲಾ ನಿನ್ನ ಮುಂದೆ ಹೇಳಿದ್ದೀನಿ. ನಿನ್ನ ಮನಸ್ಸನ್ನು ನೋಯಿಸಿದ್ದಕ್ಕೆ ಕ್ಷಮಿಸು" ಎಂದು ಕೇಳಿದ. ರಮ್ಯ ಬಗ್ಗಿಸಿದ ತಲೆ ಎತ್ತಲಿಲ್ಲ. ರಮ್ಯಳ ಆದರ್ಶ ಜೀವನದ ಕನಸು ಮಣ್ಣುಗೂಡಿತ್ತು. ಅವಳ ದುಃಖ ಕೋಪವಾಗಿ ಮಾರ್ಪಟ್ಟಿತ್ತು. ಪ್ರತಿದಿನ ಸುರೇಶನನ್ನು <en>nag</en> ಮಾಡಲು ತೊಡಗಿದಳು. ತಾನು ಇಂಡಿಯಾಗೆ ವಾಪಸ್ ಹೋಗುವುದಾಗಿ, ಇಲ್ಲದಿದ್ದರೆ ಪ್ರಾಣ ಬಿಡುತ್ತೇನೆಂದು ಸುರೇಶನನ್ನು ಹೆದರಿಸಿದಳು. ಅದನ್ನು ಕಾರ್ಯಗತ ಮಾಡಲೂ ಅವಳಲ್ಲಿ ಕೆಚ್ಚೆದೆ ಇರಲಿಲ್ಲ. ಅವಳಿಗೆ ತನ್ನ ಅಳಲನ್ನು ತೋಡಿಕೊಳ್ಳಲು ಆಪ್ತರಾರೂ ಹತ್ತಿರದಲ್ಲಿ ಇರಲಿಲ್ಲ. ಸಂತೋಷಕ್ಕೂ ದುಃಖಕ್ಕೂ, ಎಲ್ಲಕ್ಕೂ ಸುರೇಶನೇ ಗತಿ. ಅವರ ಜೀವನ <en>miserable</en> ಆಯ್ತು. ಮದುವೆಯಾದ ಹೊಸ ದಂಪತಿಗಳಂತೆ ಇರದೆ ಅವರು ದೂರ ಸರಿಯತೊಡಗಿದರು. ಸುರೇಶನಿಗೆ ಇದು ನುಂಗಲಾರದ ತುತ್ತಾಯ್ತು. ಅವರು ಈ ಸ್ಥಿತಿಯಲ್ಲಿರುವಾಗ ಸುರೇಶನ <en>girl friend</en> ಅವಳ ಗಂಡನೊಂದಿಗೆ ರಮ್ಯಳನ್ನು ಭೇಟಿಯಾಗಲು ಅವರ ಮನೆಗೆ ಬಂದಳು. ಮನೆಗೆ ಬಂದ ಸುರೇಶನ ಸ್ನೇಹಿತರನ್ನು ರಮ್ಯ ಸೌಜನ್ಯದಿಂದ ಬರಮಾಡಿಕೊಂಡು ಆದರಿಸಿದಳು. ಆದರೆ ಸುರೇಶನ ಪರದಾಟ ನೋಡುವಂತಿರಲಿಲ್ಲ. ಸುರೇಶನ ಸ್ನೇಹಿತೆ ಮದುವೆಯಾಗಿರುವ ವಿಷಯ ರಮ್ಯಳಿಗೆ ಸ್ವಲ್ಪ ಸಮಾಧಾನ ಕೊಟ್ಟಿತು. ಆದರೆ ಸುರೇಶ ತನ್ನ  <en>girl friend</en> ನಲ್ಲಿ ಏನು ಕಂಡು ಸ್ನೇಹ ಬೆಳಸಿದ ಎಂದು ಅವಳಿಗೆ ತಿಳಿಯಲಾರದಾಯ್ತು. ಏಕೆಂದರೆ ರಮ್ಯಳ ಪ್ರಕಾರ ಆ ಹುಡುಗಿ ಲಕ್ಷಣವಂತೆಯಲ್ಲ ಅಥವಾ ಮಾಟವಾದ ದೇಹ ಹೊಂದಿರಲಿಲ್ಲ. ಅವಳೂ ಒಬ್ಬ ಹುಡುಗಿ ತಾನೇ ಅಷ್ಟೇ ಅಂದುಕೊಂಡಳು ಮನಸ್ಸಿನಲ್ಲಿ ರಮ್ಯ.</p>
		<p>ಆ <en>weekend</en> ನಲ್ಲಿ ಸುರೇಶನ ಸ್ನೇಹಿತ ಅನಿಲ್ ಬಂದು ಅವರನ್ನು ಬಲವಂತವಾಗಿ <en>India Associations</en> ನವರು ತರಿಸಿದ್ದ ಹಿಂದಿ ಸಿನಿಮಾಗೆ ಹೊರಡಿಸಿದ. ರಮ್ಯಳಿಗೆ ನಾಯಕಿಯ ಅಭಿನಯ ತುಂಬಾ ಹಿಡಿಸಿತು. ಅವಳು ತೋರುವ ಸಹನೆ ಹಾಗೂ ಕ್ಷಮಾಗುಣ ರಮ್ಯಳ ಮನಸ್ಸಿಗೆ ನಾಟಿತು. ಅದಾದ ಕೆಲವು ದಿನ ರಮ್ಯಳು ತಮ್ಮ ಜೀವನದ ಬಗ್ಗೆ ಬಹಳ ಆಳವಾಗಿ ಯೋಚಿಸಿದಳು. ತನ್ನ ಮದುವೆಗೆ ಮತ್ತೊಂದು <en>chance</en> ಕೊಡುವುದಾಗಿ ನಿರ್ಧರಿಸಿದಳು. ಸುರೇಶನಲ್ಲಿ ತನ್ನ <en>be-
		havior</en> ಗಾಗಿ ಕ್ಷಮೆ ಯಾಚಿಸಿದಳು. ಸುರೇಶನೂ ಅವರ ಜೀವನ ಸುಂದರವಾಗಿ ಮಾಡಲು ಪ್ರಯತ್ನಿಸುವುದಾಗಿ ಮಾತು ಕೊಟ್ಟ. ಅಂದಿನಿಂದ ಅವರ ಜೀವನ ಸುಧಾರಿಸತೊಡಗಿತು. ಎರಡು ವರ್ಷದ ನಂತರ ಭಾರತಕ್ಕೆ ಹೋದಾಗ ರಮ್ಯ ತನ್ನ ಸ್ನೇಹಿತೆಯನ್ನು ನೋಡಲು ಹೋದಳು. ಅವಳ ಸ್ನೇಹಿತೆ "ರಮ್ಯ, ನಿಂಗೇನಮ್ಮ ರಾಣಿಯ ಹಾಗೆ ಇದ್ದೀಯ; ಎರಡು ಸುಂದರವಾದ ಮಕ್ಕಳು. ಪ್ರೀತಿಸುವ ಗಂಡ. ನಿನ್ನ ಜೀವನ ಬೆಲ್ಲವಾಗಿದೆ" ಅಂದಳು. ಅದಕ್ಕೆ ರಮ್ಯ ಎಲ್ಲರ ಜೀವನವೂ ಬೇವು ಬೆಲ್ಲದ ಮಿಶ್ರಣ ಎಂದು ನಸುನಕ್ಕಳು.</p>
		<p class="quote-author"><strong><em>ಹೇಮಾ ಶ್ರೀಕಂಠ</em></strong>(ಸೇಂಟ್ ಲೂಯಿಸ್, ಮಿಸ್ಸೌರಿ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಕಥಾನಾಯಕಿ</h1>
		<p>ನಿಮ್ಮನ್ನು ಕಂಡಾಗಲೆಲ್ಲಾ 'ಹಸನ್ಮುಖಿ'ಯಾಗುವ ನನ್ನನ್ನು ನೋಡಿ ನಾನೊಬ್ಬ ಪರಮ ತೃಪ್ತೆ ಎಂದು ನೀವು ಭಾವಿಸಿದಲ್ಲಿ ಅದು ಪೂರಾ ತಪ್ಪು. ನಿಜ ಹೇಳಬೇಕೆಂದರೆ ಈ ಪ್ರಪಂಚದಲ್ಲೇ ನನಗೆ ಯಾವ ವಿಷಯವೂ ಸರಿ ಎನಿಸದು. ಎತ್ತ ತಿರುಗಿದತ್ತ ಬರಿಯ ಕೊರತೆಗಳೇ ಕಂಡು ಬರುವುದು. ನಾನೊಬ್ಬ ನಿರಸನಿ ಎನ್ನುವಿರೊನೊ? ಉತ್ಪ್ರೇಕ್ಷೆಯೇನಲ್ಲ ಅದು.</p>
		<p>ಬೆಳಗ್ಗೆ ಹಾಸಿಗೆಯಿಂದ ಮಗ್ಗುಲಲ್ಲೇ ಎದ್ದು, ಶ್ರದ್ಧಾ ಭಕ್ತಿಗಳೊಂದಿಗೆ ಕನ್ನಡಿ ಮುಂದೆ ನಿಂತಾಗ ನನಗಾಗುವ ಅತೃಪ್ತಿ ಎರೆಡೆರಡು ಬಗೆಯದು; ದಿನ ಬೆಳಗಾದರೆ ಅದೇ ಕಿರಿಯ ಕಣ್ಗಳು, ಅದೇ ದಪ್ಪ ತುಟಿ , ಅದೇ ಆನೆಕಿವಿಗಳನ್ನು ನೋಡಿ ನೋಡಿ ನನಗೆ ನನ್ನ ಸೃಷ್ಟಿಕತೃವಿನ ಕುಹಕ ಕಂಡು, ನಿಜ ಹೇಳಬೇಕೆಂದರೆ, ಸ್ವಲ್ಪ ಅಸಾಮಾಧಾನವೇ ಆಗಿದೆ. ಅವನಿಗೆ ನನ್ನ ಮೇಲೆ ವಿನಾಕಾರಣ ದ್ವೇಷ ಹೋಗಲಿ, ವಾರಕ್ಕೊಮ್ಮೆಯಾದರೂ ಹೊಸ ಹೊಸ ಮುಖಗಳನ್ನು ತೋರಿಸುವಂತೆ ಈಗಿರುವ ಕನ್ನಡಿಗಳನ್ನು <en>`pre-program'</en> ಮಾಡದೆ ಸುಮ್ಮನೆ ಕಾಲವ್ಯಯ ಮಾಡುತ್ತಿರುವ ಇಲ್ಲಿಯ ಕಂಪ್ಯೂಟರ್ ಜೀನಿಯಸ್ ಗಳನ್ನು ಕಂಡರಂತೂ ನನಗೆ ಎಲ್ಲಿಲ್ಲದ ತಿರಸ್ಕಾರ.</p>
		<p>ಹೀಗೆ ಪ್ರಾರಂಭವಾಗುವ ನನ್ನ ಅತೃಪ್ತಿಯನ್ನು, ವಿಷಯಗಳು ಹೇಗಿದ್ದಿದ್ದರೆ ಜಗತ್ತು ನನ್ನ ದೃಷ್ಟಿಯಲ್ಲಿ ಸರಿಯಾಗುತ್ತಿತ್ತು ಎಂದು ಕನಸು ಕಾಣುತ್ತಾ ಹೋಗಲಾಡಿಸಿಕೊಳ್ಳಲು ಪ್ರಯತ್ನಿಸುತ್ತೀನಿ.</p>
		<p>ಗಂಡನೆಂದರೆ ತತ್ತರಿಸುವ ನಾನು 'ನಾನೇ ಆ ಗಂಡನಾಗಿದ್ದಿದ್ದರೆ?' ಅಂದು ಕೈ ಕೈ ಹಿಸುಕಿಕೊಂಡಿದ್ದೀನಿ. ಆಗ ಏನೆಲ್ಲಾ ಆಟ ತೋರಿಸಬಹುದಾಗಿತ್ತು!</p>
		<p>'ಲೇ ನೀನು ತಂದಿರುವ <en>yogurt</en> ನಲ್ಲಿ ಬರೀ ಕಲ್ಲು' ಎಂದು ವಿನಾಕಾರಣ ಜಗಳ ತೆಗೆಯಬಹುದಾಗಿತ್ತು. ಅಥವಾ ಅವಳು ಮಾಡಿದ ಘಮ ಘಮ ಎನ್ನುವ ಬಿಸಿಬೇಳೆಹುಳಿಯನ್ನವನ್ನು ಅಲಕ್ಷ್ಯವಾಗಿ ತಿನ್ನುತ್ತಾ 'ನಮ್ಮಮ್ಮ ಅದೆಂಥಾ ಹುಣಸೇ ಸಾರು ಮಾಡ್ತಿದ್ಲೂ ಅಂತಿ'! <en>(big deal)</en> ಎಂದು ಮೈ ಮರೆತು ಅವಳನ್ನು ಹಿಂಸಿಸಬಹುದಾಗಿತ್ತು. ಅಥವಾ 'ಯಾರು ಅಂದೆ ಆಕೆ? ಎಂದು ಎರಡೆರಡು ಸಲ ಕೇಳಿ ನಾಲ್ಕು ನಾಲ್ಕು ಬಾರಿ ತಿರುಗಿ ನೋಡಿ ನನ್ನ ಹೆಂಡತಿಯನ್ನು ವಿಷ ಪ್ರಾಷನವಿಲ್ಲದೇ ಚುಚ್ಚಿ ಚುಚ್ಚಿ ಕೊಲ್ಲಬಹುದಾಗಿತ್ತು.</p>
		<p>ಹೇಗಾದರೂ ಪ್ರಸಿದ್ಧಳಾಗಬೇಕೆಂದು ಪಣ ತೊಟ್ಟಿರುವ ನಾನು ಇದ್ದಕ್ಕಿದ್ದಂತೆ ಒಂದೊಂದು ಇಡೀ ದಿನವನ್ನು ಚಿತ್ರಗಳನ್ನು ಬರೆಯುವುದರಲ್ಲಿ, (ಕಲಾಸ್ಫೂರ್ತಿ ಬಂದಿದೆಯೆಂದು ಧೃಡವಾಗಿ ನಂಬಿ) ಹರಿದು ಬಿಸಾಡುವುದರಲ್ಲಿ ಕಳಿದಿದ್ದೀನಿ. ಬಿಳೀ ಕಾಗದಗಳು ಮುಗಿದು, ಬ್ರಷ್ ಗಳು ಮುರಿದು ನನ್ನ 'ಕೋಮಲ' ಕೈ ಬೆರಳುಗಳು ಉಳುಕಿದಾಗ ನಾನು ಕಾಣುವ ಕನಸು ನಾನು ಆ ಪಿಕಾಸೋ ಆಗಿದ್ದಿದ್ದರೆ ಎಂದು. ೪' x ೨' ಕ್ಯಾನ್‍ವಾಸ್ ಒಂದರ ಮಧ್ಯ ದೊಡ್ಡದೊಂದು ಕಿವಿಯ ಚಿತ್ರ ಬರೆದು, ಅದರ ಮೇಲೆ ನೆರಳಿನಂತೆ ಒಂದು ಬಾಯಿ, ಪಕ್ಕದಲ್ಲೊಂದು ಸರಪಣಿಯ ಚಿತ್ರ ಬರೆದು, ಆ ಚಿತ್ರಕ್ಕೆ "ವಿಪ್ಲವ"ಯೆಂದು ಹೆಸರಿಟ್ಟು , ಜನದ ಹಿಂಡು ನಿಬ್ಬೆರಗಾಗಿ ನೋಡುತ್ತಾ ಸಣ್ಣಧ್ವನಿಯಲ್ಲಿ ವ್ಯಾಖ್ಯಾನ ಮಾಡುತ್ತಾ ಅರ್ಥವಾದವರಂತೆ ತಲೆದೂಗುವುದನ್ನು ಮರೆಯಲ್ಲಿ ನಿಂತುನೋಡಿ ಕಿಸಕ್ಕನೆ ನಗಬಹುದಾಗಿತ್ತು. ಹಾಗೆ ನಗುತ್ತಲೇ ಜೇಬಿಗೆ ದುಡ್ಡು ಇಳಿಯ ಬಿಡಬಹುದಾಗಿತ್ತು.</p>
		<p>ಈಚೀಚೆಗಂತೂ ನನ್ನ ವಯಸ್ಸು ಹತೋಟಿತಪ್ಪಿ ಓಡುತ್ತಿದೆ. ಯಾವ <en>col-
		lagen contained makeup</en>ಗೂ ಸೊಪ್ಪುಹಾಕದೆ ಅದು ಕೆಳಗೆ ಬಿದ್ದ ಪಾದರಸದ ಮಣಿಯಂತೆ ಉರುಳುತ್ತಿದೆ. ನನಗೆ ತುಂಬಾ ಅನ್ಯಾಯವಾಗುತ್ತಿದೆ. ನಾನು ನಿಜವಾಗಿ ೪-೫ ವರ್ಷಗಳ ಪುಟ್ಟ ಹುಡುಗಿಯಾಗಿರಬೇಕಾಗಿತ್ತು.... ಆಗಿರಬೇಕಾಗಿತ್ತು. ಅಂತಹ ಒಂದು ಸುಸಂದರ್ಭ ಒದಗಿದಲ್ಲಿ ನಾನು ಮಾಡುವ ಮೊದಲ ಕೆಲಸ ಊಹಿಸಿಕೊಂಡು ಬಾಯಿ ಚಪ್ಪರಿಸುತ್ತಿದ್ದೀನಿ. ನನ್ನ ಕೈಗೆ ಸಿಕ್ಕಿದ ಕುರೂಪಿ ಕ್ಯಾಬೇಜ್ ಪ್ಯಾಚ್ ಬೊಂಬೆಯನ್ನು ನೆಲಕ್ಕಪ್ಪಳಿಸಿ, ಅದು 'ಹುಟ್ಟಿರಲಿಲ್ಲ' ಎನ್ನಿಸಿ ನನ್ನಲ್ಲಿರುವ ಕ್ರೌರ್ಯದಾಹವನ್ನು ತಣಿಸುತ್ತೀನಿ. ಅಮ್ಮ, 'ಆಯ್ಯೋ! ಅರವತ್ತುಡಾಲರ್ ಬೊಂಬೇನ ಏನು ಮಾಡಿದೆಯೇ?' ಎಂದು ವಿಲಿವಿಲಿಗುಟ್ಟಿದಾಗ ಏನೂ ಅರಿಯದಂತೆ ಮುಗ್ಧವಾಗಿ ಅವಳನ್ನು ನೋಡುತ್ತೀನಿ... ಅಥವಾ ಬಂದ ನೆಂಟರು ಕದಲುವ ಮುನ್ಸೂಚನೆಯನ್ನೇ ತೋರಿಸದಾಗ, ಆಗೆಲ್ಲಾ ಅಣ್ಣ, ಅಮ್ಮಂದಿರ ಮಧ್ಯೆ ಅಕಾರಣವಾಗಿ ಸ್ಫೋಟನೆಗಳುಂಟಾದಾಗ ('ನಿಮ್ಮ ನೆಂಟರು'! 'ನಿನ್ನ ಸ್ನೇಹಿತರು'!) 'ಅಂಕಲ್, ನೀವು ಯಾವತ್ತು ಹೋಗ್ತೀರಿ'? ಎಂದು ಕೇಳಿ ಅವರು ಗಂಟಲು ಸರಿಪಡಿಸಿಕೊಳ್ಳುವಂತೆ ಮಾಡಿ ಕೊನೆಗೆ ಮನೆಯಲ್ಲಿ ಪುನಃ ಶಾಂತಿ ಸ್ಥಾಪನೆಯಾಗುವಂತೆ (ನನ್ನ ಅಳುರಂಪ ಬಿಟ್ಟು) ಮಾಡುತ್ತೀನಿ.</p>
		<p>ನನ್ನನ್ನು ವರ್ಷಕ್ಕೊಂದು ಬಾರಿ ನೀವು ಕನ್ನಡಕೂಟದ ಗೌರಿಗಣೇಶರ ಹಬ್ಬದಂದು ವೇದಿಕೆಯಮೇಲೆ ತಪ್ಪದೆ ನೋಡಬಹುದು. ದೊಡ್ಡ ಗುಂಪಿನ ನಡುವೆ ವೇದಿಕೆ ಏರಿ, ಗೌರಿಗೆ ಅರಿಸಿನ, ಕುಂಕುಮ, ಹೂಗಳನ್ನು <en>record time</en> ನಲ್ಲಿ ಏರಿಸಿ, ಕೆಳಗಿಳಿದು ಬಂದು ಹಣೆಯನ್ನು ಪ್ಲ್ಯಾಸ್ಟಿಕ್ ಕುಂಕುಮದಬೊಟ್ಟು ಜಾರದಂತೆ ಒರಿಸಿಕೊಳ್ಳುತ್ತೀನಿ. ಅದು ಬಿಟ್ಟರೆ ವೇದಿಕೆಯೆಂದರೆ ತಲೆಸುತ್ತು ಬರುವ ನನಗೆ ಅಂತಹ ದೊಡ್ಡ ವೇದಿಕೆಯ ಮಧ್ಯ ಚಿನ್ನದ ಆಭರಣ, ರೇಶ್ಮೆಸೀರೆ, ದೊಡ್ಡ ಕೆಂಪುಕುಂಕುಮಗಳೊಂದಿಗೆ ಗಾಂಭೀರ್ಯವೇ ಮೈತಳೆದು, ಬಂದಂತೆ ಕುಳಿತು ಒಂದಾದಮೇಲೊಂದು ಹಾಡುಗಳನ್ನು ಹಾಡುತ್ತಾ - ಬಿಗಿಯುತ್ತಾ - ತಾಳ ಹಾಕುವವರನ್ನು ಕಂಡರೆ ಅಚ್ಚರಿಯೋ ಅಚ್ಚರಿ. ಅಂತಹ ಗಾನಸುಧೆಯಲ್ಲಿ 'ತನ್ಮಯ'ಳಾಗಿ ಕುಳಿತ ನನಗೆ ಹಾಡುಗಾರತಿಯ ಆಗೀಗಿನ ಹುಸಿಕೆಮ್ಮಿನ ವೈಖರಿ ಮೋಡಿ ಹಿಡಿಸುತ್ತದೆ. ಆಕೆ ಮಧ್ಯೆ ಮಧ್ಯೆ ಬೆಳ್ಳಿಯಲೋಟದಲ್ಲಿ ಕುಡಿಯುವುದು ಕಾಫಿಯೋ, ಬಾದಾಮಿ ಹಾಲೋ? - ಬಾದಾಮಿ ಹಾಲಾದರೆ ಶ್ರೋತೃಗಳಿಗೂ ಸಿಗಬಹುದೆ? - ತಂಬೂರಿಯವನೊಡನೊಮ್ಮೆ, ಮೃದಂಗದವನೊಡನೊಮ್ಮೆ ಆಕೆ ಆಗಾಗ್ಗೆ ಅತಿ ಸೂಕ್ಷ್ಮವಾಗಿ ವಿನಿಮಯ ಮಾಡಿಕೊಳ್ಳುತ್ತಿರುವ ವಿಚಾರ ಏನಿರಬಹುದು? ಇಂತಹ ಅನೇಕ ಆಸಕ್ತಿಯುತ ಪ್ರಶ್ನೆಗಳಿಗೆ ನನಗೆ ಉತ್ತರ ಸಿಗದಾಗ ನಾನೇ ಆ ಸಂಗೀತಗಾರಳಾಗಿದ್ದಿದ್ದರೆ ಎನ್ನಿಸಿದಲ್ಲಿ ಏನು ತಪ್ಪು?</p>
		<p>ಒಂದು ಗಂಟೆ ತಡವಾಗಿ ಬಂದು, ''ಸ್ವಲ್ಪ ಶಂಕರಾಭರಣ 'ಅಂದು' ತೋರಿಸ್ತೀರಾ?" "ಎಲ್ಲಿ ಹರಿ ಕಾಂಬೋದಿ ಬರಲಿ" ಮುಂತಾದ ಶ್ರೋತೃಗಳ ಬೇಡಿಕೆಗಳನ್ನು ವೇಳೆ ಸಾಲದೆಂದು (!) ಅನಿವಾರ್ಯವಾಗಿ ಕಡೆಗಣಿಸಿ, ಹದಿನೈದು ನಿಮಿಷಮುಂಚೆ ಮಂಗಳ ಹಾಡಬಹುದಾಗಿತ್ತು. ನನ್ನ ಸುತ್ತ ಮುತ್ತ ಬಂದು ನಿಲ್ಲುವ ಅಭಿಮಾನಿಗಳ ಹೊಗಳಿಕೆಯನ್ನು ಸಿಹಿಯಾಗಿ ನಕ್ಕು ಸ್ವೀಕರಿಸಿ, ನನ್ನ ವಿದ್ಯ, ವಿನಯಗಳ ಪ್ರದರ್ಶನದಿಂದ ಅವರು ಗದ್ಗದಕಂಠಿತರಾಗುವವರೆಗೆ ಕಾದಿದ್ದು ನಂತರ, 'ಬೇಕಾದವರನ್ನು ನನ್ನ <en>tapes</en> ಬಗ್ಗೆ .... ಅವರ್ನ ವಿಚಾರಿಸ್ಬಹ್ದು. ಎಲ್ಲಾ ಪ್ರತ್ಯೇಕವಾಗೇ ಇವೆ, ಉತ್ತರಾದಿ, ದಕ್ಷಿಣಾದಿ, ಲಘು...,' ಎಂದು ನನ್ನ ಸಂಗೀತದಷ್ಟೇ ಮೃದು ಮಧುರ ಧ್ವನಿಯಲ್ಲಿ ಹೇಳಿ ಅವರನ್ನು ಶ್ರೀಮನ್ಮೂಕರನ್ನಾಗಿ ಮಾಡಬಹುದಿತ್ತು.</p>
		<p>ನನಗೆ ನನ್ನ ಮೊದಲನೆ ಹೆಸರು ಸುತಾರಾಂ ಇಸ್ಟವಿಲ್ಲ. ನನ್ನ ಹೆಸರು ಕೇಳಿದೊಡನೇ ಬಂಗಾಲಿ ಕತೆಗಳಲ್ಲಿ ಬರುವ ಅಬಲೆಯೊಬ್ಬಳ ಚಿತ್ರ ಮನದಲ್ಲಿ ಮೂಡುವುದು ಧೀಮಂತ ಮಹಿಳೆಯಾದ ನನಗೆ ಸ್ವಲ್ಪವೂ ಹಿಡಿಸದು. ಇನ್ನು ನನ್ನ ಕೊನೆಯ ಹೆಸರು ಕಾಸಿಗೊಂದು, ಕೊಸರಿಗೆರಡು .. ಅವುಗಳ ಬದಲು ನನ್ನ ಹೆಸರು 'ಫಣೀಂದ್ರ ಕುಮಾರಿ ಕೇಸರಿ ಹಯವದನೆ' ಎಂದೋ, 'ಸುಷಮಾ ತುಂಗಭಧ್ರಯ್ಯ' ಎಂದೋ ಇದ್ದಿದ್ದರೆ ಜನರು ನನ್ನ ಹೆಸರು ಕೇಳಿದೊಡನೇ (ಪರಿಚಯಕ್ಕೆ ಮೊದಲು) ಉಗುರು ಕಚ್ಚುತ್ತಿದ್ದರು. ಈಕೆ ಯಾರೋ, ಏನೋ, ಹೇಗೋ-</p>
		<p>ನನ್ನದೊಂದು ಅತ್ಯಂತ ಆಕರ್ಷಣೀಯವಾದ ಹಗಲುಗನಸೆಂದರೆ ನಾನು ಪರೇಂಗಿತ ಜ್ಞಾನಿಯಾಗಿರಬೇಕಿತ್ತೆಂದು. ಆಗ ನಾನು ಏನೇನೆಲ್ಲ ಸಾಧಿಸುತ್ತಿದ್ದೆ! ಪ್ರತಿಯೊಬ್ಬನ ಮನಸ್ಸಿನಲ್ಲಿ ಇನ್ನೊಬ್ಬನ ಬಗ್ಗೆ ಇರುವ ಭಾನೆಗಳನ್ನೋದಬಲ್ಲವನಾದಾಗ, ಅವರುಗಳ ನಡುವೆ ಕಾಡ್ಗಿಚ್ಚು ಹತ್ತಿಸಿ, ಇವರೊಳಗೂ ಅನುಸಂಧಾನಕ್ಕಾಗಿ 'ಹೋರಾಡುತ್ತಾ' ನನ್ನ ಬಿಡುವಿನ ವೇಳೆಯನ್ನು  'ಸಾರ್ಥಕ' ಮಾಡಿಕೊಳ್ಳುತ್ತಿದ್ದೆ. ಅಂತಹ ಸುಖ ಪರಮ ಸುಖ!</p>
		<p>ಅಥವಾ ಕನ್ನಡ ಕೂಟದ ಕಾರ್ಯಕ್ರಮಕ್ಕೆಂದು ನಾನು ಎಣ್ಣೆ ಮುಖ ಮಾಡಿಕೊಂಡು ಕರಿದುಕೊಟ್ಟ ಹಪ್ಪಳದ ಬಗ್ಗೆ ಯಾರುಯಾರ ಟೀಕೆ ಹೇಗೆಹೇಗೆ ಇದ್ದವು ಎಂದು ಸುಲಭವಾಗಿ ತಿಳಿದು ಅವರಿಗೆಲ್ಲಾ ತಕ್ಕ ಶಾಸ್ತಿ ಮಾಡುತ್ತಿದ್ದೆ.</p>
		<p>ಅಥವಾ, ನನ್ನ ಗಂಡ ತಲೆನೋವು ಅನುಭವಿಸುತ್ತಾ ತಿಳಿಯ ಮೆಣಸಿನ ಸಾರು, ಬಿಸಿ ಅನ್ನ ಬಯಸುತ್ತಿದ್ದಾಗ ನಾನು ಮಸಾಲೆ ದೋಸೆ, ವಡೆ ಮಾಡಿ (ಪ್ರೀತಿಯಿಂದ) ಬಡಿಸಿ ಅವರು ಸಿಡಿದೆದ್ದಾಗ 'ನಿಮಗೆ ಎಷ್ಟ್ಮಾಡಿದ್ರೂ ಇಷ್ಟೆ' ಎಂದು ಹನಿಗಣ್ಣು ಮಾಡಿಕೊಳ್ಳುತ್ತಿದ್ದೆ.</p>
		<p>ದೇವರು ಮಾಡಿಸಿದ ಹಾಗೆ ಇದ್ದು ಜೀವನವನ್ನು ಸಾರ್ಥಕಗೊಳಿಸಿಕೊಳ್ಳಬಹುದೆಂಬ ಸರಳ ಸತ್ಯ ನನಗೆ ಆಗೀಗ ಗೋಚರವಾದಲ್ಲಿ ಅದನ್ನು ನಾನು ಸುಲಭವಾಗಿ ಅದುಮಿಟ್ಟು ಆತ್ಮ ವಂಚನೆ ಮಾಡಿಕೊಳ್ಳಬಲ್ಲೆ. ಯಾವುದೇ ಸಾಧನೆಗೂ ಅನಿವಾರ್ಯವಾದ ಮೊದಲನೆಯ ಹೆಜ್ಜೆಯನ್ನು ಮುಂದಿಡುವುದು ಸುಲಭವೆಂದು ತಿಳಿಯುವಷ್ಟು ಅಜ್ಞಾನಿಯೇ ನಾನು? ಅದರ ಬದಲು ಹಗಲುಗನಸುಗಳು ಸಿಹಿ, ಸಾದ್ಯ. ಅವುಗಳಲ್ಲಿಯ ಕಥಾನಾಯಕಿ ಯಾವಾಗಲೂ ನಾನೇ - ದುಷ್ಟರನ್ನು ರಕ್ಷಿಸಿ (!) ಶಿಷ್ಟರನ್ನು ದಂಡಿಸಿ (!) ...</p>
		<p class="quote-author"><strong><em>ಸುವಾಸಿನಿ ಸುಭ್ರಹ್ಮಣ್ಯ</em></strong>(ಪ್ಲಷಿಂಗ್, ನ್ಯೂಯಾರ್ಕ್)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ನಿರೀಕ್ಷೆ</h1>
		<p>ನಾನೊಬ್ಬ ರೋಗಿ. ಜೊತೆಗೆ ಹೆಳವ. ನನಗೀಗ ಯಾರೂ ಇಲ್ಲ. ಕೈಯಲ್ಲಿ ಸ್ವಲ್ಪ ಹಣವಿದೆ. ನನ್ನದೇ ಪುಟ್ಟ ಮನೆ ಇದೆ. ಎರಡು ಗಾಲಿಯ ಕುರ್ಚಿ ಇದೆ. ಮೂರು ಹೊತ್ತೂ ಹಾಸಿಗೆಯಲ್ಲೇ ಮಲಗಿರುತ್ತೇನೆ. ಬೇಸರವಾದರೆ ಗಾಲಿ ಕುರ್ಚಿಯಲ್ಲಿ ಕುಳಿತು ಸುತ್ತಾಡುತ್ತೇನೆ. ಕೆಲವೊಮ್ಮೆ ಅಸಾಧ್ಯ ಕೆಮ್ಮು ಬಂದು ಎದೆಯಲ್ಲಿ ತುಂಬಿರುವ ಕಫ ಹೊರಗೆ ಬರದೆ ಹಿಂಸಿಸುತ್ತದೆ. ಹಾಸಿಗೆಯಲ್ಲಿ ಹಾಗೇ ಸುಸ್ತಾಗಿ ಒರಗುತ್ತೇನೆ.</p>
		<p>ನನ್ನ ದಿನಚರಿ ಬೆಳಗ್ಗೆ ೮ ಗಂಟೆಗೆ ಸೂರ್ಯಕಿರಣ ನನ್ನನ್ನೆಚ್ಚರಿಸುವದರ ಮೂಲಕ ಪ್ರಾರಂಭವಾಗುತ್ತದೆ. ಅಷ್ಟರಲ್ಲಿ ವೇಲು ಬರುತ್ತಾನೆ.</p>
		<p>"ಹೇಗಿದ್ದೀರಿ ಸಾರ್?" ಎಂದು ವಿಚಾರಿಸುತ್ತಾನೆ.</p>
		<p>"ಈ ದಿನ ಮ್ಯಾನೇಜರ್ಗೂ ಮಾಣಿಗೂ ಜಗಳ ಆಯಿತು. ಅವನು ನಿಮ್ಮ ಹೆಂಡತಿ ವಿಷಯ ಗೊತ್ತು ಅಂದನಂತೆ. ಅವರು ಲೋಟ ತೆಗೆದು ಅವನ ಮೇಲೆ ಎಸೆದರಂತೆ. ಹಣೆಗೆ ಪೆಟ್ಟಾಗಿ ರಕ್ತ ಬಂದಿತಂತೆ." ಹೀಗೆ ಏನೇನೋ ವಿಷಯಗಳನ್ನು ನನ್ನ ತಲೆಗೆ ತುಂಬುತ್ತಾನೆ. ಸ್ಟೌವ್ ಹೊತ್ತಿಸಿ ಬಿಸಿನೀರು ಕಾಯಿಸಿಕೊಡುತ್ತಾನೆ. ನಾನು ಹಲ್ಲುಜ್ಜಿ ಮುಖ ತೊಳೆದು ವೇಲು ಬಗ್ಗಿಸಿಕೊಟ್ಟ ಫ್ಲಾಸ್ಕ್ ಕಾಫಿ ಕುಡಿಯುತ್ತೇನೆ. ನಾನು ಕುಡಿದ ಲೋಟ ತೊಳೆದಿಟ್ಟು ಹಾಸಿಗೆ ಸರಿಮಾಡಿ ಹೊರಡುತ್ತಾ "ತಿಂಡಿ ಮೇಜಿನ ಮೇಲಿದೆ ತಗೊಳ್ಳಿ ಸಾರ್ ಮರೆಯಬೇಡಿ" ಎಂದು ದಿನಾ ಹೇಳುವದನ್ನೇ ಹೇಳಿ ಹೋಗುತ್ತಾನೆ. ನಾನು ತಲೆ ಅಲುಗಿಸಿ ನಗುತ್ತಾ ಬೀಳ್ಕೊಡುತ್ತೇನೆ.</p>
		<p>ವೇಲು ನನ್ನ ಕೆಲಸಕ್ಕಾಗಿ ಇರುವ ಹುಡುಗ. ಸಮಯಕ್ಕೆ ಸರಿಯಾಗಿ ಬಂದು ನನ್ನ ಹೊಟ್ಟೆ ಕೊರತೆ ನೀಗಿಸಿ ಹೊರಟು ಹೋಗುತ್ತಾನೆ. ಆಮೇಲೆ ಏನು ಎನ್ನುವ ಪ್ರಶ್ನೆ ಕಾಡುತ್ತದೆ. ತಲೆಯ ಬದಿಗೆ ಇರುವ ಕಿಟಕಿಯ ಬಾಗಿಲು ತೆರೆಯುತ್ತೇನೆ. ನೀಲ ಆಕಾಶವನ್ನು ದೃಷ್ಟಿ ತೂರುವವರೆಗೆ ನೋಡುತ್ತೇನೆ. ಆಯಾಸವಾದಾಗ ಹಾಗೇ ಕಣ್ಣು ಮುಚ್ಚಿ ಮಲಗುತ್ತೇನೆ.</p>
		<p>ಎಚ್ಚರವಾದಾಗ ಕತ್ತಲು ಮುಸುಕುತ್ತಿರುತ್ತದೆ. ಅಬ್ಬಾ! ಅಂತೂ ಒಂದು ದಿನ ಕಳೆಯಿತಲ್ಲಾ ಎಂದು ದೀರ್ಘವಾಗಿ ನಿಟ್ಟುಸಿರು ಬಿಡುತ್ತೇನೆ. ಮತ್ತೆ ನಾಳೆ ಬರುತ್ತದಲ್ಲಾ ಎಂದು ನೆನಪಾದಾಗ ಒಂಟಿತನ ಅಸಹ್ಯವೆನಿಸುತ್ತದೆ.</p>
		<p>ರಾತ್ರಿ ೮ ಗಂಟೆಗೆ ಮತ್ತೆ ವೇಲು ಬರುತ್ತಾನೆ. ಊಟ ಬಡಿಸಿ ಕ್ಯಾರಿಯರ್ ಸಮೇತ ಹೊರಟುಹೋಗುತ್ತಾನೆ. ಪುನಃ ಅವನನ್ನು ಕಾಣುವುದು ಮರುದಿನ ಬೆಳಗ್ಗೆಯೆ. ಪ್ರತಿದಿನ ಇದೇ ರೀತಿಯ ಯಾಂತ್ರಿಕ ಜೀವನ. ಬದಲಾವಣೆ ಬೇಡವೆ ಜೀವಕ್ಕೆ ಎಂದುಕೊಳ್ಳುತ್ತೇನೆ. ಹಗಲು ಹೆಚ್ಚೋ ಆಯುಷ್ಯ ಹೆಚ್ಚೋ ಎಂದು ದಿನಗಳೂ ಓಡುತ್ತವೆ.</p>
		<p>ಈಚೆಗೆ ಬೆಳಗ್ಗೆ ಬೇಗ ಎಚ್ಚರವಾಗಿ ಬಿಡುತ್ತದೆ. ಪಕ್ಕದ ಮನೆಗೆ ಹೊಸ ಸಂಸಾರ ಬಂದಿರಬೇಕು. ಮನೆಯಾಕೆ ಬೆಳಿಗ್ಗೆ ಕೆಲಸಮಾಡುತ್ತಾ ದೇವರನಾಮಗಳನ್ನು ಮಧುರವಾಗಿ ಹಾಡುತ್ತಿರುತ್ತಾಳೆ. ನಾನು ಮಲಗಿಕೊಂಡೇ ಕೇಳುತ್ತಾ ಆನಂದ ಪಡುತ್ತೇನೆ. ನನ್ನ ತಾಯಿಯೂ ಒಮ್ಮೊಮ್ಮೆ ಹೀಗೇ ಹಾಡುತ್ತಿದ್ದುದುಂಟು. ಫ್ಯಾಕ್ಟರಿ ಅಪಘಾತದಲ್ಲಿ ನಾನು ಕಾಲು ಕಳೆದುಕೊಂಡು ಮನೆ ಸೇರಿದಮೇಲೆ ಅಮ್ಮ ಹಾಡಿದ್ದು ಕೇಳಲೇ ಇಲ್ಲ.</p>
		<p>ಈಗ ಮಲ್ಲಿಗೆ ಬಳ್ಳಿಯೊಂದು ಆ ಮನೆಯಿಂದ ಹಬ್ಬಿ ನನ್ನ ಕೊಠಡಿಯ ಕಿಟಕಿಯವರೆಗೂ ಬಂದಿದೆ. ಯಾವ ಆಸೆ ಚಿಗುರಿಸಲು ಈ ಬಳ್ಳಿ ಅಂದುಕೊಳ್ಳುತ್ತಾ ನಾನೊಬ್ಬನೇ ನಗುತ್ತೇನೆ. ಆ ಬಳ್ಳಿಯನ್ನು ಕಂಡರೆ ನನಗದೇನೋ ಪ್ರೀತಿ. ಈಗ ಅದು ಕಿಟಕಿಗೆ ದಟ್ಟವಾಗಿ ಸುತ್ತಿಕೊಂಡು ಹೂವು ಬಿಡುತ್ತದೆ. ಕೆಲವೊಮ್ಮೆ ಎತ್ತರದ ಗೋಡೆಯ ಮೇಲಿನಿಂದ ಹಸಿರು ಬಳೆ ತೊಟ್ಟ ಹಾಲು ಬಣ್ಣದ ಕೈಯೊಂದು ಹೂವು ಬಿಡಿಸುವುದು ಕಾಣುತ್ತದೆ. ಅದರೊಡನೆ ಮುಖ ಎಂದೂ ಕಂಡಿಲ್ಲ. ಕುತೂಹಲ ಹಿಂಗಿಲ್ಲ. ಮಲ್ಲಿಗೆ ಪೊದೆಯಲ್ಲಿ ಯಾವುದೋ ಹಕ್ಕಿ ಗೂಡು ಕಟ್ಟಿದೆಯಂತೆ. ಹಾಗೆಂದು ಗೋಡೆ ಮೇಲೆ ಆಟದ ಬ್ಯಾಟ್ ಹಿಡಿದು ಕುಳಿತ ಪುಟ್ಟ ಹುಡುಗ ಹೇಳುತ್ತಿದ್ದಾನೆ. "ಅದನ್ನು ಮುಟ್ಟಬೇಡ ಇಳಿ, ಮೊಟ್ಟೆ ಇಟ್ಟಿದ್ದಾವು" ಎನ್ನುತ್ತಿದ್ದಾಳೆ ಆಕೆ. ಆದರೆ ತನ್ನ ಚೆಂಡು ಸಿಗದೆ ಕೆಳಗಿಳಿಯಲಾರೆ ಎನ್ನುತ್ತಿದ್ದಾನೆ ಹುಡುಗ.</p>
		<p>"ಇಗೋ ನೋಡು, ಇಲ್ಲೇ ಇದೆ, ತಗೋ ಬಾ" ಎನ್ನುತ್ತಿದ್ದಾಳೆ ಆಕೆ.</p>
		<p>ರಾತ್ರಿ ಒಂಬತ್ತು ಗಂಟೆ ಇರಬಹುದು. ಟ್ಯಾಕ್ಸಿ ನಿಂತ ಶಬ್ದ. ಪಕ್ಕದ ಮನೆಯಲ್ಲಿ ಏನೋ ಗಡಿಬಿಡಿಯಾಗುತ್ತಿದೆ. ಆ ಪುಟ್ಟ ಹುಡುಗ ನಾನೂ ಬರ್ತೀನಿ ಅಂತ ಹಠ ಮಾಡುತ್ತಿದಾನೆ. ಇಷ್ಟು ಹೊತ್ತಿನಲ್ಲಿ ಆ ಹುಡುಗನನ್ನು ಬಿಟ್ಟು ಎಲ್ಲಿಗೆ ಹೊರಟಿರಬಹುದು...? ಟ್ಯಾಕ್ಸಿ ಹೊರಟ ಶಬ್ದ.</p>
		<p>ಈಚಿನ ಹತ್ತು ದಿನಗಳು ಏಕೋ ಬೇಸರ ತರಿಸಿವೆ. ಹಾಸಿಗೆಗೆ ಅಂಟಿಕೊಂಡೇ ಮಲಗಿರುತ್ತೇನೆ. ಊಟ ಸಹಾ ಸೇರುವುದಿಲ್ಲ. ಪಕ್ಕದ ಮನೆಯಲ್ಲೂ ಮೌನ. ಒಂಟಿತನ ದಟ್ಟವಾದಂತೆ ಅನಿಸುತ್ತದೆ. ಸಾಯುವ ಚಪಲ ಮೂಡುತ್ತದೆ. ಆದರೆ ಬಯಸಿದಾಗ ಸಾವು ಬರಬೇಕಲ್ಲ.</p>
		<p>ಮಲ್ಲಿಗೆ ಪೊದೆಯೊಳಕ್ಕೆ ತಾಯಿ ಹಕ್ಕಿ ಹಾರಿ ಹೋಗುತ್ತಿದೆ. ಕೊಕ್ಕಿನೊಳಗೆ ಆಹಾರ ಇದೆ. ಮೊಟ್ಟೆ ಒಡೆದು ಮರಿಯಾಗಿದೆಯೇನೋ! ನನ್ನ ಯೋಚನೆಗೆ ಟ್ಯಾಕ್ಸಿ ಹಾರನ್ ಭಂಗ ತರುತ್ತದೆ. ಪಕ್ಕದ ಮನೆಯ ಮುಂದೆಯೇ ನಿಂತ ಶಬ್ದ. ನಗು ಕೋಲಾಹಲ, ಪುಟ್ಟ ಮಗುವಿನ ಅಳುವಿನ ಧ್ವನಿ. ಓ! ಎಂದು ಅರ್ಥವಾದಂತೆ ತಲೆ ಅಲುಗಿಸಿ ನಗುತ್ತೇನೆ. ಆಸ್ಪತ್ರೆಯಿಂದ ಬಂದಿದ್ದಾರೆ. ಎಂಥಾ ಮಗುವೋ? ನನ್ನ ಕುತೂಹಲಕ್ಕೆ ನನಗೇ ನಾಚಿಕೆಯಾಗುತ್ತದೆ.</p>
		<p>ಬೆಳಗ್ಗೆಯಿಂದಲೂ ವಿಪರೀತ ಗದ್ದಲ. ನೆಂಟರುಗಳು ಬಂದಿರಬೇಕು. ಸಾಮ್ರಾಣಿ ವಾಸನೆ ಬರುತ್ತದೆ. ನಾಮಕರಣ ಮಹೋತ್ಸವ ಇರಬೇಕು. ಗೋಡೆಯ ಪಕ್ಕದಲ್ಲೇ ಒಲೆ ಹೂಡಿರುವಂತಿದೆ. ಅಡಿಗೆ ಘಂ ಗುಡುತ್ತಿದೆ, ಹೋಟಲೂಟ ಉಂಡ ನಾಲಗೆಗೆ ಜಡ್ಡು ಹಿಡಿದಂತಾಗಿದೆ. ಲಾಡುನೋ ಜಿಲೇಬಿಯೋ! ಗೊಜ್ಜು ಚಟ್ನಿ ನೆನಪಾದೊಡನೆ ನಾಲಿಗೆಯಲ್ಲಿ ನೀರೂರುತ್ತದೆ. ಜೊಲ್ಲನ್ನು ಹಾಗೇ ನುಂಗಿಕೊಳ್ಳುವಾಗ ತಟ್ಟನೆ ನೆತ್ತಿಗೇರಿ ಕೆಮ್ಮು ಪುಂಖಾನುಪುಂಖವಾಗಿ ಬರುತ್ತದೆ. ತಲೆಮೇಲೆತ್ತಿ ಎದೆಯನ್ನು ನೀವಿಕೊಳ್ಳುತ್ತಾ" ಇದ್ದಕ್ಕಿದ್ದಂತೆ ನೆತ್ತಿಗೇರಿದರೆ ಯಾರೋ ನೆನಪುಮಾಡಿಕೊಳ್ಳುತ್ತಿರುತಾರಂತೆ" ನನ್ನನ್ನು ನೆನಪು ಮಾಡಿಕೊಳ್ಳುವವರೂ ಇದ್ದಾರೆಯೇ? ಯೋಚನೆಯಲ್ಲಿ ಇಳಿದು ನೋಡುತ್ತೇನೆ. ಹಾಂ! ಇದ್ದಾನೆ. ಅವನೊಬ್ಬ ಇದ್ದಾನೆ. ಎಷ್ಟೋ ದಿನಗಳಿಂದ ನಿರೀಕ್ಷಿಸುತ್ತಲೇ ಇದ್ದೇನೆ. ನನ್ನ ನೆನಪು ಇಲ್ಲಿಯವರೆಗೆ ಆಗೇ ಇಲ್ಲವೇನೋ! ನಿಟ್ಟುಸಿರು ಹೊರಬರುತ್ತದೆ. ಕಣ್ಣು ಮುಚ್ಚಿಕೊಳ್ಳುತ್ತಾ ಪೊದೆಯಂತೆ ಬೆಳೆದ ಗಡ್ಡದಲ್ಲಿ ಕೈಯಾಡಿಸುತ್ತೇನೆ.</p>
		<p>"ಅವ್ವಾ ತಾಯಿ ಭಿಕ್ಷೆ "</p>
		<p>ನಮ್ಮ ಮನೆಯ ಬಾಗಿಲಲ್ಲೇ ಕೂಗುತ್ತಿದ್ದಾನೆ. ಕೊಡಲೇನಾದರೂ ಇದೆಯೇ ಎಂದು ಸುತ್ತಲೂ ಕಣ್ಣು ಹಾಯಿಸಿದಾಗ ಊಟ ಮಾಡದೇ ಉಳಿಸಿದ ಕ್ಯಾರಿಯರ್ ಅನ್ನ ದೃಷ್ಟಿಗೆ ಬೀಳುತ್ತದೆ. "ಅವನೇ ಬಂದು ತೆಗೆದುಕೊಂಡು ಹೋದರುಂಟು". ನನ್ನ ಅಸಹಾಯಕತೆಗೆ ಅಳುಬರುವಂತಾಗುತ್ತದೆ. ಸ್ವಲ್ಪ ಹೊತ್ತಿನ ನಂತರ ಗೇಟು ಹಾಕಿದ ಶಬ್ದ. ಹಾಗೇ ಹೊರಟುಹೋದನೆಂದು ಕಾಣುತ್ತದೆ.</p>
		<p>ಕಿಟಕಿಯ ಹೊರಗಡೆ ಬಿಸಿಲು ರಣಗುಡುತ್ತಿದೆ. ಸಮಯ ಎಷ್ಟಾಯಿತೋ ಅಸಾಧ್ಯ ಸೆಖೆ, ಸಂಕಟ ಸಣ್ಣದಾಗಿ ಗುಡುಗಿದ ಶಬ್ದ. ಕಿಟಕಿಯಿಂದ ದೃಷ್ಟಿ ಹಾಯಿಸಿ ಆಕಾಶದತ್ತ ನೋಡುತ್ತೇನೆ. ಕರಿಯ ದಟ್ಟ ಮೋಡವೊಂದು ತೇಲಿ ಬರುತ್ತಿರುವುದು ಕಂಡು ಬರುತ್ತದೆ. ಆ ಕರಿಯ ಮೋಡದಿಂದ ಇಳಿದು ಬಂದಂತೆ ದಟ್ಟವಾದ ನೆರಳೊಂದು ನಮ್ಮ ಮನೆಯನ್ನು ಹಾದು ಹೋಗಿ ಈಗ ಪಕ್ಕದ ಮನೆಯ ಮೇಲೆ ಬಿದ್ದಿದೆ.</p>
		<p>ಇಡೀ ದೇಹವನ್ನೇ ಕುಕ್ಕಿ ಎಸೆದಂತೆ ಕೆಮ್ಮು ಶುರುವಾಗುತ್ತದೆ. ಮುಖದಲ್ಲಿನ ನರಗಳೆಲ್ಲಾ ಎದ್ದು ಕಾಣತೊಡಗುತ್ತದೆ. ಅಂಗೈಯನ್ನು ಎದೆಗೆ ಆನಿಸಿಕೊಂಡು "ಅಮ್ಮಾ" ಎಂದು ಕ್ಷೀಣವಾಗಿ ನರಳುತ್ತೇನೆ. ಸೋತ ದೇಹದ ಮೇಲೆ ಮತ್ತೆ ಕೆಮ್ಮು ದಾಳಿ ಇಡುತ್ತದೆ. ಕೆಮ್ಮಲಾರದೇ ಕೆಮ್ಮಿದಾಗ ಕಫ ಹೊರಗೆ ಬಂದು ಗಂಟಲಲ್ಲಿ ಉರಿ ಹೆಚ್ಚುತ್ತದೆ.</p>
		<p>"ಅವನಿನ್ನೂ ಬರಲಿಲ್ಲ, ಇನ್ನೆಷ್ಟು ಹೊತ್ತು ಕಾಯುವುದು, ಎಲೆ ಹಾಕಿಬಿಡಿ" ಹಿರಿಯರೊಬ್ಬರ ಧ್ವನಿ.</p>
		<p>"ಇನ್ನೇನು ಬಂದಾನು, ಹೋಗಿ ನೋಡಿ" ಮತ್ತೊಂದು ಧ್ವನಿ. ಬರ್ತಾನೆ ಸಮಯಕ್ಕೆ ಸರಿಯಾಗಿ ಬರ್ತಾನೆ.... ಅಯ್ಯೋ.. ನೀರು .. ಗಂಟಲು ಒಣೈ ಹೋಗ್ತಿದೆ ನೀರು ಕುಡಿಯಲು ಕೈ ಚಾಚುತೇನೆ. ಹೂಜಿ ದೂರದಲ್ಲಿರುವುದು ಕಾಣಿಸುತ್ತದೆ. ಗಾಲಿ ಕುರ್ಚಿಯಲ್ಲಿ ಕುಳಿತು ಅಲ್ಲಿಗೆ ಹೋಗಬೇಕು. ಏಳಲು ಪ್ರಯತ್ನ ಮಾಡಿದಾಗ ಆಯತಪ್ಪಿ ಬೀಳುತ್ತೇನೆ, ಜೊತೆಯಲ್ಲೇ ಕೆಮ್ಮು ಉಲ್ಬಣಿಸುತ್ತದೆ. "ಓ ! ಬಂದಾ.. ಬಂದಾ ... "ಸಡಗರದ ಮಾತು. ಎದೆಯನ್ನು ಹಿಡಿದುಕೊಂಡು ಕೆಮ್ಮಿದಾಗ ಕಫದೊಡನೆ ರಕ್ತವೂ ಬೀಳುತ್ತದೆ. ಕೆಮ್ಮೀ ಕೆಮ್ಮೀ ಸುಸ್ತಾಗಿ ಒರಗಿದರೂ ಕೆಮ್ಮು ನಿಲ್ಲುವುದೇ ಇಲ್ಲ.</p>
		<p>"ಬಂದಾ... ಬಂದಾ ಬಂದೇಬಿಟ್ಟ".</p>
		<p>ಕಣ್ಣು ಮಿಂಚುತ್ತದೆ. ಕೆಮ್ಮುವ ಶಕ್ತಿ ಕ್ಷೀಣಿಸುತ್ತಾ ಉಸಿರು ತಡೆತಡೆದು ಬರುತ್ತದೆ. ಬಂದಾ.. ಬಂದಾ.. ಏಳಲು ಹೋಗಿ ಕುಸಿಯುತ್ತೇನೆ. ದೃಷ್ಟಿ ಮಂಜಾಗುತ್ತಾ<br />ಅವನನ್ನೇ ಅರಸಲು ಯತ್ನಿಸುತ್ತದೆ.</p>
		<p class="myquote">"ಓ.. ಅವನಲ್ಲ, ಅವನಂತೇ ಇದ್ದ ಅಷ್ಟೆ" ನಗು.<br />" ಅವ್ವಾ ತಾಯಿ ಭಿಕ್ಷಾ"<br />ಅವನು ಪಕ್ಕದ ಮನೆ ಬಾಗಿಲಲ್ಲೇ ಕುಳಿತಿದ್ದಾನೆ.</p>
		<p>"ಹೋಗಯ್ಯ ಆಚೆ, ಬಂದುಬಿಟ್ಟ, ಅತಿಥಿಗೆ ಹೇಳಿ ಕಳುಹಿಸಿದ ಹಾಗೆ" ತರುಣನೊಬ್ಬನ ಗದರಿಕೆ.</p>
		<p>"ಅಜ್ಜೀ... ನೋಡಜ್ಜಿ, ಈ ಪಾಪು ಮಲ್ಲಿಗೆ ಬಳ್ಳೀಲಿತ್ತಲ್ಲ ಗೂಡು? ಅದರೊಳಗಿದ್ದ ಮರಿತೆಗೆಯಲು ಹೋಗಿ ಎತ್ತಾಕಿ ಬಿಟ್ಟ. ಮರಿ ಸತ್ತೋಯ್ತು ನೋಡು ಬಾ ಅಜ್ಜೀ"- ಪುಟ್ಟ ಹೆಣ್ಣು ಮಗುವಿನ ಧ್ವನಿ.</p>
		<p>ಅದೇ ಸಮಯಕ್ಕೆ ಸರಿಯಾಗಿ ಅಮ್ಮಾ... ಎಂದು ಒಳಗಿನಿಂದ ಕೂಗಿತು ಹೆಣ್ಣು ಧ್ವನಿ. ಧಡ ಧಡ ನಡೆದು ಹೋಗುತ್ತಿರುವ ಯಾರದೋ ಹೆಜ್ಜೆ ಸದ್ದಿನ ಹಾಗೆ ದೂರದ ಚರ್ಚಿನ ಗಂಟೆ ಲಯಬದ್ಧವಾಗಿ ಹನ್ನೆರಡು ಹೊಡೆಯುತ್ತದೆ.</p>
		<p class="quote-author"><strong><em>ವಾಣೀ ರಾವ್</em></strong>(ಬ್ಯಾಟನ್‍ರೂಜ್, ಲೂಸಿಯಾನ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಹಂಚಿಕೊಂಡೇಳು</h1>
		<p><em>ನಾನು ಅವಳನ್ನು ಗಾಜಿನಗೋಡೆ ಇಟ್ಟುಕೊಂಡೇ ಹಿಂಬಾಲಿಸುತ್ತಿದ್ದೀನಲ್ಲ! ಅವಳ ಜೊತೆ ಪ್ಲೇನಿನಲ್ಲಿ ಊರಿಗೂ ಹೋದೆ. ಇಲ್ಲಿನ ಜೀಸು, ಹಾಟ್‍ಡಾಗ್, ಪಿಟ್ಸಾ, ಹಾಲು ಓಜೆ, ಎಜೆ ಕುಡಿದು ಮಕ್ಕಳು ಗುಂಡಗುಂಡಗೆ ಅರಳಿದ ಗುಲಾಬಿಯಂತೆ ಬೆಳೆದುಕೊಂಡಿದ್ದವು. ಅವುಗಳ ಸೌಂದರ್ಯ ಕಂಡು ಭಾರತಿ ಪ್ಲೇನಿನಲ್ಲಿ ಹಿಗ್ಗುತ್ತಿದ್ದಳು.</em></p>
		<p>ಗಾಜಿನಗೋಡೆಯಾಚೆ ನಿಂತು ಅವಳನ್ನು ನೋಡುತ್ತಿದ್ದೆ. ಬರೀ ಚುಮುಚುಮು ಆ ಚಳಿಯಲ್ಲ ಇಲ್ಲಿ! ಸೂರಿನ ಅಂಚಿನ ಸುತ್ತ ಐಸಿಕಲ್ ತೋರಣ ಬಿಗಿದುಬಿಡೋ ಈ ಚಳಿ ಇಲ್ಲಿ! ಬೆಳಗಿನ ಎಂಟೂಕಾಲಿಗೆ ಸೂರ್ಯನ ಉದಯ ಆಗುತ್ತದೆ. ಐದೂವರೆಗೇ ಭಾರತೀಯ ಪ್ಲಾಟ್‍ನ ಮುಂದೇ ಕಾರು ಕೇರ್ರ್ ಕೇರ್ರ್ ಎಂದು ಉಸಿರು ಒತ್ತಿಸಿಕೊಳ್ಳುತ್ತದೆ. ಆ ಕಾರಿಗೆ ಕಾವು ಕೊಡೋದು ಸುಬ್ಬೂನ ಕೆಲಸವಾದರೆ ಪ್ಲಾಟ್‍ನ ಒಳಗಿನ ಭಾರತಿ ಆಗಲೇ ತಾನೇ ಅಲಂಕಾರ ಮುಗಿಸಿಕೊಂಡು ಎಲ್ಲರಿಗೂ ಸ್ಯಾಂಡ್‍ವಿಚ್ ಬ್ಯಾಗ್‍ಗಳಲ್ಲಿ ಬುತ್ತಿಕಟ್ಟಿಟ್ಟು ಬಿಡುತ್ತಾಳೆ. ಬಿದ್ದುಕೊಂಡಿರೋ ಹಾಗೇ ಡೈಪರ್ ಬದ್ಲಾಯಿಸಿ, ಕಣ್ಣು ಮುಚ್ಚಿಕೊಂಡಿರುವಂತೆಯೇ ಕ್ಲಾಸೆಟ್ ಬಳಿ ನಡೆಸಿ, ಅವುಗಳ ಮೇಲೆ ದಪ್ಪನೆ ಕ್ವಿಲ್ಟ್ ಜಾಕೆಟ್, ತಲೆಗೆಟೋಪಿ, ಕೈಗೆ ಮಿಟ್ಟನ್, ಕಾಲಿಗೆ ಬೆಚ್ಚನೆ ಬೂಟ್ ತುರುಕಿ ಗಡಿಯಾರ ನೋಡುತ್ತಾಳೆ. ಆಗಲೇ ಐದೂ ಮುಕ್ಕಾಲು! ಆರಕ್ಕೆ ಈ ವೀಣಾ, ವೇಣೂನ ಅವು ಮಧುರಗಾನ ತಾರಕದಲ್ಲಿ ಹಾಡುತ್ತಿದ್ದ ಹಾಗೇ ಬೇಬಿಸಿಟರ್ ಬಳಿ ಬಿಡಬೇಕು. ಆ ಮುದುಕಿ ಗಡಿಯಾರದಂತೆ ಅವುಗಳ ಹೊಟ್ಟೆಗೆ ತುಂಬಿ, ತಟ್ಟಿ ಮಗಿಸಿ , ಎದ್ದರೆ ಆಡಿಸಿ ನೋಡ್ಕೋತಾಳೆ ಇಲ್ಲಾ ಗಂಟೆ ಎಣಿಸಿ ಡಾಲರ್ ಕಸಿಯುತ್ತಾ 'ಸೋಪು' ನೊರೆಯಲ್ಲಿ ಸಂಜೆತನಕ ಮಕ್ಕಳನ್ನೂ ಸೇರಿಸಿಕೊಂಡು ಮುಳುಗಿ ಹೋಗುತ್ತಾಳೆ... ಸದ್ಯಕ್ಕೆ ಅದರಕಡೆ ಗಮನವಿಲ್ಲ!</p>
		<p>ಅವಳಿಗೆ ಈಗ ಆರೆಂಟು ತಿಂಗಳಿಂದ ಒಂದೇ ಗುರಿ. ಏಳು ವರ್ಷದ ಮೇಲೆ ಇಲ್ಲಿಗೆ ಬಂದಾಗಿನಿಂದ ಮೊದಲಸಲಕ್ಕೆ ಊರಿಗೆ ಹೋಗುತ್ತಿದ್ದೇವೆ. ಅಮ್ಮನಿಗೆ ಅಸ್ಟರೈಸರ್ .... ಆ ಅಪ್ಪ .... ಸುಬ್ಬೂ ಊರಿಗೆ ಅಮೆರಿಕದಿಂದ ಬಂದು ತನ್ನನ್ನು ಮದುವೆ ಮಾಡ್ಕೋತೀನಿ ಅಂದಾಗ 'ಅವ್ನೇನು ಅಮೆರಿಕದಲ್ಲಿ ಪೆಪ್ಪರ್‍ಮೆಂಟ್ ಡಬ್ಬ ಮಾರ್ತಾನೇನೋ?.... ಓದಿಲ್ಲದ ಒಣಶುಂಠಿ! ಅವ್ನಿಗಿಂತ ಇಲ್ಲಿರೋ ಗುಮಾಸ್ತನನ್ನೇ ಮದ್ವೆ ಮಾಡ್ಕೊಂಡು ತಿಳಿ ಸಾರು, ಬಿಸಿ ಹವಾ ಕುಡ್ಕೊಂಡು ಹಾಯಾಗಿರು ಮಗ್ಳೇ' ಅಂತ ಮದುವೆಗೆ ಅಡ್ಬಂದ ಅಪ್ಪನಿಗೆ ೨೮ ಎಲೆಕ್ಟ್ರಾನಿಕ್ ಗಾಡ್‍ಜೆಟ್‍ಗಳು, ಠೀವಿ, ಆಫ್‍ಟರ್‍ಶೇವ್ ಲೋಶನ್, ಕ್ರಾಸ್ ಪಾಯಿಂಟ್ ಪೆನ್ನು ಎಲ್ಲಾ ಒಂದು ಪೆಟ್ಟಿಗೇಲಿ ತುರುಕಿ 'ಪ್ರೀತಿಯ ಅಪ್ಪನಿಗೆ' ಎಂದು ಅಚ್ಚುಕಟ್ಟಾಗಿ ಗಿಫ್ಟ್‍ರ್ಯಾಪ್ ಮಾಡಿ, ಕೆನ್ನೆಗೆ ರೋಜ್ ಬಳಿದುಕೊಂಡು ಅರ್ಪಿಸಿಬಿಡಬೇಕು ಅನ್ನೋ ಮಹತ್ವಾಕಾಂಕ್ಷೆ! ಇಷ್ಟಲ್ಲದೆ ಅತ್ತೆಗೊಂದಷ್ಟು ಮುತ್ತಿನ ಗೊಂಚಲು, ನಾದಿನಿಯರಿಗೆ ಸೀರೆ ರಾಶಿ, ಸುತ್ತ ನಾಲ್ಕೂ ಕಡೆ ನಾಲ್ಕು ಸಿಪಾಯಿಗಳ ಹಾಗೆ ಬಂದು ಕೈ ಚಾಚೋ ತಮ್ಮ ತಂಗಿಯರು, ಮೈದುನ, ಮಗದೊಬ್ಬರಿಗೆ ಬಿಗಿ ಬಿಗಿ ಫಾರಿನ್ ಉಡುಪು, ಪೊಗರಿಳಿಸೋ ಪರ್‍ಫ್ಯೂಮು, ಲೇಸಿನ ನೈಟಿ, ಜೋಕಾದ ಬ್ಯೂಟಿ ಏಡ್‍ಗಳನ್ನು ತಗೊಂಡ್ಹೋಗಿ, ಅವೆಲ್ಲಾ ಸ್ನೇಹಿತರ ಬಳಿ ಹಿಗ್ಗೋದನ್ನ ನೋಡಬೇಕೆಂಬಾಸೆ, ಇನ್ನು ಮೊದಲನೇ ಕಸಿನ್ಸ್, ಎರಡನೇ ಸರ್ಕಲ್‍ಗಳಿಗೆಲ್ಲಾ ತುಟಿಗೆ ಲಿಪ್ಸ್‍ಟಿಕ್, ಫ್ರಿಜ್ಜಿಗೆ ಚಿಟ್ಟೆ ಸ್ಟಿಕ್ಕರ್, ಸಿಲ್ಕಿನ ಹೂವು, ಪ್ಲಾಸ್ಟಿಕ್ ಬ್ಯಾಗುಗಳು....</p>
		<p>ಈ ಲಿಸ್ಟ್ ಬೆಳೆಸುವುದರಲ್ಲಿ ಮಕ್ಕಳಿಗೆ ಬಟ್ಟೆ ಮೂಟೆ ತೊಡೆಸುವಾಗಲೂ ಅದೇಧ್ಯಾನ, ಅವುಗಳನ್ನು ಕಾರ್ ಸೀಟಿನಲ್ಲಿ ಇಟ್ಟು ಬೆಲ್ಟ್ ಬಿಗಿಯುವಾಗಲೂ ಅದೇ ಧ್ಯಾನ, ಗಂಡನೊಡನೆ ಮಾತಾಡಲೂ ಅದೇ ಟಾಪಿಕ್, "ಈ ವೀಕ್‍ಎಂಡ್‍ನಲ್ಲಿ ಮೇಸೀಸ್ ನಲ್ಲಿ ಸೇಲ್ ಇದ್ಯಂತೆ .... ಹೋಗೋಣ" ಅವಳು ಈ ಟೆಂಪರರೀ ಕೆಲಸಕ್ಕೆ ಸೇರಿರೋದೂ ಅದಕ್ಕೇ ತಾನೇ!</p>
		<p>"ಭಾರತಿ, ನಾವು ರಜದ ವೇಳೇಲಿ ಈ ಆರು ತಿಂಗ್ಳಲ್ಲಿ ಅಂಗ್ಡಿ ಬಿಟ್ಟು ಇನ್‍ಎಲ್ಲೂ ಹೋಗೇ ಇಲ್ಲ ಅಂತ ನೆನಪ್ನಲ್ಲಾದ್ರೂ ಇದ್ಯಾ? ನಂಗೆ ಈ ಸೇಲ್ ನೋಡಿ ನೋಡಿ ಚಿಟ್ಟಾಗಿ ಬಿಡ್ತು.. ನಾ ಬರೋಲ್ಲ... ನೀನೊಬ್ಳೇ ಬೇಕಾದ್ರೆ ಹೋಗು.... ಮಕ್ಕಳ್ನೆಲ್ಲಾ ನೋಡ್ಕೊಂಡು ನಾನು ಮನ್ಲೇ ಇರ್ತೀನಿ. ವಾರಕ್ಕೊಮ್ಮೆ ಅಡ್ಗೆ ಮಾಡಿ ನಿನ್ನ ಫ್ರಿಜ್ ನ ಹಳಸಲು ಊಟ ಹೇಗೂ ಸಾಕಾಗಿದೆ. ಬೇಕಿದ್ರೆ ಬಿಸಿ ಬಿಸಿ ಭಾರತೀಯ ಅಡಿಗೇನೂ ಮಾಡಿಡ್ತೇನೆ! ಆದ್ರೆ ಅಂಗ್ಡಿಗೆ ಮಾತ್ರ ನನ್ನ ಕರಿಬೇಡ ".</p>
		<p>ಸರಿ ಅವ್ನೊಡನೆ ಕಾದಾಟ - ಕಚ್ಚಾಟ ಮಾಡೋದ್ರಲ್ಲಿ ಅವಳಿಗೆ ಮಕ್ಕಳನ್ನ ಬೇಬಿಸಿಟರ್ ಮನೇಲಿ ಬಿಟ್ಟದ್ದು, ಅಲ್ಲಿಂದ ಹೊರಟದ್ದು ಒಂದೂ ಗೊತ್ತಿಲ್ಲ.! "ಇಳಿ..." ಅಂದಾಗಲೇ ತನ್ನ ಕೆಲಸದ ಜಾಗ ಬಂದು ಬಿಟ್ಟಾಗಿದ್ದು ಅರಿವಾದದ್ದು!</p>
		<p>ಅದೊಂದು ಫಾಸ್ಟ್‍ಫುಡ್ ರೆಸ್ಟುರಾಂಟು. ಅಲ್ಲವಳು ಗಂಟೆಗೆ ಇಷ್ಟು ಎಂದು ಸಂಪಾದಿಸೊ ಹಂಗಾಮಿ ಕೆಲಸಗಾರಳು! ಅವಳಂತೆ ಅಲ್ಲಿ ಎಷ್ಟೋ ಜನ ಕೆಲಸಕ್ಕೆ ಇದ್ದಾರೆ. ಆದರೆ ಭಾರತಿಗಿಂತ ಮೊದಲು ಬಂದು ಬಾಗಿಲು ಕಾಯೋದು ಯಾರೂ ಇಲ್ಲ.</p>
		<p>ಸುಬ್ಬೂ ಕೆಲಸದ ಸ್ಥಳಕ್ಕೆ ಹೋಗೊ ಹಾದೀಲೀ ಈ ರೆಸ್ಟುರಾಂಟಿದೆ. ಅವನದ್ದು ಅಲ್ಲಿಂದ ಇಪ್ಪತ್ತು ಮೈಲಿ ದೂರ. ಅವಳನ್ನು ಬಿಟ್ಟು ಅವನು ಮುಂದಕ್ಕೆ ಹೊರಟು ಹೋಗುತ್ತಾನೆ. ಈ ಚಳಿ ಈ ಬೆಳಗಾದರೂ ಕಬಳಿಸಿರೋ ಕತ್ತಲಲ್ಲಿ ಒಬ್ಬಳೇ ಭಯ ಪಡುತ್ತಾ ಯಾರಾದರೂ ಕೆಲಸಗಾರರು ಬರುತ್ತಾರೆಯೇ ಎಂದು ಕಾತರಿಸುತ್ತಾ ನಿಲ್ಲುತಾಳೆ. ಯಾವ ಪಿಸ್ತೂಲು ಯಾವ ಮೂಲೇಲಿ ತನಗೆ ಗುರಿ ಇಟ್ಟಿದೆಯೋ, ಯಾವ ಕೈ ತನ್ನನ್ನು ಮೂಲೆಗೆ ಎಳೆದು ನೆಲಕ್ಕೆ ಕೆಡವಿ ಹಾಕುತ್ತೋ ಅಂತ ಸುತ್ತ ಕಣ್ಣು ಹರಡಿ ಕಾಲ ಕಳೆಯುವುದು ಈಚೆಗೆ ಒಂದು ರೂಢಿಯೇ ಆಗಿಬಿಟ್ಟಿದೆ!</p>
		<p>ಆದರೆ ಈ ಕಷ್ಟನೆಲ್ಲ ತಡೆದುಕೊಳ್ಳದಿದ್ದರೆ ಬೇರೆ ದಾರಿನೇ ಇಲ್ಲ! ಸುಬ್ಬೂ ಒಬ್ಬ ಆಪರೇಟರ್. ಅವನಿಗೆ ಬರೋ ಸಂಬಳದಲ್ಲಿ ಒಂದು ಕಾರು, ಎರಡು ಮಕ್ಕಳು, ಮೂರು ಕೋಣೆ ಫ್ಲಾಟಿನ ಬಾಡಿಗೆ ಕೊಟ್ಟರೆ ಐ.ಆರ್.ಎ, ಇನ್ಸೂರೆನ್ಸ್‍ಗಳು ಆಪತ್ಕಾಲಕ್ಕೆ ಹಣ ಕಿತ್ತುಬಿಡುವುವು. ಇನ್ನು ಈ ಉಡುಗೊರೆರಾಶಿ, ಪ್ಲೇನಿನ ಚಾರ್ಜು ಇದಕ್ಕೆಲ್ಲಾ ಎಲ್ಲಿಂದ ಡಾಲರ್ ಹೊಂದಿಸುವುದು? ಅದಕ್ಕೇ ಭಾರತಿ ತಾನಾಗೇ ಕೆಲ್ಸಕ್ಕೆ ಸೇರುತ್ತೇನೆ ಎಂದಾಗ ಸುಬ್ಬು ಸುಮ್ಮನಾಗಿದ್ದ.</p>
		<p>ಊರಿಗೆ ಹೊರಡೊ ದಿನವಂತೂ ಒಂದು ಬಾರಿ ಬಂದೇ ಬಿಟ್ಟಿತು! ಅವಳ ಸಂಭ್ರಮ ನೋಡುವಂತಹದ್ದು! ವೀಣಾನೂ 'ಅಮ್ಮ ಈ ದಿನ ಕೆಲಸಕ್ಕೆ ಹೋಗೊಲ್ಲ ಆದರೆ ನಾವೆಲ್ಲ ಪ್ಲೇನಿನಲ್ಲಿ ಎಲ್ಲೋ ದೂರ ಹೋಗ್ತಿದೀವಿ' ಅಂತ ತಿಳಿದು, ಅವಳು ಭಾರತಿಯನ್ನು ಹಿಗ್ಗಿನಿಂದ ಕಟ್ಟಿಕೊಂಡಳು-</p>
		<p>"ಅಮ್ಮ ನೀನು ಇನ್ಮೇಲೆ ಕೆಲ್ಸಕ್ಕೆ ಹೋಗೋದೇ ಇಲ್ವಾ!... "</p>
		<p>"ಇಲ್ಲ ಮರಿ, ಇನ್ನೆಂದೂ ಹೋಗೋದೇ ಇಲ್ಲ! ನಿಂಜೊತೆನೇ ಮನ್ಲೇ ಇದ್ಬಿಡ್ತೀನಿ" ಎಂದಿದ್ದಳು.</p>
		<p>ಹೊರಡೋ ಮುಂಚೆ ಮನೆಯನ್ನೆಲ್ಲಾ ಒಪ್ಪ ಮಾಡಿದಳು, ಹೊರೆಯಾಗದ ನೆರೆಯವರಿಗೆ ಫೋನ್ ಮಾಡಿ ತಮ್ಮ ಮನೆ, ಪೋಸ್ಟ್ ಮೇಲೆ ಒಂದು ಕಣ್ಣು ಇಡಿ ಎಂದಳು. ಇಂತಾ ದಿನದಲ್ಲೂ ಆತಂಕ ಪಡದೇ ಗೊರಕೆ ಹೊಡೆಯುತ್ತಿದ್ದ ಗಂಡನಿಗಾಗಿ ಬಿಸಿ ಬಿಸಿ ಕಾಫಿ ಮಾಡಿ ಕುಡಿಸಿದಳು. ಗಾಡಿಗೆ ತಾನೇ ಸಾಮಾನು ತುಂಬಿಸಿ ಅವನ್ನು ರಿವರ್ಸ್ ಮಾಡಿಟ್ಟು ಸುಬ್ಬೂಗೆ ಸ್ವಲ್ಪ ಅನುಕೂಲ ಮಾಡಿ ಕೊಡೋಣ ಎಂದು ಗಾಡೀನ ಬಿಡೋ ಬದ್ಲು ಐಸಿನ ಮೇಲೆ ಗಿರುಗಟ್ಳೆ ಸುತ್ತಿಸಿ ಕರ್ಬಿಗೆ ಬಡಿದು ಸುಬ್ಬೂನ ಎಬ್ಬಿಸಲು ಓಡೋಡಿ ಬಂದಳು! ... ಹೀಗೇ ಬರೆಯುತ್ತಾ ಹೋದರೆ ಅವಳ ಆತುರಾತಂಕಕ್ಕೆ ಹತ್ತು ಪೇಜು ಇಡಬೇಕು!... ಬಿಡಿ ಸಾಕು.</p>
		<p>ನಾನು ಅವಳನ್ನು ಗಾಜಿನ ಗೋಡೆ ಇಟ್ಟುಕೊಂಡೇ ಹಿಂಬಾಲಿಸುತ್ತಿದ್ದೀನಲ್ಲ! ಅವಳ ಜೊತೆ ಪ್ಲೇನಿನಲ್ಲಿ ಊರಿಗೂ ಹೋದೆ.. ಇಲ್ಲಿನ ಜೀಸು, ಹಾಟ್‍ಡಾಗ್, ಪಿಟ್ಸಾ, ಹಾಲು, ಓಜೆ, ಎಜೆ ಕುಡಿದು ಮಕ್ಕಳು ಗುಂಡು ಗುಂಡಗೆ ಅರಳಿದ ಗುಲಾಬಿಯಂತೆ ಹೊರವಾಗಿ ಬೆಳೆದುಕೊಂಡಿದ್ದವು. ಅವುಗಳ ಸೌಂದರ್ಯ ಕಂಡು ಭಾರತಿ ಪ್ಲೇನಿನಲ್ಲಿ ಹಿಗ್ಗುತ್ತಿದ್ದಳು. ಕೆಲಸಕ್ಕೆ ಸೇರಿದಮೇಲೆ ಮಕ್ಕಳ ಜೊತೆ ಕಾಲ ಕಳೆಯಲು ಆಗಿಯೇ ಇರಲಿಲ್ಲ. ಅವುಗಳಿಗೆ ಹಾಲು ನೀರು ಕುಡಿಸಲೂ ಪುರುಸೊತ್ತಿರಲಿಲ್ಲ! ಈಗ ಪ್ಲೇನಿನಲ್ಲಿ ಭಾರತಿ ಆ ಆರು ತಿಂಗಳ ಕೊರತೆಯನ್ನೂ ಒಂದೇ ದಿನದಲ್ಲಿ ತೀರಿಸಿಕೊಳ್ಳುವಂತೆ ಮಕ್ಕಳ ಜೊತೆ, ಸುಬ್ಬೂ ಜೊತೆ ಆಟವಾಡಿ, ನಕ್ಕು, ರಮಿಸಿಕೊಂಡಳು.</p>
		<p>ತುಂಬಿದ ಪೆಟ್ಟಿಗೆಗಳು, ಕೈತುಂಬಿದ ಮಗು, ಕಾಲೂರಿಡದ ಮುದ್ದು, ಪಕ್ಕದಲ್ಲಿನ ಧೀರನೊಡನೆ ತನ್ನವರನ್ನೆಲ್ಲಾ ಏರ್ಪೋರ್ಟಿನಲ್ಲಿ ಕಂಡಾಗ ಅವಳ ಎದೆಯಲ್ಲಿ ತುಂಬಿಕೊಂಡ ಜಂಭ ಅಳೆಯಲು ಅಳತೆಗೋಲೇ ಇರಲಿಲ್ಲ.</p>
		<p>ಪಟಾಕಿ ಸಿಡಿದಂತೆ ಉಡುಗೊರೆಗಳು ಪೆಟ್ಟಿಗೆಯಿಂದ ಸಿಡಿದು ಎಲ್ಲರ ಬಳಿ ಹಾರಿಹೋಯಿತು . ಒಂದು ವಾರ ನಿತ್ಯೋತ್ಸವ. ನಿತ್ಯ ಕಲ್ಯಾಣ. ಹತ್ತನೇ ದಿನಕ್ಕೆ ಶುರುವಾಯಿತು ಒಂದೊಂದಾಗಿ. ನಾಗೋಲಿ ಮಾರನೇ ದಿನದ ಖಳೆ... ಅದರೊಂದಿಗೆ ಪ್ರಾರಂಭ ವೇಣೂನ ಭೇದಿ, ವೀಣಾಳ ಜ್ವರ. ಆದರೆ ಅವುಗಳ ಮುಂದೆ' ಸುಮ್ಮನೆ ಕೂತುಕೊಳ್ಳುವುದಕ್ಕಾಗುತ್ತದೆಯೇ? ಸುಬ್ಬೂ ರಜ ಇನ್ನು ಮೂರು ವಾರಗಳಿರೋದು. ಅಷ್ಟರಲ್ಲಿ ಅತ್ತೆಮನೆ, ಅಕ್ಕನ ಮನೆ, ತೌರುಮನೆ, ದೂರುಮನೆ, ಸ್ನೇಹಿತರು, ಸ್ನೇಹ ತೋರುವವರು ಎಲ್ಲರ ಮನೆಗೆ ಹೋಗಬೇಕು, ಮಲ್ಲಿಗೆ ಮುಡಿದು ಸಂಗೀತ ಕಛೇರಿಗೆ ಹೋಗಬೇಕು, ಎಲೆ ಅಡಿಕೆ ಹಾಕಿ ಸಿನಿಮಾ ನೋಡಬೇಕು, ಎಣ್ಣೆ ನೀರು ಹಾಕ್ಕೊಂಡು ಅಮ್ಮನ ಜೊತೆ ಗುಡಿಗೆ ಹೋಗಬೇಕು... ಈ ಮಕ್ಕಳನ್ನು ಬಿಟ್ಟು ಅವಳು ಸುತ್ತೋದು ತಾನೇ ಹೇಗೆ? ಇಲ್ಲಿನ ವಾತಾವರಣಕ್ಕೆ, ಜನಕ್ಕೆ ಅವು ಒಗ್ಗಿಕೊಂಡೂ ಇಲ್ಲ. ಯಾರ<br />ಬಳಿಯೂ ಹೋಗದೇ ಸದಾ ಗಂಟು ಬೀಳುವ ಅವನ್ನು ಪೆಟ್ಟಿಗೆ ತುಂಬ ತಂದಿದ್ದ 'ಡಿಸ್‍ಪೋಸಬಲ್ ಡೈಪರ್' ಮೂಟೆಯನ್ನೂ, ಔಷಧಿಯನ್ನು ಕಟ್ಟಿಕೊಂಡೇ ಅಲೆದಳು. ಅವಳೇ ಹತ್ತು ಪೌಂಡು ಇಳಿದಳು !</p>
		<p>ಸಡಗರ ಸವಕಲಾಗತೊಡಗಿತು. 'ಪಾಪ, ಅಲ್ಲಿಂದಾ ಇವನ್ನೆಲ್ಲಾ ಹೊತ್ಕೊಂಡ್ ಬಂದ್ಯಲ್ಲಾ! ಮೊದ್ಲೇ ಗೊತ್ತಿದ್ರೆ ಬೇಡಾಂತ ಬರೀತಿದ್ವಿ.... ಈ ಮಿಕ್ಸಿ ... ಇದಕ್ಕಿಂತಾ ಒಳ್ಳೇ 'ಸುಮಿತ್' ಇಲ್ಲೇ ಇದ್ಯಲ್ಲ! .... ಒಂದು ಡಿಶ್‍ವಾಷರ್ ಆದ್ರೂ ತರ್ಬೇಕಾಗಿತ್ತು .... .... ಈ ಎಲೆಕ್ಟ್ರಾನಿಕ್ ಗ್ಯಾಡ್‍ಜೆಟ್‍ಗಳು ಬೆಂಗ್ಳೂರಲ್ಲಿ ಇಲ್ದಿದ್ದಾ!... ಅದಕ್ಕೆ ಡ್ಯೂಟಿ ಬೇರೆ ದಂಡ ಕೊಟ್ಯಾ.... ಸೀರೆಗಳು ಅಮೇರಿಕಾಲಿ ಏನು ಚಂದ...... ಇಂಡ್ಯಾಲಿ ಈಗ ಎಂಥಾ ಒಳ್ಳೊಳ್ಳೆ ಡಿಸೈನ್ ಸಿಗುತ್ತೆ! ......... 'ವಿಚಿತ್ರಾ' ಪ್ರಿಂಟ್ ನಲ್ಲಿ ಒಂದ್ ಸೀರೆತರಹ ಒಂದಿರೋಲ್ಲ! ಅದ್ರಬದ್ಲು ಇನ್ನೇನಾದ್ರು ತರ್ಬೇಕಿತ್ತು .... ಮುತ್ತಿನ್ಸರ ನೋಡೋಕೇನೋ ಚನ್ನಾಗಿದೆ. ಆದರೆ ನಮ್ಮ ಮಂಗ್ಳೂರು ಮುತ್ತಿನ ಮುಂದೆ ಈ ಮುತ್ತು ಬರೀ ಥಳ ಥಳ ಅಷ್ಟೆ.... ಅದರ ಆಳದ ಹೊಳಪು ಇದಕ್ಕೆಲ್ಲಿದೆ! .... ಹೀಗೆ ....</p>
		<p>ಅವರ ಮಾತುಗಳಲ್ಲಿ ಸತ್ಯಾಂಶವೂ ಇತ್ತು.......... ಅವಳೂ ಒಪ್ಪಿಕೊಳ್ಳುವಂತೆ! ರಜ ಇನ್ನೂ ಒಂದು ವಾರವಿದೆ ಎನ್ನುವಾಗ ಸುಬ್ಬೂ ಗಬ್ಬಾದ "ವಾಪಸ್ಸು ಹೊರಡೋಣ ನಡಿ .... " ಎಂದು! ಅವಳಿಗೆ ಇನ್ನೂ ಪೂರ್ತಿ ಊರಿನ ಹಂಬಲ ಕಳೆದೇ ಇರಲಿಲ್ಲ. ಆದರೆ ಮಕ್ಕಳು ಒಣ ಖರ್ಜೂರದಂತೆ ಆಗಿದ್ದನ್ನು ಕಂಡು 'ಸಧ್ಯ ವಾಪಸ್ಸು ಹೋದರೆ ಸಾಕಪ್ಪಾ!' ಎಂದು ಗಂಡನ ಜೊತೆ ಪ್ಲೇನ್ ಏರಿದಳು.</p>
		<p>ಅಟ್ಲಾಂಟಿಕ್ ದಾಟೋ ವೇಳೆಗೆ ವೇಣೂಗೆ ಡಿಹೈಡ್ರೇಟ್ ಆಗೋ ರೀತಿ ಕಣ್ಣು ತೇಲಿತು. ಮನೆ ತಲುಪಿದ ಕೂಡಲೇ ಜೆಟ್‍ಲಾಗ್‍ನೂ ತಡೆಕೊಂಡ ಮಗೂನ್ನ ಆಸ್ಪತ್ರೆಗೆ ಸೇರಿಸಿದ್ದಾಯಿತು. ಒಂದು ವಾರದ ಕಾಲ ಅದು ಹಾಗೂ ಹೀಗೋ ಅನ್ನೋ ಹಾಗೆ ಬರೀ ಟ್ಯೂಬ್‍ಗಳ ಆಸರೇಲೇ ಬದುಕಿತ್ತು. ನಂತರವೇ ಧೈರ್ಯ ಪಿಡಿಯಾಟ್ರಿಷಿಯನ್ ಕಡೆಯಿಂದ ಬಂದದ್ದು. ಆಹಾರ ಇನ್ನಾರು ತಿಂಗಳು ಸರಿಯಾಗಿ ನೋಡ್ಕೋ ಬೇಕು - 'ನಾನು ಈ ದೇಶದಲ್ಲಿ ನೋಡದೇ ಇರೋ ಅದ್ಯಾವುದೋ ಬ್ಯಾಕ್ಟೀರಿಯಾ ಇದಕ್ಕಿತ್ತು! ಅದನ್ನು ಕಂಡು ಹಿಡಿಯುವದೇ ಕಷ್ಟವಾಯಿತು. ಇಲ್ದಿದ್ರೆ ಮಗು ಮೂರು ದಿನಕ್ಕೆ ಸರಿಯಾಗ್ತಿತ್ತು!...' ಎಂದರು.</p>
		<p>ಅನೇಕ ತಿಂಗಳು ಕಳೆಯುವುದರಲ್ಲಿ ಎಲ್ಲಾ ಸಮಸ್ಥಿತಿಗೆ ಮರಳಿತು. ಮಕ್ಕಳ ಆರೋಗ್ಯ ಪುಷ್ಕಳವಾಗಿ ಸುಧಾರಿಸಿತು. ದಿನವೆಲ್ಲಾ ಮಕ್ಕಳಿಗೆ ತಿನ್ನಿಸೋದರಲ್ಲಿ, ಡೈಪರ್ ಬದಲಾಯಿಸೋದ್ರಲ್ಲಿ, ಅಡಿಗೆ ಮಾಡಿಡೋದರಲ್ಲಿ ಯಾವ ಸಂಭ್ರಮವೂ, ಆತಂಕವೂ ಕಾಣಲಿಲ್ಲ. ಗುರಿಯೂ ಇರಲಿಲ್ಲ, ಆಗಲೇ ಊರಿನಿಂದ ಕಾಗದವೂ<br /><em>ಅಮೆರಿಕನ್ನಡದ ಕತೆಗಳು/೧೪೪</em><br /><sub> </sub><br /><em>ಅಮೆರಿಕನ್ನಡದ ಕತೆಗಳು/೧೪೫</em><br />ಬಂತು. 'ನೀವು ಏಳು ವರ್ಷದ ಮೇಲೆ ಅಪರೂಪಕ್ಕೆ ಬಂದು, ರಜ ಮುಗಿಯುವ ಮೊದಲೇ ಹೊರಟು ಬಿಟ್ಟಿದ್ದು ಇಲ್ಲಿ ನಮಗೆಲ್ಲಾ ಬಹಳ ಬೇಸರವಾಗಿದೆ. ನಿಮಗಾಗಿ ನಾವು ಎಷ್ಟೋ ಸಂಭ್ರಮದಿಂದ ಇನ್ನೂ ಏನೇನೋ ಪ್ರೋಗ್ರಾಂ ಹಾಕಿಕೊಂಡಿದ್ದೆವು. ಒಂದುವಾರ ಮುಂಚೆಯೇ ಹೊರಟು ಹೋದ್ದರಿಂದ ಎಲ್ಲಾ ನಿರಾಶೆಯಾಗಿ ಹೋಯಿತು. ಮತ್ತೆ ಆದಷ್ಟು ಬೇಗ ಹೇಗಾದರೂ ಬಂದರೆ ನಮಗೆಲ್ಲಾ ಸಮಾಧಾನ. ನೀವು ಕೊಟ್ಟ ಉಡುಗೊರೆಗಳು ಅದೆಷ್ಟು ಚೆನ್ನಾಗಿವೆ ಎಂದರೆ ಅವನ್ನು ಮುಟ್ಟಿದರೂ ಎಲ್ಲಿ ಹಳತಾಗುತ್ತದೆಯೋ ಎಂದು ಶೋಕೇಸಿನಲ್ಲಿ ಇಟ್ಟಿದ್ದೇವೆ. ಬಂದವರಿಗೆಲ್ಲಾ ಅದನ್ನು ತೋರಿಸಿ ನಿಮ್ಮ ಬಗ್ಗೆ ಹೇಳುವುದೊಂದೇ ನಮಗೆ ಉಳಿದಿರೊ ಸಮಾಧಾನ. ಖಂಡಿತಾ ಈ ಸಾರಿಯ ಹಾಗೆ ಮಾಡಬೇಡಿ. ಆಲೋಚಿಸಿ, ಪ್ಲಾನ್ ಮಾಡಿ ಒಂದು ತಿಂಗಳಾದರೂ ಇದ್ದು ಹೋಗೋ ಹಾಗೆ ಮಕ್ಕಳ ಎಲ್ಲಾ ಆಹಾರ ಔಷಧ, ತಗೊಂಡು ಬಂದುಬಿಡಿ. ಆವೇಳೆಗೆ ಮಕ್ಕಳು ಇನ್ನೂ ಸ್ವಲ್ಪ ದೊಡ್ಡವರಾಗಿರುತ್ತಾರಲ್ಲಾ...! ನಿಮ್ಮ ಪ್ರೀತಿಯ. ಕಾಗದ ಓದುತ್ತಿದ್ದ ಹಾಗೆಯೇ ಕಣ್ಣಲ್ಲಿ ನೀರೂ ನೆರೆದುಬಿಟ್ಟಿತು! ನೆರೆ ಉಕ್ಕಿ ಹರಿದ ಹನಿಯಲ್ಲಿ ಸಣ್ಣ ಪ್ರತಿಬಿಂಬ ಅವಳಿಗೆ ಕಂಡಿತು. ಸಂಭ್ರಮದಿಂದ ಬೆಳಗಿನ ಝಾವಕ್ಕೆ ಎದ್ದಿದ್ದಾಳೆ. ನಿದ್ದೆಗಣ್ಣಲ್ಲಿ ಮಕ್ಕಳನ್ನು ಬೇಬಿಸಿಟರ್ ಬಳಿ ಕಾರ್‍ಸೀಟಲ್ಲಿ ತುರುಕಿ ರವಾನಿಸಿದ್ದಾಳೆ. ಶಾಪಿಂಗ್ ಮಾಡಿ ರಾಶಿ ಸಾಮಾನು ಕಾರಲ್ಲಿ ತುಂಬಿ ತುರುಕುತ್ತಿದ್ದಾಳೆ. ಹಿಗ್ಗು ಮುಕ್ಕುತ್ತಿದ್ದಾಳೆ. ಏನು ಥ್ರಿಲ್ ಊರಿಗೆ ಹೋಗೋ ಮುಂದೆ!</p>
		<p>ಸಂಜೆ ಸುಬ್ಬು ಮನೆಗೆ ಬಂದಾಗ ಭೂಮಿಯಿಂದ ಇದ್ದಕ್ಕಿದ್ದಂತೆಯೇ ಒಡೆದ ಮೊಳಕೆಯಾಗಿದ್ದಳು...... " ಊರಿಂದ ಕಾಗ್ದ ಬಂದಿದೆ. ಬಾಳ ಬೇಜಾರು ಮಾಡ್ಕೊಂಡಿದ್ದಾರೆ..... ಮುಂದಿನ ವಿಂಟರ್‍ಗೆ ಪ್ರೋಗ್ರಾಮ್ ಹಾಕಿದರೆ ಹೇಗೆ....?</p>
		<p>ಸುಬ್ಬು ಸ್ಥಬ್ದ!</p>
		<p>ನಗು ತಡಿಯೋಕಾಗ್ದೆ ನಾನು ಓಡಿ ಬಂದುಬಿಟ್ಟೆ!</p>
		<p class="quote-author"><strong><em>ನೀಳಾದೇವಿ</em></strong>(ಬೆಂಗಳೂರು, ಭಾರತ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಕಂದುಬಣ್ಣ ಕಪ್ಪುಕೂದಲು</h1>
		<p>ಅಂದು ಸಂಜಯ್ ಸ್ಕೂಲಿಗೆ ಹೋದೊಡನೆ ಅವನ ಸ್ನೇಹಿತರೆಲ್ಲ ಅವನನ್ನು ಮುತ್ತಿಹಾಕಿಕೊಂಡು ಒಬ್ಬೊಬ್ಬರೂ ಒಂದೊಂದು ಪ್ರಶ್ನೆ ಕೇಳತೊಡಗಿದರು.</p>
		<p class="myquote">"ನೀನು ಅಮೆರಿಕಾಗೆ ಹೋಗ್ತೀಯಾ?"<br />
			"ಪ್ಲೇನಿನಲ್ಲಿ ಹೋಗ್ತೀಯಾ? ಭಯ ಆಗಲ್ಲವಾ ನಿನಗೆ"<br />"ಭಯ ಯಾಕೋ, ಜುಂ ಅಂತ ಪ್ಲೇನಿನಲ್ಲಿ ಹೋಗೋಕೆ?"</p>
			<p>"ನಮ್ಮಪ್ಪನೂ ಅಮೆರಿಕದಲ್ಲಿ ಇದ್ದಿದ್ದರೆ ಚೆನ್ನಾಗಿತ್ತು. ನಾನೂ ಅಲ್ಲಿಗೆ ಹೋಗಬಹುದಿತ್ತು. ನೀನೇ <en>lucky</en> ಕಣೋ , ಸಂಜಯ್ !"</p>
			<p>ಸಂಜಯ್‍ಗೆ ಅವನು ಅದೃಷ್ಟವಂತನೋ ಅಲ್ಲವೋ ಗೊತ್ತಿರಲಿಲ್ಲ. ಆದರೆ ಈಗ ತನ್ನ ಸಹಪಾಠಿಗಳ ನಡುವೆ ಮಾತ್ರ ತಾನು ಸ್ಪೆಷಲ್ ಎನಿಸಿತ್ತು. ಅವರೆಲ್ಲರ ಮಧ್ಯೆ ತಾನು ಹೀರೋ ಎನ್ನುವ ಭಾವನೆ. ಇಲ್ಲದಿದ್ದರೆ, ಆ ಊರಿನ ಆರು ವರ್ಷದ ಹುಡುಗರಲ್ಲಿ ಎಷ್ಟು ಜನ ಮಕ್ಕಳು ಪ್ಲೇನಿನಲ್ಲಿ ಹೋಗಿದ್ದಾರೆ? ಹೋಗುವುದು ಇರಲಿ, ಎಷ್ಟೋ ಮಕ್ಕಳು ವಿಮಾನವನ್ನು ಹತ್ತಿರದಿಂದ ನೋಡಿರುವುದೂ ಸಾಧ್ಯವಿಲ್ಲ. ಸಂಜಯ್ ವಿಮಾನವನ್ನು ನೋಡಿದ್ದೂ ಕೂಡ ಅವರ ಅಪ್ಪ ಅಮೇರಿಕಾಗೆ ಹೋದಾಗ ಮಾತ್ರ.</p>
			<p>ಅವನ ತಂದೆ ಜಗನ್ನಾಥ್ ಪೋರ್ಟ್‍ಲೆಂಡ್, ಅರೆಗನ್‍ಗೆ ಹೊರಟು ಎರಡು ವರ್ಷವಾಗಿತ್ತು. ಹೋಗಿ, ಅಲ್ಲಿ ಎಲ್ಲಾ ಒಂದು ಹದಕ್ಕೆ ಬಂದು, ತಮಗೆ ಒಂದು ಒಳ್ಳೆಯ ಕೆಲಸ ಸಿಕ್ಕಮೇಲೆ ಈಗ ಹೆಂಡತಿ ಮತ್ತು ಸಂಜಯ್‍ನನ್ನು ಕರೆಸಿಕೊಳ್ಳುತ್ತಿದ್ದರು. ಸಂಜಯ್‍ಗೇನೋ ಹೋಗಲು ಬಹಳ ಉತ್ಸಾಹವಿದ್ದರೂ, ತಾಯಿ ಸೀತಾ ಮಾತ್ರ ಒಮ್ಮೊಮ್ಮೆ ಬೇಜಾರುಪಟ್ಟುಕೊಳ್ಳುತ್ತಿದ್ದರು. ಅವರು ಅಜ್ಜಿಯ ಹತ್ತಿರ ಮಾತಾಡುವಾಗ ಅತ್ತಿದ್ದೂ ಉಂಟು. ಅದು ಏಕೆಂದು ಸಂಜಯ್‍ಗೆ ಸರಿಯಾಗಿ ಗೊತ್ತಿರಲಿಲ್ಲ. "ಇಲ್ಲೇ ಎಲ್ಲ ಚೆನ್ನಾಗಿತ್ತು. ಒಳ್ಳೆಯ ಕೆಲಸ, ಮನೆ, ಆಳುಕಾಳು, ಆಸ್ತಿ-ಪಾಸ್ತಿ. ಇರೋನೊಬ್ಬ ಮಗ, ಈಗ ಯಾಕೆ ಆ ದೂರದೇಶಕ್ಕೆ ಹೋಗಬೇಕು? ನಮಗೂ ವಯಸ್ಸಾಗಿರೋ ಕಾಲದಲ್ಲಿ ಮಗ, ಸೊಸೆ, ಮೊಮ್ಮಗ ಎಲ್ಲಾ ಹತ್ತಿರದಲ್ಲೇ ಇದ್ರೆ ಚೆನ್ನಾಗಿರೋಲ್ವೇ?" ಅಜ್ಜಿ ಹೇಳುತ್ತಿದ್ದರು. ಆಮೇಲೆ ಸಂಜಯ್‍ನನ್ನು ತಬ್ಬಿಕೊಂಡು "ನಿನಗೆ ನಮ್ಮನ್ನೆಲ್ಲಾ ಬಿಟ್ಟಿರೋದಕ್ಕೆ ಬೇಜಾರಾಗೋಲ್ಲವೇ ಮರಿ?" ಎಂದು ಕೇಳಿದ್ದರು. ಅದೆಲ್ಲಾ ಈಗಲೇ ಹೇಗೆ ತಿಳಿಯುತ್ತೆ? ಬಿಟ್ಟು ಹೋದಮೇಲೆ ತಾನೆ ಗೊತ್ತಾಗೋದು! ಅದೂ ಅಲ್ಲದೇ ಈಗ ಸಂಜಯ್ ಮನಸ್ಸಿನ ತುಂಬಾ ಪ್ಲೇನಿನಲ್ಲಿ ಹೋಗೋದು, ಹೋದಮೇಲೆ ತುಂಬಾ ಆಟದ ಸಾಮಾನು ತೆಗೆದಿಟ್ಟಿದ್ದಾರಂತಲ್ಲಾ ಅವನ ಅಪ್ಪ, ಅದನ್ನು ನೋಡಿ, ಆಟ ಆಡೋದು- ಇದರ ಯೋಚನೆಗಳು ಮಾತ್ರ ತುಂಬಿತ್ತು. ಹಿಂದೆ ಬಿಟ್ಟು ಹೋಗುವುದರ ಮೇಲಿರಲಿಲ್ಲ ಅವನ ಮನಸ್ಸು, ಮುಂದೆ ಏನೋ ಕಾದಿದೆ ಎನ್ನುವುದರ ಮೇಲಿತ್ತು.</p>
			<p>ಬೆಂಗಳೂರಿನ ವಿಮಾನ ನಿಲ್ದಾಣದಲ್ಲಿ ಅಮ್ಮ ಹೇಳಿದವರಿಗೆಲ್ಲ <en>bye-bye</en> ಹೇಳಿ, ಅಜ್ಜಿ "ನನಗೆ ಕಾಗದ ಬರಿ" ಎಂದು ಕೇಳಿದಾಗ ಹೂಂ ಎಂದು ತಲೆ ಅಲ್ಲಾಡಿಸಿ, ಅಮ್ಮನ ಕೈಹಿಡಿದು ಪ್ಲೇನ್ ಹತ್ತಿದ. <en>Indian Airlines</en> ಆ ವಿಮಾನ ಬಣ್ಣ ಬಣ್ಣವಾಗಿ ಬಲು ಚೆನ್ನಾಗಿ ಕಂಡಿತ್ತು. ಆ ದೊಡ್ಡ ವಿಮಾನ ಹಕ್ಕಿಯಂತೆ ಮೇಲೆ ಹಾರಿದಾಗ ಮೆಲ್ಲಮೆಲ್ಲನೆ ವಿಮಾನ ನಿಲ್ದಾಣ, ಅಲ್ಲಿಯ ಜನ, ಕಾರುಗಳು, ಬೆಂಗಳೂರು, ಸುತ್ತಮುತ್ತಲಿನ ಹೊಲಗದ್ದೆಗಳು, ಗಿಡಮರಗಳು ಎಲ್ಲ ಸಣ್ಣದಾಗತೊಡಗಿತು. ಆಮೇಲೆ ಕಣ್ಣಿಗೆ ಕಾಣದಷ್ಟು ಸಣ್ಣದಾಗಿ ಕರಗಿಹೋಗಿತ್ತು. ವಿಮಾನದೊಳಗಿನ ಸೀಟುಗಳು, ಸೀಟ್‍ಬೆಲ್ಟ್, ಮುಂದಿನ ಸೀಟಿನ ಬೆನ್ನಿಗಂಟಿದ್ದ ಟ್ರೇ, ಅಲ್ಲಿ ಕೊಡುವ ಹಣ್ಣಿನ ರಸ, ಊಟ, ತಿಂಡಿ, 'ಸೀಟ್ ಬೆಲ್ಟ್ ಹಾಕಿಕೊಳ್ಳಿ', 'ಸಿಗರೇಟ್ ಸೇದಬೇಡಿ' ಇತ್ಯಾದಿ, ಗಗನ ಸಖಿಯರು ಎಲ್ಲವೂ ಹೊಸದಾಗಿ ಕಂಡಿತ್ತು. ಎಲ್ಲವನ್ನೂ ಬೆರಗುಬೆರಗಾಗಿ ನೋಡುತ್ತಿದ್ದ ಸಂಜಯ್‍ಗೆ ಬೊಂಬಾಯಿ ತಲುಪಿ ವಿಮಾನದಿಂದ ಇಳಿಯುವ ಹೊತ್ತಾಗಿದ್ದು ಗಮನಕ್ಕೇ ಬಂದಿರಲಿಲ್ಲ.</p>
			<p>ಅಂದು ರಾತ್ರಿ ಬೊಂಬಾಯಿಯಲ್ಲಿ ಹತ್ತಿದ <en>Air India</en> ೭೪೭, ಮುಂಚೆ ಅವನು ಬಂದ ವಿಮಾನಕ್ಕಿಂತ ದೊಡ್ಡದಾಗಿದ್ದರೂ ಅವನಿಗೆ ವಿಮಾನ ಮತ್ತು ಅದರಲ್ಲಿ ಹಾರುವುದು ಈಗ ಅಷ್ಟೇನು ಹೊಸದಾಗಿರಲಿಲ್ಲ ವಾದ್ದರಿಂದಲೋ ಅಥವಾ ಒಂದಿನದ ಪ್ರಯಾಣದಿಂದ ಆಯಾಸದಿಂದಲೋ, ಅವನು ಈಗ ಅಷ್ಟೇನು ಆಸಕ್ತಿ ತೋರಿಸಲಿಲ್ಲ. ಪ್ರಯಾಣದ ಹೆಚ್ಚಿನ ಭಾಗವನ್ನು ನಿದ್ದೆ ಮಾಡುತ್ತಾ ಕಳೆದ. <en>New York</en> ತಲುಪಿದ ವೇಳೆಗೆ ಅವನಿಗೆ ತುಂಬಾ ಸುಸ್ತಾಗಿತ್ತು.</p>
			<p><en>New York</en> ನಿಂದ ಪೋರ್ಟ್‍ಲೆಂಡ್ ವರೆಗಿನ ಪ್ರಯಾಣವಂತೂ ತುಂಬ ಬೇಜಾರು ತರಿಸಿತ್ತು, ಸಂಜಯ್‍ಗೆ. ಮತ್ತೆ ಅದೇ ಸೀಟ್ ಬೆಲ್ಟ್, ಅದೇ <en>sign</en>ಟಿಗಳು, ಅದೇ ಹಾರಾಟ. ಆದರೆ ಒಂದೇ ವ್ಯತ್ಯಾಸ. ಈ ವಿಮಾನದಲ್ಲಿ ಪ್ರಯಾಣ ಮಾಡುವವರು, ಗಗನಸಖಿಯರು, ವಿಮಾನ ಚಾಲಕರು ಎಲ್ಲರೂ ಅಮೆರಿಕನ್ನರು. ಅವರು ಆಡುತ್ತಿದ್ದ ಭಾಷೆ ಇಂಗ್ಲೀಷೇ ಅದರೂ ಅದು ಸಂಜಯ್‍ಗೆ ಅರ್ಥ ಆಗಲು ಸ್ವಲ್ಪ ಕಷ್ಟ ಆಯಿತು. ಅಂತೂ ಪೋರ್ಟ್‍ಲೆಂಡ್ ತಲುಪಿ ಅಪ್ಪನನ್ನು ನೋಡಿದ ಕೂಡಲೇ ಅವನ ನಿದ್ದೆ, ಸುಸ್ತು, ಬೇಜಾರು, ಆಯಾಸ ಎಲ್ಲಾ ಹಾರಿಹೋಯಿತು. ಓಡಿಹೋಗಿ ತಬ್ಬಿಕೊಂಡು "ಮನೆಗೆ ಹೋಗೋಣ ಬೇಗ. ನಾನು <en>Toys</en> ನೋಡಬೇಕು. ಬೇಗ ಹೋಗೋಣ .... ಬೇಗ ಹೋಗೋಣ " ಎಂದು ಕೂಗಾಡಿದ ಸಂಜಯ್!</p>
			<p>ಅಪ್ಪನ ಮುಖದಲ್ಲೂ ಸಂತೋಷ ಕುಣಿಯುತ್ತಿತ್ತು. ಅವರ ಪೆಟ್ಟಿಗೆ, ಚೀಲ ಇತ್ಯಾದಿಗಳನ್ನು ಕಾರಿನಲ್ಲಿಟ್ಟು ಮನೆಯ ಕಡೆಗೆ ಹೊರಟರು. ಸಂಜಯ್ ಅಷ್ಟು ದೊಡ್ಡ ಕಾರನ್ನು ನೋಡೇ ಇರಲಿಲ್ಲ. ಮುಂಚೆ ಬೆಂಗಳೂರಿನಲ್ಲಿದ್ದ <en>Fiat</en> ಕಾರು ಇದರಲ್ಲಿ ಅರ್ಧ ಇತ್ತೇನೋ! ಸಂಜಯ್ ಕಿಟಕಿಯಿಂದಾಚೆ ಎಲ್ಲವನ್ನೂ ಕುತೂಹಲದಿಂದ ನೋಡುತ್ತಿದ್ದ. ಎಷ್ಟೋಂದು ಕಾರುಗಳು! ಅಪ್ಪನ ಕಾರು ದೊಡ್ಡ ರಸ್ತೆಯನ್ನು ಇಳಿದು, ಸಣ್ಣ ರಸ್ತೆಗಳಲ್ಲಿ ಸಾಗಿ ಒಂದು ಎತ್ತರದ ಕಟ್ಟಡದ ಬಳಿ ನಿಂತುಕೊಂಡಿತು. ಕಾರಿಳಿದು ಓಡಿದ ಸಂಜಯ್. "ತಾಳು, ಸಂಜಯ್. ನಾನಿರುವುದು ಎಂಟನೇ ಫ್ಲೋರ್. ಎಲಿವೇಟರ್ ನಲ್ಲಿ ಹೋಗೋಣ, ತಾಳು" ಅಪ್ಪ ಹೇಳಿದರು. ತಮ್ಮ ಮನೆಗೆ ಹೋಗಲು ಎಲಿವೇಟರ್!! ಸಂಜಯ್‍ಗೆ ತುಂಬಾ ಸಂತೋಷವಾಗಿತ್ತು. ಎಲಿವೇಟರ್ ಹಳೆಯದಾಗಿದ್ದು, ತುಂಬಾ ನಿಧಾನವಾಗಿ ಹೋಗುತ್ತಿತ್ತು. ಆದರೆ ಸಂತೋಷದಿಂದ ಕುಣಿಯುತ್ತಿದ್ದ ಸಂಜಯ್‍ಗೆ ಅದು ಗಮನಕ್ಕೆ ಬರಲಿಲ್ಲ! ಅಪ್ಪ ಸಂಜಯ್‍ನ ಕೈ ಹಿಡಿದು ಅವನ ರೂಮಿಗೆ ಕರೆದೊಯ್ದರು. ಅವನಿಗೆಂದೇ ಪುಟಾಣಿ ಹಾಸಿಗೆ, ಚಿಕ್ಕ ಬೀರು, <en>shelf</en> ತುಂಬಾ ಆಟದ ಸಾಮಾನುಗಳು! ಅಪ್ಪ ಅಲ್ಲೇ ಕಾರ್ಪೆಟ್ ಮೇಲೆ ಅವನ <en>train set</en> ಜೋಡಿಸಿ ಸಿದ್ಧವಾಗಿಟ್ಟಿದ್ದರು. ಸಂಜಯ್ ಬಟನ್ ಒತ್ತಿದ ಕೂಡಲೇ "ಚೂ... ಚೂ... ಎಂದು ಓಡಲಾರಂಭಿಸಿತು ಅದು. ಸಂಜಯ್ ಚಪ್ಪಾಳೆ ತಟ್ಟಿ ಅದರ ಸುತ್ತ ತಾನೂ ಓಡಿದ. ಅಪ್ಪ, ಅಮ್ಮ ಸಂತೋಷದಿಂದ ನಕ್ಕರು. ಸಂಜಯ್ ಇಷ್ಟೊಂದು ಆಟದ ಸಾಮಾನುಗಳನ್ನು ಎಂದೂ ನೋಡೇ ಇರಲಿಲ್ಲ. ವಿಧವಿಧದ ಕಾರುಗಳು, ಟ್ರಕ್ಕುಗಳು, ಪ್ಲೇನುಗಳು. ಬಣ್ಣಬಣ್ಣದ <en>blocks, Lego</en> seಣ ಎಲ್ಲಾ ಒಂದು ಕಡೆ ಇತ್ತು..</p>
			<p>ಪುಟ್ಟ ಪುಟ್ಟ ಪುಸ್ತಕಗಳನ್ನು ಅವನ ಟೇಬಲ್ ಮೇಲೆ ಇಟ್ಟಿದ್ದರು. ಸಂಜಯ್ ಒಂದು ಪುಸ್ತಕವನ್ನು ತೆಗೆದುಕೊಂಡು <en>"The Lion and the Mouse"</en> ಎಂದು ಓದಿದ. ಅಪ್ಪನಿಗೆ ಆಶ್ಚರ್ಯ, ಎಷ್ಟು ಚೆನ್ನಾಗಿ ಇಂಗ್ಲೀಷ್ ಓದ್ತಾನೆ ಅಂತ!</p>
			<p>"ಸಂಜಯ್ ಅವನ ಕ್ಲಾಸಿನಲ್ಲೇ ೧sಣ. ಇಂಗ್ಲೀಷ್ ಓದೋಕೆ, ಬರೆಯೋಕೆ, ಮಾತಾಡೋಕೆ ಎಲ್ಲ ಚೆನ್ನಾಗಿ ಬರುತ್ತೆ" ಅಂತ ಅಮ್ಮ ಹೇಳಿದರು. "ಹೌದಾ ಸಂಜಯ್? ಎಷ್ಟು ಜಾಣ ನೀನು! ಇಲ್ಲೂ ಸ್ಕೂಲಿಗೆ ಹೋಗ್ತೀಯಾ? ನಿನ್ನ ಇಲ್ಲೇ ಹತ್ತಿರದಲ್ಲಿರುವ ಸ್ಕೂಲಿಗೆ ಸೇರ್ಸಿದೀನಿ. ಸೋಮವಾರದಿಂದ ಹೋಗುವಿಯಂತೆ" ಎಂದರು ಅಪ್ಪ.</p>
			<p>ಆ ಎರಡು ದಿನಗಳನ್ನು ಸಂಜಯ್ ತನ್ನ ಆಟದ ಸಾಮಾನುಗಳ ಜೊತೆ ಆಡುತ್ತಾ ಕಳೆದ. <en>T.V</en>ಯಲ್ಲಿ ಬರುತ್ತಿದ್ದ <en>Sesame Street, Romper Room,</en> ಇತ್ಯಾದಿ ಎಲ್ಲ ಚೆನ್ನಾಗೇ ಕಂಡರೂ, ಸರಿಯಾಗಿ ಅರ್ಥವಾಗದಿದ್ದ ಕಾರಣ ಅವನಿಗೆ ಅಷ್ಟಾಗಿ ಹಿಡಿಸಲಿಲ್ಲ. ಆಟದ ಸಾಮಾನುಗಳೇ ಪ್ರಾಣವಾಗಿದ್ದವು. "ಅಜ್ಜಿಗೆ ಕಾಗದ ಬರೆಯುತ್ತಿದ್ದೀನಿ. ನೀನು ಬರೆಯುತ್ತೀಯಾ?" ಎಂದು ಅಮ್ಮ ಕೇಳಿದಾಗ "ಇಲ್ಲಪ್ಪಾ.. ನಾನು ಆಟ ಆಡಿಕೊಳ್ಳಬೇಕು..." ಎಂದು ನಿರ್ಲಕ್ಷ್ಯವಾಗಿ ಹೇಳಿ ತನ್ನ ರೂಮಿಗೆ ಓಡಿದ್ದ.</p>
			<p>ಸೋಮವಾರ ಓಡುತ್ತ ಬಂದಿತು. ಬೆಳಗಾಗೆದ್ದು ಅಮ್ಮ, ಅಪ್ಪ, ಸಂಜಯ್ ಸಿದ್ಧವಾಗಿ ಸ್ಕೂಲಿಗೆ ಹೋದರು. ಅಪ್ಪ, ಅಮ್ಮ ಟೀಚರ್ ಹತ್ತಿರ ಮಾತಾಡುತ್ತಿದ್ದಾಗ, ಟೀಚರ್ ಕಷ್ಟಪಟ್ಟು, ನಿಧಾನವಾಗಿ "ಸ್ಯಾನ್...ಜೇ...ಜ್ಯಾಗ್...ಅನ್...ಆಥ್" ಎಂದು ಅವನ ಹೆಸರು ಹೇಳಿದಾಗ ಸಂಜಯ್‍ಗೆ ನಗು ತಡೆಯಲಾಗಲಿಲ್ಲ! ಅಷ್ಟು ದೊಡ್ಡವರಾಗಿದ್ದಾರೆ, ತನ್ನ ಹೆಸರು ಹೇಳುವುದಕ್ಕೇ ಬರುವುದಿಲ್ಲ!!</p>
			<p>"ನಾವು ಅವನನ್ನು ಜೇ ಎಂದು ಕರೆಯುತ್ತೇವೆ. ಪರ್ವಾಗಿಲ್ಲವಾ? ಅವನ ರೂಮ್ ನಂಬರ್ ೧೭. ನಾನು ಮತ್ತು ನನ್ನ ಜೊತೆ ನನಗೆ ಸಹಾಯ ಮಾಡಲು <en>Mrs.</en>. ಸ್ಮಿತ್ ಇರ್ತಾರೆ. ೧೧.೩೦ಗೆ ಕ್ಲಾಸ್ ಮುಗಿಯುತ್ತೆ. ಬಂದು ಕರ್ಕೊಂಡು ಹೋಗಿ" ಎಂದು ಅಮ್ಮನಿಗೆ ಹೇಳಿದರು ಟೀಚರ್. <en>"Come on, Jay. I am Mrs.Ford. I will take you to your room."</en>ಎಂದು ಅವನನ್ನು ಕ್ಲಾಸಿಗೆ ಕರೆದುಕೊಂಡು ಹೋದರು ಟೀಚರ್.</p>
			<p>ಸಂಜಯ್ ತನ್ನ ಕ್ಲಾಸ್ ರೂಮಿನಲ್ಲಿ ಸುತ್ತ ಕಣ್ಣಾಡಿಸಿದ. ಇಲ್ಲೂ ಎಷ್ಟೋಂದು ಣoಥಿs! ಚಿಕ್ಕ ಚಿಕ್ಕ ಕುರ್ಚಿ-ಮೇಜುಗಳು, ಗೋಡೆಯ ತುಂಬ ಬಣ್ಣ ಬಣ್ಣದ ಚಿತ್ರಗಳು, <en>A,B,C,D,</en> ... ಎಲ್ಲ ಅಂಟಿಸಿತ್ತು. ಬೀರುವಿನ ತುಂಬ ಬಣ್ಣದ ಪುಸ್ತಕಗಳು, ಪೆನ್ಸಿಲ್ಲುಗಳು, ಕ್ರೇಯಾನುಗಳು... ಟೀಚರ್ ಈಗ ಯಾವುದೋ ಹಾಡು ಹೇಳಿಕೊಡುತ್ತಿದ್ದರು. ಸಂಜಯ್‍ಗೆ ಅದು ಹೊಸ ಹಾಡು, ಹಾಡಲು ಗೊತ್ತಿಲ್ಲ. ಏನು ಮಾಡಲು ತೋಚದೆ ಸುತ್ತ ಇದ್ದ ಹುಡುಗರನ್ನು ನೋಡತೊಡಗಿದ.</p>
			<p>ಇದ್ದಕ್ಕಿದ್ದಂತೆ ಹಾಡು ಮುಗಿಯಿತು. <en>"O.K</en>... ಯಾರ್ಯಾರು <en>Painting center</en>ಗೆ ಹೋಗಬೇಕೋ ಕೈ ಎತ್ತಿ" ಎಂದರು ಟೀಚರ್.</p>
			<p>ಕೆಲವು ಮಕ್ಕಳು ಕೈ ಎತ್ತಿದರು. ಹೇಳಿದ್ದು ಸರಿಯಾಗಿ ಅರ್ಥವಾಗದಿದ್ದರೂ ಉಳಿದ ಮಕ್ಕಳಂತೆ ತಾನೂ ಬಲಗೈ ಎತ್ತಿದ ಸಂಜಯ್. ಅವನು ಗುಂಪಿನಲ್ಲಿ ಹಿಂದೆ ಇದ್ದ, ಆದ್ದರಿಂದ ಎಲ್ಲರ ಕೈಗಳೂ ಅವನಿಗೆ ಕಾಣುತ್ತಿತ್ತು. ಎಲ್ಲರದ್ದೂ ಬಿಳಿಯ ಬಣ್ಣದ ಕೈಗಳು... ತನ್ನ ಕೈ ಮಾತ್ರ ಕಂದು ಬಣ್ಣದ್ದು... ಅವನಿಗೇ ಅರಿವಿಲ್ಲದಂತೆ ಅವನ ಕೈ ಕೆಳಗಿಳಿಯಿತು. ಬಲಗೈಯನ್ನು ಎಡಗೈಯೊಳಗೆ ಸೇರಿಸಿ ಕೈಕಟ್ಟಿ ಕುಳಿತ ಸಂಜಯ್- ತನ್ನ ಕಂದು ಬಣ್ಣದ ಕೈಯನ್ನು ಮುಚ್ಚಿಡುವ ರೀತಿಯಲ್ಲಿ.</p>
			<p>ಇದಾವುದರ ಅರಿವಿಲ್ಲದೆ ಟೀಚರ್ <en>"O.K</en>.... ನೀವಿಷ್ಟು ಜನ ಪೇಯಿಂಟಿಂಗ್ ಸೆಂಟರ್‍ಗೆ ಹೋಗಿ" ಎಂದು ಆರು ಮಕ್ಕಳನ್ನು ಪಕ್ಕದ ಕೋಣೆಗೆ ಕಳುಹಿಸಿದರು. ಕ್ಲಾಸಿನಲ್ಲಿ ಇನ್ನೂ ನಾಲ್ಕು ಸೆಂಟರ್‍ಗಳು ಇದ್ದು ಸಂಜಯ್‍ಗೆ <en>Listening Centre</en> ಸಿಕ್ಕಿತು. ಅವನ ಕಿವಿಗೆ <en>earphones</en> ಜೋಡಿಸುತ್ತಾ  <en>Mrs. Smith</en> "ಈ ಇಂಡಿಯನ್ ಹುಡುಗನಿಗೆ ಇಂಗ್ಲೀಷ್ ಬರುತ್ತದೆಯೇ?" ಎಂದು ಟೀಚರ್ ಕೇಳಿದರು. "ನನಗೆ ಗೊತ್ತಿಲ್ಲ. <en>Test</en> ಮಾಡಲು ಇವತ್ತು ಸಮಯವಿರಲಿಲ್ಲ. ನಾಳೆ ನೋಡೋಣ." ಎಂದರು ಟೀಚರ್.</p>
			<p>ನನಗೆ ಇಂಗ್ಲೀಷ್ ಬರುತ್ತೆ ಎಂದು ಹೇಳಬೇಕೆನಿಸಿದರೂ ಯಾಕೋ ಸಂಜಯ್ ಬಾಯಿಂದ ಮಾತೇ ಹೊರಡಲಿಲ್ಲ. ಅಷ್ಟರಲ್ಲಿ ಅವನ ಕಿವಿಯಲ್ಲಿದ್ದ <en>earphone</en>ಗೆ ಜೀವ ಬಂದಿತ್ತು. ಯಾವುದೋ ಕಥೆಯನ್ನು ಹೇಳತೊಡಗಿತು ಅದು. ಮತ್ತೆ ಅದೇ ಅರ್ಥವಾಗದ ಇಂಗ್ಲೀಷ್‍ನಲ್ಲಿ! ನನಗೆ ಇಂಗ್ಲೀಷ್ ಬರುತ್ತೆ- ಆದರೆ ಯಾಕೆ ಇವರೆಲ್ಲ ಹೀಗೆ ಅರ್ಥವಾಗದ ರೀತಿಯಲ್ಲಿ ಮಾತಾಡುತ್ತಾರೆ? ಅವನಿಗೆ ಅವನ ಬೆಂಗಳೂರಿನ ಟೀಚರ್ <en>Miss</en>. ಶಾರದಾ ಹೇಳಿದ್ದರು "ನಿನ್ನ ಇಂಗ್ಲೀಷ್ ತುಂಬಾ ಚೆನ್ನಾಗಿದೆ. ನಿನಗೆ ಅಮೆರಿಕದಲ್ಲಿ ಒಂದು ಚೂರೂ ಕಷ್ಟ ಆಗುವುದಿಲ್ಲ" ಅಂತ, ಆದರೆ ... ಈಗ...?</p>
			<p>ಅಷ್ಟರಲ್ಲಿ ಗಂಟೆ ಬಾರಿಸಿತು. "ಎಲ್ಲರೂ ಗಲಾಟೆ ಮಾಡದೆ ಹೊರಗಡೆ ಹೋಗಿ" ಎಂದರು ಟೀಚರ್. ಎಲ್ಲ ಮಕ್ಕಳೂ ಜಾರುಬಂಡೆ, ಉಯ್ಯಾಲೆ ಇದ್ದ ಜಾಗಕ್ಕೆ ಓಡಿದರು. ಸಂಜಯ್ ಅವರನ್ನು ಹಿಂಬಾಲಿಸಿ ತಾನೂ ಹೋದ. ಅವನ ಜೊತೆ ಆಡಲು ಯಾರೂ ಇರಲಿಲ್ಲ. ಅಲ್ಲಿ ಆಡುತ್ತಿದ್ದ ಮಕ್ಕಳನ್ನೇ ನೋಡುತ್ತ ನಿಂತ. ಸ್ವಲ್ಪ ಹೊತ್ತಾದ ಮೇಲೆ ಒಬ್ಬಳ ಬಳಿಗೆ ಹೋಗಿ, "ನಾನೂ ನಿಮ್ಮ ಜೊತೆ ಆಡಲಾ?" ಎಂದು ಇಂಗ್ಲೀಷ್‍ನಲ್ಲಿ ಕೇಳಿದ. ಹೊಂಬಣ್ಣದ ಕೂದಲಿದ್ದ ಆ ಹುಡುಗಿ ಇವನ ಮಾತು ಅರ್ಥವಾಗದಂತೆ ಹುಬ್ಬು ಗಂಟಿಕ್ಕಿ ಇವನನ್ನೇ ನೋಡಿದಳು. ಅವಳ ನೀಲಿಯ ಕಣ್ಣುಗಳು ಮತ್ತಷ್ಟು ನೀಲಿಯಾದವು. ಅಷ್ಟರಲ್ಲಿ "ಲಿಂಡಾ,... ಬಾ ಇಲ್ಲಿ" ಎಂದು ಇನ್ನೊಬ್ಬ ಕರೆದಿದ್ದನ್ನು ಕೇಳಿ ಅವಳು ಓಡಿ ಹೋದಳು.</p>
			<p>ಯಾಕೆ ಹಾಗೆ ನೋಡಿದಳು ಅವಳು? ತಾನು ಹೇಳಿದ್ದು ಅವಳಿಗೆ ಅರ್ಥವಾಗಲಿಲ್ಲವೇ? ಸಂಜಯ್ ಏನು ಮಾಡಲೂ ತೋಚದೇ ಅಲ್ಲೇ ನಿಂತಿದ್ದ. ತನ್ನ ಹಳೆಯ ಸ್ಕೂಲ್ ಜ್ಞಾಪಕಕ್ಕೆ ಬಂತು. ಅಲ್ಲಿ ಎಷ್ಟು ಜನ ಸ್ನೇಹಿತರಿದ್ದರು. ಸ್ಕೂಲ್ ಪುಟ್ಟದಾಗಿದ್ದರೂ ಎಷ್ಟು ಚೆನ್ನಾಗಿತ್ತು. ಶಾರದಾ ಟೀಚರ್‍ಗೆ ತನ್ನ ಕಂಡರೆ ಎಷ್ಟು ಪ್ರೀತಿ ಇತ್ತು. ತಾನು ಯಾವಾಗಲೂ <en>1st</en> ಬರ್ತೀನಿ, ಎಷ್ಟು ಒಳ್ಳೆಯ ಹುಡುಗ ಅಂತ ಸದಾ ಹೇಳ್ತಾ ಇದ್ದರು... ಈಗ ರೂಮಿನ ಬಳಿ ನಿಂತಿದ್ದ ಹೊಸ ಟೀಚರ್‍ನ ನೋಡಿದ. ತನ್ನ ಹೆಸರು ಹೇಳೋಕೆ ಬರಲ್ಲ ಇವರಿಗೆ.... ಇವರೆಂಥಾ ಟೀಚರ್.. ಅವರು ಎಲ್ಲೋ ತುಂಬ ದೂರ ಇರುವಂತೆ ಭಾಸವಾಯಿತು ಸಂಜಯ್‍ಗೆ.</p>
			<p>ಮತ್ತೆ ಗಂಟೆ ಹೊಡೆಯಿತು. ಮಕ್ಕಳೆಲ್ಲಾ ರೂಮಿನೊಳಗೆ ಹೋಗಿ ಟೀಚರ್ ಸುತ್ತ ಕುಳಿತರು. ಟೀಚರ್ ಕತೆ ಹೇಳ ತೊಡಗಿದರು. ಕಷ್ಟಪಟ್ಟು ಅರ್ಥ ಮಾಡಿಕೊಳ್ಳಲು ಪ್ರಯತ್ನಿಸಿದ ಸಂಜಯ್. ಆದರೂ ಅರ್ಥವಾಗಲಿಲ್ಲ. ಎಲ್ಲರೂ ಕತೆ ಕೇಳ್ತಾ ಇದ್ದರು... ತಾನೊಬ್ಬನೇ ಇಲ್ಲಿ ಒಬ್ಬಂಟಿಗ ಎಂದೆನಿಸತೊಡಗಿತು.... ತಾನು ನೋಡಲು ಉಳಿದವರಂತೆ ಇಲ್ಲ.... ಆಡುವ ಮಾತು ಉಳಿದವರಂತೆ ಇಲ್ಲ.. ಮೈ ಬಣ್ಣ ಉಳಿದವರಂತೆ ಇಲ್ಲ... ತನ್ನ ಕೂದಲು ಉಳಿದವರಂತೆ ಇಲ್ಲ... ತಾನೊಬ್ಬ ಮಾತ್ರ ಬೇರೆ ಇಲ್ಲಿ. ತಾನು ಬೆಂಗಳೂರು ಬಿಟ್ಟು ಬರಬಾರದಾಗಿತ್ತು. ಅಪ್ಪಂಗೆ ಕಾಗದ<br /><em>ಅಮೆರಿಕನ್ನಡದ ಕತೆಗಳು/೧೫೦</em><br /><sub> </sub><br /><em>ಅಮೆರಿಕನ್ನಡದ ಕತೆಗಳು/೧೫೧</em><br />ಬರೆದು ಹೇಳಬೇಕಾಗಿತ್ತು- ನೀನೇ ಇಲ್ಲಿಗೆ ಬಂದುಬಿಡು. ನಾನು, ನೀನೂ, ಅಮ್ಮ, ಎಲ್ಲ ಒಟ್ಟಿಗೆ ಬೆಂಗಳೂರಲ್ಲೇ ಇರೋಣ- ಅಂತ. ಆದರೆ .... ಬೆಂಗಳೂರು ಮನೆಯಲ್ಲಿ ಎಲಿವೇಟರ್ ಇಲ್ಲ. ಇಷ್ಟೊಂದು ಆಟದ ಸಾಮಾನಿಲ್ಲ, ದೊಡ್ಡ ಕಾರಿಲ್ಲ, ಚಂದದ ಟಿ.ವಿ. ಇಲ್ಲ. ಆದರೇನಂತೆ ಅಲ್ಲಿ ತಾತ, ಅಜ್ಜಿ ಇದ್ದಾರೆ. ಪಕ್ಕದ ಮನೆ ರಾಜು ಇದ್ದಾನೆ. ಅವನೆಷ್ಟು ಒಳ್ಳೆಯವನು. ತಾನು ಹೇಳಿದ ಆಟ ಆಡ್ತಾನೆ ಅವನು. ತಾನು ಹೇಳಿದ್ದೆಲ್ಲಾ ಅರ್ಥ ಆಗುತ್ತೆ ಅವನಿಗೆ. ನಮ್ಮ ಕ್ಲಾಸಿನಲ್ಲಿ ಎಲ್ಲರಿಗೂ ಕರಿ ಕೂದಲು ಇತ್ತು. ಎಲ್ಲ ಒಂದೇ ರೀತಿ ಇದ್ದರು... ಆದರೆ ಇಲ್ಲಿ ಯಾಕೆ ಹೀಗೆ ಬೇರೆ ಬೇರೆ ಬಣ್ಣದ ಕೂದಲು?.... ಯಾಕೆ ಎಲ್ಲರೂ ಇಷ್ಟು ಬೆಳ್ಳಗಿದ್ದಾರೆ?....</p>
			<p>ತನ್ನದೇ ಯೋಚನೆಗಳಲ್ಲಿ ಮುಳುಗಿದ್ದ ಸಂಜಯ್‍ಗೆ ಟೀಚರ್ ಕತೆ ಮುಗಿಸಿದ್ದು ಗೊತ್ತೇ ಆಗಿರಲಿಲ್ಲ. ತಬ್ಬಿಬ್ಬಾಗಿ ಆಕಡೆ ಈಕಡೆ ನೋಡಿದ.</p>
			<p>ಟೀಚರ್ ಹೇಳುತ್ತಿದ್ದರು "<en>O.K</en> ಮತ್ತೆ ಸೆಂಟರ್ ಟೈಮ್. ಪೇಯಿಂಟಿಂಗ್ ಸೆಂಟರ್‍ಗೆ ಹೋಗುವವರೆಲ್ಲಾ ಕೈ ಎತ್ತಿ." ಈ ಸಲ ಸಂಜಯ್ ಕೈ ಎತ್ತಲಿಲ್ಲ. ಟೀಚರ್ ಆರು ಮಕ್ಕಳನ್ನು ಆರಿಸಿ ಸಾಲಾಗಿ ನಿಲ್ಲಿಸಿದರು. ಸುಮ್ಮನೆ ನಿಂತಿದ್ದ ಸಂಜಯ್ ಕಡೆ ನೋಡಿ "ಜೆ, ಯಾಕೆ ನೀನು ಸಪ್ಪಗಿದ್ದಿ? ಹುಷಾರಾಗಿದ್ದೀಯಾ?.... ನಾನು ಹೇಳಿದ್ದು ನಿನಗೆ ಅರ್ಥವಾಗುತ್ತೋ ಇಲ್ಲವೋ ನನಗಂತೂ ಗೊತ್ತಿಲ್ಲ". ಎಂದರು. ಆಮೇಲೆ ಏನನಿಸಿತ್ತೋ ಏನೋ, "ಎರಿಕ್, ನೀನು <en>Reading Center</en>ಗೆ ಹೋಗು. ಜೇನ <en>Painting Center</en>ಗೆ ಕಳಿಸೋಣ" ಎಂದು ಎರಿಕ್ ಇದ್ದ ಜಾಗದಲ್ಲಿ ಸಂಜಯ್‍ನ ನಿಲ್ಲಿಸಿದರು.</p>
			<p>ಸಂಜಯ್ <en>Painting Center</en>ಗೆ ಹೋಗಿ ಎಲ್ಲ ಮಕ್ಕಳಂತೆ ತಾನೂ <en>Painting Shirt</en>ನ್ನು ಹಾಕಿಕೊಂಡ ಎಲ್ಲರೂ ಈಸಲ್‍ನಲ್ಲಿ ಹರಡಿದ್ದ ಕಾಗದದ ಮೇಲೆ <en>paint</en> ಮಾಡತೊಡಗಿದರು. ಸಂಜಯ್ ಒಂದೆರಡು ಸಲ ಕಾಗದದ ಮೇಲೆ ಬ್ರಷ್ ಆಡಿಸಿ ಸುಮ್ಮನೆ ನೋಡುತ್ತಾ ನಿಂತ. ಪಕ್ಕದಲ್ಲೇ ಲಿಂಡಾ ನಿಂತಿದ್ದಳು. ಅವನು ಅವಳಿಗೆ ಏನೂ ಹೇಳಲಿಲ್ಲ. ಹೇಳಿ ಏನು ಪ್ರಯೋಜನ? ಅವನಿಗೆ ಇವಳ ಮಾತು ಅರ್ಥವಾಗಲ್ಲವಲ್ಲಾ... ಅದೇ ರೂಮಿನ ಇನ್ನೊಂದು ಮೂಲೆಯಲ್ಲಿ "<en>House</en>" ಇತ್ತು. ಮಕ್ಕಳಿಗೆ ಮನೆ ಆಟ ಆಡುವ ಸಾಮಗ್ರಿಗಳಿತ್ತು ಅಲ್ಲಿ. ಆಟದ <en>Stove, Sink,</en> ಬೊಂಬೆಗಳು, <en>Phone,</en> ಹಾಕಿಕೊಳ್ಳಲು ದೊಡ್ಡವರ ಕೋಟು, ಬೂಟು ಇತ್ಯಾದಿ. ಸಂಜಯ್ ಮೆಲ್ಲನೆ ಅಲ್ಲಿಗೆ ನಡೆದ.</p>
			<p>ಕೊಂಚ ಸಮಯದ ನಂತರ ಮಕ್ಕಳೆಲ್ಲ ತಮ್ಮ ರೂಮಿಗೆ ಹೋದರು. ಹಾಡು ಹೇಳಿಕೊಡಲು ತಯಾರಾಗುತ್ತಿದ್ದರು ಟೀಚರ್. ಮಕ್ಕಳ ಗುಂಪಿನಲ್ಲಿ ಸಂಜಯ್ ಇಲ್ಲದಿದ್ದನ್ನು ಗಮನಿಸಿ "ಜೇ ಎಲ್ಲಿ ಲಿಂಡಾ?" ಎಂದು ಕೇಳಿದರು. ಲಿಂಡಾ ಸಂಜಯ್ ಜೊತೆ <en>paint</en> ಮಾಡಲು ಹೋದ ಹುಡುಗಿ. "ನನಗೆ ಗೊತ್ತಿಲ್ಲ" ಎಂದಳು ಲಿಂಡಾ."ಹೋಗು ಇನ್ನೂ ಅಲ್ಲೇ ಇದಾನಾ ನೋಡು" ಎಂದು ಪಕ್ಕದ ಕೋಣೆಗೆ ಅವಳನ್ನು ಕಳಿಸಿದರು. ಲಿಂಡಾ ತಾವು <en>paint</en> ಮಾಡುತ್ತಿದ್ದ ಜಾಗದಲ್ಲಿ ನೋಡಿದಳು. ಅಲ್ಲಿರಲಿಲ್ಲ ಸಂಜಯ್. ಆದರೆ ಮೂಲೆಯಲ್ಲಿ ಆಟದ <en>stove</en> ಹಿಂಭಾಗದಲ್ಲಿ ಅವನು ಹಾಕಿಕೊಂಡಿದ್ದ <en>paint shirt</en> ತುದಿ ಕಾಣಿಸಿತು. ಅಲ್ಲಿಗೆ ಓಡಿದಳು ಲಿಂಡಾ. ಸಂಜಯ್ ಮಾಡುತ್ತಿದ್ದ ಕೆಲಸ ನೋಡಿ ಕಿಟಾರನೆ ಕಿರುಚಿದಳು ಲಿಂಡಾ. ಸಂಜಯ್ ಅಲ್ಲಿದ್ದ ಬಿಳಿ ಮೈಯಿನ ಬೊಂಬೆಗಳಿಗೆ ಕಂದುಬಣ್ಣವನ್ನು ಹಚ್ಚಿದ್ದ. ಚಿನ್ನದ ಬಣ್ಣದ ಕೂದಲಿಗೆ ಕರಿಯ ಬಣ್ಣವನ್ನು ಮೆತ್ತಿದ. ಎರಡು ಬೊಂಬೆಗಳು ಈಗ ಕಂದು ಮೈ, ಕಪ್ಪು ಕೂದಲಿನವಾಗಿದ್ದವು. ಮೂರನೆಯದರ ಮುಖಕ್ಕೆ ಮಾತ್ರ ಬಣ್ಣ ಹಚ್ಚಿದ್ದು, ಕೈ ಕಾಲುಗಳು ಇನ್ನೂ ಬಿಳಿಯದಾಗಿದ್ದವು. ಅದು ವಿಕಾರವಾಗಿ ಕಾಣುತ್ತಿತ್ತು. ಲಿಂಡಾ ಕಿರುಚಿದ್ದನ್ನು ಕೇಳಿ ಟೀಚರ್ ಮತ್ತು ಇತರ ಮಕ್ಕಳು ಓಡಿ ಬಂದರು. ಅವರ ಹೆಜ್ಜೆಯ ಸದ್ದನ್ನು ಕೇಳಿದೊಡನೆ ತಾನು ಬಣ್ಣ ಹಚ್ಚುತ್ತಿದ್ದ ಬೊಂಬೆ ಮತ್ತು ಕಂದು ಬಣ್ಣ ತೊಟ್ಟಿಕ್ಕುತ್ತಿದ್ದ ಬ್ರಷ್‍ನ್ನು ತನ್ನ ಬೆನ್ನ ಹಿಂದೆ ಬಚ್ಚಿಡಲು ಪ್ರಯತ್ನಿಸಿದ ಸಂಜಯ್. "ಜೇ, ಏನು ಮಾಡ್ತಾ ಇದ್ದೀ ನೀನು?" ಟೀಚರ್ ಗಡುಸಾಗಿ ಕೇಳಿದರು.</p>
			<p>"ನನ್ನ ಹೆಸರು ಜೇ ಅಲ್ಲ... ನೀನು ನನ್ನ ಹಾಗೆ ಕರೀಬೇಡ" ಎಂದು ಜೋರಾಗಿ ಇಂಗ್ಲೀಷ್‍ನಲ್ಲಿ ಕೂಗಿದ ಸಂಜಯ್. ಆಮೇಲೆ ತಾನಾ ಕೂಗಿದ್ದು ಎಂದು ಆಶ್ಚರ್ಯ ಆಯಿತು!</p>
			<p>ಸಂಜಯ್‍ಗಿಂತ ಹೆಚ್ಚಾಗಿ ಟೀಚರ್‍ಗೆ ಆಶ್ಚರ್ಯ ಆಗಿತ್ತು. ಅವರು ತಿಳಿದಂತೆ ಇಂಗ್ಲೀಷ್ ಬಾರದ ಹುಡುಗ ಅಲ್ಲ ಅವನು. ತಾನು ಹೇಳಿದ್ದೆಲ್ಲ ಅವನಿಗೂ ಅರ್ಥ ಆಗತ್ತೆ! ಬರೀ ಹೆದರಿಕೆಯಿಂದ ಮಾತಾಡುತ್ತಿಲ್ಲವೇನೋ... ಇದ್ದಕ್ಕಿದ್ದಂತೆ ಉಕ್ಕಿ ಬರುತ್ತಿದ್ದ ಕೋಪವೆಲ್ಲ ಹೋಗಿ ಅವನ ಪರಿಸ್ಥಿತಿಯ ಅರ್ಥವಾಗತೊಡಗಿತು ಟೀಚರ್‍ಗೆ.</p>
			<p>ಟೀಚರ್ ಈಗ ಮೃದುವಾಗಿ "<en>O.K</en>. ನಾನು ನಿನ್ನ <en>Joy</en> ಅಂತ ಕರೆಯಲ್ಲ... ಈಗ ಏನು ಮಾಡ್ತಾ ಇದಿ ನೀನು?" ಎಂದು ಕೇಳಿದರು.</p>
			<p>ಸಂಜಯ್ ಮೆಲ್ಲಗೆ ಬೆನ್ನ ಹಿಂದಿದ್ದ ಬೊಂಬೆ ಮತ್ತು ಬ್ರಷ್‍ನ್ನು ಮುಂದೆ ತಂದ. ಟೀಚರ್ ಸಿಟ್ಟು ಮಾಡ್ಕೋತಾರೇನೋ ಅಂತ ಅವರ ಮುಖವನ್ನೇ ನೋಡ್ತಾ ಇದ್ದ. ಟೀಚರ್ ಬೊಂಬೆಯನ್ನು ನೋಡಿ ಮತ್ತೆ ಅವನ ಮುಖ ನೋಡಿದರು.</p>
			<p>"ನಾನು ಅವರನ್ನೆಲ್ಲ ನನ್ನ ತರಹ ಮಾಡ್ತಾ ಇದೀನಿ... <en>Indian</en> ಮಾಡ್ತಾ ಇದೀನಿ" ಎಂದ ಸಂಜಯ್ ಬೊಂಬೆಗಳನ್ನು ತೋರಿಸಿ. ಹುಡುಗರೆಲ್ಲ ಗೊಳ್ಳೆಂದು ನಕ್ಕರು. ಟೀಚರ್ ನಗಲಿಲ್ಲ. ಅವರಿಗೆ ಎಲ್ಲ ಅರ್ಥವಾಗಿತ್ತು.</p>
		"ಓ.... ಸಾನ್‍ಜಾಯ್" ಎಂದು ಹತ್ತಿರ ಬಂದು ನೆಲದ ಮೇಲೆ ಮಂಡಿಯೂರಿ ಅವನನ್ನು ತಬ್ಬಿಕೊಂಡರು.</p>
		<p>"ದೂರ..ದೂರ.. ನಿನ್ನ ಮೇಲೆಲ್ಲ ಬ್ರೌನ್ ಬಣ್ಣ ಆಗಿ ಬಿಡುತ್ತೆ" ಅಂದ ಸಂಜಯ್ ತನ್ನ ಕೈಲಿದ್ದ ಒದ್ದೆ ಬ್ರಷ್‍ನ್ನು ದೂರ ಹಿಡಿಯುತ್ತಾ.</p>
		<p>ಟೀಚರ್ ನಗುತ್ತಾ "ಆದರೇನಂತೆ.. ಆಗ ನಾನೂ <en>Indian</en> ಆಗಿ ಬಿಡ್ತೀನಿ" ಎಂದರು. ಮಕ್ಕಳೆಲ್ಲ ಮತ್ತೆ ಜೋರಾಗಿ ನಕ್ಕರು. ಇದ್ದಕ್ಕಿದ್ದಂತೆ ಅವನಿಗೆ ಮಕ್ಕಳು, ಟೀಚರ್ ಎಲ್ಲರೂ ಆಪ್ತರಾಗಿಬಿಟ್ಟರು. ಟೀಚರ್‍ಗೂ ಅವನಿಗೂ ಮುಂಚೆ ತೋರಿ ಬಂದಿದ್ದ ದೂರ ಈಗ ಕಾಣಿಸಲಿಲ್ಲ. ತನ್ನನ್ನು ಅರ್ಥ ಮಾಡಿಕೊಂಡು, ಹೃದಯಕ್ಕೆ ಹತ್ತಿರವಾಗಬಲ್ಲ ವ್ಯಕ್ತಿಯೊಬ್ಬಳು ಸಿಕ್ಕಂತಾಯಿತು. ಮತ್ತೆ ಬೆಂಗಳೂರಿನ ಕ್ಲಾಸ್ ರೂಮಿನಂತೆಯೇ ತೋರಿಬಂದಿತು ಅವನ ಹೊಸ ಕ್ಲಾಸ್‍ರೂಮ್, ಅಲ್ಲಿನ ಮಕ್ಕಳು, ಅಲ್ಲಿನ ಟೀಚರ್...</p>
		<p>ಅಷ್ಟರಲ್ಲಿ ಸ್ಕೂಲ್ ಗಂಟೆ ಬಾರಿಸಿತು. "<en>O.K</en> ಮನೆಗೆ ಹೋಗುವ ಸಮಯವಾಯ್ತು ನೀವೆಲ್ಲ ಬಾಗಿಲ ಬಳಿ ಸಾಲಾಗಿ ನಿಂತುಕೊಳ್ಳಿ" ಎಂದರು ಟೀಚರ್. ಮಕ್ಕಳೆಲ್ಲ ಬಾಗಿಲ ಹತ್ತಿರ ಓಡಿದರು. ಸಂಜಯ್ ಕೂಡ ಅಲ್ಲಿಗೆ ನಡೆದ- ಅವನ ಹೆಗಲಮೇಲೆ ಕೈ ಹಾಕಿ ಅವನಿಗೆ ಬೆಂಬಲ ನೀಡುತ್ತ ನಡೆದರು ಅವನ ಟೀಚರ್.</p>
		<p class="quote-author"><strong><em>ಸಂಧ್ಯಾ ರವೀಂದ್ರನಾಥ್</em></strong>(ಮಿಲ್ ಪೀಟಸ್, ಕ್ಯಾಲಿಫೋರ್ನಿಯಾ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ನಮ್ಮಾಸ್ಪತ್ರೆಯ ನಂಜು</h1>
		<p>ನಾನು ಬೆಂಗಳೂರಿನಲ್ಲಿರುವ ಮಕ್ಕಳ ಆಸ್ಪತ್ರೆಗೆ ಹೋದಾಗ ನಂಜುವಿನ ಪರಿಚಯವಾಯಿತು. ಆಗ ನುಂಜುಗೆ ಆರು ವರ್ಷ. ಚಿಕ್ಕದಾಗಿ ಚೊಕ್ಕವಾದ ಚಡ್ಡಿ, ಶರಟು ಧರಿಸಿದ್ದ ನಂಜು ಮಕ್ಕಳ ಆಸ್ಪತ್ರೆಯಲ್ಲೇ ಮೂರು ವರ್ಷ ಕಳೆದಿದ್ದ. ಅವನಿಗೆ ಮೂರು ವರ್ಷವಿದ್ದಾಗ ದೂರದ ಹಳ್ಳಿಯಲ್ಲಿದ ಅವನ ತಂದೆ ಅವನನ್ನು ಮಕ್ಕಳಾಸ್ಪತ್ರೆಗೆ ಸೇರಿಸಿದ್ದರು. ಅವನಿಗೆ ಚಿಕ್ಕ ಪ್ರಾಯದ ಸಕ್ಕರೆ- ಕಾಯಿಲೆ. ಪ್ರತಿದಿನವೂ<em><en>Insulin Injection</en></em>ತೆಗೆದುಕೊಳ್ಳಬೇಕಾದ್ದರಿಂದ ಅವನು ಆಸ್ಪತ್ರೆಯಲ್ಲಿಯೇ ಇರಬೇಕಾಗಿತ್ತು.<em><en>General Ward</en></em>ನ ಮೂಲೆಯ ಮಂಚ ನಂಜುವಿನದು.</p>
		<p>ನಾನು ಮಕ್ಕಳ ಆಸ್ಪತ್ರೆಯಲ್ಲಿ ಮೊದಲನೆ ದಿನದಂದು<em><en>morning round</en></em>ಮುಗಿಸಿಕೊಂಡು, ಪ್ರೊಫೆಸರ್‍ರವರು ಒಬ್ಬ ರೋಗಿಯ ಬಗ್ಗೆ ವಿಚಾರಣೆ ಮಾಡುತ್ತಿದ್ದಾಗ, ಬೆಳಗಿನಿಂದ ಬರಿ ಹೊಟ್ಟೆಯಲ್ಲಿ ಕೆಲಸಮಾಡಿ ಒಂದು ಗಂಟೆಗೂ ಮೀರಿ ನಿಂತಿದ್ದರಿಂದ ತಲೆ ಸುತ್ತುವಂತಾಗಿ ಕಣ್ಣುಗತ್ತಲೆ ಬಂದಿತ್ತು. ಕಣ್ಣು ಬಿಟ್ಟಾಗ "ಅಕ್ಕ, ಕಾಫಿ ಬೇಕಾ? 'ಕಾಮತ್' ನಿಂದ ತಂದಿದ್ದೇನೆ" ಎಂದು ಹೇಳುತ್ತಾ ನಿಂತಿದ್ದ ನಂಜುವನ್ನು ನೋಡಿ ಹೃದಯ ತುಂಬಿ ಬಂದಿತ್ತು.</p>
		<p>ನಂಜು ಅವನ ಕಾಯಿಲೆ ಬಗ್ಗೆ ಸುಮಾರು ತಿಳಿದುಕೊಂಡಿದ್ದ! ಅವನನ್ನು ಯಾರಾದರೂ "ನಿನಗೇನು ಕಾಯಿಲೆ?" ಎಂದರೆ, ''<em><en>``Juvenile Diabetes,</en></em>ಅಂದರೆ ಸಕ್ಕರೆ - ಕಾಯಿಲೆ, ಅದರ<em><en>Symptoms</en></em>(ರೋಗ ಲಕ್ಷಣ) ಎಂದರೆ -<em><en>Polyuria, Polydipsia and Polyphagia</en></em>(ಬಹುಮೂತ್ರ, ತೀವ್ರ ಬಾಯಾರಿಕೆ ಮತ್ತೆ ಸದಾ ಹಸಿವು), ಅದಕ್ಕೆ ಮದ್ದು<em>Insulin</em>'' ಎಂದು ಇಂಗ್ಲಿಷ್ ಪದಗಳನ್ನು ಬಳಸಿ ಪ್ರಶ್ನೆ ಕೇಳಿದವರನ್ನು ಬೆರಗು ಮಾಡುತ್ತಿದ್ದ. ನಂಜುವನ್ನು ಕಂಡರೆ ಎಲ್ಲ ವೈದ್ಯಕೀಯ ವಿದ್ಯಾರ್ಥಿಗಳಿಗೆ, ಅಧ್ಯಾಪಕರಿಗೆ ಮತ್ತು ನರ್ಸ್‍ಗಳಿಗೆ ಬಹಳ ಅಚ್ಚುಮೆಚ್ಚು. ಅವನು ಪಥ್ಯದಲ್ಲಿದ್ದುದರಿಂದ ಆಸೆಯಾದ ತಿಂಡಿ ತಿನಿಸುಗಳನ್ನು ತಿನ್ನಲು ಅನುಮತಿ ಇರಲಿಲ್ಲ. ಆದ್ದರಿಂದ ಅವನಿಗೆ ವೈದ್ಯಕೀಯ ವಿದ್ಯಾರ್ಥಿಗಳು ದುಡ್ಡು, ಪುಸ್ತಕ ಮತ್ತು ಆಟದ ಬೊಂಬೆಗಳನ್ನು ತಂದುಕೊಡುತ್ತಿದ್ದರು. ಬಂದ ದುಡ್ಡನ್ನೆಲ್ಲಾ ನಂಜು ಆಸ್ಪತ್ರೆಯಲ್ಲಿದ್ದ ಬಡಮಕ್ಕಳಿಗೆ ಹಂಚಿಬಿಡುತ್ತಿದ್ದನು.</p>
		<p>ಹಬ್ಬ ಹರಿದಿನಗಳಲ್ಲಿ ನಂಜುವನ್ನು ಯಾರಾದರೂ ವಿದ್ಯಾರ್ಥಿಗಳು ಇಲ್ಲವೇ ನರ್ಸ್‍ಗಳು ಪ್ರೊಫೆಸರ್‍ರವರ ಅನುಮತಿ ಪಡೆದು ಮನೆಗೆ ಕರೆದುಕೊಂಡು ಹೋಗುತ್ತಿದ್ದರು. ಪ್ರೊಫೆಸರ್‍ರವರಿಗೂ ಸಹ ನಂಜು ಅಚ್ಚುಮೆಚ್ಚಾಗಿದ್ದರಿಂದಲೇ, ಅವರು ಅವನಿಗೆ ಆಸ್ಪತ್ರೆಯಲ್ಲೇ ಇರಲು ಅನುಕೂಲ ಮಾಡಿದ್ದರು. ನಾನು ನಂಜುವನ್ನು ದೀಪಾವಳಿ ಹಬಕ್ಕೆಂದು ಮನೆಗೆ ಕರೆದುಕೊಂದು ಹೋಗಿದ್ದೆ. ಮರುದಿನ ನಂಜುವನ್ನು ಆಸ್ಪತ್ರೆಯಲ್ಲಿ ಬಿಡಲೆಂದು ಪ್ರೊಫೆಸರ್‍ರವರ ಕೋಣೆಯ ಹತ್ತಿರ ಹೋದಾಗ ಒಳಗಿನಿಂದ ಕೂಗು ಕೇಳಿಸಿತು- "<em>"You will kill him!</em>". ಹೊರಬಂದ ಪ್ರೊಫೆಸರ್‍ರವರ ಮುಖ ನೋಡಿ ನನಗೆ ಕಸಿವಿಸಿಯಾಯಿತು. ಪಂಚೆ, ಅಂಗಿ ಮತ್ತು ರುಮಾಲು ಧರಿಸಿದ್ದ ಮನುಷ್ಯನೊಬ್ಬನು ಕೈ ಜೋಡಿಸಿಕೊಂಡು ಅವರ ಹಿಂದೆಯೇ ಬಂದನು. ಪ್ರೊಫೆಸರ್‍ರವರು ನನ್ನನ್ನು ನೋಡಿ ಅವನ ಕಡೆ ಕೈ ತೋರಿಸುತ್ತಾ "ಇವರು ನಂಜುವಿನ ತಂದೆ, ನಂಜೂನ ಹಳ್ಳಿಗೆ ಕರೆದುಕೊಂಡು ಹೋಗಲು ಬಂದಿದ್ದಾರೆ. ಅಲ್ಲಿ ಹತ್ತಿರದಲ್ಲಿ ಆಸ್ಪತ್ರೆಯಾಗಲೀ, ವೈದ್ಯರಾಗಲೀ ಇಲ್ಲ.<em><en>"They will kill him there !"</en></em>ಎಂದು ಮತ್ತೊಂದು ಬಾರಿ ಕೂಗು ಹಾಕಿ ಒಳಗೆ ಹೋದರು. ನಂಜುವಾದರೋ ಅವನ ತಂದೆಯನ್ನು ನೋಡಿದ ಸಂಭ್ರಮದಿಂದ ಆವರ ಹತಿರಕ್ಕೆ ಓಡಿದ. ಅವನ ತಂದೆ ನನ್ನ ಕಡೆ ನೋಡಿ "ನಂಜುವಿನ ಅಕ್ಕನ ಮದುವೆ ನಾಡಿದ್ದು. ನಂಜು ಒಬ್ಬನೇ ಮಗ. ಮದುವೆಗೆ ಕರೆದೊಯ್ಯಲು ಬಂದಿದ್ದೇನೆ" ಎಂದು ಹೇಳಿದರು. ಆಗತಾನೇ ನಂಜು ಮೂತ್ರವನ್ನು ಪರೀಕ್ಷಿಸಿ, ಸರಿಯಾದ ಇನ್ಸುಲಿನ್ ಡೋಸನ್ನು ತಾನೇ ತೆಗೆದುಕೊಳ್ಳಲು ಕಲಿಯಲು ಶುರು ಮಾಡಿದ್ದ. ಇನ್ನೂ ಸಂಪೂರ್ಣವಾಗಿ ತಯಾರಿರಲಿಲ್ಲ. ಮನಸ್ಸಿಲ್ಲದ ಮನಸ್ಸಿನಿಂದ ಬೇರೆ ದಾರಿ ಕಾಣದೆ, ಪ್ರೊಫೆಸರ್ ನಂಜುವನ್ನು<em><en>Insulin Injection</en></em>ಗಳನ್ನೂ ಉಪಯುಕ್ತವಾದ ಸಲಹೆಗಳನ್ನೂ ಕೊಟ್ಟು ಕಳುಹಿಸಿದರು. ನಾಲ್ಕು ವಾರದವರೆಗೆ ನಾವ್ಯಾರೂ ನಂಜುವನ್ನು ಕಾಣಲಿಲ್ಲ, ಅವನ ವಿಷಯವೂ ಏನೂ ತಿಳಿಯಲಿಲ್ಲ.</p>
		<p>ಒಂದು ಸಂಜೆ ಐದು ಘಂಟೆಯ ವೇಳೆಗೆ ಆಸ್ಪತ್ರೆಯ ಮುಂದೆ ಊರಿನ ಬಸ್ಸೊಂದು ಬಂದು ನಿಂತಿತು. ಅದರಿಂದ ನಂಜುವಿನ ತಂದೆ ಅಳುತ್ತಾ ಇಳಿದು ಬಂದರು. ಬಸ್ಸಿನ ಕಂಡಕ್ಟರ್ ಒಳಗೆ ಬಂದು "ನಂಜುವಿಗೆ ಬಹಳ ಸೀರಿಯಸ್ಸಾಗಿದೆ" ಎಂದು ಹೇಳಿದಾಗ ಇಡೀ ಆಸ್ಪತ್ರೆಯ ವೃಂದವೆಲ್ಲಾ ಬಸ್ಸಿನ ಬಳಿಗೆ ಓಡಿತ್ತು. ನಂಜುವನ್ನು ಕೈಮಂಚದಲ್ಲಿ ಬಸ್ಸಿನಿಂದ ಹೊರತಂದಾಗ ಕಷ್ಟಪಟ್ಟು ಉಸಿರಾಡುತ್ತಿದ್ದ. ತುಟಿ ಒಣಗಿತ್ತು. ಆ ವಿಷಮ ಸ್ಥಿತಿಯಲ್ಲಿ ಅವನಿಗೆ ಎಚ್ಚರ ಇರಲಿಲ್ಲ. ತಕ್ಷಣ ಅವನನ್ನು ಟ್ರೀಟ್‍ಮೆಂಟ್ ರೂಮ್‍ಗೆ ಸಾಗಿಸಿ ನಾನು ಚಿಕಿತ್ಸೆ ಶುರುಮಾಡುತ್ತಿದ್ದಾಗ, ಒಳಗೆ ಬಂದ ಪ್ರೊಫೆಸರ್‍ರವರ ಕಣ್ಣಲ್ಲಿ ನೀರು ಬಂದಿತ್ತು. ಚಿಕಿತ್ಸೆಯ ಮಧ್ಯೆ ಅವರು "<em><en>"He is in severe diabetic coma. I told those fools... they would kill him</en></em>" ಎಂದು ಅನೇಕ ಬಾರಿ ಘರ್ಜಿಸಿದರು. ಅವನ ಚಿಕಿತ್ಸೆ ಹಗಲು-ರಾತ್ರಿ ಎನ್ನದೆ ನಡೆಯಿತು. ಐದು ದಿನಗಳ ನಂತರ ನಂಜುವಿಗೆ ಸ್ವಲ್ಪ ಎಚ್ಚರವಾಯಿತು. ಇನ್ನೆರಡು ವಾರಗಳಲ್ಲಿ ನಂಜು ಪೂರ್ತಿ ಸುಧಾರಿಸಿಕೊಂಡ.</p>
		<p>ನಂಜುವಿಗೆ ಪೂರ್ಣ ವಾಸಿಯಾಗಿ ಮೊದಲಿನಂತಾದ ಮೇಲೆ ಅವನ ತಂದೆ ನಂಜುವನ್ನು ಪ್ರೊಫೆಸರ್‍ರವರ ರೂಮ್‍ಗೆ ಕರೆದುಕೊಂಡು ಹೋಗಿ "ನಂಜು ಇಂದಿನಿಂದ ನಿಮ್ಮ ಆಸ್ಪತ್ರೆಯ ದತ್ತುಪುತ್ರ"- ಎಂದಾಗ ಪ್ರೊಫೆಸರ್‍ರವರು ನಗೆಯಾಡಿದೊಡನೆ ನಂಜುವಿನ ತಂದೆಯವರ ಬೆನ್ನುತಟ್ಟಿ "ಏನೂ ಯೋಚಿಸಬೇಡ, ನಾವು ನಂಜುವನ್ನು ಚೆನ್ನಾಗಿ ನೋಡಿಕೊಳ್ಳುತ್ತೇವೆ, ಆಗಾಗ್ಗೆ ಬಂದು ನಂಜುವನ್ನು ನೋಡುತ್ತಿರು" ಎಂದು ಹೇಳುವಾಗ ಅವರ ಗಂಟಲು ಕಟ್ಟಿತ್ತು.</p>
		<p class="quote-author"><strong><em>ಸುಗುಣ ಸತೀಶ್</em></strong>(ಸೇಂಟ್ ಲೂಯಿಸ್, ಮಿಸ್ಸೌರಿ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಹೊಸದಲ್ಲದ ಹಾರೈಕೆ</h1>
		<p><em>ಜೀವನ ಮೌಲ್ಯಗಳನ್ನು ಬೌದ್ಧಿಕ ಸರ್ಕಸ್ಸಿನಲ್ಲಿ ಮಾತ್ರಾ ಕಂಡು ಬರುವ ಪ್ರೇಕ್ಷಕರ ಪೈಕಿಯೇ ನಾನು? ಯೋಚನಾ ಲಹರಿಯ ಪುಂಗಿಯ ನಾದಕ್ಕೆ ಹಾರೈಕೆಯ ಕಾವು ಹೆಡೆಯಾಡುವುದೆ?</em></p>
		<p>ಕಣ್ಣು ಬಿಟ್ಟಾಗ ಇನ್ನೂ ಕತ್ತಲು. ಹೋ, ನೀರು ನಿಂತೇ ಹೋಯಿತೇನೋ ಎಂದು ಗಾಬರಿಯಾಗಿ ಎದ್ದು ನಿಲ್ಲುವಾಗ ನೆನಪಿಗೆ ಎಚ್ಚರವಾಯ್ತು_ ಇದು ಲಾಸ್ ಏಂಜಲಿಸ್, ಬೆಂಗಳೂರಲ್ಲಾಂತ. ನಾಲ್ಕು ತಿಂಗಳ ಕಾಲ ರಾತ್ರಿಯೆಲ್ಲಾ ನಿದ್ರೆಗೆಟ್ಟು ವಾಯುದೇವರ ಬದಲು ವರುಣದೇವರು ಬರಲಪ್ಪಾಂತ ಕೊಳಾಯಿ ಮುಂದೆ ಒಂಟಿಕಾಲು ತಪಸ್ಸು ಮಾಡಿದವಳಿಗೆ ಕಣ್ಣೀರು ಬಂದಷ್ಟೂ ಕಾರ್ಪೊರೇಷನ್ ನೀರು ಬರುತ್ತಿರಲಿಲ್ಲ. ಅದೂ ಎರಡು ದಿನಕ್ಕೊಮ್ಮೆ! ಮುಂಗಾರು ಮಳೆ ಸಾಕಷ್ಟು ಹೊಯ್ದಿರಲಿಲ್ಲ. ಹಿಂಗಾರು ಇರಲಿಲ್ಲ. ತಿಪ್ಪಗೊಂಡನಹಳ್ಳಿ, ಅರ್ಕಾವತಿಗಳಲ್ಲಿ ನೀರಿಲ್ಲ. ಕಾವೇರಿಯ ಎರಡೂ ಕಾಲುವೆಗಳ ನೀರನ್ನು ಕಾರ್ಖಾನೆ ಕೈಗಾರಿಕೆಗಳಿಗೆ, ಊರ ನಿವಾಸಿಗಳಿಗೆ, ಶ್ರೀಮಂತರ ಕೈ ತೋಟಗಳಿಗೆಂದು ಹಂಚುವುದೆಂದರೆ ಬೃಹತ್ ಭಿನ್ನರಾಶಿ ಲೆಕ್ಕ ತಿಳಿದಿರಬೇಕು. ಚಾಮರಾಜಪೇಟೆ ಕೊಂಪೆ ನಿವಾಸಿಗಳಿಗೆ ಇದೆಲ್ಲಾ ಸರ್ವೇಸಾಮಾನ್ಯ. ತಮ್ಮ ದಿನ ನಿತ್ಯದ ಚಟುವಟಿಕೆಗಳನ್ನು (ಸ್ನಾನ, ಶೌಚ, ಅಡಿಗೆ ಇತ್ಯಾದಿ) ರಾತ್ರೆಯ ನಡುಜಾವದಲ್ಲೇ ಮುಗಿಸಿಕೊಂಡರೆ ತಪ್ಪೇನೀಗ ಎಂಬಷ್ಟು ಹೊಂದಾಣಿಕೆ ಬೆಳೆದುಬಿಟ್ಟಿದೆ ಈ ಅವಲಕ್ಷಣದ ಅವ್ಯವಸ್ಥೆಯೊಂದಿಗೆ.</p>
		<p>ಗಂಡಭೇರುಂಡ, ಯಾಳಿಗಳ ಗುಂಪಿಗೆ ಅಗ್ಗದ ಬಾಡಿಗೆ ಮನೆಯೂ ಸೇರಿರುವಾಗ, ಸಿಕ್ಕ ಮನೆಯೇ ಸ್ವರ್ಗವೆಂದುಕೊಳ್ಳುದು ತಪ್ಪೇ! ಒಂದೂವರಡಿ ಅಗಲದ ಮಹಡಿ ಮೆಟ್ಟಿಲುಗಳು ಬ್ರೇಕ್‍ಡ್ಯಾನ್ಸ್ ಪೋಸ್ ಕೊಟ್ಟು ನಿಂತಿರುವುದನ್ನು ಕಂಡೇ ಭಯಪಡುತ್ತಿದ್ದ ನನ್ನನ್ನು ಕನಿಕರದಿಂದ ಮೇಲೊಯ್ದ ತಮ್ಮ. ಮೂರೂವರೆ ಚದರದ ಮನೆಯಲ್ಲಿ ಲಿವಿಂಗ್ ರೂಂ (ಸತ್ತ ಹೆಣಕ್ಕೂ ಕಾಲು ನೀಡುವಷ್ಟಿಲ್ಲ), ಬೆಡ್ ರೂಂ (ರೂಮೇ ಇಲ್ಲದ ಬೆಡ್ಡು), ಕಿಚನ್ (ಕಟ್ಟೆ, ಬಚ್ಚಲು, ನೀರು ಬಾರದ ನಲ್ಲಿಗಳೆರಡು, ಕ್ಯಾಬೇಜ್ ಪ್ಯಾಚ್ ಗೊಂಬೆಗೂ ಇಕ್ಕಟ್ಟೆನಿಸುವ ಮಾಡು), ಗೆಸ್ಟ್ ರೂಂ (ಜಿರಲೆ, ಹಲ್ಲಿ ಮತ್ತು ಮಿಸಲೇನಿಗಳಿಗೆ) , ಬಾತ್ ರೂಂ (ಬಾಯ್ಲರ್ ಸ್ವಿಚ್, ಬಲ್ಬುಗಳಿಗ್ಗೆ ಕೈ ಮೈ ತಾಕಿಸಿಕೊಳ್ಳದೆ ಶುಭ್ರ ಸ್ನಾನಾಭ್ಯಂಜನ ಮುಗಿಸಿ ಹೊರಬರುವ ನಿತ್ಯ ಸಾಹಸದ ಕೋಣೆ) - ಎಲ್ಲಾ ಇವೆ ಎಂದರೆ ಯಾರೂ ನಂಬಲಾರರು. ಆದರೆ ನನ್ನ ಅಪನಂಬಿಕೆಗೆ ಕಾರಣ ಅದಲ್ಲ; ಕಣ್ಣಾರೆ ಕಂಡು ಪ್ರತ್ಯಕ್ಷವನ್ನು ಪ್ರಮಾಣಿಸಿಯೂ ಬಂದಿರುವೆ. ಆ ಮನೆಯಲ್ಲಿ ತಮ್ಮ, ತಮ್ಮನ ಹೆಂಡತಿ, ಒಂದು ಮಗು ಸಂತೋಷವಾಗಿ ಸಂಸಾರ ಮಾಡುತ್ತಿರುವುದಷ್ಟೇ ಅಲ್ಲದೆ ಹಬ್ಬಹರಿದಿನ, ಹತ್ತುಹಲವಾರು ಅಭ್ಯಾಗತರನ್ನು ಆದರಿಸುವುದು, ಮೃಷ್ಟಾನ್ನ ಭೋಜನ, ನಗು ಹಾಸ್ಯಗಳನ್ನೂ ಹೇಗೆ ತುಂಬಿಸಿಟ್ಟಿದ್ದಾರೆನ್ನುವುದೇ ನನ್ನ ಅಮೆರಿಕನೈಜ್ಡ್ ಮಿದುಳಿಗೆ ಮಿಂಚಿಲ್ಲ. ನಡುರಾತ್ರಿಯಲ್ಲಿ ಕೊರಕೊರಗುಟ್ಟುವ ನಲ್ಲಿಯಿಂದ ನೀರು ಹಿಡಿಯಲು ಗಂಡ ಹೆಂಡತಿ ಇಬ್ಬರೂ ಕೊಡಹಿಡಿದು ಹದಿನೇಳು + ಮೂರು + ನಾಲ್ಕೂವರೆ ಮೆಟ್ಟಿಲುಗಳನ್ನಿಳಿಯಬೇಕಲ್ಲದೆ, ವಠಾರದ ಇನ್ನೂ ಮೂರು ಕುಟುಂಬಗಳಿಗೆ ನೀರು ನಿಲುಕಬೇಕೆಂಬ ಸೌಜನ್ಯ ಸಹಕಾರದಿಂದಲೂ ವರ್ತಿಸಬೇಕು. ಬೆಳಿಗ್ಗೆ ಎಂಟರೊಳಗೆ ತಿಂಡಿ, ಅಡಿಗೆ, ಮಗು ಮತ್ತು ತಮ್ಮ ಊಟದ ಡಬ್ಬಿಗಳನ್ನು ತುಂಬಿಸುವ ಎಟರ್ನಲ್ ಸಮಸ್ಯೆ ಬಗೆಹರಿಸಿಕೊಂಡು ಅಚ್ಚುಕಟ್ಟಾಗಿ ಅಲಂಕೃತರಾಗಿ ಸ್ಕೂಟರ್ ಏರಿಬಿಟ್ಟರೆ ಸಂಜೆ ಆರೂವರೆ ಏಳರ ತನಕ ಪರವಾಗಿಲ್ಲ. ಹೊರ ಪ್ರಪಂಚದ ಸಮಸ್ಯೆಗಳು ಈ ನೀರಿನ ಕೊರತೆ ಎದುರು ಭಾರೀ ಎಂಟರ್‍ಟೇನ್‍ಮೆಂಟ್ ! ಯಾರ ಮನೆ ಮುಂದೆ ನೋಡಿದರೂ ಅಂದದ ರಂಗವಲ್ಲಿಗಳು... ಬಿಳೀ ಪೆಯಿಂಟ್‍ನಲ್ಲಿ ನೀರಿನ ಅಭಾವವೆಂದು ಅಂಗಳ ತೊಳೆಯಲಾಗದಿದ್ದರೆ ರಂಗವಲ್ಲಿ ಇಡದಷ್ಟೂ ಅವಲಕ್ಷಣವಂತರೇ ನನ್ನೂರವರು?....</p>
		<p>ಲಾಸ್ ಏಂಜಲಿಸಿನ ಬಾತ್‍ರೂಂ ತಲುಪುವಷ್ಟರಲ್ಲಿ (ಬೆಡ್ ರೂಂನಿಂದ, ಭಾರತದಿಂದಲ್ಲ!) ಇಷ್ಟೇಲ್ಲಾ ಅನಿಸಿಕೆಗಳು ಬಂದುಹೋದವು. ಸಿಂಕಿನೆದುರು ನಿತು ಬಿಸಿ, ಹಸಿ ನೀರುಗಳ ನಿರರ್ಗಳ ಸುರಿತ ಕಂಡು ಬಿಟ್ಟಬಾಯಾಗಿ ಬದುಕಿನ ಮಹಾಪವಾಡ ದರ್ಶನವಾದಂತೆನಿಸಿತು. ಸಂಕೋಚವೂ ಆಯ್ತು, ನೀರು ದಂಡ ಮಾಡ್ತಿದ್ದೀನಲ್ಲಾಂತ, ಗಪ್ಪನೆ ನಿಲ್ಲಿಸಿಬಿಟ್ಟೆ. ಹಲ್ಲುಜ್ಜಿ ಸ್ನಾನಕ್ಕಿಳಿಯುವ ಮೊದಲು ಸ್ವಿಚ್ಚು ತಡಕುತ್ತಿದ್ದ ಕೈಗಳಿಗೆ ಬುದ್ಧಿಯ ಬಿಸಿಯೇರಿಸಲು ಕಾಫಿ ಕುಡಿದರಾಗುತ್ತಿತ್ತೆಂದು ಮನಸ್ಸು ನುಡಿದಾಗ ಕಿಚನ್ನಿನತ್ತ ಕಾಲು ಹೊರಟವು, ನಂದಿನಿ ಹಾಲು (ಬೆಂಗಳೂರು ಡೈರಿ ಕಾಮಧೇನುವಿನ ಮಗಳ ಹೆಸರಿನಲ್ಲಿ ಮಾರುವ ದ್ರವಪದಾರ್ಥ) ತರಿಸುವ ತರಾತುರಿಯಲ್ಲಿದ್ದ ನನಗೆ ರೆಫ್ರಿಜರೇಟರಿನಲ್ಲಿದ್ದ ಗ್ಯಾಲನ್ ನುಡ್ಸೆನ್ ಕಂಡ.. (ಕ್ನುಡ್ಸೆನ್ ಅಂದರೇನೀಗ ಎನ್ನುವುದು ಕೇವಲ ನನ್ನ ಬಾಲಿಶ ಅನಿಸಿಕೆ ) ವಿಪರೀತ ಖುಷಿ . ಇಂಡೇನ್‍ಗ್ಯಾಸ್ ಮುಗಿದಿಲ್ಲ ತಾನೇ ಎನ್ನುವ ಆತಂಕ ಇರದೆ ರಾಜಾರೋಷಾಗಿ ಗುಂಡಿಯೊತ್ತಿ ನೀರಿಟ್ಟು ಕಾದರೆ ಹೊತ್ತಿದ್ದು ಬೇರೆಯೇ ಒಲೆ! ಛೇ, ನಂಗೇನಾಯ್ತು ಈ ನಾಲ್ಕು ತಿಂಗಳಲ್ಲಿ ಎಂದು ಹಳಹಳಸಿ ಓವನ್ ಆರಿಸಿ, ರೇಂಜ್‍ಟಾಪ್ ಹೊತ್ತಿಸಲು ನೆನಪು ಮಾಡಿಕೊಂಡು ಅಂತೂ ಇಂತೂ ದಿಢೀರ್ ಕಾಫಿ ಕಷಾಯ ಗಂಟಲಲ್ಲಿ ಇಳಿದಾಗ ಜೆಟ್‍ಲ್ಯಾಗ್ (ಅಂತರರಾಷ್ಟ್ರೀಯ ಕಾಲಮಾನಕ್ಕೂ ವೈಯಕ್ತಿಕ ಶರೀರದ ವೇಳೆ ವ್ಯವಸ್ಥಾಪನೆಗೂ ನಡೆದ ಯುದ್ಧದ ಪರಿಣಾಮವೆನ್ನಿ ಬೇಕಿದ್ರೆ) ಮಂಪರು ಸ್ವಲ್ಪ ಇಳಿದಿತ್ತು.</p>
		<p>ಕೆಲಸದ ಸುಬ್ಬಿಗೆ ಕಾಯುವಂತಿಲ್ಲ ಇಲ್ಲಿ ಎಂದು ಕಾಫೀಮಗ್ ತೆಗೆದು ಡಿಶ್‍ವಾಷರಿನೊಳಗೆ ತುರುಕುತ್ತಿರುವಾಗ ಮನಸ್ಸಿಗೆ ಪಿಚ್ ಅನ್ನಿಸಿತು. ಅಮ್ಮ ಎದ್ದು ಐದೂವರೆಗೆ ಬಾಯ್ಲರ್ ಸ್ವಿಚ್ ಹಾಕಿ ಆರರವೇಳೆಗೆ ಸ್ನಾನ ಮುಗಿಸಿ ತುಳಸಿಪೂಜೆಗೆ ಚೊಂಬು ನೀರು, ಊದು ಬತ್ತಿ, ನೀಲಾಂಜನ ಹೊತ್ತು ಹೊರ ಬಾಗಿಲು ದಾಟುವ ದೃಶ್ಯ ನೆನಪಾಗಿ ಕೊರಳೊತ್ತಿ ಬಂತು. ಕಿಟಕಿಯಾಚೆ ಈ ಚಳಿಗಾಲದ ಹವೆಯಲ್ಲಿ ತಿದಿಯೂದುತ್ತಾ ಓಡುತ್ತಿದ್ದ ಅಮೆರಿಕದ ಹೆಣ್ಣು ಗಂಡುಗಳ ದಷ್ಟಪುಷ್ಟತೆ ಅವಲಕ್ಷಣ ಎನಿಸುವಷ್ಟು ಹೋಂ ಸಿಕ್ ಆಯಿತು. ಲಾಸ್ ಏಂಜಲೀಸ್ ಟೈಮ್ಸ್ ಹೊರೆ ಹೊತ್ತು ತಂದು ಬಿಡಿಸಿದಾಗ ಸುದ್ದಿಯ ತಡಸಲಿಗೆ ತಟ್ಟಾಡಿ ಬಿಟ್ಟಿತು ಜೀವ. ರೀಗನ್ನಾಯಣ, ಹೊಸ ಬಡ್ಜೆಟ್, ಡಿಸ್ಕೌಂಟ್ ಸೇಲ್, ರಿಕ್ ನೆಲ್ಸನ್ನನ ಸಾವು, ಹಿಂಸಾಚಾರ, ರಿಯಲ್ ಎಸ್ಟೇಟ್, ಡೌ ಜೋನ್ಸ್ ಕುಸಿತ, ವಿವಾಹಿತರನ್ನು ನೆಚ್ಚಿ ವಿಫಲರಾದ ಅವಿವಾಹಿತೆಯರ ಅಪಾಲಾಪ, ಅಮ್ಮಾ ಬಾಂಬೆಕ್ಕಳ ಚಕ್ಕಳಗುಳಿ, ಕಾನ್ರಾಡನ ಕಾರ್ಟೂನು- ಮಿಠಾಯಿ ಅಂಗಡಿ ಹೊಕ್ಕ ಭಿಕಾರಿ ಮಗುವಿನ ಕಣ್ಣುಗಳಾದ ದೃಷ್ಟಿಯನ್ನು ಕಿತ್ತು ಬೆಳಗಿನ ಬ್ರೇಕ್‍ಫಾಸ್ಟ್ ಸಿದ್ಧತೆ ನೆಡೆಸುವಾಗ ಸುಲಭದ ಕಲ್ಲಾಗ್, ಸುಸೂತ್ರದ ಕಿತ್ತಲೆ ರಸ, ವಂಡರ್ ಬ್ರೆಡ್ಡುಗಳು ಅವರೆಕಾಳು ರೊಟ್ಟಿ, ಒತ್ತು ಶಾವಿಗೆ, ಮುಟ್ಟಿಗೆ , ರಾಗಿ ಉಪ್ಪಿಟ್ಟುಗಳನ್ನು ಅಣಕಿಸಿದವು. ಹೂಂ, ಅಮೆರಿಕಾದಲ್ಲಿ ಕೂತು ಅಮ್ಮನೂರಿನ ಸಂತೃಪ್ತಿಯನ್ನು, ಅಲ್ಲಿದ್ದಾಗ ಇಲ್ಲಿನ ಸಮೃದ್ಧಿಯನ್ನು ಚಪ್ಪರಿಸುವ ಬೆಪ್ಪುತನ ಬಿಟ್ಟಿಲ್ಲ ಇನ್ನೂ ಎಂದು ಏಳುವಷ್ಟರಲ್ಲಿ ಟಿಪ್ ಟಾಪಾಗಿ ತಯಾರಾದ ಪತಿದೇವ ಬ್ರೀಫ್ ಕೇಸ್ ಸಮೇತ ಹಾರಲು ಹೊರಟಿದ್ದು ಕಂಡಿತು. ಅಬ್ಬಾ, ಇಲ್ಲಿನ ಬದುಕೇ! ನೆಮ್ಮದಿಯಾಗಿ ನಾಲ್ಕು ಗಳಿಗೆ ಕೂತು ಮಾತನಾಡುವುದಕ್ಕೂ ಪುರಸೊತ್ತಿಲ್ಲ, ಆಗ್ಲೇ ಶುರು ರ್ಯಾಟ್‍ರೇಸ್ ಮುಂಬಾಗಿಲು ಮುಚ್ಚಿ, ಡಬಲ್ ಡೋರ್ ಲಾಕ್ ತಿರುವಿ ಮಹಡಿಯೇರುವಾಗ ಬರಿಗಾಲಿಗೆ ಮಕಮಲ್ ಮುತ್ತಿಡುತ್ತಿತ್ತು. ಕಾರ್ಪೆಟ್ ಹಂಸತೂಲಿಕೆಯ ದಿಂಬು ಹಚ್ಚಡ ಚಾಡಿಸಿ ಹಾಸಿಗೆ ಸರಿಪಡಿಸಿ ಒರೆಸುವ, ಬಳಿಯುವ, ತೊಳೆಯುವ, ವ್ಯಾಕ್ಯೂಮಿಸುವ ಕೆಲಸ ಮುಗಿಸಿ ಸ್ನಾನಕ್ಕಿಳಿದಾಗ ಮನಸ್ಸು ಮತ್ತೆ ಬೆಂಗಳೂರಿಗೇ!</p>
		<p>ಎಲ್ಲರಿಗೂ ನೀರು ಸಾಲಬೇಕೆಂಬ ದಾಕ್ಷಿಣ್ಯ ಸ್ನಾನ ಮಾಡಿ ಬರುತ್ತಿದ್ದವಳಿಗೆ ಈ ಅಮೆರಿಕಾದ ಸಮೃದ್ಧಿ ಸೌಲಭ್ಯ ಕಣ್ಣುಕುಕ್ಕತೊಡಗಿದವು. ಮೈ ಕೈ ನೋವು, ತಲೆಯ ಕೊಳೆಯನ್ನೆಲ್ಲಾ ತೊಳೆದುಕೊಳ್ಳುವಷ್ಟು ಸ್ನಾನ ಮಾಡಿ ಸಜ್ಜಾಗಿ ದೇವರ ಗೂಡಿನೆದುರು ಕೂತಾಗ ದೇವಿಯ ಬದಲು ತಾಯಿಯ ಚಿತ್ರ ಕಣ್ಣೆದುರು. ಅಲ್ಲಿರುವ ತನಕ ನೀರಿನ ಅಭಾವ, ಶೆಕೆ, ಶಬ್ದಗೊಂದಲ, ರವೆನಲ್ಲಿ ಹುಳು, ಸಕ್ಕರೆಯಲ್ಲಿ ಕಡ್ಡಿ, ಅಕ್ಕಿಯಲ್ಲಿ ಕಲ್ಲು, ಬಾಗಿಲಲ್ಲಿ ಕಸ ಎಂದು ಗುಡುಗಾಡುತ್ತಾ ಅಮೆರಿಕಾದ ಸುಖ ಸ್ವಪ್ನ ಕಾಣುತ್ತಿದ್ದವಳಿಗೆ ಇಲ್ಲೇಕೆ ಭಣ ಭಣ?! ಜೀವನ ಮೌಲ್ಯಗಳನ್ನು ಭೌತಿಕ ಸರ್ಕಸ್ಸಿನಲ್ಲಿ ಮಾತ್ರ ಕಂಡುಬರುವ ಪ್ರೇಕ್ಷಕರ ಪೈಕಿಯೇ ನಾನು? ನನ್ನವರನ್ನೆಲ್ಲಾ ಬಿಟ್ಟುಬಂದು ಇಲ್ಲಿ ಕೊರಗುವುವದಾದರೂ ಏತಕ್ಕೆ? ಅಷ್ಟು ಕೊರಗಿರುವುದಾದರೆ ಇಲ್ಲಿ ಕೈಯೊದರಿಕೊಂಡು ಹಿಂದಿರುಗಿ ಹೋಗಲಾರೆನೇಕೆ ಹಾಗಾದರೆ?- ಯೋಚನಾ ಲಹರಿ ಹರಿದತ್ತ ಹೋಗುತ್ತಿರುವಾಗ ತುಂಗಾ ನದಿಯ ದಡ ಸೇರಿದ್ದೆ, ಶೃಂಗೇರಿಯಲ್ಲಿ.  ಇನ್ನೇನು ಹತ್ತು ದಿವಸಗಳಲ್ಲಿ ಊರು ಬಿಡಬೇಕೆಂಬ ತವಕದಲ್ಲಿ ಇರುವಾಗ ಗೆಳತಿಯ ಕರೆ- 'ಇನ್ಯಾವಾಗ್ಲೋ ನೀನ್ಬರೋದು, ಸುಮ್ನೆ ನಡಿ ನಂಜೊತೆ- ಬೇಲೂರು, ಹಳೆಬೀಡು, ಆಗುಂಬೆ ಟ್ರಿಪ್ ಹಾಕಿದ್ದಾರೆ ನಮ್ಮ ಅಸೋಸಿಯೇಷನ್ನಿನವ್ರು- ಮೂರು ದಿವ್ಸ ಅಷ್ಟೆ. ಶೃಂಗೇರಿಯಲ್ಲಿ ಹಾಲ್ಟು- ತಂಗಿ ಬರ್ತಿದ್ದಾಳೆ. ನೀನೂ ಬಾ. ಮೂರೂ ಜನ ಹಾಯಾಗಿ ಸುತ್ತಿ ಬರೋಣ. ಪ್ರವಾಸಿಗರ ಸಂತೆಯಲ್ಲಿ ಬೇಲೂರೂ ಹಳೇಬೀಡು, ಆಗುಂಬೆ ನೋಡುವ ಆತುರವೇನೂ ನನಗಿರಲಿಲ್ಲ. ಆದರೆ ಶೃಂಗೇರಿಯ ಶಾರದೆಗಾಗಿ ತವಕಿಸಿತ್ತು ಆಂತರ್ಯ. ಹುಳ್ಳಮನಸ್ಸಿನಲ್ಲೇ ಹೂಂ ಅಂದಿದ್ದರ ಪ್ರಸಾದ ಹಾಸನದ ಸೊಪ್ಪಿನ ಕಡಲೆ, ಹೀಚು ಸೌತೆ ರುಚಿ, ಅವಿರತ ಹರಟೆ, ಅನಾವಶ್ಯಕ ನಗು ಹರ್ಷೋತ್ಸಾಹ. ಎತ್ತಿ ಕುಕ್ಕುವ ಬಸ್ಸಿನಲ್ಲಿ, ಧೂಳುಗಾಳಿಯ ಧಾಂದಲೆಯಲ್ಲಿ ನನ್ನೂರ ಸುರುಳಿ ಚಿತ್ರ ಬಿಚ್ಚಿಕೊಂಡಿತು. ಹಳೇಬೀಡು, ಬೇಲೂರಿನ ಚೆಲುವನಾರಾಯಣರನ್ನು ಹಿಂದಿಟ್ಟು ಹಗಲು ಕಳೆಯುತ್ತಿರುವ ಮಲೆನಾಡಿನ ಸೆರಗು ಕಾಣಿಸಿತು. ಬೆಳದಿಂಗಳನ್ನು ಬಳಿದು ಬ್ರೀಫ್‍ಕೇಸಿನಲ್ಲಿ ತುಂಬಿಕೊಳ್ಳಬೇಕೆಂಬಷ್ಟು ಬೆಳಕು! ನಡುವೆ ಅಪಸ್ವರ- ನೀರಿಲ್ಲ, ಕೆರೆ ಬತ್ತಿದೆ, ಬರಗಾಲದ ಮುನ್ಸೂಚನೆ. ಕಾಡು ಪ್ರಾಣಿಗಳೆಲ್ಲಾ ನೀರಿಲ್ಲದೆ ವಲಸೆ ಹೊರಟ ಸುದ್ದಿ, ಇಲ್ಲೇ ಹೀಗಾದರೆ ಬಿಜಾಪುರ, ಬಾಗೇವಾಡಿ, ಪಡಚಣ, ಬಾದಾಮಿ, ಬನಹಟ್ಟಿಗಳಲ್ಲಂತೂ ರೈತರು ಗುಳೆ ಹೊರಟಿದ್ದಾರೆ, ಹೊಟ್ಟೆ ಪಾಡಿಗೆ ಊರು ಬೇಸಾಯ ತೊರೆದು. ಹಾಲು ಗಬ್ಬದ ಹಸುಗಳನ್ನು ಗೋವಳರು ಕಟುಕರಿಗೆ ಮಾರುತ್ತಿದ್ದಾರೆ. ಆರಕ್ಕೆ ಮೂರಾಗಿ ಪ್ರಾಣಿಗಳೊಂದಿಗೆ ನೆಲವನ್ನೂ ತೊರೆಯಲು ಸಿದ್ಧ, ನೆಲವನ್ನೇ ನಂಬಿ ಬೆಳೆದ ಒಕ್ಕಲು ಮಕ್ಕಳು. ಕೊಳ್ಳುವವರಾದರೂ ಬೇಕಲ್ಲ. ಜನತೆಯ ಈ ಒಕ್ಕೊರಲಿಗೆ ಸರ್ಕಾರದ ಉತ್ತರವೇನು?! ಇನ್ನೂ ಬೇಸಗೆ ಕಳೆದು ಮಳೆಮೋಡ ಕಟ್ಟಲು ಆರುತಿಂಗಳಾದರೂ ಬೇಕಲ್ಲ. ಅದೂ ಗ್ಯಾರಂಟಿ ಏನಲ್ಲವಲ್ಲ. ಭೀಕರ ಬರಗಾಲದ ಸುದ್ದಿ ಕೇಳುತ್ತಲೇ ಶೃಂಗೇರಿ ತಲುಪಿದಾಗ ಮಧ್ಯರಾತ್ರಿ. ನಮಗೋ ಚಿಂತೆ... ಸಾಮೂಹಿಕ ವಸತಿಗೃಹದ ಶೌಚಾಲಯ ಪ್ರವೇಶಕ್ಕೆ ಸುತರಾಂ ಒಗ್ಗುವುದಿಲ್ಲೆಂಬ ಕಲಿತವರ ಮಡಿವಂತಿಕೆ.</p>
		<p>ಗೆಳತಿಯ ತಂಗಿಯ ಮೈದುನನ ಮಾವನವರು ಅಲ್ಲಿರುವರೆಂಬ ಬಾದರಾಯಣ ಸಂಬಂಧ ಹುಡುಕಿಕೊಂಡು ಬೆಳಗಿನ ಜಾವದಲ್ಲಿ ಬಾಗಿಲು ತಟ್ಟಿದಾಗ ಆ ನರಸೆಳೆಯುವ ಚಳಿಯಲ್ಲೂ ಸಹಜ ಸೌಜನ್ಯದಿಂದ ಕರೆದೊಯ್ದು, ಜಮಖಾನೆ ಹಾಸಿ, ನೀರೊಲೆಗೆ ಉರಿಹಚ್ಚಿ ಸ್ನಾನಕ್ಕನುವು ಮಾಡಿಕೊಟ್ಟ ವೃದ್ಧ ದಂಪತಿಗಳಿಗೆ ಹೇಳಿದ ಮಾತು ಬಾಯುಪಚಾರಕ್ಕಲ್ಲ. ಅಲ್ಲಿಂದ ಮಹಾಬಲೇಶ್ವರ ದೇವಾಲಯ ಜೀರ್ಣೋದ್ಧಾರವಾಗಿರುವುದನ್ನು ನೋಡಿ, ಶಾರದೆ ಎದುರು ನಿಂತು ಕೈಮುಗಿದು ಕಣ್ಮುಚ್ಚಿಕೊಂಡದ್ದು ಧನ್ಯತೆಯನ್ನೇ. ಅಂತರಂಗ ನಂಬುವ ತಾಯಿ ಮಮತೆಗೆ ನೂರು<br />ರೂಪ, ನೂರು ಹೆಸರು. ತುಂಗೇ ಜಲ ಕುಡಿದು ಗೆಳತಿಯರೊಡನೆ, ಗುಂಪಿನೊಡನೆ ಬಸ್ಸೇರಿ ಹೊರಟಾಗ ಮತ್ತೆ ಮತ್ತೆ ತಾಯಿ ಮಡಿಲಿಗೆ ಜಿಗಿಯುವ ಮಗುವಿನಂತೆ ಮನಸ್ಸು. ಪುನಃ ಬರಬೇಕು, ಮತ್ತೆ ಮತ್ತೆ ಕಣ್ತುಂಬಾ ಕಾಣಬೇಕು ಮನದಣಿಸಿಕೊಳ್ಳಬೇಕೆಂಬ ಹಂಬಲ. ದಾರಿಯುದ್ದಕ್ಕೂ ಕಾಡೇ. ಅದನ್ನೊತ್ತರಿಸಿ ತನ್ನ ತನದಿಂದ ಆ ದಟ್ಟ ಕಾಣಿಸುವ ಕಾಫಿ ಟೀ ತೋಟಗಳು, ಅಡಿಕೆ ಬಾಳೆ ತೆಂಗು. ಕೊಪ್ಪದಲ್ಲಿಳಿದು ಊಟ ಮುಗಿಸಿ ಬರುವಾಗ ಇನ್ನೂ ಮೂರು ತಾಸಿನ ನಂತರ ಹೊರಟರಾಯಿತೇ ಆಗುಂಬೆಗೆಂಬ ನಿರ್ವಾಹಕರ ನುಡಿ. ಮಾಡುವುದೇನು? ಸುಡುಬಿಸಿಲು, ಧೂಳು ತಂದ್ರಾವಸ್ಥೆಯಲ್ಲಿದ್ದ ಊರು. ತಪ್ಪು ಮಾಡಿದವರನ್ನು ಕೊಪ್ಪಕ್ಕೆ ಹಾಕೆಂಬ ನುಡಿಯಿತ್ತು ಹಿಂದೊಮ್ಮೆ. ಹಾಗೆ ಕಾಲಾಡಿಸಿ ಬರುವ ಚಾಪಲ್ಯದಿಂದ ಹೊರಟೆವು. ಬಲಿತು ಗೊರಟು ಗೊರಟಾದ ಕಾಫಿ ಗಿಡ ನಿರುಪಯೋಗಿ ಎನಿಸಿದಾಗ ಕಿತ್ತು ಅದಕ್ಕೆ ವಾರ್ನಿಶ್, ಪಾಲಿಶ್ ಮಾಡಿ ಹಲಗೆ ಬಡಿದು ಹೂ ಕರಂಡಕ ಇಡುವ ಹೊಸ ಫ್ಯಾಶನ್ ಸ್ಟ್ಯಾಂಡ್ ತಯಾರಿಸುತ್ತಿದ್ದ ಅಂಗಡಿ. ತನಗೆ ತಾನೇ ವಿಕೃತವಾಗಿ ಬೆಳೆದಿದ್ದ ಕಾಫೀ ಗೊರಟಿನ ಸಹಜವಾಗಿಯೇ ಮೂಡಿದ್ದ ಸುತ್ತ ಸೌಂದರ್ಯವನ್ನು ಹಾಳುಮಾಡುವ, ಅದನ್ನೇ ಮೆಚ್ಚಿಕೊಳ್ಳುವ ಮಹಾ ಜನತೆಯ ಬಗ್ಗೆ ದುಃಖ ಮಿಶ್ರಿತ ಕನಿಕರ, ತಿರಸ್ಕಾರವೆನಿಸಿತು. ನಮ್ಮ ಊರುಗಳಲ್ಲಿ ನಾಶವಾಗಿಹೋಗುತ್ತಿರುವ ಕರಕುಶಲತೆ ಸೌಂದರ್ಯಾಭಿಲಾಶೆಗಳ ಬಗ್ಗೆ ಯಥಾಶಕ್ತಿ ಪರಸ್ಪರರನ್ನು ಕೊರೆಯುತ್ತಾ ಸುಸ್ತಾಗಿ ಊರು ಗಸ್ತು ಮುಗಿಸುವ ವೇಳೆಗ ಬಚ್ಚಲ ಸಮಸ್ಯೆ. ಮುಖ ಕೈ ಕಾಲು ತೊಳೆದು ಸ್ವಲ್ಪವಾದರೂ ಅಹ್ಲಾದದಿಂದ ಸೂರ್ಯಾಸ್ತ ಕಾಣಬೇಕೆಂಬ ಅದಮ್ಯ ಚಾಪಲ್ಯ. ಹೋಗುವುದೆಲ್ಲಿ? ಹೋಟಲಿನಲಂತೂ ನರಕ. ಸುಲಭ ಶೌಚಾಲಯಗಳೆಂಬ ಸಾರ್ವಜನಿಕ ಸ್ಥಳಗಳನ್ನು ಪರಸ್ಥಳಗಳಲ್ಲಿ ಹುಡುಕಿಕೊಂಡೇ ಹೋಗಬೇಕು. ಚಿಕ್ಕ ಊರುಗಳಲ್ಲಿ ಮಂದಿ ಮನೆಗಳೇ ನಮ್ಮ ಪಾಲಿನ ಸ್ವರ್ಗ. ತಲೆ ಕೆಡಿಸಿಕೊಂಡು ತಡಕಿದರೂ ಇಲ್ಲಿ ಯಾರಿಗೂ ಸಂಬಂಧಿಕರಿಲ್ಲ. ಮತ್ತೇನು ಗತಿ? ಆಪತ್ಕಾಲದಲ್ಲಿ ಅಪಮಾನಕ್ಕೆಡೆಯಿಲ್ಲ. ಹಾದಿ ಸವೆಸುತ್ತಿರುವಾಗ ಮುದ್ದಾದ ಹುಡುಗಿಯರಿಬ್ಬರು ಬಾಗಿಲ ಬಳಿ ಬ್ಯಾಡ್ಮಿಂಟನ್ ಆಡುತ್ತಿದ್ದರು. ಊರಾಚೆಯ ಮನೆ. ಇರುವುದರಲ್ಲೇ ಧೈರ್ಯವಹಿಸಿ ಬಾಯಾರಿಕೆ, ನೀರು ಕೇಳುವ ಪೂರ್ವ ಪೀಠಿಕೆ. ತುಂಬು ಮನಸ್ಸಿನ ಆ ಮಕ್ಕಳ ತಾಯಿ ಸೂಕ್ಷ್ಮ ಅರಿತು ಒಳಗೊಯ್ದು ಆಸರ ಬ್ಯಾಸರಗಳಿಗೆ ಅನುವುಮಡಿಕೊಟ್ಟಿದ್ದೇ ಅಲ್ಲದೆ ಪಾನಕೋಪಚಾರ ಬೇರೆ ನಡೆಸಿದ ರೀತಿ ನಮ್ಮ ಕೃತಕ ಕಲಿಕೆಯ ಚೂಪುಗಾರಿಕೆ, ಬಿನ್ನಾಣ ವಾಗ್ವೈಖರಿಗಳಿಗೆ ಮೌನ ಗೌರವದರ್ಥ ಕಲಿಸಿತ್ತು. ಅನಿರೀಕ್ಷಿತವೂ ಆಗಂತುಕವೂ ಆಗಿ ಬರುವವರನ್ನು ಸಧೃಹತೆಯಿಂದ, ಸಂತೋಷದಿಂದ ಆದರಿಸುವ ನನ್ನೂರ ಜನರ ಸಂಸ್ಕೃತಿ ಎದುರು ಅಲ್ಲಿನ ಬಡತನ,<br /><em>ಅಮೆರಿಕನ್ನಡದ ಕತೆಗಳು/೧೬೦</em><br /><sub> </sub><br /><em>ಅಮೆರಿಕನ್ನಡದ ಕತೆಗಳು/೧೬೧</em><br />ಕುಂದು ಕೊರತೆಗಳೆಲ್ಲಾ ಗೌಣ. ನಮ್ಮೂರ ಆಂತರ್ಯ ಎಂತಹುದು ಎಂಬ ಪರೀಕ್ಷೆಗೆ ರಾಕ್ಷಸ ಪಟ್ಟಣಗಳು ಸರಿಯಾದ ಸ್ಥಳವಲ್ಲ. ಹಳ್ಳಿಯೂರುಗಳಿಗೆ ಹೋಗಬೇಕು. ಅದರಲ್ಲೂ 'ಸರ್ವೇಸಾಧಾರಣ' ಎನಿಸುವ ಮನೆಗಳಿಗೆ! ಇಂದಿನ ಪ್ಲಾಸ್ಟಿಕ್ ಯುಗದಲ್ಲೂ ಅಲ್ಲಿ ಮಿರುಗುವ ಚಿನ್ನದ ಹೃದಯಗಳನ್ನು ಕಂಡಾಗ ಅದೇನೋ ಒಂದು ಪರಿಯ ಕಳ್ಳ ಭಾವನೆ. ಅಲ್ಲೇ ಉಳಿದು ಸಮುದಾಯ, ಸಮಾಜಕ್ಕೊಂದು ನೆರವು ನೀಡದೆ ಸ್ವಾರ್ಥ ಸೇವೆಗೆ ಓಡಿಬಂದೆವೇನೋ ಎಂಬ ಸಂದೇಹ. ಕಾರಣ ಏನೇ ಇರಲಿ ವಾಂಛೆಯಂತೂ ಮಾಸಿಲ್ಲ. ದೇಹ ವಲಸೆ ಬಂದರೂ ಸ್ನೇಹ ಮರೆತಿಲ್ಲ. ಎಂದೋ ಒಮ್ಮೆ ನಾವು ಹಿಂತಿರುಗುತ್ತೇವೆ ಅಲ್ಲಿಗೇ ಎಂಬ ಮರೀಚಿಕೆ ನಂಬಿಯೇ ವೃದ್ಧರಾಗುತ್ತಿದ್ದೇವೆ. ಇಷ್ಟುಕಾಲ ಊರ ಹೊರಗುಳಿದು ಮರಳಿದರೆ ಅಲ್ಲೂ ನಾವು ಪರದೇಶಿಗಳೇ ಆಗಲಾರೆವೇ? ನಮ್ಮ ತಮ್ಮವರು ಸಮಕಾಲೀನರೇ ! ಕಣ್ಮರೆಯಾದಮೇಲೆ ಹೋಗಿ ಮಾಡುವುದಾದರೂ ಏನನ್ನು? ನಮ್ಮನ್ನು ಆದರಿಸಿ ಆನಂದಿಸುವವರಾದರೂ ಯಾರು? ಹೆತ್ತವರು, ಬೆನ್ನಲ್ಲಿ ಬಿದ್ದವರು, ಬೇಕಾದವರು (ಬೇಡವಾದವರೂ ಸಹಾ!) ಎಲ್ಲರಿಂದ ಬೇರ್ಪಟ್ಟು ಬೇರೆಯೇ ವ್ಯಕ್ತಿಗಳಾಗಿ ಹೋಗಿರುವ ನಾವು ಅವರಿಗಾದರೂ ಏಕೆ ಬೇಕು!</p>
		<p>ಆಗುಂಬೆ ತಲುಪುವ ವೇಳೆಗೆ ಮನಸ್ಸೆಲ್ಲಾ ಕಾಳ ಕತ್ತಲೆ. ಖಿನ್ನ ಮನಸ್ಸಿನಲ್ಲೇ ತಿಟ್ಟಿನ ಮೇಲೇರಿ ಕೂತು ದಿಗಂತದಲ್ಲಿ ಬೆಳ್ಳಿ ನಾಗರವಾಗಿ ಕಾಣುತ್ತಿದ್ದ ಅರಬ್ಬೀ ಸಮುದ್ರದ ದಿನಮಣಿಯನ್ನು ಗುಳುಂ ಎನ್ನಿಸುವುದಕ್ಕೆ ಕಾದಿರುವಾಗ ಸುತ್ತಲಿನ ಕಾಡು ಬೆಟ್ಟ ಝರಿ ದರಿಗಳೆಲ್ಲಾ ತಲೆಹೊಕ್ಕು ಸಾಂತ್ವಾನಗೊಳಿಸತೊಡಗಿದವು - 'ಅಳಬೇಡಕ್ಕಾ ಒಳಗೊಳಗೆ; ಊರಿಗೆ ದೂರವಾದರೂ ಉಲ್ಲಾಸಕ್ಕೆ ದೂರವಾಗಬೇಡ. ಬಾ, ಆದಾಗ ಬಾ. ಬಂದಾಗ ಮೈ ಮನಸ್ಸಿಗೆ ಉತ್ಸಾಹ ತುಂಬಿಕೋ. ನೆನಪಿನಲ್ಲಿ ನಮ್ಮನ್ನಿಳಿಸಿಕೋ. ನಿನಗೇ ತಡೆಯೆಂದೆನಿಸಿದಾಗ ನೀ ಬರುವುದಾದರೆ ನಿನ್ನ ಮನೆಬಾಗಿಲು ತೆರೆದೇ ಇರುತ್ತದೆಯಲ್ಲ! ಚಿಂತೆ ಏಕೆ? ಇದೇ ಕಾನೂ ಅದೇ ಬಾನು, ಒಂದೇ ನೆಲದ ಆಚೆ ನೀನು; ಮತ್ತೇಕೆ ಈ ಎಲ್ಲ ದುಃಖ, ಕೊರಗು?' ಬಿಕ್ಕುತ್ತಿದ್ದ ಮನಸ್ಸು ಸಮಾಧಾನಗೊಂಡು ಸುತ್ತಲಿನವರೊಂದಿಗೆ ವಡೆ, ಕಾಫಿ ಸವಿದರೂ ಆಂತರ್ಯ ನಿರ್ದಾಕ್ಷಿಣ್ಯವಾಗಿ ಹೇಳಿತು : ಸಂವೇದನಾಶೀಲ ವ್ಯಕ್ತಿ ಸ್ವೇಚ್ಛೆಯಾಗಿ ಅಲೆದಾಡುತ್ತಾ ಹೆಗ್ಗಾಡಿನಂಚಿನಲ್ಲಿ ಕೂತು ಕಂಡ ಸೂರ್ಯಾಸ್ತದ ಬೆರಗು ಬೆಡಗೇ ಬೇರೆ, ನಾವಿಲ್ಲಿ ಜಾತ್ರೆನೆರೆದು ನೋಡುತ್ತಿರುವ ತಮಾಷೆಯೇ ಬೇರೆ? ಅದೇ ಸೂರ್ಯ, ಅದೇ ಅಸ್ತಮಾನವಾದರೂ ಮನಸ್ಸಿನ ಪರಿಪಕ್ವತೆ, ವ್ಯಕ್ತಿತ್ವ ವಿಶೇಷ, ಪರಿಗ್ರಾಹ್ಯತೆ, ಪರಿಸರದ ಪ್ರಭಾವಗಳನ್ನೂ ಅನುಸರಿಸಿ ಭಾವಪ್ರಚೋದನೆ ಆಗುತ್ತದಲ್ಲವೇ? ರವಿಯು ಕಾಣದ್ದನ್ನು ಕವಿ ಕಂಡ; ಆದರೆ ಆ ಕವಿಯು ಕಾಣಲಾಗದ ಅಪೂರ್ವ ಅಪಾರ ಅಮೋಘ ಅನುಭವಗಳಿಗೆ ಪ್ರತಿ ಹೃದಯವೂ ಉತ್ತರಾಧಿಕಾರಿಯೇ ತಾನೇ!</p>
		<p>ಮೂರು ಹಗಲು ಮೂರು ರಾತ್ರಿ ಮೂರೇ ಕ್ಷಣವೆನಿಸಿ ಹಿಂತಿರುಗಿದವಳಿಗೆ ತಾಯ್ನೆಲವನ್ನು ಬಿಟ್ಟುಬರುವ ಚಡಪಡಿಕೆ. ಮರಳಿ ಬಂದು ನಿರಾಳವಾಗಿ ನನ್ನೂರ ಮೂಲೆ ಮೂಲೆಗಳಲ್ಲೂ ಸುತ್ತಿಬರುವ ಆಸೆ ಬಳ್ಳಿ ಹಬ್ಬಿಸಿಕೊಂಡು ಭಾರತ ಬಿಡುವಾಗ ಕಣ್ತುಂಬಿ ಕತ್ತಲಲ್ಲಿ ಕೆಳಗುರುಳಿದ ಎರಡು ಹನಿಗಳಿಗೆ ಭಗೀರಥ ಯತ್ನ ಬೇಕಾಗಲಿಲ್ಲ. ಆ ನೆಲ, ಆ ಜಲದ (ಈಗ ಅಪರೂಪವಾದರೂ ಕೂಡ) ಬಲದಲ್ಲಿ ಬೆಳೆದ ನನ್ನ ಬದುಕು ಕಡೆಯ ಬಾರಿ ಹೆಜ್ಜೆ ಕಿತ್ತು ವಿಮಾನದ ಮೆಟ್ಟಲೇರುವಾಗ ಆದ್ರ್ರತೆಯಿಂದ ತಲೆತಗ್ಗಿಸಿ ಹಾರೈಸುತ್ತಿತ್ತು- ನನ್ನೂರಿಗೆ ಒಳ್ಳೆಯದಾಗಲಿ, ನನ್ನವರೆಲ್ಲಾ ನೆಮ್ಮದಿಯಿಂದಿರಲಿ, ಮಳೆ ಬೆಳೆ ಹಾಲು ಹೈನು ಸಮೃದ್ಧಿಯಾಗಲಿ .......</p>
		<p>ಹರಕೆ ಹೊಸದಲ್ಲ; ಗೀರ್ವಾಣ ಭಾಷೆಯಲ್ಲಿ ಸಾವಿರಾರು ವರ್ಷಗಳ ಹಿಂದೆ ಋಷಿವರೇಣ್ಯರು ಅರಣ್ಯ ಅಣುರಣಿಸುವಂತೆ ನುಡಿದುದನ್ನೇ ನನ್ನಂತರಂಗ ಮಾರ್ದನಿಸುತ್ತಿತ್ತು. ಆ ಕಳಕಳಿಯ ಮೊರೆತ ನನ್ನೊಳಗಿರುವ ತನಕ ನಾನೆಲ್ಲಿದ್ದರೂ ಬದುಕು ಹಸನುಮಾಡಿಕೊಳ್ಳಬಲ್ಲೆ ಎಂಬ ನಂಬಿಕೆಯಾಸರೆಯಲ್ಲಿ ನನ್ನ ನೆಲಬಿಟ್ಟಾಗ ನಡು ರಾತ್ರಿ ಮೀರಿತ್ತು.</p>
		<p class="quote-author"><strong><em>ಲಲಿತಾ ಕುಪ್ಪಸ್ವಾಮಿ</em></strong>(ಲಾಸ್ ಏಂಜಲೀಸ್, ಕ್ಯಾಲಿಫೋರ್ನಿಯಾ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಮರುಭೂಮಿ</h1>
		<p>ನಾನು ಮೊದಲ ಸಲ ರಾಣಿಮಾನ ನೋಡಿದ್ದು, ಹೊಸ ವರ್ಷದ ದಿನ ನಡೆದ ಮ್ಯಾತ್ ಪಾರ್ಟಿಯಲ್ಲಿ. ಅವಳನ್ನು ನೋಡುತ್ತಿದ್ದಂತೆ ನಾನು ಹಲವಾರು ವರ್ಷಗಳ ಹಿಂದೆ ಮೊದಲಸಲ ಮ್ಯಾತ್ ಪಾರ್ಟಿಗೆ ಹೋಗಿದ್ದೇ ಜ್ಞಾಪಕಕ್ಕೆ ಬರುತ್ತಿತ್ತು. ಅದೇನೋ ಮೂಕ ಭಯ, ಮುಜುಗರ, ನಾಚಿಕೆ. ನನ್ನನ್ನು ಯಾರೂ ನೋಡುತ್ತಿಲ್ಲ, ನನ್ನ ವಿಷಯ ಯಾರೂ ಯೋಚಿಸುತ್ತಿಲ್ಲ ಎಂದು ತಿಳಿದುಕೊಳ್ಳುವುದಕ್ಕೆ ನನಗೆ ಹದಿನಾಲ್ಕು ವರ್ಷಗಳು ಬೇಕಾಗಿತ್ತು.</p>
		<p>ರಾಣಿಮಾ ಗಂಡ ದಿಲೀಪನು ನಮ್ಮವರಂತೆ ಮ್ಯಾತ್ ಪ್ರೊಫೆಸರು. ಇಂಡಿಯಾದಿಂದ ಕರೆತಂದ ತನ್ನ ಹೊಸ ಹೆಂಡತಿಯನ್ನು ತನ್ನದೇ ಆದ ಈ ಪ್ರಪಂಚಕ್ಕೆ ಈ ಪಾರ್ಟಿಯಲ್ಲಿ ತೋರಿಸುತ್ತಿದ್ದ. ಅವನ ಸಂಕೋಚ ಭಯಗಳನ್ನು ಅವನಾದರೋ ವಿಸ್ಕಿ ಗ್ಲಾಸಿನಲ್ಲಿ ಮುಳುಗಿಸಬಹುದಾಗಿತ್ತು. ಅವನು ಆಗಾಗ್ಗೆ ಬೀರುತ್ತಿದ್ದ ನೋಟುಗಳು ರಾಣಿಮಾಗೆ ಅರ್ಥವಾಗದೆ ಏನೂ ಇರಲಿಲ್ಲ. ಧೈರ್ಯಮಾಡಿ ಒಬ್ಬಿಬ್ಬರನ್ನು ನೋಡಿ ಆಗಾಗ್ಗೆ ಮುಗುಳ್ನಗೆ ಬೀರುವ ಪ್ರಯತ್ನ ಮಾಡುತ್ತಿದ್ದಳು. ಒಂದು ಸಲ ನನ್ನ ಕಡೆ ನೋಡಿ ನಕ್ಕಾಗ ಅವಳನ್ನು ಮಾತಾಡಿಸೋಣ ಎಂದು ಅವಳ ಹತ್ತಿರ ಹೋದೆ.</p>
		<p>ಬಿಳೀ ಸೀರೆ ಬಿಳೀ ಕುಪ್ಪಸ ತೊಟ್ಟು ಕುರ್ಚಿಯ ಕೊನೆಯಲ್ಲಿ ಕುಳಿತಿದ್ದ ರಾಣಿಮಾ ಕೆನ್ನೆಗಳು ಬಣ್ಣ ಬಳಿದಂತೆ ಕೆಂಪಾಗಿದ್ದವು. ಅವಳ ಇಂಗ್ಲೀಷು ನನ್ನ ಹಿಂದಿ ಸರಿ ಸಮವಾಗಿದ್ದವು. ಎಡವುತ್ತಾ, ಕುಂಟುತ್ತಾ ಪರಸ್ಪರ ಪರಿಚಯ ಮಾಡಿಕೊಂಡೆವು. ಇಬ್ಬರ ಮನೆಗಳು ಒಂದೇ ರಸ್ತೆಯಲ್ಲಿ ಇದ್ದಿದ್ದರಿಂದ ಪುನಃ ಬೇಟಿಯಾಗುವ ಭರವಸೆ ಇಬ್ಬರಿಗೂ ಉಳಿಯಿತು.</p>
		<p>ಕೆಲವು ದಿನಗಳ ನಂತರ ನಾನು ಮೇಲ್ ತರಲು ಗೇಟಿನ ಹತ್ತಿರ ಹೋದಾಗ ರಾಣಿಮಾ ರಸ್ತೆಯಲ್ಲಿ ನಿಂತಿದ್ದಳು. ಪುನಃ ಸ್ವಲ್ಪ ಮಾತುಕತೆಯಾಯಿತು. ಅವಳ ಮಾತೃಭಾಷೆ ಅಸ್ಸಾಮಿ ಆದರೂ ಬೆಂಗಾಲೀ ಮತ್ತು ಹಿಂದಿ ಅವಳಿಗೆ ಚೆನ್ನಾಗಿ ಬರುತ್ತಿತ್ತು. ಒತ್ತಾಯ ಮಾಡಿ ಜೊತೆಗೆ ಮನೆಗೆ ಕರೆದುಕೊಂಡು ಹೋದಳು. ಲಿವಿಂಗ್ ರೂಂನಲ್ಲಿದ್ದ ಸಿತಾರ್ ನೋಡಿ ಅವಳಿಗೆ ನನ್ನಂತೆ ಹಾಡಿನಲ್ಲಿ ಅಭಿರುಚಿಯಿದೆ ಎಂದು ತಿಳಿಯಿತು. ನನ್ನ ಬಲಾತ್ಕಾರಕ್ಕೆ ಒಂದೆರಡು ಹಾಡುಗಳನ್ನು ಚೆನ್ನಾಗಿ ನುಡಿಸಿದಳು. ಇದಾದ ನಂತರ ನಮ್ಮಿಬ್ಬರ ಪರಿಚಯ ಇನ್ನೊಂದು ಮೆಟ್ಟಲು ಏರಿತ್ತು.</p>
		<p>ಒಂದೇ ರಸ್ತೆಯಲ್ಲಿ ಮನೆಗಳಿದ್ದರೂ ರಾಣಿಮಾ ಗಂಡನೂ, ನನ್ನ ಗಂಡನೂ ಅಂತಹ ಸ್ನೇಹಿತರೇನಲ್ಲ. ಒಬ್ಬರನ್ನೊಬ್ಬರು ಊಟಕ್ಕೆ ಕರೆಯುವಂತಹ ಸ್ನೇಹಿತರೂ ಸಹ ಅಲ್ಲ. ನಾನೇ ಒಂದೊಂದು ಸಲ ಕಾಲೇಜಿನಿಂದ ಬೇಗ ಬಂದರೆ ರಾಣಿಮಾ ಮನೆಗೆ ಹೋಗಿ ಬರುತ್ತಿದ್ದೆ. ಅವಳು ಬೆಂಗಳೂರು ಮೈಸೂರಿನ ವಿಷಯ ಕೇಳಿದಂತೆ ನಾನು ಅವಳನ್ನು ಅವಳ ಊರಿನ ವಿಷಯ ಕೇಳುತ್ತಿದ್ದೆ. ಹೀಗಾಗಿ ಅವಳ ಇಂಗ್ಲೀಷ್ ಉತ್ತಮಗೊಂಡಂತೆ ನನ್ನ ಹಿಂದಿ ಉತ್ತಮಗೊಂಡಿತು. ಅಸ್ಸಾಮಿನ ಟೀ ರುಚಿ ನನಗೆ ಹಿಡಿಸಿದಂತೆ ಮೈಸೂರಿನ ಸಾರಿನ ರುಚಿ ಅವಳಿಗೆ ಹಿಡಿಸಿತ್ತು.</p>
		<p>ರಾಣಿಮಾಗೆ ತಂದೆ ಇರಲಿಲ್ಲ. ತಾಯಿ ಮತ್ತು ಇಬ್ಬರು ತಂಗಿಯರು ಗೌಹತಿಯಲ್ಲಿ ದೊಡ್ಡಪ್ಪನ ಮನೆ ಹಿಂದುಗಡೆ ಒಂದು ಸಣ್ಣ ಮನೆಯಲ್ಲಿ ಇದ್ದರಂತೆ. ತಿಂಗಳಿಗೊಮ್ಮೆ ರಾಣಿಮಾಗೆ ಅವರಿಂದ ಕಾಗದ ಬರುತ್ತಿತ್ತು.</p>
		<p>ನಾನು ಅವಳ ಮನೆಗೆ ಹೋಗಿ ಸ್ವಲ್ಪಹೊತ್ತು ಕೂತು ಮಾತನಾಡಿ, ಟೀ ಕುಡಿದು ಬಂದರೆ ನನ್ನ ಮನಸ್ಸಿಗೆ ಒಂದು ಆರಾಮ, ಶಾಂತಿ ಬರುತ್ತಿತ್ತು. 'ಪಾಪ ಹೊಸದಾಗಿ ಬಂದಿದ್ದಾಳೆ, ಅವಳ ಬೇಜಾರು ನಿವಾರಿಸುವುದಕ್ಕೆ ಹೋಗಿದ್ದೆ' ಎಂದು ನನ್ನ ಗಂಡನಿಗೆ ಹೇಳಿದರೂ ಒಟ್ಟಿನಲ್ಲಿ ಲಾಭ ಪಡೆಯುತ್ತಿದ್ದವಳು ನಾನೇ ಎಂದು ನನಗೆ ಚೆನ್ನಾಗಿ ಗೊತ್ತಿತ್ತು.</p>
		<p>ಒಂದು ದಿನ ಮಧ್ಯಾಹ್ನ ಅಡಿಗೆ ಮನೆಯಲ್ಲಿ ಚಪಾತಿ ಹಿಟ್ಟು ಕಲೆಸುತ್ತಿದ್ದೆ. ಬೇಸಿಗೆ ಬಿಸಿಯನ್ನು ದೊಡ್ಡ ಮರಗಳು ಕಟ್ಟಿಹಾಕಿದಂತಿತ್ತು. ಒಂದೊಂದು ಎಲೆಯೂ ಅಲಗಾಡದೇ ನಿದ್ದೆ ಮಾಡುತ್ತಿದ್ದಂದತ್ತಿತ್ತು. ಇದರ ಮುಂದೆ ಬೆಂಗಳೂರಿನ ಸೆಕೆ ಯಾವ ಮೂಲೆಗೋ ಎಂದು ಯೋಚಿಸುತ್ತಿದ್ದೆ. ರಾಣಿಮಾ ಬಾಗಿಲನ್ನು ತಟ್ಟಿ ಒಳಗೆ ಬಂದಳು. ಅವಳನ್ನು ಅಡಿಗೆ ಮನೆಯಲ್ಲೇ ಕೂರಿಸಿ, ಓವನ್ನಲ್ಲಿದ್ದ ಬದನೇಕಾಯಿ ಪಲ್ಯದ ಜೊತೆಗೆ ಬಿಸಿ ಬಿಸಿಯಾದ ಎರಡು ಚಪಾತಿ ಕೊಟ್ಟೆ.</p>
		<p>ಅವಳ ಗಂಡ ನ್ಯೂಯಾರ್ಕ್‍ಗೆ ಯಾವುದೋ ಕಾನ್ಫರೆನ್ಸ್‍ಗೆ ಹೋಗಿದ್ದನಂತೆ. ಕಾನ್ಫರೆನ್ಸ್ ಮುಗಿದ ನಂತರ ಅಲ್ಲೇ ಎರಡು ದಿನ ಹೆಚ್ಚಾಗಿದ್ದು ತನ್ನ ನಾಲ್ಕು ವರ್ಷದ ಮಗ ದ್ವಾರಕನನ್ನು ಕರೆತರುವ ಏರ್ಪಾಟಾಗಿತ್ತಂತೆ.</p>
		<p>ಇಷ್ಟೆಲ್ಲಾ ಹೇಳಿ ರಾಣಿಮಾ ಸ್ವಲ್ಪ ಹೊತ್ತು ಸುಮ್ಮನಿದ್ದಳು. ಅವಳ ಗಂಡ ಮೊದಲ ಹೆಂಡತಿಯನ್ನು ಡೈವೋರ್ಸ್ ಮಾಡಿದ್ದ, ಮಗ ಅವಳ ಜೊತೆಯಲ್ಲೇ ಇದ್ದ, ರಜಕ್ಕೆ ತಂದೆ ಹತ್ತಿರ ಬರುತ್ತಿದ್ದ ಎಂದು ನನಗೆ ಗೊತ್ತಿದ್ದರೂ ರಾಣಿಮಾ ಜೊತೆ ಅದರ ವಿಷಯ ಯಾವಾಗಲೂ ಮಾತಾಡಿರಲಿಲ್ಲ. ಈಗಲೂ ನಾನು ಅವಳನ್ನು ಏನೂ ಕೇಳಲಿಲ್ಲ. "ರಾತ್ರಿ ಒಬ್ಬಳೇ ಮಲಗಬೇಕಾಗುತ್ತೆ ನೀನು ಬಂದು ನನ್ನ ಜೊತೆ ಮಲಗುತ್ತೀಯಾ?" ಎಂದು ಕೇಳಿದಳು. ನನಗಾದರೋ ಮನೆ, ಮೂರು ಮಕ್ಕಳು, ಗಂಡನನ್ನು ನೋಡಿಕೊಳ್ಳುವ ಜವಾಬ್ದಾರಿ. ಆದರೆ ನನ್ನ ಹತ್ತು ವರ್ಷದ ಮಗಳು ಕಾವೇರಿಯನ್ನು ಕಳುಹಿಸುವುದಕ್ಕೆ ಒಪ್ಪಿದೆ.</p>
		<p>ದ್ವಾರಕ ಬಂದ ಮೇಲೆ ರಾಣಿಮಾ ಜೀವನ ಸ್ವಲ್ಪ ಬದಲಾಯಿಸಿತು. ಅವಳಿಗೆ ಆ ಹುಡುಗನನ್ನು ಸಹಿಸುವುದಕ್ಕಾಗದಿದ್ದರೂ ಮೇಲೆ ಏನೂ ತೋರಿಸುತ್ತಿರಲಿಲ್ಲ. ಒಳಗೊಳಗೇ ಮನಸ್ತಾಪ ಬೆಳೆಸುತ್ತಿದ್ದಳು. ತನ್ನ ಗಂಡ ಡೈವೋರ್ಸ್ ಆದ ಹೆಂಡತಿಯೊಂದಿಗೆ ದ್ವಾರಕ ಬರುವ ಅಥವಾ ವಾಪಸ್ಸು ಹೋಗುವ ವಿಷಯಗಳನ್ನು ಫೋನ್ ನಲ್ಲಿ ಮಾತನಾಡಿದ್ದರೆ ರಾಣಿಮಾ ಸಿಡಿ ಸಿಡಿಯಾಗುತ್ತಿದ್ದಳು. ತನ್ನ ಗಂಡ ಎಷ್ಟರವರೆಗೆ ತನ್ನವನು? ಎಂಬ ಪ್ರಶ್ನೆ ಅವಳನ್ನು ಕಾಡುತ್ತಿತ್ತು. ನಿಜ ಹೇಳುವುದಾದರೆ ನನಗೂ ಅವಳ ಪರವಾಗಿ ಪ್ರಶ್ನೆಗಳು ಏಳುವುದಕ್ಕೆ ಶುರುವಾಗಿದ್ದವು.</p>
		<p>ಆದರೆ ದ್ವಾರಕನ ವಿಷಯದಲ್ಲಿ ರಾಣಿಮಾ ರೀತಿ ನನಗೆ ಸರಿ ಬೀಳುತ್ತಿರಲಿಲ್ಲ. ಮೊದಲ ಮನಸ್ತಾಪ ನಮ್ಮಿಬ್ಬರಿಗೆ ಈ ವಿಷಯದಲ್ಲೇ ಬಂತು. ದ್ವರಕಾ ಬಹು ಜಾಣ. ಅವನಿಗೆ ಬಹಳ ಬುದ್ಧಿ ಎಂದು ಹೇಳಿದ್ದಕ್ಕೆ ರಾಣಿಮಾ ಕೋಪಗೊಂಡು ಒಮ್ಮೆ ನನ್ನೊಂದಿಗೆ ಮಾತು ನಿಲ್ಲಿಸಿ ಹೊರಟು ಹೋಗಿದ್ದಳು.</p>
		<p>ಆದರೆ ನಾನು ದ್ವಾರಕನನ್ನು ಹೊಗಳುವುದಕ್ಕೆ ಕಾರಣ ಇತ್ತು. ಬೆಳೆದ ಹುಲ್ಲು ಕತ್ತರಿಸೋಣ ಎಂದು ನಾನು ಒಮ್ಮೆ <en>Lawn Mover</en> ಶುರುಮಾಡುವುದಕ್ಕೆ ಕಷ್ಟಪಡುತ್ತಿದ್ದಾಗ, ಹತ್ತಿರ ಆಡುತ್ತಿದ್ದ ದ್ವಾರಕ - "ಅದರಲ್ಲಿ ಗ್ಯಾಸ್‍ಇಲ್ಲ ಅದಕ್ಕೆ ಶುರುವಾಗುತ್ತಿಲ್ಲ" ಎಂದು ಹೇಳಿದ. ನಾನು ಗ್ಯಾರೇಜ್‍ನಲ್ಲಿ ಇದ್ದ ಗ್ಯಾಸ್‍ಡಿನ್ ಡಬ್ಬವನ್ನು ತರುವುದಕ್ಕೆ ಅವನನ್ನು ಕಳುಹಿಸಿದೆ. ಇಬ್ಬರೂ ಸೇರಿ ಗ್ಯಾಸ್ ಹಾಕಿದೆವು. ಶುರು ಮಾಡಿದ ಕೂಡಲೇ <en>Lawn Mover</en> ಡಬಡಬನೆ ಬಡಿದುಕೊಳ್ಳಲಾರಂಭಿಸಿತು. ನಾನು ದ್ವಾರಕನನ್ನು ಹೊಗಳುತ್ತೇನೆ ಎಂದೋ ಏನೋ ರಾಣಿಮಾಳಂತೆ ನನ್ನ ಮಕ್ಕಳಿಗೂ ದ್ವಾರಕನನ್ನು ಕಂಡರಾಗದು. ಸ್ಕೂಲ್ ಬಸ್‍ಗೆ ನಿಂತಾಗ ನನ್ನ ಚಿಕ್ಕ ಮಗ ದ್ವಾರಕನಿಗೆ ಒಂದು ಏಟೂ ಹಾಕಿದ್ದನಂತೆ.</p>
		<p>ಮತ್ತೊಂದು ಸಲ ನಾನು ರಾಣಿಮಾ ಮನೆಗೆ ಹೋದಾಗ ಸಾಮಾನೆಲ್ಲ ಅಲ್ಲಲ್ಲೇ ಬಿದ್ದಿದ್ದವು. ಲಿವಿಂಗ್ ರೂಮಿನಲ್ಲಿ ಬಟ್ಟೆಗಳು ತೊಳೆಯದ ಲೋಟಗಳು ಇಟ್ಟಾಡುತ್ತಿದ್ದವು. ರಾಣಿಮಾ ಸೋಫಾ ಮೇಲೆ ಕೂತು ಏನೋ ಹೊಲೆಯುತ್ತಿದ್ದಳು. ನನ್ನನ್ನು ನೋಡಿ ಯಾಕೋ ಮೈ ಸರಿಯಾಗಿಲ್ಲ ಎಂದಳು. ವಾಂತಿ ಬರುವಂತಿದೆ, ತಲೆ ಭಾರ, ನಿದ್ದೆ ಎಂದಳು. ನಾನು ತಕ್ಷಣ ಹೇಳಿದೆ " ರಾಣಿಮಾ ನಿನಗೆ ಮಗುವಾಗುತ್ತೆ ಅಂತ ಕಾಣುತ್ತೆ" ಹತ್ತಿರ ಆಡುತ್ತಿದ್ದ ದ್ವಾರಕ ಹೇಳಿದ "ಹೌದು, ರಾಣಿಮಾಗೆ ಮಗುವಾಗುತ್ತೆ ನನಗೆ ಗೊತ್ತು. ಇನ್ನು ಮೇಲೆ ಅವಳು ಕೋಟ್ ಹಾಕಿಕೊಳ್ಳದೆ ಆಚೆ ಹೋಗಬಾರದು" ನಾನು ರಾಣಿಮಾ ಇಬ್ಬರೂ ನಕ್ಕೆವು.</p>
		<p>ಕ್ರಮೇಣ ರಾಣಿಮಾಗೆ ಮನೆಗೆಲಸದ ಮೇಲೆ ಆಸಕ್ತಿ ಕಡಿಮೆಯಾಯಿತು. ನೋಡಿದಾಗಲೆಲ್ಲ ಎಂಟು ಗೋಲಿಗಳನ್ನು ಎದುರಿಗಿಟ್ಟುಕೊಂಡು ಗಂಡು ಮಗು ಆಗುತ್ತೋ ಹೆಣ್ಣು ಮಗು ಆಗುತ್ತೋ ಎಂದು ಎಣಿಕೆ ಹಾಕುತ್ತಿದ್ದಳು.</p>
		<p>ನನಗೆ ಹೊಲಿಗೆ ಹುಚ್ಚಿರುವುದರಿಂದ ರಾಣಿಮಾಗೆ ಒಂದು <en>Knitting</en> ಪುಸ್ತಕ ಕೊಟ್ಟು ಹೊಸ ಮಗುವಿಗೆ ಒಂದು ಸ್ವೆಟರ್ ಹಾಕು ಎಂದೆ. ಪುಸ್ತಕದ ಒಂದು ಹಾಳೆಯನ್ನೂ ತೆಗೆಯದೆ ಹುಚ್ಚುಚ್ಚು ಅಳತೆಯ ಒಂದು ಸ್ವೆಟರ್ ಹಾಕಿದಳು. ತೋಳಳತೆ ಮೂರು ತಿಂಗಳ ಮಗುವಿನದು, ಮೈ ಅಳತೆ ಆರು ವರ್ಷದ ಹುಡುಗರದ್ದಿದ್ದಂತಿತ್ತು, ನಾನು ಅದನ್ನು ನೋಡಿ- "ರಾಣಿಮಾ ನಿನ್ನ ಮಗ ಈ ಸ್ವೆಟರ್ ಹಾಕಿಕೊಂಡರೆ ಎಲ್ಲರೂ ನಗುತ್ತಾರಷ್ಟೆ" ಎಂದೆ. ಒಳಗಿನಿಂದ ಅವಳ ಗಂಡ ಬಂದ, ಆ ಸ್ವೆಟರನ್ನು ಕಿತ್ತು ತೆಗೆದುಕೊಂಡು- "ಮಗುವನ್ನು ನೋಡಿ ನಗುವುದಿರಲಿ ನನ್ನನ್ನು ನೋಡಿ ನಗುತ್ತಾರೆ " ಎಂದು ಹೇಳಿ ಕೋಪದಿಂದ ಒಳಗೆ ಹೋದ.</p>
		<p>ರಾಣಿಮಾ ಹೆಣ್ಣು ಮಗು ಹೆಸರಿಗೆ ತಕ್ಕಂತೆ ಗುಲಾಬಿ. ನಮ್ಮ ಕಾವೇರಿಯಂತೂ ೨೪ ಗಂಟೆಗಳೂ ರಾಣಿಮಾ ಮನೆಯಲ್ಲಿ ಕಳೆಯುತ್ತಿದ್ದಳು. ೧೦ ದಿನದ ಗುಲಾಬಿಯನ್ನು ಧೈರ್ಯವಾಗಿ ಅವಳು ಎತ್ತಿಕೊಂಡು ಓಡಾಡುತ್ತಿದ್ದರೆ ರಾಣಿಮಾ ಯೋಚನೆಯಿಂದ ಅವಳ ಹಿಂದೆ ಹಿಂದೆ ಹೋಗುತ್ತಿದ್ದಳು. ಕಾವೇರಿಗೇ ಮಾತ್ರವಲ್ಲ ನಮ್ಮೆಲ್ಲರಿಗೂ ಆ ಮಗುವನ್ನು ಕಂಡರೆ ಪ್ರಾಣ. ದ್ವಾರಕ ತನ್ನ ತಾಯಿ ಹತ್ತಿರ ವಾಪಸ್ಸು ಹೋದ ಮೇಲಂತೂ ರಾಣಿಮಾ ಸಮಸ್ಯೆ ಎಲ್ಲ ಪರಿಹಾರವಾದಂತಿತ್ತು.</p>
		<p>ಬೇಸಿಗೆ ಬಂತು. ನಾವು ನಾಲ್ಕು ತಿಂಗಳುಗಳು ಇಂಡಿಯಾಗೆ ಹೋದೆವು. ರಾಣಿಮಾ ವಿಷಯ ಅಲ್ಲೂ ಯೋಚಿಸುತ್ತಿದ್ದೆ. ಅದರೆ ಇಂಡಿಯಾ ಬಿಸಿ ಬಿಸಿ ಅನುಭವಗಳ ಮುಂದೆ ಇಲ್ಲಿಯ ಯೋಚನೆಗಳೆಲ್ಲ ಕ್ರಮೇಣ ಕರಗಿ ಮಾಯವಾದವು. ಸೆಪ್ಟೆಂಬರ್‍ನಲ್ಲಿ ಹಿಂತಿರುಗಿ ಬಂದ ಮೇಲೆ ನನಗೆ ಕಾಲೇಜ್ ಶುರುವಾಯಿತು. ಓದುವುದು, ಪಾಠ ಹೇಳುವುದು, ಸಾಮಾನುಳನ್ನು ಬೆಸ್‍ಮೆಂಟ್‍ನಿಂದ ಮೇಲೆ ತರುವುದರಲ್ಲಿ ನನಗೆ ನಿಮಿಷವೂ ಪುರಸತ್ತಿರಲಿಲ್ಲ. ಹಾಗೂ ಒಂದು ದಿನ ರಾಣಿಮಾನ ನೋಡಲು ಹೋದೆ.</p>
		<p>ಟಿವಿ ನೋಡುತ್ತಾ ಸೋಫಾದ ಮೇಲೆ ಕುಳಿತು ರಾಣಿಮಾ ಊಟಮಾಡುತ್ತಿದ್ದಳು. ಹನ್ನೆರಡು ಗಂಟೆಯಿಂದ ಒಂದಾದ ಮೇಲೊಂದು ಎಲ್ಲಾ <en>Soap opera</en>ಗಳನ್ನು ನೋಡುವುದನ್ನು ಅಭ್ಯಾಸ ಮಾಡಿಕೊಂಡಿದ್ದಳು. ಮಗು ಈಗ ಅಂಬೆಗಾಲಿಡುತ್ತಿತ್ತು. ಖಾಲಿ ಹಾಲಿನ ಪ್ಲಾಸ್ಟಿಕ್ ಬಾಟಲ್‍ಗಳು ಅಲ್ಲಲ್ಲೇ ಬಿದ್ದಿದ್ದವು. ನಾನು "ಇವು ಏಕೆ" ಎಂದು ಕೇಳಿದ್ದಕ್ಕೆ "ಅವೆಲ್ಲಾ ಗುಲಾಬಿ ಆಟದ ಸಾಮಾನುಗಳು" ಎಂದಳು. ಯಾವ ಸಾಮಾನೂ ಇರಬೇಕಾದ ಜಾಗದಲ್ಲಿರಲಿಲ್ಲ. ಅಡಿಗೆಮನೆಯಲ್ಲಿ ಸಿಂಕ್ ತುಂಬಾ ಪಾತ್ರೆಗಳು ಬಿದ್ದಿದ್ದವು. ಟಿವಿ ಬಿಟ್ಟು ಎದ್ದು ಹೋಗಬೇಕಾಗುತ್ತೆ ಎಂದೋ ಏನೋ ರಾಣಿಮಾ ಟೀ ಬೇಕ ಎಂದೂ ಸಹ ಕೇಳಲಿಲ್ಲ. ನಾನು ಮನೆಗೆ ಬಂದು ಎಂದಿನಂತೆ ನಾಲ್ಕು ಗಂಟೆಗೆ ಅಡಿಗೆ ಶುರುಮಾದಿದೆ. ಎಂದೂ ಇಲ್ಲದ ರಾಣಿಮಾ ಗಂಡ ಒಳಗೆ ಬಂದ- "ಏನೂ ತಿಳಿದುಕೊಳ್ಳದಿದ್ದರೆ ಒಂದು ವಿಷಯ ಹೇಳುವುದಿದೆ" ಎಂದ. "ರಾಣಿಮಾ ಇಂಡಿಯಾ ವಿಷಯ ಬಹಳ ಯೋಚಿಸುತ್ತಿದ್ದಾಳೆ. ಅವಳು ಆದಷ್ಟೂ ಇಂಡಿಯಾ ಜನರೊಂದಿಗೆ ಮಾತನಾಡಕೂಡದು ಎಂದು ಡಾಕ್ಟರ್ ಹೇಳಿದ್ದಾರೆ" ಎಂದ.</p>
		<p>ನನಗೆ ಕೋಪ ಬಂತು. "ಎಂಥಾ ಡಾಕ್ಟರು ಅವನು. ಹೆಂಗಸರು ಒಬ್ಬರಿಗೊಬ್ಬರು ಸ್ನೇಹಿತರಾಗಿ ಮಾತನಾಡಿದರೆ ಹಾನಿ ಎಂಥಾದ್ದು?" ಎಂದೆ. ಆತ ನಯವಾಗೇ ಮಾತನಾಡಿ ಹೋದ.</p>
		<p>ಸುಮಾರು ಒಂದು ವಾರದ ಮೇಲೆ ರಾಣಿಮಾ ನನ್ನನ್ನು ನೋಡಲು ಬಂದಳು. ಹಾಗೇ ಮಾತಾಡುತ್ತಾ "ಮೊರು ಭೂಮಿ ಎಂದರೆ ಗೊತ್ತಾ?" ಎಂದು ಕೇಳಿದಳು. ಈ ಪದಕ್ಕೆ ಮಾತ್ರ ಅಸ್ಸಾಮಿ ಭಾಷೆಯಲ್ಲಿ ಏನೋ ಕನ್ನಡದಲ್ಲೂ ಅದೇ ಅರ್ಥ ಎಂದೆ. "ನನ್ನ ಜೀವನ ಇಲ್ಲಿ 'ಮೊರುಭೂಮಿ'ಯಾಗಿದೆ" ಎಂದಳು. ಅವಳ ಮನಸ್ಸಿನಲ್ಲಿ ಎಷ್ಟೋ ಕಷ್ಟಗಳಿವೆ ಎಂದು ನನಗೆ ಗೊತ್ತಿತ್ತು. ಅವಳನ್ನು ಕೂಡಿಸಿ ಲೆಕ್ಚರ್ ಕೊಟ್ಟೆ "ಇಲ್ಲಿ ನಿನಗೇನು ಕಡಿಮೆ ಆಗಿದೆ? ಒಳ್ಳೆ ಗಂಡ, ಗುಲಾಬಿಯಂತಹ ಮಗು, ಸ್ವಂತ ಮನೆ, ಹೊಸ ಕಾರು, ನಿನಗೆ ಹಾಡೂ ಇಷ್ಟ ಅಂತ ನಿನ್ನ ಗಂಡಶ್ ನಿನಗೆ  <en>Piano</en>ಬೇರೆ ತೆಗೆದುಕೊಟ್ಟಿದ್ದಾನೆ. ಮನೆ ಹೊರಗಾದರೋ ರೋಜಾ ಗಿಡಗಳು, ತರಕಾರಿ ತೋಟ, ಹಣ್ಣಿನ ತೋಟಗಳಿವೆ. ನೀನು ಯಾವುದಕ್ಕೂ ಕೊರತೆ ಪಡಬೇಕಾಗಿಲ್ಲ" ಎಂದು ಹೇಳಿದೆ. ಅವಳು ಸುಮ್ಮನಿದ್ದುದರಿಂದ ಇನ್ನೂ ಮುಂದುವರಿಸಿದೆ_ "ಮಗುವನ್ನು ಚೆನ್ನಾಗಿ ನೋಡಿಕೋ, ಬಣ್ಣದ ಪುಸ್ತಕಗಳನ್ನು ಕೊಡಿಸು, ನೀನೂ ಚೆನ್ನಾಗಿ ಡ್ರೆಸ್ ಮಾಡಿಕೋ, ಮನೆ ನೀಟ್ ಆಗಿಡು, ಗಂಡ ಮನೆಗೆ ಬರುವ ಹೊತ್ತಿಗೆ ನಗು ನಗುತ್ತಾ ಇರು, ಟೀ ಮಾಡಿ ಕೊಡು" ಎಂದೆ.</p>
		<p>ರಾಣಿಮಾ ನನ್ನನ್ನು ಯಾವುದೋ ಬೇರೆ ಭಾಷೆಯನ್ನು ಮಾತನಾಡುತ್ತಿದ್ದವಳನ್ನು ನೋಡುವಂತೆ ನೋಡುತ್ತಿದ್ದಳು.</p>
		<p>"ನಾನು ಇಂಡಿಯಾಗೆ ಹೋಗಬೇಕು. ನೀನು ಹೇಳಿದ್ದೆಲ್ಲಾ ಇರುವುದಕ್ಕಿಂತ ಇಂಡಿಯಾದಲ್ಲಿ ಒಂದು ಹೊತ್ತು ಊಟ ಮಾಡಿಕೊಂಡಿದ್ದರೂ ಸಂತೋಷವಾಗಿರುತ್ತೇನೆ" ಎಂದಳು. ಹತ್ತಿರ ಆಡುತ್ತಿದ್ದ ಗುಲಾಬಿಯನ್ನು ಎತ್ತಿಕೊಂಡು ಮನೆಗೆ ಹೋದಳು.</p>
		<p>ಎಲೆಯುದುರುವ ಋತು ಶುರುವಾಗುತ್ತಿತ್ತು. ಅಡಿಗೆಯ ಮನೆಯ ಕಿಟಕಿಯಿಂದ ಅರೆಬೆತ್ತಲಾಗಿದ್ದ ಮರಗಳು ಕಾಣುತ್ತಿದ್ದವು. ಗಾಳಿಗೆ ಕಂದು ಬಣ್ಣದ ಎಲೆಗಳು ಏನೋ ಜ್ಞಾಪಿಸಿಕೊಂಡಂತೆ ಅಲ್ಲಲ್ಲೇ ಬೀಳುತ್ತಿದ್ದವು. ಫೋನ್ ಹೊಡೆಯುವುದಕ್ಕಾರಂಭಿಸಿತು. ಕೈ ತೊಳೆದು, ಒರೆಸಿ, ಹೋಗಿ ಎತ್ತಿದೆ. ನನ್ನ ಸ್ನೇಹಿತೆ -"ರಾಣಿಮಾ ನಿನ್ನೆ ರಾತ್ರಿ ಇಂಡಿಯಾಗೆ ಹೋದಳು ಗೊತ್ತೇ?" ಎಂದು ಕೇಳಿದಳು. ರಾಣಿಮಾಗೆ ಇದ್ದ ಸ್ನೇಹಿತೆ ನಾನೊಬ್ಬಳೇ ಎಂದು ಎಲ್ಲರೂ ತಿಳಿದುಕೊಂಡಿದ್ದರಿಂದಲೋ ಏನೋ - "ಇಲ್ಲ" ಎಂಬ ಪದ ನಾಲಿಗೆಗೆ ಬೇಗ ಬರಲಿಲ್ಲ....</p>
		<p class="quote-author"><strong><em>ಇಂದು ಸೂರ್ಯನಾರಾಯಣ</em></strong>(ಕಿಂಗ್ಸ್‍ಟನ್, ರ್ಹೋಡ್ ಐಲಂಡ್)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಗೋಡೆ</h1>
		<p><em>'ಕಾಡು' ಕಾದಂಬರಿಯ ಎರಡನೆಯ ಭಾಗ "ಗೋಡೆ"</em></p>
		<p>ಶನಿವಾರ ಒಪ್ಪತ್ತಿಗೆ ಸ್ಕೂಲು ಮುಗಿಸಿದ್ದ ಕಿಟ್ಟಿ ಜೊತೆಗಾರರಿಗೆ ಕಾಯದೆ ತಾನೊಬ್ಬನೆ ಅವಸರದಿಂದ ಊರ ದಾರಿ ಹಿಡಿದ. ಅವನ ತಲೆ ತುಂಬ ಮನೆಯಲ್ಲಿ ಏನಾಗುತ್ತಿದೆ ಅನ್ನುವುದೆ ಕುದಿಯುತ್ತಿತ್ತು. ತರಗತಿಯಲ್ಲಿ ಕೂತಿದ್ದಾಗಲೂ ಅಷ್ಟೆ. ಅರಸು ಮೇಷ್ಟರ ಕತೆಯೂ ಇಷ್ಟವಾಗದೆ ಕಿಟಿಕಿಯಾಚೆಗೆ ಕಣ್ಣು ನೆಟ್ಟು ಕೂತುಬಿಟ್ಟಿದ್ದನ್ನು ಅವರು ಗಮನಿಸಿ, ಬೆಂಚಿನ ಮೇಲೆ ನಿಲ್ಲಿಸಿದ್ದರು. ತಾನು ಹಾಗೆ ನಿಂತಾಗ ಹುಡುಗಿಯರೆಲ್ಲಾ ಕಿಸಕ್ಕನೆ ನಕ್ಕು, ಜೀವ ಬಿಟ್ಟುಬಿಡುವಷ್ಟು ಅಪಮಾನವಾಗಿತ್ತು. ಬೇರೆ ಯಾರು ಬೇಕಾದರೆ ನಗಲಿ; ಮೇಷ್ಟ್ರ ಮಗಳು ಮೀನಕ್ಷಿಯೂ ನಕ್ಕಿದ್ದಳು. ಅವಳು ಯಾವಾಗಲೂ ಹಾಗೆ ಮಾಡುವುದಿಲ್ಲ.</p>
		<p>ಮುಳ್ಳು ಚುಚ್ಚಿತು ಎದೆಗೆ.</p>
		<p>ಒಂದೊಂದು ಸಲ ನನಗೆ ಲೆಕ್ಕ ಬರದಿದ್ದಾಗ ಅವಳೆ ಕದ್ದು ತೋರಿಸಿ, ಮೈಯಲ್ಲಿ ಬಾಸುಂಡೆ ಬೀಳುವುದನ್ನು ತಪ್ಪಿಸುತ್ತಿದ್ದಳು. ಅವಳ ಅಪ್ಪನನ್ನು ಕಂಡರೆ ಸಾಕು ಎಲ್ಲರಿಗೂ ತೊಳ್ಳೆನಡುಕ. ಅಂಥ ಅರಸು ಮೇಷ್ಟರ ಮಗಳು ಮೀನಾಕ್ಷಿ. ತನಗೊಂದು ದಿನ ಅವಳ ಅಪ್ಪ ಬಿದಿರು ಕೋಲು ಮುರಿಯುವಂತೆ ಬಾರಿಸಿದಾಗ ಅವಳ ಕಣ್ಣಲ್ಲಿ ಬುಳಬುಳನೆ ನೀರಿಳಿದಿದ್ದ ಚಿತ್ರ ಇನ್ನೂ ಕಣ್ಣಿಗೆ ಕಟ್ಟಿದಂತಿದೆ. ಆದರೆ ಮೀನಾಕ್ಷಿ ಇವತ್ತು ನಕ್ಕಿದ್ದೇಕೆ? ಬೆಳಗೆದ್ದು ಯಾರ ಮುಖ ನೋಡ್ದೆ ಅಂತ ಜ್ಞಾಪಿಸಿಕೊಂಡ. ಊರು ಸಮೀಪಿಸುತ್ತಿದ್ದಂತೆ ಅವನ ಎದೆ ಡವಡವನೆ ಬಡಿದುಕೊಳ್ಳತೊಡಗಿತು. ರಾತ್ರಿ ನಡೆದ ಮಾತುಕತೆ ಅವನ ಕಿವಿಯಲ್ಲಿ ತುಂಬಿಕೊಂಡಿದ್ದವು. ನೆನ್ನೆ ಸಂಜೆಯೇ ಕಿಟ್ಟಿಯ ಇಬ್ಬರು ತಂಗಿಯರು ಬಂದಿದ್ದರು. ಅವರು ಮದುವೆಯಾಗಿದ್ದುದು ಸಾಕ್ಷಿಬೀಡ್ಗೆ. ಅಜ್ಜಿ ನೆನ್ನೆ ಹೊತ್ತಾರೆಯೆ ಅವರನ್ನು ಕರೆದು ಗಾಡಿ ಕಟ್ಟಿ ಕಳಿಸಿತ್ತು. ಸಾಕ್ಷಿಬೀಡು ತಮ್ಮೂರಿಂದ ಆರೇಳು ಮೈಲು ದೂರ ಅಷ್ಟೆ. ಇಬ್ಬರನ್ನೂ ಒಂದೇ ಊರಿಗೆ ಕೊಟ್ಟಿತ್ತು. ಇಬ್ಬರಿಗೂ ಅಪ್ಪ ಅಂದರೆ ಪ್ರಾಣವಂತೆ. ಅಪ್ಪ ಸತ್ತ ಮೇಲೆ ತೌರ ದಾರಿ ಅವರಿಗೆ ಮರತೇ ಹೋಯಿತು ಅಂತ ಅಜ್ಜಿ ಅಳುವುದನ್ನು ಕಿಟ್ಟಿ ಕಂಡಿದ್ದ. ರಜ ಬಂದಾಗ ಕಿಟ್ಟಿ ಸಾಕ್ಷಿಬೀಡಿಗೆ ಹೋಗಿ ವಾರಗಟ್ಟಲೆ ಇದ್ದುಬಿಡುತ್ತಿದ್ದ. ಚಿಕ್ಕಪ್ಪ ಸುಶಿ, ಸಾಕಿ ಯಾರನ್ನೂ ಕಳಿಸುತ್ತಿರಲಿಲ್ಲ. ಸಾಕ್ಷಿಬೀಡು ಊರ ಪಕ್ಕದಲ್ಲಿ ರೈಲು ಹಾದಿ. ಲೆಕ್ಕವಿಲ್ಲದಷ್ಟು ಜನ ತುಂಬಿಕೊಂಡು ಕಬ್ಬಿಣದ ಕಂಬಿಗಳ ಮೇಲೆ ಭಯಂಕರ ಸದ್ದು ಮಾಡುತ್ತ ಹೋಗುವ ರೈಲನ್ನು ನೋಡುವುದೆಂದರೆ ಕಿಟ್ಟಿಗೆ ತುಂಬಾ ಆಸೆ. ಇದ್ದಷ್ಟು ದಿನ ಎಲ್ಲಾ ರೈಲನ್ನು ನೋಡುತ್ತಿದ್ದ. ಅವನ ಜೊತೆಗೆ ಚಿಕ್ಕತ್ತೆಯ ಮಗ ಚನ್ನ ಇರುತ್ತಿದ್ದ. ಅವನ ಹೆಸರು ತನ್ನ ಅಪ್ಪನ ಹೆಸರೆ. ಚೆನ್ನೇಗೌಡ ಅಪ್ಪನ ಹೆಸರು. ಅವನಜ್ಜನದೂ ಅದೆ. ಒಂದು ತಲೆ ಕಳೆದು ಇನ್ನೊಂದು ತಲೆಗೆ ಈ ಹೆಸರನ್ನು ಇಡಲೇಬೇಕು. ಅಜ್ಜಿ ಖುಷಿಯಾಗಿದ್ದಾಗ ಕಿಟ್ಟಿಗೆ ಮಗ ಆದಾಗ ಅವನಿಗೆ ಚನ್ನೇಗೌಡ ಅಂತ ಹೆಸರಿಡುವುದೆಂದು ಈಗನಿಂದಲೇ ಹೇಳುತ್ತಿತ್ತು. ಅದೆಲ್ಲ ನೆನಪಾಗಿ ಕಿಟ್ಟಿಯ ತಲೆ ಹಗುರಾಯಿತು. ಕುಪ್ಪಳಿಸುತ್ತ ಮನೆ ಮುಟ್ಟಿದ. ಅಜ್ಜಿ ಹಜಾರದಲ್ಲಿ ಒಂದೇ ಕೂತಿತ್ತು. ಅತ್ತೆಯರು ಯಾರೂ ಇರಲಿಲ್ಲ. ಕಿಟ್ಟಿ ಒಳಗೆ ಕಾಲಿಟ್ಟವನೇ "ಅಜ್ಜಿ, ಸಾಕಿ, ಸುಶಿ ಬಂದ್ರ ಅಜ್ಜಿ?" ಅನ್ನುತ್ತ ಅಜ್ಜಿಯ ಕತ್ತಿಗೆ ಜೋತುಬಿದ್ದ. ಕಿಟ್ಟಿಗೆ ತನ್ನವರು  ಎಂದರೆ ಎಂಥ ಮಾಯಿ? ಅಪ್ಪನ ಹಾಗೆಯೆ. ಅವನಿಗೂ ಒಡಹುಟ್ಟಿದವರಿಗೆ ಎಷ್ಟುಮಾಡಿದರೂ ಸಾಲದಾಗಿತ್ತು. ಚಿಕ್ಕ ತಂಗಿಯ ಮದುವೆಗೆ ತನ್ನ ಕೈಯಲ್ಲಿದ್ದ ನಾಗರಕಪ್ಪವನ್ನೆ ಕರಗಿಸಿ ಅವಳಿಗೆ ದೊಡ್ಡ ಗುಂಡಿನ ಸರಮಾಡಿಸಿಕೊಟ್ಟುಬಿಟ್ಟ. ದೊಡ್ಡ ಸೊಸೆಯೂ ಅಷ್ಟೆ. ಗಂಡ ನಾದಿನಿಯರಿಗೆ ಏನೆಲ್ಲ ಮಾಡಿ ಹೊರಡಿ ಕಳುಸಿದರೂ ಒಂದು ದಿನ ಗೊಣಗಲಿಲ್ಲ. ಎಷ್ಟಾದರೂ ಇವಳು ದೊಡ್ಡಮನೆತನದ ಹೆಣ್ಣಲ್ಲವೆ? ಚಿಕ್ಕಸೊಸೆ ಕಾಲಿಟ್ಟದಿನದಿಂದಲೆ ಶುರುವಾಯಿತು ರಾಮಾಯಣ. ಸಣ್ಣಪುಟ್ಟದಕ್ಕೆಲ್ಲ ದೊಡ್ಡ ರಂಪ. ಕಂಡುಕಂಡೂ ತಾನೇ ತಂದುಕೊಂಡೆ. ಬಡವರ ಮನೆ ಹೆಣ್ಣು ತಗ್ಗಿಬಗ್ಗಿ ನಡೆದುಕೊಳ್ಳುತತ್ತಾಳೆ ಅಂತ ತಾನು ಲೆಕ್ಕ ಹಾಕಿದ್ದು ಪೂರ್ತಿ ತಪ್ಪಾಯಿತು. ಉರಿಮಾರಿ ತಂದು ಕೂಡಿಕೊಂಡಂತಾಗಿ ಈಗ ಏನೆಲ್ಲ ಅನುಭವಿಸಬೇಕು?</p>
		<p>ಒಳಗೆ ತುಂಬಿಕೊಂಡಿದ್ದ ಕಹಿಯನ್ನೆಲ್ಲ ಕಕ್ಕುವಂತೆ ಅಜ್ಜಿ ಕಿಟ್ಟಿಯ ಪ್ರಶ್ನೆಗೆ "ಯಾಕೆ ಬತ್ತಾವೆ ಯೇಳು? ನಾಯಿ ವಟ್ಟೇಲಿ ನಾಯಿ ತಾನೆ ವುಟ್ಟದು?" ಎಂದು ರಾಗ ಎಳೆದು ಎಳೆದು ಚಿಕ್ಕವ್ವನ ಜನ್ಮ ಜಾಲಾಡತೊಡಗಿತು. ಕಿಟ್ಟಿ ಯಾಕಾದರೂ ಕೇಳಿದೆ ಅಂತ ಬೆಪ್ಪಾಗಿ ನಿಂತ. ಅಷ್ಟರಲ್ಲಿ ಹಿತ್ತಲಿಂದ ಬಂದ ಅಪ್ಪ ಆಣೆ ಹಾಕಿ ಅಜ್ಜಿಯ ಬಾಯಿ ಮುಚ್ಚಿಸಿತು. ಅಜ್ಜಿ ಬೈಯುವುದನ್ನು ನಿಲ್ಲಿಸಿ ಈಗ ಬಿಕ್ಕಿಬಿಕ್ಕಿ ಅಳತೊಡಗಿತು. ಆ ಮುದಿ ಹೃದಯ ವೇದನೆಯಿಂದ ತುಂಬಿತ್ತು. ಅದು ಹಗುರಾಗುವ ತನಕ ಅದರ ಅಳುವನ್ನು ತಡೆಯುವವರು ಯಾರು?</p>
		<p>ನಡುಮನೆಯಲ್ಲಿ ತಲೆ ಬಗ್ಗಿಸಿ ಉಣ್ಣಲು ಕೂತ ಕಿಟ್ಟಿಗೆ ಅವ್ವನ ಮುಖ ನೋಡುವುದಕ್ಕೂ ಭಯ. ಅವ್ವನ ಮುಖ ಬಿಗಿದುಕೊಂಡಿತ್ತು. ಕೋಪ ಬಂದಾಗ ಅವ್ವ ಬಿಗಿದುಕೊಂಡಂತೆ. ಏನೋ ಅಂದುಬಿಡುತ್ತೆ ಇಲ್ಲಿ ಏನಾದರೂ ಮಾಡುತ್ತೆ ಅಂದರೆ ಹಾಗೇನೂ ಆಗುವುದಿಲ್ಲ. ಅದುಮಿಟುಕೊಂಡು ಕಾವು ಕೂತಂತೆ. ಕಿಟ್ಟಿಗೆ ಊಟ ರುಚಿಸಲಿಲ್ಲ. ಇಷ್ಟು ದಿನದ ಹಾಗೆ ಮತ್ತೆ ಬೆಣ್ಣೆ ಬೇಕು ಅಂತಲು ಕೇಳಲಿಲ್ಲ. ತೊಳೆದ ಕೈಯನ್ನು ಚಡ್ಡಿಗೆ ಒರಸಿಕೊಳ್ಳುತ್ತ ಹಜಾರಕ್ಕೆ ಬಂದ. ಮನೆ ಬಣಗುಡುತ್ತಿತ್ತು. ಸೂರ್ಯ ನೆತ್ತಿಯ ಮೇಲೆ ಉರಿಯುತ್ತಿದ್ದು ಅಂಗಳದ ಚಪ್ಪಡಿ ಕಲ್ಲುಗಳು ಕಾದು ಸಿಡಿದು ಬಿಡುತ್ತವೆ ಅನ್ನಿಸಿತು. ಅಂಗಳದ ಒಂದು ಮೂಲೆಯಲ್ಲಿ ಬಚ್ಚಲು. ಹೊರಗಿಂದ ಬಂದವರು ಕೈಕಾಲು ತೊಳೆದ ನೀರು ಆ ಮೂಲೆಯ ಬಚ್ಚಲ ತೂತಿನಿಂದಲೇ ಹಿತ್ತಲಿಗೆ ಹರಿಯುತ್ತಿತ್ತು. ಅದರಿಂದಾಗಿ ಬೇಸಿಗೆಯಲ್ಲೂ ಹಸಿರಾಗಿತ್ತು. ಒಂದೆರಡು ಬಾಳೇಗಿಡ ನಾಕೈದು ಹೂವಿನ ಗಿಡಗಳು. ಸೋಮುವಾರ ಮಾಡುವ ಚಿಕ್ಕಪ್ಪನಿಗೆ ವರ್ಷೊಂಬತ್ತು ಕಾಲ ಹೂಬಿಡುತ್ತಿದ್ದವು. ವಾರ ಮಾಡದೆ ಚಿಕ್ಕಪ್ಪ ಹೊರಗೆ ಕಾಲು ಇಡುತ್ತಿರಲಿಲ್ಲ. ಅಪ್ಪ ಇದ್ದಾಗ ಅಪ್ಪನೇ ಮಾಡುತ್ತಿದ್ದು ಈಗ ಚಿಕ್ಕಪ್ಪ ಮುಂದುವರಿಸಿದ್ದನಂತೆ. ಅಪ್ಪ ಗೌಜಲ ಹಕ್ಕಿ ಜೂಜಿಗೆ ಯಾವ ದೇಶಕ್ಕೆ ಹೋಗಿರಲಿ,<br />ಆಯಿತವಾರ ರಾತ್ರಿ ಮನೆ ಸೇರಿಬಿಡುತ್ತಿದನಂತೆ. ಬೆಳಗೆದ್ದು ವಾರ ಮಾಡಲಿಲ್ಲ ಅಂದರೆ ಅವತ್ತೇ ರಾತ್ರಿ ತಮ್ಮ ಮನೆ ಕಾಯುವ ದೇವಿ ಮಾಸ್ತಮ್ಮ ಕಾಣಿಸಿಕೊಂಡು ರೇಗಿ ಬಿಡುವ ಭಯ. ಸ್ನಾನ ಮಾಡಿ ಮಡಿಯುಟ್ಟು ನಡುಮನೆಯ ಪಟಗಳಿಗೆ ಧೂಪ ಹಾಕುವ ಮೊದಲು ಮಾಸ್ತಮ್ಮನ ಒಡವೆ ಪೆಟ್ಟಿಗೆಗೇ ಮೊದಲ ಪೂಜೆಯಾಗಬೇಕು. ವಾರದಿಂದ ಮನೆಯಲ್ಲಿ ಏನೋ ಆದಂತೆ. ಯಾವಾಗಲೂ ತೊಳೆದಿಟ್ಟು ಕನ್ನಡಿಯಂತಿರುತ್ತಿದ್ದ ಬಚ್ಚಲು ಮೂಲೆಯಲ್ಲಿ ನೀರು ಕಟ್ಟಿಕೊಂಡು ಕೊಚ್ಚೆಯಾಗಿತ್ತು. ಕೊಟ್ಟಿಗೆಯ ಗಂಜಳ ಹರಿದುಬಂದ ಆ ಮೂಲೆಯಲ್ಲಿ ಕೆಟ್ಟ ವಾಸನೆ. ಮಾಡಲು ಏನೂ ತೋರದೆ ಕಿಟ್ಟಿ ಕೊಟ್ಟಿಗೆಯಲ್ಲಿ ಬಿದ್ದಿದ್ದ ಕೋಲಿನಿಂದ ಬಚ್ಚಲ ಬದಿಯನ್ನು ಕೆದಕುತ್ತಾ ಕೂತ. ಅಸಂಖ್ಯಾತ ಬಚ್ಚಲು ಹುಳುಗಳು ಪುತಪುತನೆ ಮುಲುಗುಟ್ಟಿದುವು. ಕಿಟ್ಟಿಯ ಕೋಲಿನ ತಿವಿತಕ್ಕೆ ಕೆರಳಿದಂತೆ ಕೆಲವು ನಿಗರಿ ನಿಗರಿ ಇಡೀ ಮೈಯೆತ್ತಿ ಆಡಿಸಿದವು.</p>
		<p>ಕಿಟ್ಟಿಯ ಕಣ್ಣಿಗೆ ರಾತ್ರಿ ನಡೆದದ್ದು ಮತ್ತೆ ತೆರದುಕೊಂಡಿತು. ಅಪ್ಪ ಎಷ್ಟು ಪರಿಯಾಗಿ ಹೇಳಿದರೂ ಚಿಕ್ಕಪ್ಪ ಊಂ ಅನ್ನಲಿಲ್ಲ. ಯಾವತ್ತೂ ಇಲ್ಲದ ಹಠ. ಅತ್ತೆಯ ಮಾತಿಗೂ ಸೊಪ್ಪು ಹಾಕಲಿಲ್ಲ. "ಸಣ್ಣ ಪುಟ್ಟ ಮಾತಿಗೆಲ್ಲ ಓಡೋಗ ಬಡ್ಡಿ ವೋಗ್ಲಿ ಬುಡಿ, ಯಾವತ್ತು ಬರ್ತಾಳೋ ಬರ್ಲಿ, ಬಾ ಅಂತ ನಾನೇ ಓಗಿ ಕರೆಯಾಕೆ ನಾನೇನು ಅವಳಾಂಗೆ ತಿರಿಕೆಯೆತ್ತೋ ಮನೇಲಿ ಉಟ್ಟಿಲ್ಲ" ಅಂತ ಅಂದಿದ್ದೆ ಎದ್ದು ಹೊರಟೇ ಬಿಟ್ಟ. ಚಿಕ್ಕವ್ವ ಇಲ್ಲದಿದ್ದಾಗ ಚಿಕ್ಕಪ್ಪ ದನದ ಹಟ್ಟಿ ಜಗಲಿ ಮೇಲೇ ಮಲಗುವುದು. ತಾಯವ್ವನಿಗೆ ಮೈದುನ ಒಡಹುಟ್ಟಿದವನಂತೆಯೇ. ಯಾವತ್ತೂ ಎದುರಾಡಿದವನಲ್ಲ. ಕಿಟ್ಟಿ ಅಂದರೆ ಅವನಿಗೆ ಪ್ರಾಣ. ಗಂಡ ಇದ್ದಾಗ ಹೇಗಿದ್ದನೋ ಇವತ್ತಿಗೂ ಹಾಗೆಯೆ. ತನ್ನ ಗ್ರಹಚಾರ ಹೆಚ್ಚು ಕಾಲ ಮುತ್ತೈದೆ ಭಾಗ್ಯ ಬೇಡಿ ಬಂದಿರಲಿಲ್ಲ. ಹುಟ್ಟಿದ ಮಗನ ಮುಖ ನೋಡದೆ ಅವರು ಸತ್ತರು. ಯಾವ ವಿಷ ಗಳಿಗೆಯಲ್ಲಿ ಇವನು ಹುಟ್ಟಿದನೋ? ಹುಟ್ಟುತ್ತಿದ್ದಹಾಗೆಯೇ ಅಪ್ಪನನ್ನು ತಿಂದು ಹಾಕಿದ. ಎಲ್ಲಾ ದೇವರ ಇಷ್ಟ. ಆಗ ಬೇಕಾದುದನ್ನು ತಡೆಯಲು ನಮಗೆ ಆಗುವಂತಿದ್ದರೆ? ಗಂಡಸತ್ತರೆ ತಾನು ಇಲ್ಲೇ ಎಂತಾ ನೋವುಂಡರೂ ಮಗನ ಸಲುವಾಗಿ ಬಾಳಿ ಬದುಕಲು ಛಲ ತೊಟ್ಟೆ. ಇಲ್ಲೇ ಈ ದೊಡ್ಡ ಮನೆಗೆ ಕಳಂಕ ತಟ್ಟದಂತೆ ಕಾಯಲು ಉಳಿದೆ. ತನ್ನ ತೌರವರ ಒತ್ತಾಯಕ್ಕೆ ಮಣಿಯಲಿಲ್ಲ. ಹೀಗೆಯೇ ಘನವಾಗಿ ಬಾಳಿದ ಮನೆ ತನ್ನ ತೌರಿನದು. ಅಲ್ಲಿ ಈಗ ದೀಪ ಹಚ್ಚುವರೂ ಗತಿ ಇಲ್ಲದಾಗಿರುವುದು ನೆನಪಾಗಿ ತಾಯವ್ವನ ಕಣ್ಣು ತುಂಬಿಕೊಂಡವು.</p>
		<p>ನೆನ್ನೆ ರಾತ್ರಿ ಏನೋ ನೆನಪಾದಂತೆ ಅಪ್ಪ ತನ್ನನ್ನು ಕೂಗಿ ತನ್ನ ಚಾಪೆಯ ಮೇಲೆಯೆ ಮಲಗಿಸಿಕೊಂಡಿದ್ದು ಕಿಟ್ಟಿಗೆ ವಿಚಿತ್ರವೆನಿಸಿತ್ತು. ಅತ್ತೆಯ ಜೊತೆ ಅಜ್ಜಿ ಎಷ್ಟು ಹೊತ್ತಾದರೂ ಮಾತಾಡುತ್ತಲೇ ಇತ್ತು. ಅವ್ವ ಮಾತ್ರ ತನ್ನನ್ನು ಅಪ್ಪಿಕೊಂಡು ಬಿಕ್ಕಿ ಅಳುತ್ತಲೇ ಇದ್ದುದು ಕಿಟ್ಟಿಗೆ ಯಾಕೆ ಅಂಥ ತಿಳಿಯದೆ ಅವನೂ ಅವ್ವನ ಎದೆಯೊಳಗೆ ಮುಖವಿಟ್ಟು ಸದ್ದಿಲ್ಲದೆ ಕಣ್ಣೀರು ಸುರಿಸುತ್ತ ನಿದ್ದೆ ಹೋಗಿದ್ದ. ಮಗನನ್ನು ಅಪ್ಪಿಕೊಂಡು ಮಲಗಿದ ತಾಯವ್ವನಿಗೆ ಏನೋ ಆತಂಕ. ಹಾಳು ನೆನಪುಗಳು ತಾನು ಈ ಮನೆಗೆ ಬಂದಾಗಿನಿಂದ ಕಂಡವರ ಜೊತೆಗೆ ಏನೇನೆಲ್ಲ ಕೇಳಿದೆ? ಅತ್ತೆಗೆ ಎಷ್ಟು ಹೇಳಿದರೂ ತೃಪ್ತಿ ಇಲ್ಲ. ಎಂಥ ಮನೆತನ? ಇದನ್ನು ಕೇಳಿಯೇ ತನ್ನನ್ನು ಇಲ್ಲಿಗೆ ಕೊಟ್ಟಿದ್ದಂತೆ. ತನ್ನ ಗಂಡ ಇದ್ದಷ್ಟೂ ದಿನ ಹುಲಿಯಾಗಿಯೇ ಬದುಕಿದರು. ಅವರು ಬರುತ್ತಿದ್ದಾರೆ ಅಂದರೆ ಸಾಕು ಊರ ಬೀದಿಯಲಿರುತ್ತಿದ್ದವರೆಲ್ಲ ಪಕ್ಕಸರಿದು ತಲೆ ತಗ್ಗಿಸಿ ನಿಲ್ಲುತ್ತಿದ್ದರು. ಊರಲ್ಲಿ ಅವರೆದುರಿಗೆ ತಲೆಯೆತ್ತಿ ನಿಂತವರೇ ಇಲ್ಲ. ಆಗೀಗ ಉರಿಯುವಂತೆ ಕಂಡರೂ ಮನಸ್ಸು ಮಾತ್ರ ತಣ್ಣಗೆ. ತಾವು ಉಣ್ಣುತ್ತಿದ್ದುದನ್ನೇ ಎತ್ತಿಕೊಟ್ಟು ಬಿಡುತ್ತಿದ್ದರು. ತನ್ನ ತೌರಿಗೆ ಬರುವಾಗ ದೊರೆಯ ಹಾಗೆಯೇ ಬರುತ್ತಿದ್ದರು. ಜೊತೆಗೆ ಆಳೊಬ್ಬನನ್ನು ಕರೆತರದೆ ಬರುತ್ತಿರಲಿಲ್ಲ. ಅವನು ಒಂದು ಚೀಲ ತುಂಬ ಕಲ್ಲುಸಕ್ಕರೆ, ಖರ್ಜೂರ, ಬತ್ತಾಸು ಹೀಗೆ ಹತ್ತಾರು ಬಗೆಯ ತಿಂಡಿ ಹೊತ್ತು ತರುತ್ತಿದ್ದ. ಅವರು ಬಂದರೆ ತನ್ನ ತೌರೂರಿನ ಮಕ್ಕಳಿಗೆಲ್ಲಾ ಸಡಗರ, ಸಂಭ್ರಮ. ಯಾವುದೋ ಹಬ್ಬ ಬಂದಂತೆ. ಮಕ್ಕಳ ಜೊತೆ ಮಕ್ಕಳೇ ಆಗಿ ಬಿಡುತ್ತಿದ್ದರು. ತಾಯವ್ವನ ಕಣ್ಣಲ್ಲಿ ಗಂಡನ ನೆನಪಿನ ಜೊತೆಗೆ ತಮ್ಮನ ಚಿತ್ರವೂ ಕಣ್ಣಿಗೆ ಬಂದಿತು. ಇಬ್ಬರೂ ಮೆರೆಯುವುದಕ್ಕೆ ಹುಟ್ಟಿದರೋ ಏನೊ? ಹಾಳು ದೇವರಿಗೆ ಅವರ ಅಟ್ಟಹಾಸ, ಐಭೋಗ ಕಂಡು ಹಿಡಿಸಲಿಲ್ಲ ಅಂತ ಕಾಣುತ್ತೆ. ಇಬ್ಬರ ಬದುಕನ್ನೂ ಮುರಿದು ಹಾಕಿದ. ಗಂಡ ಬೆಂಕಿಯಂತೆ ಉರಿಯುತ್ತಲೇ ಕಣ್ಣುಮುಚ್ಚಿದರೆ ತಮ್ಮ ಉಳಿದು ಇಷ್ಟಿಸ್ಟೇ ಸಾಯುತ್ತಿದ್ದಾನೆ. ಸವೆದು ಬೆಪ್ಪಾದ ತಮ್ಮನ ನೆನಪಾದರೆ ಸಾಕು ಕರುಳೇ ಕಿತ್ತುಬಂದಂತೆ. ತಾನೊಬ್ಬಳು ಇದನ್ನೆಲ್ಲಾ ನೋಡಿ ಅನುಭವಿಸಲೆಂದೆ ದೇವರು ತನ್ನನ್ನು ಉಳಿಸಿರಬೇಕು.</p>
		<p>ಗಂಡನ ಮನೆಯಲ್ಲಿ ತಾನು ಬದುಕಿದ್ದು ನೆರಳಿಗಿಂತ ಹೆಚ್ಚಾಗಿ ಬಿಸಿಲಿನಲ್ಲೆ. ಸಾಕಾಯಿತು ಅಂತ ಕೂತ ನೆನಪೇ ಇಲ್ಲ. ಹಗಲೂ ರಾತ್ರಿ ದುಡಿದೆ. ಮಗ ದೊಡ್ಡವನಾಗಿ ಅಪ್ಪನ ಹಾಗೆ ಮನೆತನದ ಹೆಸರಿಗೆ ತಕ್ಕಂತೆ ಬದುಕುವುದನ್ನು ಕಾಣುವ ಹಂಬಲವೊಂದೇ ತನ್ನ ಗುರಿ. ಅದಕ್ಕಾಗಿ ಏನು ಬಂದರೂ ಸರಿಯೇ ಸಹಿಸಿಕೊಂಡೆ. ತನ್ನ ಪುಣ್ಯ, ದೇವತೆಯಂತ ಅತ್ತೆ. ಅವರಿಗೆ ಯಾವತ್ತೂ ತಾನು ಸೊಸೆ ಅನ್ನಿಸಿಯೇ ಇಲ್ಲ. ಹೊಟ್ಟೆಯಲ್ಲಿ ಹುಟ್ಟಿದ ಮಗಳಂತೆ ಕಂಡರು. ಮೈದುನ ಕೂಡ ಅಷ್ಟೆ. ಜೋರಾಗಿ ಮಾತಾಡುವ ವ್ಯಕ್ತಿಯೇ ಅಲ್ಲ. ಅಣ್ಣನಿಗಿದ್ದ ಗೌರವ ತಮ್ಮನಿಗೂ ಉಳಿದಿದೆ. ಇಂಥ ಅಣ್ಣ ತಮ್ಮ ಇನ್ನಿಲ್ಲ ಬಿಡೋ ಅನ್ನುವಂತಿದ್ದರು. ಅಣ್ಣನದೊಂದು ಜೂಜಿನ ಹುಚ್ಚು.<br />ಯಾವುದಕ್ಕೂ ಮನಸ್ಸನ್ನು ಕಹಿ ಮಾಡಿಕೊಂಡವನಲ್ಲ. ಊರ ಜನ ಕರುಬುವ ಹಾಗೆ ಬಾಳಿದರು. ಅಣ್ಣ ಸತ್ತ ಮೇಲೆ ಎಲ್ಲ ಭಾರ ಹೊತ್ತುಕೊಂಡ. ಅವರು ಮಾಡಿದ ಸಾಲ ತೀರಿಸಲು ದುಡಿಯಲೆಂದೇ ಹುಟ್ಟಿದ ಜೀವ ಅದು. ಊರಜನ ಅನ್ನುವುದುಂಟು "ಮಾಸ್ತಿಗೌಡನಂಗೆ ಭೂತಾಯ್ಗೆ ನೀಯತ್ತಾಗಿದ್ರೆ ಬಡತನ ಮೊಕಾ ಆಕಾಕಿಲ್ಲ" ಅಂತ. ಆಗದವರು- "ಅಲ್ಲ, ಇರವ್ರು ಇಬ್ರು ಹೆಣ್ಣು, ಗಂಡಾದರೂ ಇದ್ರೆ ಸರಿ; ಯಾರುಣ್ಣಕೆ ಅಂತ ಈ ಪಾಟಿ ದುಡಿತಾನೋ?" ಅನ್ನುತ್ತಾ ವ್ಯಂಗ್ಯವಾಗಿ ಮಾತಾಡುತ್ತಿದ್ದರು. ಆದರೆ ಮಾಸ್ತಿಗೌಡನಿಗೆ ಕಿಟ್ಟಿ ತನ್ನ ಮಗ ಅಲ್ಲ ಅಂತ ಅನಿಸಿರಲೇ ಇಲ್ಲ. ಯಾರಾದರೂ ತಮಾಷೆ ಮಾಡಿದಾಗ ಗಂಭೀರವಾಗಿಯೇ " ಅಣ್ಣನ ಮಗ ಆದ್ರೇನು ? ನನ್ನ ಮಗ ಆದ್ರೇನು? ಬೆಳಗೋದು ಈ ಮನೆ ದೀಪ ತಾನೆ?" ಅಂದಾಗ ಅವರು ಮಾತಿಲ್ಲದಾಗಿ ಬಿಡುತ್ತಿದ್ದರು. ಚಿನ್ನವ್ವನ ಉಬ್ಬಸಕ್ಕೂ ಈ ಮಾತೇ ಕಾರಣವಾಗಿತ್ತು. ಗಂಡನ ಬಾಯಿಂದ ತಾನೂ ಈಮಾತು ಕೇಳಿದ್ದಳು. ಆಗ ಕಿಟ್ಟಿ ಕಣ್ಣಿಗೆ ಬಿದ್ದರೆ ಸಾಕು, ಅವಳ ಮೈ ಉರಿದು ಹೋಗುತಿತ್ತು. ಕಿಟ್ಟಿ ಬಚ್ಚಲ ನೀರನ್ನು ಕಲಕುತ್ತ ಕೂತಿದ್ದನ್ನು ಗಮನಿಸಿ ತಾಯವ್ವ ರೇಗುತ್ತ, "ಇಸ್ಸೀ ಇದೆಂಥ ಆಟವೋ" ಅಂದಾಗ ಕಿಟ್ಟಿ ಕೋಲನ್ನು ಅಲ್ಲೇ ಒಗೆದು ಹಟ್ಟಿಯಾಚೆ ಬಂದ. ಬಿಸಿಲು ಊರನ್ನು ತದುಕುತ್ತಿತ್ತು. ಬೀದಿ ಬಣ ಬಣ ಅನಿಸಿತು. ತೆಂಗಿನ ಮರದ ಮೇಲೆ ಕುಳಿತ ಕಾಗೆಗಳು ಕಿರುಚುತ್ತಿದ್ದವು. ಗಾಳಿ ಬೀಸದೆ ಅಸಾಧ್ಯ ಧಗೆ. ಏನು ಮಾಡುವುದಕ್ಕೂ ತೋಚದೆ ಕಿಟ್ಟಿ ಜಗಲಿತೊಲೆಗಳ ಮೇಲೆ ಸೀಮೆ ಸುಣ್ಣದಿಂದ ತಾನೇ ಬರೆದಿದ್ದ "ಸತ್ಯವೊಂದೇ ಗೆಲ್ಲುವುದು ಸುಳ್ಳಲ್ಲ", "ತಾಳಿದವನು ಬಾಳಿಯಾನು" ಇತ್ಯಾದಿ ಸಾಲುಗಳನ್ನು ಇನ್ನೊಮ್ಮೆ ಓದಿದ. ಅವನ ಶಾಲೆ ತೊಲೆಗಳಲ್ಲಿ ಬರೆದಿದ್ದನ್ನು ಕಂಡು ತಾನೂ ಬರೆದಿದ್ದ. ಅವನ್ನು ಅವನ ಚಿಕ್ಕಪ್ಪ ಆಗಾಗ್ಗ ಅವನಿಂದ ಓದಿಸುತ್ತಿದ್ದನು. ಅಷ್ಟೇ ಅಲ್ಲ, ಅವನಿಗೆ ತಿಳಿಯುವ ಹಾಗೆ ಅವುಗಳ ಅರ್ಥವನ್ನು ವಿವರಿಸುತ್ತಿದ್ದ. ಕಿಟ್ಟಿ ಅದನ್ನೆಲ್ಲಾ ನೆನಪುಮಾಡಿಕೊಳ್ಳುತ್ತಿದ್ದಂತೆ ಅವ್ವ "ನೋಡೋ ಕಿಟ್ಟಿ, ನಿಮ್ಮ ಅತ್ತೇರು ಒತ್ತಾರೇನೆ ಬೇವಿನ ಮರದ ಅಟ್ಟಿಗೋದ್ರು ಇನ್ನೂ ಉಣ್ಣಾಕೆ ಬಂದಿಲ್ಲ. ಕರ್ಕೊಂಡು ಬಾವೋಗು " ಅಂತ ಅಂದಿದ್ದೇ ಜಗುಲಿಯಿಂದ ಚಂಗನೆ ಹಾರಿ, ಇಷ್ಟು ಹೊತ್ತು ಅದಕ್ಕೆ ಕಾದಿದ್ದವನಂತೆ ಓಟಕ್ಕೆ ಕಿತ್ತ . ಸಾಕಿಯ ಅಜ್ಜಿ ಮನೆಗೆ ಬೇವಿನ ಮರದ ಹಟ್ಟಿ ಅಂತೆ ಕರೆಯುವುದು. ಅಲ್ಲೇನೂ ಬೇವಿನ ಮರ ಇಲ್ಲ. ಆದರೆ ಯಾಕೆ ಹಾಗೆ ಕರೆಯುತ್ತಾರೋ? ಕಿಟ್ಟಿಗೆ ಅದೊಂದು ವಿಚಿತ್ರ. ಕಾದು ಕುದಿವ ಬೀದಿ ಅವನ ಪಾದಗಳನ್ನು ಬಿಸಿಗೊಳಿಸುವ ಮುಂಚೆ ಅವನು ಆ ಮನೆ ಸೇರಿದ್ದ. ಅವರ ಮನೆಯೊಳಗೆ ಸುಮಾರು ಜನ ಸೇರಿದ್ದರು. ಎಲ್ಲರ ಮಾತಿಗೂ ಚಿಕ್ಕವ್ವನದೇ ಜವಾಬು. ಅವಳ ಗಂಟಲು ಮನೆಯನ್ನೇ ಎತ್ತಿ ಕುಕ್ಕುತ್ತಿತ್ತು. ಕಿಟ್ಟಿ ಬಂದುದನ್ನು ಅಷ್ಟಾಗಿ ಯಾರೂ ಗಮನಿಸಲಿಲ್ಲ. ಅವನು ಕಿರುಮನೆಯ ಬಾಗಿಲ ಹೊಸ್ತಿಲ ಮೇಲೆ ಗಲ್ಲಕ್ಕೆ ಕೈಕೊಟ್ಟು ಕೂತಿದ್ದ ಸಾಕಿಯನ್ನು ಕಂಡು ಅವಳ ಹತ್ತಿರ ಹೋಗಿ, ಅವಳ ಕಿವಿಯಲ್ಲಿ ಶಾಲೆಯ ವಿಷಯ ಪಿಸುಗುಟ್ಟಿದ. ಚಿನ್ನವ್ವ ಮಾತ್ರ ಕಿಟ್ಟಿ ಕಣ್ಣಿಗೆ ಬಿದ್ದ ಕೂಡ್ಲೇ ಇನ್ನಷ್ಟು ಗಂಟಲೆತ್ತಿ ಒದರತೊಡಗಿದಳು. ಚಿಕ್ಕತ್ತೆ ಕೊಂಚ ಖಾರವಾಗಿ "ನಾವೂ ಎಲ್ಲ ಯೇಳಾಯ್ತು; ಬಂದಾಗಿದ್ರೆ ಎಲ್ಲಾರ್ಗೂ ಬಂದ. ನೀವಿಂಗೆ ಆಟ ಮಾಡಿಯಾವ ಕ್ವಾಟೆ ಗೆದ್ದೀರೋ ಕಾಣೆ? ಇಷ್ಟರ ಮ್ಯಾಲೆ ನಿಮ್ಮಿಸ್ಟ" ಎಂದವಳೆ "ಏಳಕ್ಕ ವೋಗದ" ಅಂತ ಎದ್ದು ನಿಂತೇ ಬಿಟ್ಟಳು. ಚಿನ್ನವ್ವನ ಮನೆಯವರೆಲ್ಲ ಎಷ್ಟು ಒತ್ತಾಯ ಮಾಡಿದರೂ ಊಟಕ್ಕೆ ಕೂರದೆ ಅತ್ತೆಯವರಿಬ್ಬರೂ ಅಲ್ಲಿಂದ ಹೊರಟಿದ್ದು ಕಿಟ್ಟಿಗೆ ಖುಷಿಯೆನಿಸಿತು. ತನ್ನನ್ನು ಯಾರೂ ಮಾತಾಡಿಸದೆ ಹೋಗಿದ್ದು ಅವನಿಗೆ ನಿರಾಶೆಯನ್ನುಂಟುಮಾಡಿತ್ತು. ಸಾಕಿ ಮತ್ತು ಸುಶಿಯರಿಗೆ ಅವರ ಅವ್ವನೇ ಹೇಳಿಕೊಟ್ಟಿರಬೇಕು. ಕಿಟ್ಟಿಗೆ ಚಿಕ್ಕವ್ವ ಇನ್ನಷ್ಟು ಕೆಟ್ಟವಳು ಅನಿಸಿತು.</p>
		<p>ಅತ್ತೆಯವರ ಜೊತೆ ಕಿಟ್ಟಿ ಹಟ್ಟಿಗೆ ಬಂದಾಗ ಚಿಕ್ಕಪ್ಪ ಊಟಕ್ಕೆ ಕೂತಿದ್ದರು. ಅವ್ವ ಅತ್ತೆಯರಿಗೂ ನೀರು ಕೊಟ್ಟ ಚಿಕ್ಕಪ್ಪನ ಪಕ್ಕದಲ್ಲೆ ಗಂಗಳ ಹಾಕಿದಾಗ ಕಿಟ್ಟಿ ಚಿಕ್ಕತ್ತೆಯ ಒತ್ತಾಯಕ್ಕೆ ಇನ್ನೊಮ್ಮೆ ಅವಳ ಗಂಗಳದಲ್ಲಿ ಉಣ್ಣಲು ಕೂತ ಚಿಕ್ಕಪ್ಪ ಏನು ಎತ್ತ ಅಂತ ಏನು ಕೇಳಲಿಲ್ಲ ಅಡಿಗೆ ಮನೆ ಬಾಗಿಲಲ್ಲೆ ನಿಂತ ಅವ್ವ ಮಾತ್ರ 'ಏನಾಯ್ತು ಸಣ್ಣಮುತ್ತು' ಅಂತ ಚಿಕ್ಕತ್ತೆಯನ್ನು ಕೇಳಿದಾಗ ಅವಳು "ಬೆಳಗಿನಿಂದ ಗಿಣೀಗೆ ಯೇಳಂಗೆ ಯೇಳಿ ಯೇಳಿ ಸಾಕಾಯ್ತು, ಅವಳ್ದು ಒಂದೇ ರಾಗ" ಅಂತ ಅನ್ನುತ್ತಿದ್ದಂತೆ ಚಿಕ್ಕಪ್ಪ ಗಡಸಾಗಿ "ಏನಂತೆ?" ಅಂದಾಗ ಕಿಟ್ಟಿ ಬೆಚ್ಚಿದ. ಅಣ್ಣನ ಧನಿಗೆ ಸಣ್ಣಮುತ್ತು ಕೂಡ ಭಯಪಟ್ಟವಳಂತೆ ಕ್ಷಣ ತಡೆದು "ಪಾಲಾಗ ತನಕ ಕಾಲಾಕಕಿಲ್ವಂತೆ" ಅಂತ ಅಂದಳು. ಮಾಸ್ತಿಗೌಡ ಆ ಮಾತು ಕೇಳಿದ್ದೆ ಅವನ ಕೈಲಿದ್ದ ತುತ್ತು ಅವನ ಹಾಗೇ ಕೆಳಗೆ ಬಿದ್ದು, ಅಷ್ಟಕ್ಕೆ ಕೈ ತೊಳೆದು ಮೇಲೆದ್ದ. ಅವ್ವ ಏನೋ ಹೇಳುವಷ್ಟರಲ್ಲಿ ಮನೆಯಾಚೆ ಹೊರಟು ಬಿಟ್ಟ. ಎಲ್ಲಾ ಬೆಕ್ಕಸಬೆರಗಾಗಿ ಕೂತರು. ಯಾವತ್ತೂ ಹೀಗೆ ಏನೇ ಆಗಲಿ ಅರ್ಧ ಉಂಡು ಮೇಲೆದ್ದವನಲ್ಲ. ಹಾಗೆ ಏಳಬಾರದೆಂದು ಅವನೇ ವಿವೇಕ ಹೇಳುತ್ತಿದ್ದ. ಇವತ್ತು ಅವನೇ ಯಾಕೆ ಹೀಗೆ ಮಾಡಿದ? ಊಟ ಮುಗಿವ ಮುಂಚೆ ಕೇಳಿದ್ದೆ ತನ್ನ ತಪ್ಪು. ಅಂಥ ಅವಸರ ಎನಿತ್ತು?</p>
		<p>ಚಿನ್ನವ್ವನ ಬಯಕೆ ಎಲ್ಲರಿಗು ತಿನ್ನುವ ಅನ್ನದಲ್ಲಿ ವಿಷಬಿದ್ದಿದೆ ಅಂತ ಅನ್ನಿಸಿ ಯಾರೂ ಸರಿಯಾಗಿ ಅವತ್ತು ಊಟಮಾಡಲಿಲ್ಲ.</p>
		<p class="quote-author"><strong><em>-ಆಲನ ಹಳ್ಳಿ ಶ್ರೀ ಕೃಷ್ಣ</em></strong><br />(ಮೈಸೂರು, ಭಾರತ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಬೇರು ಬಿಟ್ಟವನು</h1>
		<p>"ಮರಗಳನ್ನು ನೋಡಿದರೆ ನನಗೆ ಹೊಟ್ಟೆಕಿಚ್ಚಾಗುತ್ತದೆ. ಏಕೆಂದರೆ ಅವು ಬೇರುಬಿಟ್ಟಿವೆ. ಊರಿಂದ ಊರಿಗೆ ತಿರುಗುತ್ತಿರುವ ನಾನು ಯಾವೊಂದು ಕಡೆಯಲ್ಲೂ ಬೇರು ಬಿಡಲಿಲ್ಲ. ನನ್ನ ಬದುಕಿಗೊಂದು ಕೇಂದ್ರವೇ ಇಲ್ಲ" ಎಂದು ಕವಿಪುಂಗವ ಚಂದ್ರಶೇಖರ ಒದ್ದಾಡುತ್ತಿದ್ದ. ಅವನ ಕವನಗಳು ನೀರಸ ಗದ್ಯವಾದದ್ದಕ್ಕೆ, ಅವನ ಕಾದಂಬರಿಗಳ ಮಾನಸಿಕ ರೋಗಿಗಳು ತಮ್ಮೊಳಗೇ ಸುತ್ತಿ ಸುತ್ತಿ ಓದುಗರನ್ನು ಬೋರು ಹೊಡೆದಿದ್ದಕ್ಕೆ, ಅವನ ನಾಟಕಗಳು ಅಸಂಗತವಾಗುವುದರ ಬದಲು ಅಸಂಬದ್ಧವಾದದ್ದಕ್ಕೆ, ಅವನು ಮದುವೆಯಾಗಿದ್ದಕ್ಕೆ ಇತ್ಯಾದಿಗಳಿಗೆ ಅವನು ಕೊಡುವ ಒಂದೇ ಕಾರಣ ಬೇರಿಲ್ಲದಿರುವುದು. ಅದಕ್ಕೆ ಪರಕೀಯತೆ, ಅನಾಥಪ್ರಜ್ಞೆ, ಸಂವೇದನೆಯ ವಿಘಟನೆ ಮುಂತಾದ ಹೆಸರುಗಳನ್ನು ಕೊಟ್ಟಿದ್ದ.</p>
		<p>ಅಮೆರಿಕದಿಂದ ಬೆಂಗಳೂರಿಗೆ ಬಂದ ಮೇಲೆ ಚಂದ್ರಶೇಖರ ಪ್ರತಿ ಸಂಜೆ ಲಾಲ್‍ಬಾಗ್‍ಗೆ ಒಬ್ಬನೇ ಹೋಗುತ್ತಿದ್ದ. ಲಾಲ್‍ಬಾಗ್ ಎಂದರೆ ಅವನಿಗೆ, ತನ್ನ ಸ್ನೇಹಿತ ಬಷೀರ್ ಜೊತೆ ಬಹಳ ವರ್ಷಗಳ ಹಿಂದೆ ಆಶುಕವಿತೆ ಸ್ಪರ್ಧೆ ನಡೆಸಿದ್ದು ನೆನಪಾಗುತಿತ್ತು. ಅವತ್ತಿನ ಸ್ಪರ್ಧೆಯಲ್ಲಿ ಬಷೀರ್ ಬರೆದ ಕವನವೇ ಚೆನ್ನಾಗಿತ್ತು. ಲಾಲ್‍ಬಾಗ್‍ಗೆ ಹೋದಾಗ ಚಂದ್ರಶೇಖರ ಗ್ಲಾಸ್‍ಹೌಸ್ ಪಕ್ಕದ ಒಂದು ಗೋಣೀಮರದ ಕೆಳಗೆ ಪ್ರತಿದಿನ ಸೂರ್ಯಾಸ್ತವಾಗುವವರೆಗೆ ಕೂರುತ್ತಿದ್ದ. ಅಲ್ಲಿ ಕೂತಾಗ ಅವನಿಗೆ ಲಾಲ್‍ಬಾಗಿನಲ್ಲಿದ್ದ ಅನೇಕ ಮರಗಳು ಕಣ್ಣಿಗೆ ಕಟ್ಟಿದಂತಾಗುತ್ತಿತ್ತು. ಆಸ್ಟ್ರೇಲಿಯಾ, ಪನಾಮ, ಬ್ರೆಸಿಲ್, ವೆಸ್ಟ್‍ಇಂಡೀಸ್ ಮೊದಲಾದ ಅನೇಕ ದೇಶದ ಮರಗಳು ಇಲ್ಲಿ ಹಾಯಾಗಿ ಬೇರುಬಿಟ್ಟಿದ್ದವು. ನನಗೆ ಮಾತ್ರ ತನ್ನ ದೇಶದಲ್ಲೇ ಪರಕೀಯ ಭಾವನೆ ಕಾಡುತ್ತದಲ್ಲಾ ಎಂದು ವ್ಯಥೆಪಡುತ್ತಿದ್ದ.</p>
		<p>ಅವನು ಅಮೆರಿಕಾದಿಂದ ಬಂದು ನಾಲ್ಕಾರು ತಿಂಗಳಾಗಿತ್ತು. ಒಂದು ಸಂಜೆ ಯಥಾ ಪ್ರಕಾರ ಗೋಣಿಮರದ ಕೆಳಗೆ ಕುಳಿತುಕೊಂಡು ಗೋಣೀ ಮರದ ರೆಂಬೆ ಕೊಂಬೆಗಳನ್ನು ನೋಡಿದ. ಹೆಚ್ಚು ಎಲೆಗಳಿಲ್ಲದ ರಂಬೆ ಕೊಂಬೆಗಳನ್ನು ನೋಡುತ್ತಾ ನೋಡುತ್ತಾ ಒಂದು ಪದ್ಯ ಬರೆದ :</p>
		<p class="myquote">ಎಲೆ ಮರವೆ<br />ನೀನು ಬೇರು ಬಿಟ್ಟಿರುವೆ<br />ನಾನು ಪರದೇಶಿ<br />ಅಂಡಲೆಯುತ್ತಿರುವೆ<br />ಒಂದು ಊರಲ್ಲಿ<br />ಒಂದು ಮನೆಯಲ್ಲಿ<br />ಒಂದು ಹೆಣ್ಣಿನ ಜೊತೆಗೆ<br />ನಾ ಬಾಳಲಿಲ್ಲ.<br />ಊರೂರು ಅಲೆದೆ <br />ಮನೆಮನೆಯ ಬದಲಾಯಿಸಿದೆ<br />ನಾನೀಗ ಬೇರಿಲ್ಲದವನು<br />ಮರವೇ, ನೀನೇ ಸುಖಿ, ನಾನು ಅಸುಖಿ.</p>
		<p>'ಚಂದ್ರೂ' ಅಂತ ಒಂದು ದನಿ ಕೇಳಿಸಿತು. ಚಂದ್ರಶೇಖರನಿಗೆ ದೆವ್ವವೋ ಭೂತವೋ ಮೋಹಿನಿಯೋ ಪಿಶಾಚಿಯೋ ಅಂತ ಹೆದರಿಕೆಯಾಯಿತು. ಬೆನ್ನಲ್ಲಿ ಚಳಿಗಟ್ಟಿತು. ಮೈಯೆಲ್ಲಾ ಕಿವಿಯಾಗಿ ಕೂತುಕೊಂಡ. 'ಚಂದ್ರೂ' ಅಂತ ಇನ್ನೊಮ್ಮೆ ಕರೆದಹಾಗಾಯಿತು. ಸುತ್ತಲೂ ನೋಡಿದ. ದೂರದಲ್ಲಿ ಲಾಲ್‍ಬಾಗ್‍ಗೆ ಬಂದ ಜನ ಓಡಾಡುತ್ತಿದ್ದರು. ಹುಡುಗರು, ಮಕ್ಕಳು, ಹೆಂಗಸರು, ದೊಡ್ಡವರನ್ನು ನೋಡಿ ಯಾರನ್ನಾದರೂ ಕೂಗಿ ಕರೆಯ ಬೇಕು ಅನ್ನಿಸಿತು. "ಯಾರು?", ಅಂದ. "ನಾನು ನಿನ್ನ ಹಿಂದಿರುವ ಮರ" ಅಂದದ್ದು ಕೇಳಿಸಿತು. ತಿರುಗಿ ನೋಡಿದ. ಮರಕ್ಕೆ ಕಣ್ಣು, ಕಿವಿ, ಮೂಗು ಏನೂ ಕಾಣಿಸಲಿಲ್ಲ. "ಹೆದರಬೇಡ" ಎಂದಿತು ಮರ. ಚಂದ್ರಶೇಖರ 'ಓಂ ನಮಃ ಶಿವಾಯ' ಅಂತ, 'ರಾಘವೇಂದ್ರ, ರಾಘವೇಂದ್ರ' ಅಂತ, 'ಸಾಯಿಬಾಬ, ಸಾಯಿಬಾಬ' ಅಂತ ಒಳಗೊಳಗೇ ಹೇಳಿಕೊಂಡ. ಮರದ ಕಡೆ ನೋಡುತ್ತಾ "ಮರಕ್ಕೆ ಮಾತಾಡ್ಲಿಕ್ಕೆ ಬರುತ್ತ?" ಅಂದ. ಆ ಮರ "ಬರ್ದೆ ಏನು? ಮರಗಳೂ ಸಾವಿರಾರು ಭಾಷೆಯಲ್ಲಿ ಮಾತಾಡ್ತಾವೆ. ಮನುಷ್ಯರು ಮಾತಾಡಿದ್ದೇ ಮನುಷ್ಯರಿಗೆ ಅರ್ಥವಾಗದೇ ಇದ್ದಾಗ ಇನ್ನು ಮರಗಳ ಭಾಷೆ ಹೇಗೆ ಅರ್ಥವಾಗುತ್ತೆ?" ಅಂತು. "ಮತ್ತೆ ನಿಂಗೆ ಹೇಗೆ ಅರ್ಥವಾಗುತ್ತೆ" ಅಂತ ಚಂದ್ರಶೇಖರ ಕೇಳಿದ. "ನಾನು ಕನ್ನಡ ಕಲ್ತಿದ್ದೀನಿ" ಅಂತು ಆ ಮರ. "ವಿಜಯನಗರದ ಕಾಲದಲ್ಲಿ ನಮ್ಮ ಮುತ್ತಾತನ ತಾತ ಆಂಧ್ರದಿಂದ ಬಂದು ಬೇರು ಬಿಟ್ರು. ತೆಲಂಗಾಣದಲ್ಲಿ ಅವಲ್ ಮತ್ತು ಇಂದ್ರಗಂಟಿ ಅಂತ ಎರಡು ಅಕ್ಕ ಪಕ್ಕದ ಊರುಗಳಿವೆ ಗೊತ್ತಾ? ಅಲ್ಲಿಂದಾನೇ ನಮ್ಮ ಪೂರ್ವಜರು ಬಂದಿದ್ದು. ನಮ್ಮ ವಂಶವೃಕ್ಷ ಅವರಿಂದ ಶುರುವಾಗುತ್ತೆ. ಅವರ ಹೆಸರು ನರಸಿಂಹಭಟ್ಟ" ಅಂತ ಹೇಳಿ ಮರ ಸುಮ್ಮನಾಯಿತು. "ನಿಂಗೆ ತೆಲುಗು ಬರುತ್ತಾ?" ಅಂತ ಚಂದ್ರಶೇಖರ ಕೇಳಿದ. "ಇಲ್ಲ, ನಮ್ಮನೇಲಿ ಯಾರಿಗೂ ಬರೋಲ್ಲ" ಅಂತು ಆ ಮರ. "ನಿಂದು ಯಾವ ಜಾತಿ?" ಅಂತ ಚಂದ್ರಶೇಖರ ಕೇಳಿದ (ಚಂದ್ರಶೇಖರ ಹೆದರಿಕೊಂಡಾಗ ಅವನ ನಾಸ್ತಿಕತೆ, ಜಾತ್ಯಾತೀತತೆ ಎಲ್ಲವೂ ಮಾಯವಾಗುತ್ತಿದ್ದವು). ಅದಕ್ಕೆ ಆ ಮರ ಮುಸಿ ಮುಸಿ ನಕ್ಕು "ಗೋಣಿ ಜಾತಿ" ಅಂತ ಹೇಳಿತು. "ಗೋಣಿಯಲ್ಲಿ ಮತ್ತೆ<br />ಒಳಜಾತಿಗಳಾದಾವಾ?" ಅಂತ ಕೇಳಿದ. ಅದಕ್ಕೆ ಆ ಮರ "ನಿನ್ನ ಇಂಗಿತ ಏನೂಂತೆ ಗೊತ್ತಾಯ್ತು? ಜಾತಿ ಮನುಷ್ಯ ಸ್ವಭಾವದಲ್ಲಿ ಬಂದದ್ದೆ. ಅದು ನೈಸರ್ಗಿಕ ಅನ್ನುವಷ್ಟು ಸಹಜವಾದದ್ದೆ ಅಂತ ಪ್ರಶ್ನೆ ತಾನೆ" ಅಂತ ಕೇಳಿತು. ಚಂದ್ರಶೇಖರನಿಗೆ 'ಏನು ತಲೆಹರಟೆ ಈ ಮರಕ್ಕೆ' ಅನ್ನಿಸಿತು. ಅದರ ಜೊತೆಯಲ್ಲೇ ಎಮ್.ಎ. ಓದಿದ ತನ್ನನ್ನೂ ಲಾಗ ಹಾಕಿಸುತ್ತಿದೆಯಲ್ಲ ಈ ಮರ! ಇದು ಯಾವುದೋ ಶಾಪಗ್ರಸ್ತ ಋಷಿ ಇರಬೇಕು ಅಂತ ಆಶ್ಚರ್ಯವಾಯಿತು. "ನೀನು ಹೇಳಿದ್ದನ್ನೇ ನಾನ್ನು ತಿಳ್ಕೋಬೇಕೂಂತಿರೋದು" ಅಂದ ಚಂದ್ರಶೇಖರ. ಅಷ್ಟು ಹೊತ್ತಿಗೆ ಪಕ್ಕದಲ್ಲಿದ್ದ ಮರ, " ಏ ಮುದಿಗೂಬೆ , ನಂಗೆ ನಿದ್ದೆ ಬರ್ತಿದೆ. ಸಾಕು ನಿನ್ನ ಹರಟೆ" ಎಂದಿತು. ಈ ಸಾರಿ ಮಾತಾಡಿದ್ದು ಮರವೇ ಹೌದು ಅಂತ ಚಂದ್ರಶೇಖರನಿಗೆ ಖಾತ್ರಿಯಾಯಿತು. ಕತ್ತಲು ಹೆಚ್ಚುತ್ತಿತ್ತು. ಪಕ್ಕದ ಮರಕ್ಕೆ ಗೋಣಿ ಮರ " ಬಾಯ್ಮುಚ್ಕೊಳ್ಳೋ ಭಾಡ್ಕೊ " ಅಂತ ಹೇಳಿ ಚಂದ್ರಶೇಖರನಿಗೆ ಹೇಳ್ತು : "ಅಪ್ಪಾ ಚಂದ್ರು ನೀನೇನು ಯೋಚ್ನೆ ಮಾಡ್ಬೇಡ. ಆ ಮರ ಇಲ್ಲಿಗೆ ಎದ್ದು ಬರೋಹಾಗಿಲ್ಲ ಸುಮ್ಮನೆ ಬೈತಾ ಇರುತ್ತೆ ಅಷ್ಟೆ" ಚಂದ್ರು ಗಡಿಯಾರ ನೋಡಿಕೊಂಡ. ಆಗಲೇ ಏಳುಗಂಟೆಯಾಗುತ್ತಿತ್ತು. ಕತ್ತಲು ಆವರಿಸುತ್ತಿತ್ತು. ದೀಪಗಳು ಇನ್ನಷ್ಟು ಬೆಳ್ಳಗಾದವು " ನೀನು ಇಲ್ಲಿ ಎಷ್ಟು ವರ್ಷಗಳಿಂದ ಇದೀಯ?" ಅಂತ ಕೇಳಿದ. " ನೀನು ಹುಟ್ಟುವುದಕ್ಕೇ ಮುಂಚೆ" ಎಂದಿತು ಆ ಮರ. ಚಂದ್ರಶೇಖರ, " ನನಗೆ ಇವತ್ತಿಗೆ ಸರಿಯಾಗಿ ನಲವತ್ತು ತುಂಬಿತು" ಎಂದ . "ನನಗೆ ಎಂಭತ್ತು" ಎಂದಿತು ಗೋಣಿಮರ. "ನೀನಿಷ್ಟು ಹಾಯಾಗಿದ್ದೀಯ" ಎಂದ ಚಂದ್ರಶೇಖರ. "ನನ್ನ ಪಾಡಿಗೆ ನಾನಿದ್ದೇನೆ. ಆಗೀಗ ಕೆಲವು ಹುಡುಗರು ನನ್ನ ಮೇಲೆ ಅವರ ಹೆಸರು ಬರೆದುಕೊಳ್ಳುತ್ತಾರೆ. ಕೆಲವರು ಪ್ರೇಮಿಗಳು ಅವರ ಪ್ರೇಯಸಿಯರ ಹೆಸರು ಕೆತ್ತುತ್ತಾರೆ. ನಾಸಿಮಾ, ಮಮ್ತ್ರಾಜ್, ಸರೋಜಾ, ಹೇಮಾ - ಆ ಹೆಸರುಗಳೆಲ್ಲಾ ನಿನಗೆ ಕಾಣುತ್ತವಲ್ಲ. ಕೆತ್ತಿದಾಗ ಸ್ವಲ್ಪ ನೋವಾಗುತ್ತದೆ" ಎಂದಿತು ಮರ. "ಅಯ್ಯಾ ಗೋಣಿಮರ, ನನಗೆ ಮರದ ಹಾಗೆ ಇರಬೇಕು ಅಂತ ಆಸೆ" ಅಂದ ಚಂದ್ರಶೇಖರ. "ನಿನ್ನ ಆಸೆ ನೆರವೇರುತ್ತದೆ ಇಗೋ ಇಗೋ ಈಗಲೇ ಆರಂಭ" ಎಂದಿತು ಗೋಣಿ ಮರ.</p>
		<p>ಚಂದ್ರಶೇಖರ ನಿಂತಲ್ಲೇ ಬೇರುಬಿಡಲಿಕ್ಕೆ ಆರಂಭಿಸಿದ. ಅವನ ಎರಡೂ ಕಾಲುಗಳು ಬೇರುಬಿಟ್ಟವು. ಆ ಎರಡು ಬೇರುಗಳು ನೆಲದಲ್ಲಿ ಸೇರಿ ಒಂದು ತಾಯಿಬೇರಾಯಿತು. ಆ ತಾಯಿಬೇರಿನಿಂದ ಸಾವಿರಾರು ಸಣ್ಣ ಬೇರುಗಳು ನೆಲದಲ್ಲಿ ಇಳಿಯಲಾರಂಭಿಸಿದವು. ಚಂದ್ರಶೇಖರನಿಗೆ ಅಪಾರ ಆನಂದವಾಗಲಿಕ್ಕೆ ಶುರುವಾಯಿತು. ಮೈಯೆಲ್ಲ ರೋಮಾಂಚನವಾಯಿತು. ನೆಲದಲ್ಲಿ ತಾಯಿಬೇರಿಳಿದ ಹಾಗೆ, ಉಳಿದ ಬೇರುಗಳು ಹರಡಿದ ಹಾಗೆ ತಂಪು, ಹಿತ, ಸುಖ. 'ಆಹಾಹಾ ಓಹೋಹೋ' ಎಂದು ಸುಖದಿಂದ ನರಳಿದ. ಬೆಚ್ಚಗೆ , ನುಣ್ಣಗೆ ಹಗುರ ಅನಿಸಿತು. ಅಮೇರಿಕದಿಂದ ಬಂದ ಕೂಡಲೆ ತಾಯ್ನಾಡನ್ನು ಕಂಡಾಗ ಸಾಮೀಪ್ಯದ ಮಧುರ ಭಾವನೆಯಲ್ಲಿ ತನ್ಮಯನಾದಂತೆ, ಈಗಲೂ ತನ್ಮಯನಾದ, ಕ್ಷಣದಲ್ಲೇ ಸುಖದ ನೋವಿನಿಂದ 'ಅಮ್ಮಾ' ಎಂದು ಮುಲುಗಿದ. ಮೂರು ವರ್ಷ ಕೇಳದಿದ್ದ ಕನ್ನಡವನ್ನು ಮೊಟ್ಟಮೊದಲಿಗೆ ಕೇಳಿದ ಹಾಗೆ, ಸರೋಜಳ ಜೊತೆಗೆ ಬೆಳುದಿಂಗಳಲ್ಲಿ ತೇಲಿದ ಹಾಗೆ ಕ್ಷಣಕ್ಷಣಕ್ಕೂ ವಿಚಿತ್ರವಾದ ಮಾತಿಗೆ ಸಿಲುಕದ ಸಂವೇದನೆಗಳು ಅವನ ಕಣಕಣವನ್ನೂ ವ್ಯಾಪಿಸಿದುವು. ಅಮ್ಮಾ, ಅಯ್ಯೋ, ಆಹಾ, ಹಾ ಓ ಎಂದು ಮಧುರ ಯಾತನೆಯನ್ನು ಅನುಭವಿಸಿದ. ಈ ಅಸಾಮಾನ್ಯವಾದ ಅನುಭವದಲ್ಲಿ ಮುಳುಗಿದಾಗ ತಾಯಿಯ ಗರ್ಭದಲ್ಲಿ ಮತ್ತೆ ಸೇರಿದಂತೆ, ತಾಯಿ ಮಡಿಲಲ್ಲಿ ಹುದುಗಿದ ಕೋಳಿಪಿಳ್ಳೆಗಳಿಗೆ ಅನಿಸುವಂತೆ, ತರತರದ ಅನುಭವದಲ್ಲಿ ತೀರಲಾರದ ಸುಖದ ನಿಧಿ ದೊರಕಿದ ಹಾಗೆ ಸಂತೋಷಪಡುತ್ತಿದ್ದಾಗ ಇದ್ದಕ್ಕಿದ್ದಂತೆ ಚಂದ್ರಶೇಖರನಿಗೆ ಮನೆಯ ನೆನಪಾಯಿತು.</p>
		<p>ಅವನ ಮಕ್ಕಳ ಶೂಸ್ ಹರಿದುಹೋಗಿತ್ತು. ನಾಲ್ಕಾರು ಬಾರಿ ಸ್ಕೂಲಿಗೆ ಸಬೂಬು ಹೇಳಿಯಾಗಿತ್ತು. ಅಮೇರಿಕಾದಿಂದ ಬಂದಾಗಿನಿಂದ ಕೆಲಸ ಸಿಕ್ಕದೆ, ದಿನನಿತ್ಯದ ಊಟ ಉಪಚಾರಕ್ಕೂ ಕಿರುಕುಳವಾಗಿತ್ತು. ಇನ್ನು ಮಕ್ಕಳಿಗೆ ಶೂಸ್ ಕೊಡಿಸದಿದ್ದರೆ ಕ್ಲಾಸಿನಿಂದ ಹೊರಗೆ ನಿಲ್ಲಿಸುವುದು ಖಂಡಿತ. ಇವತ್ತು ಏನಾದರೂ ಮಾಡಿ, ಯಾರ ಹತ್ತಿರವಾದರೂ ಸಾಲ ತಂದು, ಮಕ್ಕಳಿಗೆ ಶೂಸ್ ಕೊಡಿಸಬೇಕೆಂದುಕೊಂಡಾಗ ನೆನೆಪಾಯಿತು : ಶೆಟ್ಟಿ ಅಂಗಡಿಯ ಬಾಕಿ ಮೂರು ತಿಂಗಳಿನಿಂದ ಉಳಿದಿತ್ತು. ತಾನು ಅಮೆರಿಕದಲ್ಲಿದ್ದಾಗ ತನ್ನ ಹೆಂಡತಿಯ ಮೇಲೆ ಅಂಗಡಿಯ ಜವಾಬ್ದಾರಿ ಬಿದ್ದಿದ್ದರಿಂದ , ಶೆಟ್ಟಿ ತನ್ನನ್ನು ಕೇಳುವುದಿಲ್ಲ ಆದರೆ ಹೆಂಡತಿಯ ಮಾನ ಕಳೆಯುತ್ತಾನೆ ಅನ್ನುವ ಚಿಂತೆಯೂ ಸೇರಿತ್ತು. ರೇಷನ್ನಿಗೆ, ದಿನನಿತ್ಯ ಡೈರಿಯ ಹಾಲಿಗೆ ಹಣ ಒದಗಿಸುವುದು ಕಷ್ಟಕರವಾಗಿ ಹೆಂಡತಿಯ ಮೇಲೆ ರೇಗುವುದು ಹೆಚ್ಚಾಗಿತ್ತು. ಇದೆಲ್ಲ ಒಟ್ಟಿಗೇ ನೆನಪಾಗಿ, ಎಲ್ಲಕ್ಕಿಂತ ಹೆಚ್ಚಾಗಿ ಮಕ್ಕಳ ಶೂಸ್‍ನ ಏರ್ಪಾಡು ಮಾಡಲೇಬೇಕೆಂದು ಮನೆಗೆ ಹೊರಟರೆ, ಅವನ ಬೇರುಗಳು ಇಳಿದಿರಬೇಕು. ಚಂದ್ರಶೇಖರ ಆ ಕಡೆ ಈ ಕಡೆ ಜಗ್ಗಾಡಿದ. ಬಗ್ಗಿ ಕಾಲುಗಳನ್ನು ಕೀಳಲಿಕ್ಕೆ ಪ್ರಯತ್ನಿಸಿದ. ಗೋಣಿ ಮರದ ಕಡೆ ದೈನ್ಯದಿಂದ ನೋಡುತ್ತ "ಅಣ್ಣಾ ಗೋಣಿಮರ, ನಾನು ಮನೆಗೆ ಹೋಗದಿದ್ದರೆ ನನ್ನ ಮಕ್ಕಳಿಗೆ ತುಂಬ ತೊಂದರೆಯಾಗುತ್ತದೆ. ದಯವಿಟ್ಟು ನನ್ನನ್ನು ಹೋಗಲು ಬಿಡು. " ಎಂದು ಬೇಡಿಕೊಂಡ. ಆಗ ಗೋಣಿಮರ "ಎಂಥ ಮನುಷ್ಯನಯ್ಯ ನೀನು, ಈಗೊಂದು ಮಾತು, ಇನ್ನೊಂದು ಕ್ಷಣಕ್ಕೆ ಇನ್ನೊಂದು ಮಾತು. ಯಾವುದು ಇದೆಯೋ ಅದು ಬೇಡ ಅನ್ನುತ್ತಿ, ಯಾವುದು ಬೇಕು ಅನ್ನುತ್ತೀಯೋ ಅದು ಸಿಕ್ಕ ಕೂಡಲೇ ಬೇಡ<br />ಅನ್ನುತ್ತಿ. ಇಲ್ಲದೆ ಹೋದದ್ದು ನೀನು ಕೇಳಿದ ಹಾಗೆಲ್ಲ ಸಿಗುತ್ತದೆ ಅಂದುಕೊಂಡಿದ್ದೀಯಾ? ಹಾಳಾಗಿ ಹೋಗು, ಇನ್ನು ನಿನ್ನ ಹತ್ತಿರ ಮಾತಾಡಿ ಪ್ರಯೋಜನವಿಲ್ಲ. ಈ ಕ್ಷಣದಿಂದ ನನ್ನ ಮಾತು ನಿನಗೆ ನಿನ್ನ ಮಾತು ನನಗೆ ಅರ್ಥವಾಗುದಿಲ್ಲ" ಎಂದು ಸುಮ್ಮನಾಯಿತು. ಚಂದ್ರಶೇಖರ ಬೇಡಿಕೊಂಡ, ದಮ್ಮಯ್ಯ ಗುಡ್ಡೆ ಹಾಕಿದ, ಅಂಗಲಾಚಿದ, ಗಿಂಜಿದ, ಅತ್ತ, ಏನೂ ಪ್ರಯೋಜನವಾಗಲಿಲ್ಲ. ತಾನು ಮರವಾಗಿಬಿಟ್ಟೆ, ಇನ್ನು ಮನುಷ್ಯನಾಗುವುದಿಲ್ಲ ಎಂದು ಹೆದರಿ ಥರಥರ ನಡುಗಿದ. ಮರ ಮರ ಮರುಗಿದ. "ಹೋ ಯಾರಿದೀರಿ, ಸತ್ತೇ ಸತ್ತೇ" ಎಂದು ಚೀರಿದ. ಲಾಲ್‍ಬಾಗ್‍ನ ಬಾಗಿಲು ಹಾಕುವ ಹೊತ್ತಾಗಿತ್ತು. ಮಾಲಿಯೊಬ್ಬನಿಗೆ ಇವನ ಗೋಳು ಕೇಳಿಸಿ, ಅಲ್ಲಿಗೆ ಬಂದು ಕಣ್ಣೀರು ಸುರಿಸುತ್ತಿದ್ದ ಚಂದ್ರಶೇಖರನನ್ನು ನೋಡಿ "ಸ್ವಾಮಿ ಏನಾತು, ಹುಳಗಿಳ ಕಡೀತಾ?" ಅಂತ ಕೇಳಿದ. ಚಂದ್ರಶೇಖರ ತನ್ನ ವಾಚು ಬಿಚ್ಚಿಕೊಟ್ಟು ಅಳುತ್ತಾ "ಇಲ್ನೋಡಪ್ಪ, ನನ್ನ ಹತ್ರ ಏನೂ ದುಡ್ಡಿಲ್ಲ. ನಾನು ಮರವಾಗ್ತ ಇದೀನಿ. ಈ ವಾಚು ನಿಂಗೆ ಕೊಡ್ತೀನಿ. ಗಾಂಧಿ ಬಜಾರಿಗೆ ಹೋಗಿ ಕೆನರಾ ಬ್ಯಾಂಕ್ ಪಕ್ಕದ ಮನೇಲಿ ನನ್ನ ಸ್ನೇಹಿತ ಮಹೇಶ ಅಂತ ಇದ್ದಾನೆ. ಅವನ್ನ ಕೂಡ್ಲೆ ಕರಕೊಂಡು ಬಾ. ಇಲ್ದಿದ್ರೆ ನಾನು ಸತ್ತೋಗ್ತೀನಿ" ಅಂದ. "ಏ ಬಿಡಿ ಸ್ವಾಮಿ, ತಮಾಷೆ ಮಾಡ್ತಿದೀರ. ಮನೆಗೆ ಹೋಗ್ರಿ, ನಾ ಬಾಗ್ಲಿಗೆ ಬೀಗ ಹಾಕ್ಬೇಕು" ಅಂದ ಮಾಲಿ. "ನನ್ನ ಕಾಲು ಬೇರು ಬಿಟ್ಟಿದೆ. ನನ್ನನ್ನು ಎಳೆದು ನೋಡು" ಅಂದ ಚಂದ್ರಶೇಖರ. ಮಾಲಿ ಎಳೆದ. ಚಂದ್ರಶೇಖರನ ಬೇರು ಅಲ್ಲಡಲಿಲ್ಲ. "ನಾನು ಇಂಥಾದ್ದನ್ನ ನೋಡಲೇ ಇಲ್ಲ ಬಿಡಿ. ನಿಮ್ಮ ಸ್ನೇಹಿತರನ್ನು ಕರ್ಕೊಂಬರ್ತೀನಿ" ಅಂತ ಮಾಲಿ ಓಡಿದ.</p>
		<p>ನಿರ್ಜನವದ ಲಾಲ್‍ಬಾಗಿನ ಗ್ಲಾಸ್‍ಹೌಸ್‍ನ ಪಕ್ಕದ ಗೋಣಿಮರದ ಹತ್ತಿರ ಬೇರುಬಿಟ್ಟ ಚಂದ್ರಶೇಖರ ಮತ್ತೆ ಗೋಣಿಮರವನ್ನು ಪರಿಪರಿಯಾಗಿ ಬೇಡಿಕೊಂಡ. ಗೋಣಿಮರ ಮಾತೇ ಆಡಲಿಲ್ಲ. ಚಂದ್ರಶೇಖರ ತನ್ನನ್ನೇ ಶಪಿಸಿಕೊಂಡ. ರಾಘವೇಂದ್ರ, ಸಾಯಿಬಾಬಾ, ಏಳು ಕೊಳ್ಳದ ಎಲ್ಲಮ್ಮ, ಲಕ್ಷ್ಮೀನರಸಿಂಹ ಅಂತ ಎಲ್ಲ ದೇವರಿಗೂ ಹರಸಿಕೊಂಡ ತನ್ನಲ್ಲಿ ಹೊಸ ಚಿಗುರುಗಳು ಮೂಡುತ್ತಿವೆ. ತಾನು ಮರವಾಗುತ್ತಿದ್ದೇನೆ. ಇನ್ನು ಮೇಲೆ ತನ್ನ ಮಾತು ಯಾರಿಗೂ ಅರ್ಥವಾಗುವುದಿಲ್ಲ. ಒಂಟಿತನದಿಂದ ತಪ್ಪಿಸಿಕೊಳ್ಳಲು ಹೋಗಿ ಇನ್ನೊಂದು ರೀತಿಯ ಭಯಂಕರವಾದ ಒಂಟಿತನವನ್ನು ಅನುಭವಿಸಬೇಕಾಗುತ್ತದೆ. ತಾನು ಇನ್ಯಾರೆನ್ನಾದರೂ ಮಾಡಿಸಿಟ್ಟಿದ್ದರೆ ಎಷ್ಟು ಚನ್ನಾಗಿರುತ್ತಿತ್ತು! ಇನ್ನು ಮೇಲೆ ಮಕ್ಕಳು ಪರದೇಶಿಗಳಾಗುತ್ತವೆ. ಅವು ಸ್ಕೂಲಿಗೆ ಹೋಗುವುದು ಹೇಗೆ ಎಂದು ಚಂದ್ರಶೇಖರ ಪರಿತಪಿಸುತ್ತ ಭಯದಿಂದ ನಡುಗಿದ. ಮಾಲಿ ಬರುವುದರಲ್ಲೇ ಇನ್ನೆಷ್ಟು ದೂರ ಬೇರುಗಳು ಇಳಿದುಬಿಡುತ್ತವೊ ಎಂದು ಬೆಚ್ಚಿದ; ತಾನಿನ್ನೂ ರೆಂಬೆ ಕೊಂಬೆ ಎಲೆಗಳನ್ನು ಬಿಟ್ಟಿರಲಿಲ್ಲ. ಸಂಪೂರ್ಣವಾಗಿ ಮಾರ್ಪಾಟಾಗಲಾರೆ, ತನ್ನ ಮಾತಾಡುವ ಶಕ್ತಿಯೂ ಹೊರಟುಹೋಗಬಹುದು. ನಲವತ್ತು ವರ್ಷ ಬದುಕಿದ್ದು ತಾನು ಸಾಧಿಸಿದ್ದೇನು ಎಂದು ಕಳವಳವಾಯಿತು.</p>
		<p>ಚಂದ್ರಶೇಖರ ಎಷ್ಟು ಹೊತ್ತು ಹಾಗೆಯೇ ಇದ್ದನೋ, ಒಂದು ಯುಗವೇ ಕಳೆದ ಹಾಗನಿಸಿತು. ಅಷ್ಟು ಹೊತ್ತಿಗೆ ಮಹೇಶ ಬಂದ. ಚಂದ್ರಶೇಖರ ತನಗೆ ಆದದ್ದನೆಲ್ಲ ಸಂಕ್ಷಿಪ್ತವಾಗಿ ಹೇಳಿದ. ಮಹೇಶ ನಂಬಲಿಲ್ಲ. ಮಹೇಶ ಮತ್ತು ಮಾಲಿ ಚಂದ್ರಶೇಖರನನ್ನು ಮೇಲಕ್ಕೆಳೆದರು. ಚಂದ್ರಶೇಖರನ ಕಾಲುಗಳನ್ನು ಕೀಳಲಿಕ್ಕೆ ಸಾಧ್ಯವಾಗಲಿಲ್ಲ. ಈಗ ಮಹೇಶ ನಂಬ ಬೇಕಾಯಿತು. ಮಹೇಶನಿಗೆ ಗೋಣಿಮರದ ಹತ್ತಿರ ನಿಲ್ಲಲಿಕ್ಕೂ ಹೆದರಿಕೆಯಾಯಿತು. "ಏನ್ಮಾಡೋದೋ ಈಗ?" ಎಂದ ಮಹೇಶ. "ನೀನು ಮಾಲಿ ಸೇರ್ಕೊಂಡು ನನ್ಕಾಲನ್ನ ಕಡ್ದುಹಾಕ್ಬಿಡಿ" ಎಂದ ಚಂದ್ರಶೇಖರ. "ಅದೆಲ್ಲ ಸಾಧ್ಯವಿಲ್ಲ. ಹಾಗ್ಮಾಡಿದ್ರೆ ನೀನು ರಕ್ತ ಸೋರಿ ಸತ್ತೋಗ್ತಿಯ" ಎಂದ ಮಹೇಶ. "ಮತ್ತೇನಾದ್ರು ಮಾಡ್ಲೇಬೇಕು. ದಯವಿಟ್ಟು ಕೂಡ್ಲೇ ಹೋಗಿ ಎಂ.ಎಲ್.ಎ. ಶಂಕ್ರಪ್ಪಂಗೆ ಹೇಳು. ಅವ್ನು ನೀನು ಸೇರಿ ಎಲ್ಲ ಇನ್ಫ್ಲುಯನ್ಸನ್ನೂ ಉಪಯೋಗ್ಸಿ, ಒಳ್ಳೇ ಸರ್ಜನ್ನನ್ನ ಇಲ್ಲಿಗೆ ಆದಷ್ಟು ಬೇಗ ಕರ್ಕೊಂಡು ಬಾ, ಹೋಗು ದಯವಿಟ್ಟು" ಎಂದು ಚಂದ್ರಶೇಖರ ಅಂಗಲಾಚಿದ. ಮಹೇಶ ತನ್ನ ಬಾಲ್ಯ ಸ್ನೇಹಿತನಿಗೆ ಏನಾದ್ರೂ ಸಹಾಯ ಮಾಡ್ಬೇಕೂಂತ ಮಾಲಿಯನ್ನು ಅಲ್ಲೇ ಇರಲಿಕ್ಕೆ ಹೇಳಿ ಓಡಿದ.</p>
		<p>ನಂಬಲಿಕ್ಕೆ ಸಾಧ್ಯವಲ್ಲದ ಈ ಸಂಗತಿಯನ್ನು ಪ್ರತಿಯೊಬ್ಬರಿಗೂ ವಿವರಿಸಿ ಡಾಕ್ಟರನ್ನು ಕರೆದುತರಬೇಕಾದರೆ ಮಧ್ಯರಾತ್ರಿ ಆಗಿತ್ತು. ವಿಕ್ಟೋರಿಯಾ ಆಸ್ಪತ್ರೆಯ ದೊಡ್ಡ ದೊಡ್ಡ ಸರ್ಜನ್‍ಗಳು, ಅನಸ್ಥೇಸಿಯದವರು, ನರ್ಸುಗಳು ಮೊಬೈಲ್ ವ್ಯಾನ್‍ನಲ್ಲಿ ಲಾಲ್‍ಬಾಗ್‍ನಲ್ಲಿ ಆಪರೇಷನ್ ನಡೆಸಲಿಕ್ಕೆ ಬೇಕಾದ ಸಲಕರಣೆಗಳನ್ನೆಲ್ಲ ತಗೊಂಡು ಬಂದರು. ಅಲ್ಲಿಯೇ ಅವನ ಮೇಲೇ ಒಂದು ಟೆಂಟನ್ನು ಎಬ್ಬಿಸಿ ಅವನ ಪರೀಕ್ಷೆ ಮಾಡಿ. ಬ್ಲಡ್ ಟ್ರಾನ್ಸ್ ಫ್ಯೂಶನ್‍ಗೆ ಏರ್ಪಾಡು ಮಾಡಿಕೊಂಡು ಅವನಿಗೆ ಅನಸ್ಥೇಸಿಯಾ ಕೊಟ್ಟು ಅವನ ಕಾಲುಗಳನ್ನು ಕತ್ತರಿಸಿದರು.</p>
		<p>ಮಾರನೇ ದಿನ ಪತ್ರಿಕೆಯಲ್ಲೆಲ್ಲ ಅವನದೇ ಸುದ್ದಿ. ಅವನಿಗೆ ಎಚ್ಚರವಾದಾಗ ಅನಸ್ಥೇಸಿಯಾದ ಅಮಲಿನಲ್ಲಿ ತನಗೆ ಏನಾಯಿತು ಅನ್ನುವುದೂ ಗೊತ್ತಿರಲಿಲ್ಲ. ಕ್ರಮೇಣ ಕಾಲುಗಳ ನೋವು, ಆ ಬ್ಯಾಂಡೇಜುಗಳಿಂದ ಅವನ ಕತೆ ಅವನಿಗೆ ಗೊತ್ತಾಯಿತು. ಅವನ ಹೆಂಡತಿ ಮಕ್ಕಳು ಅವನನ್ನು ನೋಡಲಿಕ್ಕೆ ಪ್ರತಿದಿನವೂ ಬರುತ್ತಿದ್ದರು. ಒಂದು ತಿಂಗಳಾದಮೇಲೆ ಊರುಗೋಲುಗಳನ್ನಿಟ್ಟುಕೊಂಡು ಕುಂಟುತ್ತಾ ಅವನು ಮನೆಗೆ ಬಂದಾಗ ಅವನ ಹೆಂಡತಿ ಅವನಿಗೆ ಹೇಳಿದಳು,"ಅಲ್ರೀ ಅಲ್ಲೇ ಲಾಲ್‍ಬಾಗ್ ನಲ್ಲಿ ಇನ್ನೂ ನಾಲ್ಕು ದಿನ ಇದ್ದಿದ್ರೆ ಏನಾಗ್ತಿತ್ತು ನಿಮಗೆ? ಲಕ್ಷಾಂತರ ಜನ ನಿಮ್ಮನ್ನೋಡ್ಲಿಕ್ಕೆ ಟಿಕೆಟ್ ತೊಗೊಂಡು ಬರ್ತಾ ಇದ್ರು. ನಮ್ಮ ಜೀವನೋಪಾಯಾನೂ ಆಗ್ತಿತ್ತು ಈಗ<br />ನೋಡಿ ಸಾಲ ಮಾಡ್ಕೊಂಡ್ರಿ. ತಿನ್ಲಿಕ್ಕೂ ಗತಿಯಿಲ್ಲ, ಕಾಲೂ ಇಲ್ಲ."</p>
		<p>ಚಂದ್ರಶೇಖರನಿಗೆ ಮರವಾಗಿಯೇ ಇದ್ದಿದ್ದರೆ... ಅನಿಸಿತು.</p>
		<p>ಚಂದ್ರಶೇಖರ ಈಗ ಚಕ್ರಗಳ ಕುರ್ಚಿಯಲ್ಲಿ ಓಡಾಡುತ್ತಾನೆ. ಅವನಿಗೆ ಪದೇಪದೇ ಬೇರುಬಿಡುವ ಕನಸೇ ಬಿದ್ದು ನಿದ್ದೆ ಸರಿಯಾಗುವುದಿಲ್ಲ. ಒಮ್ಮೊಮ್ಮೆ ತಾನು ಕವಿಯಾದದ್ದೇ ತಪ್ಪು ಎನ್ನುತ್ತಾನೆ. ಏಕೆಂದರೆ ಅವನು ರೂಪಕದ ಭಾಷೆಯಲ್ಲಿ ಬೇರು ಬಿಡಬೇಕು ಎಂದು ಹೇಳಿದ್ದರೆ, ಲಾಲ್‍ಬಾಗಿನ ಗೋಣಿ ಮರ ಅದರ ವ್ಯಂಗ್ಯಾರ್ಥವನ್ನು ಬಿಟ್ಟು ವಾಚ್ಯಾರ್ಥವನ್ನು ಮಾತ್ರ ಗ್ರಹಿಸಿತ್ತು. ಅವನಿಗೆ ರೂಪಕದ ಭಾಷೆಯೇ ರೂಢಿಯಾದ್ದರಿಂದ ಅವನ ಹೆಂಡತಿ ಮತ್ತು ಮಕ್ಕಳು ಗೋಣಿಮರದ ಹಾಗೆಯೇ ಅವನ ಮಾತುಗಳನ್ನು ಅಪಾರ್ಥಮಾಡಿಕೊಳ್ಳುತ್ತಿದ್ದರು. ಹೀಗಾಗಿ, ತಾನು ಸಹಜವಾಗಿ ಬದುಕಬೇಕೆಂದು ಈಚೆಗೆ ಕಾವ್ಯರಚನೆಯನ್ನೇ ನಿಲ್ಲಿಸಿದ್ದಾನೆ. ಮೊನ್ನೆ ಅವನ ಸ್ನೇಹಿತ ಬಷೀರ್ "ಏನೋ ಚಂದ್ರು ಅಮೆರಿಕಕ್ಕೆ ಹೋಗೋಲ್ವ, ಬೆಂಗಳೂರಲ್ಲೆ ಬೇರು ಬಿಟ್ಟೆಯ?" ಎಂದು ಚುಡಾಯಿಸಿದ. ಅದಕ್ಕೆ ಚಂದ್ರು "ಬೇರಿನ ಸಹವಾಸವೇ ಬೇಡ. ಬೇರು ಬಿಡಲಿಕ್ಕೆ ಹೋಗಿ ಕಾಲು ಕತ್ತರಿಸಿಕೊಂಡೆ. ಆದರೂ ಬೇರು ಬಿಟ್ಟಿದ್ದೀನಿ ಅನ್ನಿಸುತ್ತೆ. ಕಾಣದ ಬೇರುಗಳಿಂದ ಬಿಡಿಸಿಕೊಳ್ಳುವುದು ಕಷ್ಟ. ಮರದ ಬೇರುಗಳನ್ನು ಕತ್ತರಿಸಬಹುದು, ಭಾವನೆಯ ಬೇರುಗಳನ್ನು ಕತ್ತರಿಸುವುದು ಸಾಧ್ಯವಿಲ್ಲ" ಎಂದು ಹೇಳಿದ.</p>
		<p class="quote-author"><strong><em>ಪ್ರೊ | ಸುಮತೀಂದ್ರ ನಾಡಿಗ್</em></strong>(ಬೆಂಗಳೂರು, ಭಾರತ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ನೆರಳು</h1>
		<p>ಬೆಳಗಿನಿಂದಲೂ ಏನೋ ಮಂಕು ಮಂಕು. ಮುಜುಗರ. ಮಳೆಗಾಲದ ದಿನದ ಹಾಗೆ ಜೋಬದ್ರ ಮನಸ್ಸು. ಹೊರಗಿನಿಂದ ಬಂದ ಅಣ್ಣ "ಸುಮಾ"" ಅಂದರು.</p>
		<p>"ಏನಣ್ಣಾ?" "</p>
		<p>"ನೀನು ಬೇಜಾರು ಅಂತ ಹೇಳ್ತಿದ್ಯಲ್ಲಮ್ಮ, ಅದಕ್ಕೆ ನಿನಗೊಂದು ತಮಾಷೆ ತಂದಿದ್ದೇನೆ ನೋಡು.""</p>
		<p>ತಮ್ಮ ಕೈಲಿದ್ದ ಬುಟ್ಟಿಯನ್ನು ನನ್ನ ಮುಂದಿಟ್ಟರು. ಹಾಸಿಗೆಯಲ್ಲಿ ಹಾಗೇ ಎದ್ದು ಕುಳಿತು ಬುಟ್ಟಿಯನ್ನು ಬಳಿಗೆ ಎಳೆದು ಮೆಲ್ಲನೆ ಮುಚ್ಚಳ ತೆರೆದು ನೋಡಿದೆ. ಮುದ್ದಾದ ಗಿಳಿ ಕತ್ತು ಹೊರಳಿಸಿ ಕೀರ್ ಕೀಚ್ ಎನ್ನುತ್ತಾ ಪಟಪಟನೆ ರೆಕ್ಕೆ ಬಡಿಯಿತು. ತಟ್ಟನೆ ಮುಚ್ಚಳ ಮುಚ್ಚಿ,</p>
		<p>"ಎಲ್ಲಿಂದ ತಂದ್ಯಣ್ಣ?"" ಎಂದೆ. ಧ್ವನಿ ತುಂಬ ಕ್ಷೀಣವಾಗಿದೆ ಎನಿಸಿತು."ನಮ್ಮ ತೋಟದಲ್ಲಿ ಮಾವಿನಮರ ಇದೆಯಲ್ಲಮ್ಮ. ಅದರ ಪೊಟರೆಯಲ್ಲಿ ಸಿಕ್ತಂತೆ ಮಾದ ತಂದುಕೊಟ್ಟ. ನಿನ್ನ ಜೊತೆಗಾಗುತ್ತೆ ಅಂತ ತಂದ" ಎನ್ನುತ್ತಾ ಬುಟ್ಟಿಯ ಮುಚ್ಚಳ ತೆರೆದು ಜಾಗರೂಕತೆಯಿಂದ ಒಳಗಿದ್ದ ಗಿಳಿಯನ್ನು ಹೊರತೆಗೆದು ಪಂಜರದಲ್ಲಿ ಹಾಕಿ ಬಾಗಿಲು ಮುಚ್ಚಿ ನೇತು ಹಾಕಿದರು. ಒಂದು ಕ್ಷಣ ಮೌನವಾಗಿ ದಿಂಬಿಗೊರಗಿಕೊಂಡು ಪಂಜರದಲ್ಲಿದ್ದ ಗಿಣಿಯನ್ನೇ ನೋಡಿದೆ. ಹಚ್ಚ ಹಸಿರು ಗಿಣಿ. ಕೆಂಪು ಕೊಕ್ಕು. ಕಣ್ಣುಗಳನ್ನು ಪಿಳಿ ಪಿಳಿ ಬಿಡುತ್ತಿತ್ತು. ಕೊಕ್ಕು ಅಗಲಿಸಿ ಕೀರ್ ಕೀಚ್ ಎಂದು ಕೂಗುತ್ತಿತ್ತು. ಇಂಥ ಗಿಳಿಯನ್ನು ಪಂಜರದಲ್ಲಿ ಬಂದಿಸಿಡುವುದೆ? ಮುದ್ದಾದ ಗಿಳಿಯನ್ನು ಪಂಜರದಲ್ಲಿ ಬಂಧಿಸಿಡುವುದೆ? ತಳಮಳವಾಯಿತು.</p>
		<p>"ಅಣ್ಣಾ ಪಂಜರದ ಬಾಗಿಲು ತೆರೆಯಲಾ? "" ಕಾತರದಿಂದ ಕೇಳಿದೆ.</p>
		<p>"ಅಯ್ಯೋ! ತೆರೆದರೆ ಹಾರಿ ಹೋಗಿಬಿಡುತ್ತೆ ಅಷ್ಟೆ " ಎಂದರು. ಗಿಣಿ ಕೀರ್ ಕೀಚ್..... ಕಿರುಚಿತು.</p>
		<p>ಯೋಚಿಸುತ್ತಾ ಮಲಗಿದ್ದವಳು ಮೆಲ್ಲನೆದ್ದು ಕಿಟಕಿಯನ್ನು ತೆರೆದು ತೋಟದ ಕಡೆ ದೃಷ್ಟಿ ಹರಿಸಿದೆ. ಹಿಂಡು ಗಿಣಿಗಳು ಮರದಿಂದ ಮರಕ್ಕೆ ಹಾರಿ ಹಣ್ಣುಗಳನ್ನು ಕಚ್ಚಿ ತಿನ್ನುತ್ತಾ ಹಾರಾಡುತ್ತಿದ್ದವು. ತಟ್ಟನೆ ಪಂಜರದ ಗಿಣಯತ್ತ ನೋಡಿದೆ.</p>
		<p>"ಪಂಜರದ ಗೀಣಿ ನೀನು ಹಾರಲಾರೆ" ಗಟ್ಟಿಯಾಗಿ ಅಂದು, ಏಕೆ ಹಾಗೆ ಹೇಳಿದೆ ಅಂತ ಯೋಚಿಸಿದೆ. ಅರ್ಥವಾಗಲಿಲ್ಲ. ಆದೇ ಮಾತು ನನ್ನ ಒಳಗೂ ಹಾರಾಡಿದಂತೆ ಅನುಭವವಾಗಿ ಸಣ್ಣಗೆ ಕಂಪಿಸಿದೆ. ನಾನು "ಹೃದ್ರೊಗಿ" ಅಲ್ಲವೇ? ಆ ಪದ ತುಂಬ ಕೊರೆಯತೊಡಗಿತು. ಸಹಿಸಲಾಗಲಿಲ್ಲ. ಅದನ್ನು ಮರೆಯಲು ಬಲವಂತವಾಗಿ ನೆನಪಿನ ಮೊರೆಹೊಕ್ಕೆ.</p>
		<p class="vertical-delimiter"/>
		<p>ನದಿ ದಂಡೆಯಲ್ಲಿ ಮಂಡಿಯೆತ್ತರ ಕಪ್ಪೆಗೂಡು ಕಟ್ಟಿದೆ. ಮರಳನ್ನು ಕೈಯಿಂದ ತಟ್ಟುತ್ತಾ ಕಪ್ಪೇ ಕಪ್ಪೇ ಗೂಡು ಕಟ್ತೀನಿ, ಕಾವೇರಿ ನೀರು ಕೊಡ್ತೀಯಾ? ಎಂದು ರಾಗವಾಗಿ ಕೂಗಿದೆ. ಹತ್ತಿರದಲ್ಲೇ ಬಾಬು ಗೂಡು ಕಟ್ಟುವುದರಲ್ಲಿ ತಲ್ಲೀನನಾಗಿದ್ದ.</p>
		<p>"ಲೋ ಬಾಬು, ನಾನೂ ನಿನ್ಜೊತೇಗೆ ಬರ್ತೀನೋ" ಆಸೆಯಿಂದ ಕೇಳಿದೆ.</p>
		<p>"ಬೇಡಮ್ಮಾ..... ನಿಮ್ಮಣ್ಣ ನೋಡಿದರೆ ನಂಗೆ ಬರುತ್ತೆ ಗ್ರಹಚಾರ .""</p>
		<p>"ಇಲ್ಲ ಕಣೋ, ಅಣ್ಣಂಗೆ ನಾ ಹೇಳ್ತಿನೋ, ಸೇರಿಸ್ಕೊಳ್ಳೋ" ಅಷ್ಟರಲ್ಲಿ - "ಸುಮಾ.... ಎಲ್ಲಿದ್ದೇಮ್ಮಾ? ಹುಡುಕಿ ಹುಡುಕಿ ಸಾಕಾಯ್ತು, ಬಾ ಹೋಗೋಣ" ಅಣ್ಣನ ಧ್ವನಿ.</p>
		<p>"ಅಣ್ಣಾ ನಾನು ಬಾಬು ಜೊತೆ ಕಪ್ಪೆ ಗೂಡು ಕಟ್ಟಿ ಬರ್ತೀನಣ್ಣಾ" ಎಂದೆ. ಅಣ್ಣ ಆತ್ಮೀಯತೆಯಿಂದ ಕೈ ಹಿಡಿದು,</p>
		<p>"ಬೇಡ ಮರಿ ಬಟ್ಟೆ ಕೊಳೆ ಆಗುತ್ತೆ. ಅಮ್ಮ ಕಾಯ್ತಾ ಇದಾಳೆ ಬಾ" ಎಂದು ಎತ್ತಿಕೊಂಡು ಹೊರಟಾಗ ಅಣ್ಣನ ಮೇಲೆ ಅಸಾಧ್ಯ ಸಿಟ್ಟು ಬಂತು, ಅಳುವಂತಾಯ್ತು.</p>
		<p>ಮತ್ತೊಂದು ನೆನಪಿನ ತುಣುಕು:</p>
		<p>ಶಾಲೆ ಬಿಟ್ಟೊಡನೆ ಓಡಿ ಹೋಗಿ ದಿಬ್ಬ ಹತ್ತಿ, ರೈಲ್ವೆ ಹಳಿಗಳ ಮೇಲೆ ನಡೆಯುತ್ತಾ ಹೋಗುವುದು ಎಂಥಾ ಖುಷಿ! ಕಮಲಿ ಜೊತೆ ಹೇಗಾದರೂ ಮಾಡಿ ಈ ದಿನ ಹೋಗಬೇಕು. ಉತ್ಸಾಹದಿಂದ ಕಮಲಿ ಕೈಹಿಡಿದು ಹೊರಟೆ. ಅಷ್ಟರಲ್ಲಿ ಸೈಕಲ್ ಮೇಲೆ ಬಂದ ಮಾದ ಹತ್ತಿರ ಇಳಿದು,</p>
		<p>"ಚಿಕ್ಕಮ್ಮವ್ರೆ, ಕುಂತ್ಕಳ್ಳಿ ಬನ್ನಿ" ಎಂದ. ಎದೆ ಧಸಕ್ಕೆಂದಿತು.</p>
		<p>"ಉಹೂ... ನಾ ಬರಲ್ಲಾ. ಕಮಲಿ ಜೊತೆ ನಡ್ಕೊಂಡು ಬರ್ತೀನಿ ನೀ ಹೋಗು" ಎಂದು ಮೊಂಡು ಹಿಡಿದೆ.</p>
		<p>"ಅಮ್ಮಾವ್ರು, ಆಮ್ಯಾಕೆ ನನ್ನ ಬೈತಾರೆ ಅಮ್ಮಣ್ಣಿ. ಕುಂತ್ಕಳ್ಳಿ ಬನ್ನಿ" ಎಂದು ಸೈಕಲ್ ಮೇಲೆ ಕೂಡಿಸಿಕೊಂಡಾಗ ಹಿಂತಿರುಗಿ ನೋಡಿದೆ. ಗೆಳಿತಿಯರೆಲ್ಲಾ ರೈಲು ದಾರಿ ಹಾದು ಹೋಗಿದ್ದ ದಿಬ್ಬವನ್ನು ಏರುತ್ತಿದ್ದರು.</p>
		<p>ಕಿಟಕಿಯ ಸರಳುಗಳನ್ನು ಬಿಗಿಯಾಗಿ ಹಿಡಿದು ನಿಂತೆ. ದೂರದಲ್ಲಿ ಶಾಲೆಯ ಘಂಟೆಯ ಸದ್ದಾಯಿತು. ಪಂಜರದಿಂದ ಬಿಟ್ಟವರಂತೆ ಓಡೋಡಿ ಬರುವ ಮಕ್ಕಳ ಲವಲವಿಕೆ ಕಣ್ಣಿಗೆ ಕಟ್ಟಿಕೊಂಡಿತು. ದುಃಖ ತುಂಬಿಕೊಂಡಾಗ ನೆನಪು ಹಿತ ಅನ್ನಿಸುತ್ತದೆ. ಎಲ್ಲವನ್ನೂ ಮರೆತು ನೆನಪಿನೊಳಗೇ ನಾನು ಸೇರಿಬಿಟ್ಟರೆ ಎಷ್ಟು ಚೆನ್ನ.</p>
		<p class="vertical-delimiter"/>
		<p>ಅವೊತ್ತು ಶಾಲೆಯಿಂದ ಹಿಂತಿರುಗಿ ಬಂದಾಗ ಮನೆಗೆ ಯಾರೋ ಹೊಸಬರು ಬಂದಿದ್ದರು. ಅಮ್ಮ ಅವರೊಡನೆ ಮಾತನಾಡುತ್ತಿದ್ದಳು. ಒಂದು ಕ್ಷಣ ಬಾಗಿಲಲ್ಲೇ ತಡೆದು ನಿಂತ ಅಮ್ಮ "ಅಗೋ ಸುಮ ಬಂದಳು" ಎಂದಳು. ಬಂದಾಕೆ ನನ್ನತ್ತ ತಿರುಗಿದರು. ಅವರ ನೋಟ ಏಕೋ ನನ್ನಲ್ಲಿ ಚಡಪಡಿಕೆ ಹುಟ್ಟಿಸಿತು. ಮೆಲ್ಲನೆ ಅಲ್ಲಿ ನಿಲ್ಲಲಾಗದೆ ಮಹಡಿಯ ಮೆಟ್ಟಲತ್ತ ಹೋದೆ. ಮೆಟ್ಟಲೇರುವಾಗ ಅವರ ಮಾತು ಕೇಳಿಸಿತು .</p>
		<p>"ನಿಮ್ಮಕ್ಕನ ಮಗಳಲ್ಲವೆ? ಎಷ್ಟು ದೊಡ್ಡವಳಾಗಿ ಬಿಟ್ಟಿದ್ದಾಳೆ! ಪಾಪ, ಕಡೆಯುಸಿರೆಳೆಯುವಾಗ ನಿಮ್ಮ ಮಡಿಲಿಗೆ ಈ ಮಗುವನ್ನು ಹಾಕಿ ಕಣ್ಣು ತುಂಬಿ ಕೈ ಹಿಡಿದ ದೃಶ್ಯ ಈಗಲೂ ಕಣ್ಣಿಗೆ ಕಟ್ಟಿದಂತಿದೆ. ಆ ಮಗುವಿಗೂ ಒಂದು ನೆಲೆ ಸಿಕ್ತು; ನಿಮಗೂ ಒಂದು ಆಸರೆಯಾಯ್ತು."</p>
		<p>ಮೆಟ್ಟಲಿನ ಗೋಡೆಗೆ ಒರಗಿಕೊಂಡು ಮೂಕವಾಗಿ ಎಷ್ಟೋ ಹೊತ್ತು ಹಾಗೇ ನಿಂತಿದ್ದೆ.ಏಕೆ ಹೀಗೆ ಇವೊತ್ತು ಇಷ್ಟೆಲ್ಲಾ ನೆನಪುಗಳು ಕಾಡುತ್ತಿವೆ? ಅದೂ ಬಾಬು ವಿಲಾಯತಿಯಿಂದ ಬಂದ ದಿನವೇ.</p>
		<p>"ಸುಮಾ ಹೊರಗಡೆ ಹಾಲು ಕರೀತಿದಾಳೆ ಸ್ವಲ್ಪ ನೋಡ್ಕೋಮ್ಮಾ" ಅಮ್ಮನ ಧ್ವನಿ ಕೇಳಿ ಎಚ್ಚೆತ್ತೆ. ಹಸುವಿನತ್ತ ನೋಡಿದೆ. ಕರು ಕೆಚ್ಚಲಿಗೆ ಬಾಯಿ ಹಾಕಿ ಹಾಲು ಹೀರುತ್ತಿತ್ತು. ತಾಯಿ ಅದರ ಮೈ ನೆಕ್ಕುತ್ತಿತ್ತು.</p>
		<p>"ಅಯ್ಯಯ್ಯೋ! ಯಾಕ್ಲಾ ಕರು ಬುಟ್ಬುಟ್ಟೆ? ಆಲು ಕುಡ್ಕೊನ್ಬುಡ್ತಲ್ಲಾ.... ಮೂದೇವಿ ಯನ್ಲ ಮಾಡ್ತಿದ್ದೆ?" ಹಾಲಿನಾಕೆ ಮಗನಿಗೆ ಎರಡೇಟು ಬಿಗಿದಳು. ಕೋಪಗೊಂಡ ಹುಡುಗ ಕರುವಿಗೆ ನಾಲ್ಕು ಬಾರಿಸಿ, ಹಾಲು ಕುಡಿಯುತ್ತಿದ್ದ ಅದನ್ನು ಕೆಚ್ಚಲಿಂದ ಬಿಡಿಸಿ ದರದರ ಎಳೆದುಕೊಂಡು ಹೋದ. ಕರು ದೀನವಾಗಿ ಅರಚಿತು. ತಾಯಿ ಮೂಕವಾಗಿ ಅಸಹಾಯಕವಾಗಿ ನೋಡುತ್ತಿತ್ತು. ನಾನು ಸರಸರನೆ ಇಳಿದು ಬಂದು ಹುಡುಗನ ಕೈಯಿಂದ ಹಗ್ಗ ಕಿತ್ತು ಬಿಟ್ಟುಬಿಟ್ಟೆ. ಕರು ಛಂಗನೆ ಹಾರಿತು. ಆಮೇಲೆ ಏನಾಯಿತು? ನೆನಪಿಗೆ ಬರುತ್ತಿಲ್ಲ............</p>
		<p>ಹಾಸಿಗೆಯ ಬಳಿಗೆ ಅಣ್ಣ ಬಂದು, "ಸುಮಾ, ಇನ್ನು ನೀನು ಶಾಲೆಗೆ ಹೋಗುವುದು ಬೇಡಮ್ಮ, ಮನೆಯಲ್ಲೆ ಪಾಠ ಹೇಳಿಸಲು ಮೇಷ್ಟ್ರನ್ನ ಗೊತ್ತು ಮಾಡ್ತೇನೆ. ನಿನಗಿನ್ನೂ ಶಕ್ತಿ ಸಾಲದು" ಎಂದರು, ಸಾಂತ್ವನಗೊಳಿಸುವ ಧ್ವನಿಯಲ್ಲಿ. ದುಃಖ ಒತ್ತರಿಸಿ ಬಂತು.</p>
		<p>ಇವರೆಲ್ಲಾ ಏಕೆ ಹೀಗೆ ಹೂವಿನ ಹಾಗೆ ನೋಡಿಕೊಳ್ತಾರೆ? ನನ್ನ ಹೃದಯ ದುರ್ಬಲ ಎಂದೆ? ನಾನು ಹೃದ್ರೋಗಿ ಎಂದೆ? ಅನಗೆ ಈ ಅನುಕಂಪ ಬೇಡ. ನನ್ನನ್ನು ಸಾಯಲೂ ಬಿಡುವುದಿಲ್ಲವೇಕೆ?</p>
		<p>ಗುಲಾಬಿ ಹೂವನ್ನು ಬಳಸಿದ್ದ ಜಾಜಿ ಬಳ್ಳಿಯನ್ನು ಅತ್ತ ಸರಿಸುತ್ತಾ ಏಕೋ ಆತು ನೋಡಿದಾಗ ಬಾಬು ಗೇಟಿನ ಬಳಿ ಎವೆಯಿಕ್ಕದೆ ನನ್ನನ್ನೇ ನೋಡುತ್ತಿರುವುದು ಕಾಣಿಸಿತು. ನಾಚಿಕೆಯಿಂದ ಕುಗ್ಗಿದೆ. ಏನೂ ಮಾಡಲು ತೋಚದೆ ಒಂದು ಹೂವಾಗಿ ಎಲೆಯಮರೆಯಲ್ಲಿ ಅಡಗಿಬಿಡಬಾರದೇ ಎಂದು ಹಂಬಲಿಸಿದೆ. ಅಷ್ಟರಲ್ಲಿ ಅಣ್ಣಬಂದು ಬಾಬುವನ್ನು ನೋಡಿ ನಗುತ್ತಾ</p>
		<p>"ಏನಯ್ಯಾ... ಯಾವಾಗ ಬಂದೆ? ಅಲ್ಲೇ ನಿಂತುಬಿಟ್ಟೆಯಲ್ಲ. ಬಾಪ್ಪ ಒಳಗೆ " ಎಂದು ಸ್ವಾಗತಿಸಿದರು.</p>
		<p>"ಇದೇ ತಾನೆ ಬಂದೆ ಮಾವ" ಎಂದ ಬಾಬು ತುಂಬ ಗೊಂದಲಕ್ಕೆ ಸಿಕ್ಕವನಂತೆ ಕಾಣಿಸಿದ. ಆಮೇಲೆ ಅಣ್ಣ ತುಸು ದೂರದಲ್ಲಿದ್ದ ನನ್ನನ್ನು ಕೂಗಿ,</p>
		<p>"ಸುಮಾ ಬಾಮ್ಮ; ಇಲ್ಲಿ ಯಾರು ಬಂದಿದ್ದಾರೆ ನೋಡು" ಎಂದಾಗ ಜೀವ ಬಂದಂತಾಯಿತು. ಮೆಲ್ಲನೆ ಹತ್ತಿರ ಬಂದಾಗ ಬಾಬು ನಗುತ್ತಾ,</p>
		<p>"ಜ್ಞಾಪಕವಿದೆಯಾ ?" ಎಂದ.</p>
		<p>"ಹೂಂ" ಎಂದ. ಏಕೋ ನನ್ನ ಧ್ವನಿಯೇ ನನಗೆ ಅಪರಿಚಿತವೆನಿಸಿತು.</p>
		<p>"ಪಾರಿವಾಳ ಹಿಡಿದುಕೊಡಲಾ" ಎಂದ ಫಕ್ಕನೆ ನಕ್ಕು, ನಾಚಿಕೆಯಾಯಿತು. ಏನು ಹೇಳಬೇಕೋ ತಿಳಿಯದೆ ತುಟಿ ಅರಳಿಸಿ ಮೃದುವಾಗಿ ನಕ್ಕು ಒಳಗೋಡಿದೆ.</p>
		<p>"ಸುಮಾ. ಓಡಬೇಡಮ್ಮ ಆಯಾಸವಾಗುತ್ತೆ. ಮೆಲ್ಲನೆ ನಡಿ" ಎಂದು ಅಣ್ಣನ ಎಚ್ಚರಿಕೆಯ ಮಾತು ಹಿಂದಿನಿಂದ ತೂರಿ ಬಂದು ಹೃದಯವನ್ನೇ ಹಿಂಡಿಬಿಟ್ಟಿತು. ನನ್ನ ಹೃದಯದ್ದೇ ಚಿಂತೆ ಎಲ್ಲರಿಗೆ- ಸದಾ ಓಡಿಬಂದವಳೇ ಹಾಸಿಗೆ ಮೇಲೆ ಉರುಳಿದೆ. ಬಹಳ ಸುಸ್ತಾಗಿರುವಂತೆನಿಸಿತು. ನಾನು ಎಲ್ಲರಂತೆ ಇಲ್ಲವೇ? ಎಲ್ಲರಿಗೂ ಸಿಗುವ ಗಾಳಿ, ಬೆಳಕು, ನೀಲನಭ , ಬೆಳ್ಮುಗಿಲು ನನಗೆ ಬೇಡವೇ? ಕಿಟಕಿಯ ಆಚೆ ನೋಡಿದೆ, ತೋಟದಲ್ಲಿ ಒಂದು ಗಿಣಿ ಕೂಗುತ್ತಿತ್ತು. ಓಹ್... ಎಷ್ಟೊಂದು ಹೊಳಪು ಅವನ ಕಣ್ಣಲ್ಲಿ!</p>
		<p>ಗಿಣಿ ಕಿಚ್..... ಎಂದಿತು. ಪಂಜರ ಅತ್ತಿಂದಿತ್ತ, ಇತ್ತಿಂದತ್ತ ತೂಗಾಡುತ್ತಿತ್ತು.</p>
		<p class="vertical-delimiter"/>
		<p>"ಬಾಬು, ನಂಗೊಂದು ಪಾರಿವಾಳ ಕೊಡೋ"</p>
		<p>"ಇಲ್ಲಮ್ಮಾ ನಾ ಕೊಡಲ್ಲ. ಎಷ್ಟು ಕಷ್ಟ ಪಟ್ಟು ಹಿಡ್ಕೊಂಡು ಬಂದಿದೀನಿ ಗೊತ್ತಾ?"</p>
		<p>"ಸರೀಪ್ಪ, ಒಂದೇ ಒಂದು ಸಲ ನನ್ನ ಕೈಲಿ ಕೊಟ್ಟಿರೋ"</p>
		<p>"ಊಹೂಂ"</p>
		<p>"ನೀ ಕೊಡ್ದಿದ್ರೆ ಕತ್ತೆ ಬಾಲ! ನಾನು... ನಾನು ಅಣ್ನನಿಗೆ ಹೇಳಿ ಗಿಣಿ ತಸ್ರ್ಕೊಳ್ತೀನಿ...." ಎಂದು ಹೇಳುತ್ತಿರುವಾಗ ಕಣ್ಣಲ್ಲಿ ನೀರು ತುಂಬಿ ಬಂತು.</p>
		<p>"ಅಯ್ಯೋ ಗಿಣೀನಾ.... ಬಿಟ್ರೆ ಹಾರಿ ಹೊರಟೇ ಹೋಗುತ್ತೆ! ಪಾರಿವಾಳ ಆದ್ರೆ ಎಲ್ಲಿ ಬಿಟ್ಟರೂ ನಮ್ಮ ಹತ್ರಕ್ಕೇ ವಾಪಸ್ ಬರುತ್ತೆ"</p>
		<p>"ಗಿಣೀನ ಹಾರಿ ಹೋಗದಂತೆ ಪಂಜರದಲ್ಲಿಟ್ಟು ಬಿಡ್ತೀನಿ"</p>
		<p>"ಅಯ್ಯೋ ಪಂಜರದ ಗಿಣೀನಾ? ಟಸ್ಸೆ!" ಬಾಬು ಹೇಳುತ್ತಾ ಓಡಿದ್ದ ಪಂಜರದೊಡನೆ ನೆನಪೂ ನಿಂತಿತು.</p>
		<p class="vertical-delimiter"/>
		<p>ಬೆಳಗಿನಿಂದ ಏಕೆ ಹೀಗೆ? ಎಷ್ಟೆಲ್ಲಾ ನೆನಪುಗಳು! ಬಾಬು ಬಂದರೆ ಏಕೆ ಹೀಗಾಗಬೇಕು? ಗಿಣಿ, ಪಂಜರ, ಬಾಬು ನಾನು ಹೃದ್ರೋಗಿ ಎಲ್ಲಾ ತಲೆ ತುಂಬ ತುಂಬಿಕೊಂಡವು. ತಲೆ ಭಾರವಾದಂತೆ ಎರಡೂ ಕೈಗಳಿಂದ ತಲೆಯನ್ನು ಒತ್ತಿ ಹಿಡಿದು ಕೊಂಡೆ. ಸ್ವಲ್ಪ ಸುಧಾರಿಸಿಕೊಂಡು ಗಿಣಿಗೆ ಹಣ್ಣು ತಿನ್ನಿಸಿದೆ. ಅದನ್ನು ಆ ಪಂಜರದಿಂದ ತೆಗೆದು ಇನ್ನೊಂದು ಪಂಜರದಲ್ಲಿಡಲು ಹೋದಾಗ ಕೈ ಪರಚಿತು. ತಟ್ಟನೆ ಕೈ ಎಳೆದುಕೊಂಡು ಪಂಜರದ ಬಾಗಿಲು ಮುಚ್ಚಿದೆ. ಗಿಣಿ ಕೀರ್ ಕೀಚ್ ಎನ್ನುತ್ತಾ ಪಂಜರದ ಕಂಬಿ ಕಡಿಯಿತು. ಅದು ಪರಚಿದ ನನ್ನ ಕೈಯ ಭಾಗ ಕೆಂಪಾಗಿ ಸಣ್ಣಗೆ ರಕ್ತ ಜಿನುಗತೊಡಗಿತು. ಹಿಂದಿನಿಂದ ಬಾಬುವಿನ ಧ್ವನಿ-</p>
		<p>"ಸುಮಾ "</p>
		<p>"ಆಞ" ಎಂದೆ. ತಲೆ ಎತ್ತಲಿಲ್ಲ.</p>
		<p>"ಎಲ್ಲಿ, ಆ ಕೈ ಏನಾಗಿದೆ ತೋರಿಸು" ಕೈಯನ್ನು ಮುಚ್ಚಿಕೊಳ್ಳುತ್ತಾ "ಏನಾಗಿಲ್ಲ" ಎಂದೆ. "ನಾನು ಡಾಕ್ಟರ್ ಅಂತ ಗೊತ್ತಾ?" ಎಂದು ನಗುತ್ತಾ ಬಲವಂತದಿಂದ ಕೈ ಬಿಡಿಸಿಕೊಂಡು ನೋಡಿದಾಗ ಅಂಗೈ ಉದ್ದಕ್ಕೂ ಗೀರಿ ಹೋಗಿ ರಕ್ತ ಜಿನುಗುತ್ತಿತ್ತು.</p>
		<p>"ಏನಾಯ್ತು ಸುಮಾ" ಗಿಣಿಯ ಕಡೆ ಬೆರಳು ತೋರಿಸಿದೆ. ಬಾಬು ನಗುತ್ತಾ.</p>
		<p>"ನಿನ್ನ ಕೈ ಅಂದರೆ ಗಿಣಿಗೂ ಇಷ್ಟು ಆಸೆನಾ?" ಎಂದಾಗ ಕರಗಿ ಹೋಗುತ್ತಿರುವೆಂತೆನಿಸಿತು. ಬಾಬು ಕೈ ಹಿಡಿತ ಬಿಗಿಯಾಗುತ್ತಿರುವಂತೆನಿಸಿತು. ಎದೆ ಡವಡವ ಹೊಡೆದು ಕೊಳ್ಳತೊಡಗಿತು. ಮುಖದಲ್ಲಿ ಬೆವರು ಹನಿಗಳು ಸಾಲುಗಟ್ಟಿದವು. ಏನೋ ಹೇಳಬೇಕೆನಿಸಿತು. ನಾಲಗೆ ಹೊರಳುತ್ತಿಲ್ಲ. ತುಂಬಾ ಆಯಾಸ. ಹಾಗೇ ಕೂಡಬೇಕೆಂದುಕೊಂಡೆ. ಬಾಬು ಎಚ್ಚೆತ್ತವನಂತೆ ತಟ್ಟನೆ ಕೈಬಿಟ್ಟು.</p>
		<p>"ಕೂತ್ಕೋ ಸುಮಾ. ಗೊತ್ತಿದ್ದೂ ನಿನ್ನನ್ನು ಉದ್ವೇಗಗೊಳಿಸಿಬಿಟ್ಟೆ, ಕ್ಷಮಿಸು" ಎನ್ನುತ್ತಾ ಕರವಸ್ತ್ರ ತೆಗೆದು ಬೆವರು ಒರೆಸಿದ. ಬೇಡ ಬೇಡ ಅಂತ ಚೀರಬೇಕು. ಆಗುತ್ತಿಲ್ಲ. ಯಾರ ಅನುಕಂಪಕ್ಕೂ ತಾನು ಒಳಗಾಗುವುದು ಬೇಡ. ಇದೆಲ್ಲವನ್ನೂ ಹೇಗೆ ಹೇಳಲಿ?</p>
		<p>ಗಿಣಿ ಕೀಚ್ ಎಂದು ಕೂಗಿ ಉದ್ದಕ್ಕೆ ಬೆಳೆಯುತ್ತಿದ್ದ ಮೌನ ಮುರಿಯಿತು. ಬಾಬು ಬೆಚ್ಚಿ ನೋಡಿದ. ನನ್ನ ದೃಷ್ಟಿಯನ್ನು ಗಿಣಿಯಲ್ಲಿ ನೆಟ್ಟು ಸುಮ್ಮನೆ ಕೂತೆ. ಸ್ವಲ್ಪಹೊತ್ತು ಕಳೆದಮೇಲೆ "ಇದಕೆ ಯಾಕೆ ಈ ಬಂಧನ, ಬಿಟ್ಟು ಬಿಡು" ಎಂದ.</p>
		<p>ಸುಮ್ಮನೆ ನೋಡಿದೆ. ಅನಂತರ ನಿಧಾನವಾಗಿ ಎದ್ದು ಪಂಜರದ ಬಳಿ ನಡೆದೆ. ಕೈಯನ್ನು ಪಂಜರದ ಬಾಗಿಲ ಮೇಲಿಟ್ಟು ಬಹಳ ಹೊತ್ತು ಅಲ್ಲೇ ನಿಂತೆ. ನಡುಗುವ ಕೈಯಿಂದ ನಿಧಾನವಾಗಿ ಪಂಜರದ ಬಾಗಿಲು ತೆರೆದೆ. ಗಿಣಿ ರೆಕ್ಕೆ ಫಟಫಟ ಬಡಿದು, ಹಾರುತ್ತಾ ಕಣ್ಮರೆಯಾಯಿತು. ಪಂಜರದತ್ತ ತಿರುಗಿ ನೋಡಿದೆ. ಬಿಕೋ ಅನ್ನಿಸುತ್ತಿತ್ತು. ಎಲ್ಲಾ ಖಾಲಿ ಖಾಲಿ. ತೂಗಾಡುತ್ತಿದ್ದ ಪಂಜರದ ನೆರಳು ನನ್ನಮೇಲೆ ಹಾಯ್ದು ಅತ್ತಿತ್ತ ಹೋಗುತ್ತಿತ್ತು. ನೋಡು ನೋಡುತ್ತಿದ್ದಂತೆಯೇ ಪಂಜರದ ನೆರಳು ದೊಡ್ಡದಾಗುತ್ತಾ ಬೆಳೆದು ಬೆಳೆದು ಬೆಳೆದು ಭೂಮಿ ಆಕಾಶವನ್ನೆಲ್ಲಾ ಆಕ್ರಮಿಸಿ ನನ್ನನ್ನು ಬಂಧಿಸುತ್ತಿರುವಂತೆನಿಸಿತು.</p>
		<p class="quote-author"><strong><em>ವಾಣಿ ರಾವ್</em></strong>(ಬ್ಯಾಟನ್ ರೂಜ್, ಲೂಸಿಯಾನಾ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">'ನಿಮಗೆ ವೀಸಾ ಸಿಕ್ಕಿತೆ?!'</h1>
		<p>ಮದ್ರಾಸಿನ ಯು. ಎಸ್. ಕಾನ್ಸಲೇಟ್ ಬಾಗಿಲ ತೆಗೆಯೋದು ಬೆಳಿಗ್ಗೆ ಎಂಟೂವರೆ ಆದರೂ, ಕ್ಯೂ ಆರಂಭ ಬೆಳಗಿನ ಝಾವ ಐದೂವರೆಗೇ! ಗೇಟಿನಾಚೆ ತಿರುಪತಿ ತಿಮ್ಮಪ್ಪನ ಧರ್ಮದರ್ಶನ ನೆನೆದು. 'ಬಾಗಿಲನು ತೆರೆದು ಸೇವೆಯನು ಕೊಡೋ..' ಎಂದು, ನಮ್ಮ ಹೆಸರು ಅಲ್ಲಿದ್ದ ಕ್ಯೂ ಪಟ್ಟಿಯಲ್ಲಿ ನೊಂದಾಯಿಸಿ ನಿಂತೆವು.</p>
		<p>ನಮ್ಮ ಮುಂದೆ ಇದ್ದದ್ದು ಮೂರೇ ಜನ.</p>
		<p>ಹತ್ತು ಹದಿನೈದು ನಿಮಿಷ ಬಿಟ್ಟು, ಹಿಂದೆ ನೋಡ್ತೀನಿ...ಕ್ಯೂ, ಪಕ್ಕದ ಕಾಂಪೋಂಡಿನ ಅರ್ಧ ಭಾಗದ ತನಕವೂ ಬೆಳೆದುಬಿಟ್ಟಿದೆ. ನಿಂತ ಕುರಿಗಳು ಕೈಲಿ ಕಾಗದ ಪತ್ರಗಳು, ಬ್ಯಾಗ್ ಪರ್ಸ್‍ಗಳನ್ನು ಹಿಡಿದು ಆತಂಕದ ಹ್ಯಾಪ ಮೋರೆ ಹಾಕಿಕೊಂಡಿವೆ! ಇವರೆಲ್ಲಾ ಹೊಸ ದೇಶ ಕಾಣೊ ಉತ್ಸಾಹದ ಪಯಣಿಗರಿಗಿಂತಾ ಯಾವ್ದೋ ತಪ್ಪಿನ ಶಿಕ್ಷೆ ತೀರ್ಪಿಗಾಗಿ ಕಾದು ನಿಂತ ಗುಮಾನಿ ಕೈದಿಗಳ ತರಹ ಕಾಣ್ತಿದಾರೆ! ಅಷ್ಟೊಂದು ಆತಂಕದ ಮೋರೆಗಳು!</p>
		<p>ಕೈ ಗಡಿಯಾರ ನೋಡಿಕೊಂಡೆ. ಅದು ಇನ್ನೂ ಏಳನ್ನೂ ತೋರಿಸುತ್ತಿಲ್ಲ. ನಿಂತೂ ನಿಂತೂ ಆಗಲೇ ಕಾಲು ಸೋತಿತು.</p>
		<p>ಕೊನೆಗೊಮ್ಮೆ ದ್ವಾರಪಾಲಕ ಗೇಟು ತೆರೆದ. ಧರ್ಮ ಸೇವೆಗೆ ನುಗ್ಗಿದರು ಜನ. ಬಂದೊಡನೆಯೇ ಕ್ಯೂ ಪ್ರಕಾರ ಹೆಸರು ಬರೆಸಿದ್ದಾಗಿದ್ರೂ ಜನ ಏಕೆ ಹೀಗೆ ನುಗ್ತಾರೆ!.. ಹೋಗೋರೆಲ್ಲಾ ಹೋಗಲಿ ಎಂದು ಎಲ್ಲರಿಗೂ ದಾರಿಬಿಟ್ಟು ಹಾಯಾಗಿದ್ದೆ. ಈ ಬುದ್ದಿ ಇಲ್ಲದ ಜನ! ಎಷ್ಟು ನಮಗಿಂತ ಮುಂದೆಂದು ನುಗ್ಗಿದರೂ, ನಮ್ಮನ್ನು ತಾನೇ ಮೂರನೇ ನಂಬರಿನಲ್ಲಿ ಕರೆಯುತ್ತಾರೆ. ಧೈರ್ಯದಿಂದ ಮೆಲ್ಲನೆ ಹೆಜ್ಜೆ ಮೇಲೆ ಹೆಜ್ಜೆ ಇಟ್ಟುಕೊಂಡು ಒಳ ಹೊಕ್ಕಾಗ ಗೇಟಿನ ಬದಿಗಿದ್ದ ಸಣ್ಣ ಕೋಣೆ ಬಳಿ ಲಠ್ಠ ಹಿಡಿದು ನಿಂತ ಒಬ್ಬ ನಮ್ಮನ್ನು ಲಠ್ಠ ಅಡ್ಡ ಮಾಡಿ ತಡೆದ,</p>
		<p>"ವೀಸಾಗೆ ಹೊರಟಿರೋರು ನೀವೆಷ್ಟು ಜನ? ....... ಪಾಸ್‍ಪೋರ್ಟ್ ತೆಗೀರಿ..." ಎಂದು ಅಪ್ಪಣೆ ಕೊಡಿಸಿದ.</p>
		<p>ನಾನು ಪರ್ಸ್‍ನಿಂದ ಪಾಸ್‍ಪೋರ್ಟನ್ನು ಹೊರತೆಗೆದೆ. "ಬಂದಿರೋದು ಇಲ್ಲಿ ನಾವಿಬ್ಬರೇ. ಮಿಕ್ಕವರು ಮೂವರು ಊರಲ್ಲಿದ್ದಾರೆ. ಅವರಿಗೆ ನಾವೇ ವೀಸಾ ತೆಗೆದುಕೊಂಡು ಹೋಗ್ತೀವಿ...."</p>
		<p>"ಮತ್ತೆ ಇವರ್ಯಾರು? ...... " ಎಂದು ಡಾ. ಕಿಟ್ಟೂನ್ನ ತಡೆದು ಕೇಳಿದ.</p>
		<p>"ಅವ್ರು ಸುಮ್ನೆ ನಮ್ಮ ಜೊತೇಲಿ ಬಂದಿದ್ದಾರೆ...."</p>
		<p>"ಹಾಗಾದ್ರೆ ಅವ್ರು ಕಾಂಪೋಂಡಿನಾಚೆಯೇ ನಿಂತಿರ್ಲಿ... ಒಳಗೆ ಬಿಡೋಕೆ ಆಗೋಲ್ಲ...." ಅಷ್ಟೇನೂ ಧೃಡಾರೋಗ್ಯ ಇಲ್ಲದಿದ್ದ ನಮ್ಮವರಿಗೆ ಸಹಾಯಕ್ಕೆಂದು ಕಿಟ್ಟೂ ಪ್ರೀತಿಯಿಂದ ಮದ್ರಾಸಿನ ತನಕ ಬಂದಿದ್ದಾಗಿದೆ... ಮಾತ್ರೆಗಳನ್ನು ನುಂಗಿ, ಡಾಕ್ಟರ ಬಳಿ ಕ್ಲಿಪ್ತವಾಗಿ ತಿಂಗಳಿಗೊಮ್ಮೆ ಹತ್ತು ವರ್ಷಗಳಿಂದ ಚಕಪ್ಪಿಗೆ ಹೋಗುತ್ತಾ, ಉಪ್ಪಿಲ್ಲದೂಟಮಾಡಿ, ಮಿಕ್ಕ ವೇಳೆ ನನ್ನಬಿಟ್ಟರೆ ಆರೋಗ್ಯವಂತರಿಲ್ಲ ಎಂದು ರೋಗ ಮರೆತು ನಕ್ಕು, ನಗಿಸಿ ಹಿಗ್ಗಿನಿಂದಿರುವ ನನ್ನವರಿಗೆ ನನ್ನಂತೆಯೇ ದೇಶವಿದೇಶ ಸುತ್ತಬೇಕು, ಕಾಣದ್ದನ್ನು ಕಾಣಬೇಕು, ಆನಂದ ಪಡಬೇಕು ಎಂಬ ಹುರುಪು. ಆ ಸ್ವಭಾವ ನಿಶ್ಯಕ್ತ ಜೀವನದ ಪ್ರಕೃತಿಯನ್ನೂ ಮೆಟ್ಟಿ ಚೈತನ್ಯಕ್ಕೆ ಗೆಜ್ಜೆ ಕಟ್ಟಿ ದೇಹವನ್ನು ಕುಣಿಸುತ್ತಿದೆ! ಅವರ ಆರೋಗ್ಯಕ್ಕೆ ಅವರೇ ಹೆದರದಿದ್ದರೂ ನಮಗೆಲ್ಲ ಅವರದ್ದೇ ಸದಾ ಚಿಂತೆ. ಅದಕ್ಕೆಂದೇ ಡಾ. ಕಿಟ್ಟೂ ನಮ್ಮೊಂದಿಗೆ ಬಂದದ್ದು, ಈಗ ಒಂಟಿಯಾಗಿ ಫುಟ್‍ಪಾತಿನಲ್ಲಿ ಶತಪಥ ತಿರುಗುತ್ತಾ ನಿಲ್ಲಬೇಕೆ?........ ಅದೂ ಈ ಮದ್ರಾಸೀ ಸೂರ್ಯದೇವನ ಅಡಿಯಲ್ಲಿ?............</p>
		<p>"ಅವ್ರನ್ನ ಈ ಕಾಂಪೋಡಿನೊಳಗಾದ್ರೂ ಬಿಡಪ್ಪಾ...." ಎಂದು, ವಿಶಾಲವಾದ ನೆರಳು ಹರಡಿದ ಕಾನ್ಸಲೇಟ್ ಕಛೇರಿ ಕೊಬ್ಬಿದ ವೃಕ್ಷಗಳನ್ನ, ಅಡಿಯಲ್ಲಿ ಹಾಸಿ ಹೋಗಿದ್ದ ಹಸಿರು ಹುಲ್ಲನ್ನ ನೋಡುತ್ತಾ ಆ ಲಠ್ಠಾ ಸರದಾರನನ್ನು ಕೇಳಿದೆ.</p>
		<p>"ಆಗೋದಿಲ್ಲ..... ಈಗೆಲ್ಲಾ ಇರಾನ್ ಯುದ್ಧ ಶುರು ಆದ್ಮೇಲೆ ಸೆಕ್ಯೂರಿಟಿ ಬಹ್ಳ ಬಿಗಿಯಾಗಿದೆ.... ಸುಮ್ನೆ ನಮ್ಗೆ ತೊಂದ್ರೆ ಕೊಡ್ಬೇಡಿ..... ಬೇಗ ನೀವು ಮಾತ್ರ ಈಕಡೆ ಬನ್ನಿ..."</p>
		<p>ನಮ್ಮಿಬ್ಬರ ಸೆಕ್ಯೂರಿಟಿ ಚಕಿಂಗ್ ಮುಗಿದು ಕಟ್ಟಡದ ಮಾಹಾದ್ವಾರದ ಬಳಿ ನಡೆದೆವು. ಆ ಬಾಗಿಲು ತೆಗೆಯಲು ಇನ್ನೂ ಕಾಲುಗಂಟೆ ತಡವಿತ್ತು. ಜನ ಬಾಗಿಲು ಒಡೆದು ನುಗ್ಗುವುದೊಂದೇ ಬಾಕಿಯಿತ್ತು..! ನಾವು ಬೆರಗಾಗಿ ಅವರನ್ನು ನೋಡುತ್ತ ತಮಾಷೆ ಮಾಡುತ್ತಾ ನಿಂತೆವು. ಈ ಜನಸ್ತೋಮದಲ್ಲಿ ಇಬ್ಬರನ್ನು ಬಿಟ್ಟರೆ ಮಿಕ್ಕವರೆಲ್ಲಾ ನಮ್ಮ ಹಿಂದೆ ತಾನೇ ಬಂದದ್ದು!... ಇವ್ರೆಲ್ಲಾ ಈಗ ನುಗ್ಗಿ ಕೊಸರಾಡಿದರೂ ಹೆಸರು ಕರೆದಾಗ ನಾವೇ ಮುಂಚೆ ಹೋಗತಕ್ಕವರು. ವೃಥಾ ಉದ್ವೇಗ ಯಾಕೊ!.. ನನ್ನ ಮನಸ್ಸು ಜಂಬ ಹೊಡೀತಿದ್ದ ಹಾಗೇ ಬಾಗಿಲು ತೆರೆಯಿತೊ ಇಲ್ಲವೊ ಅಷ್ಟೂ ಜನ ಅಷ್ಟಗಲ ಬಾಗಿಲೊಳಗೆ ಒಮ್ಮೆಗೇ ನುಗ್ಗಿ, ಕಟ್ಟಡದೊಳಗಿನ ಯಾವ್ಯಾವುದೊ ಕೌಂಟರ್ ಹಿಡಿದು ನಿಂತುಬಿಟ್ಟರು! ನಾವು ಲಕ್ಷಣವಾಗಿ ಸುಖಾಸನದ ಮೇಲೆ ಕುಳಿತು ನಮ್ಮ ಹೆಸರು ಅನೌನ್ಸ್ ಆಗುತ್ತೇನೊ ಎಂದು ಕಿವಿಗೊಟ್ಟು ಕಾದೇ ಕಾದೆವು! ಕಾಲು ಗಂಟೆ ಆಯಿತು, ಅರ್ಧಗಂಟೆ ಆಯಿತು. ಯಾರೂ ನಮ್ಮ ಪ್ರೀತಿಯ ನಾಮವನ್ನು ಉಸುರಲೇ ಇಲ್ಲ!</p>
		<p>ಗೇಟಿನಲ್ಲಿ ನಿಂತು ಹೆಸರು ಕೊಟ್ಟ 'ಕ್ಯೂ'ಗೂ ಇಲ್ಲಿ ಆಗುತ್ತಿರುವ ಸಂದರ್ಶನ  ಕ್ರಮಸಂಖ್ಯೆಗೂ ಸಂಬಂಧವೇ ಇಲ್ಲ! ನಮಗಿಂತ ಮೊದಲು ಬಂದ ಪೆದ್ದುಗಳೂ ನಮ್ಮಂತೆಯೇ ಕಕ್ಕಾವಿಕ್ಕಿಯಾಗಿದ್ದಾರೆ. ಕೊನೆಕೊನೆಗೆ ಬಂದು ನಿಂತಿದ್ದವರೆಲ್ಲಾ ನಗುನಗುತ್ತಾ ಆ ಗಾಜಿನ ಕೋಣೆ ವೀಸಾ ಅಧಿಕಾರಿ ಬಳಿಗೆ ಹೋಗುತ್ತಿದ್ದಾರೆ!</p>
		<p>...ನಾವು ನಮ್ಮ ಸರದಿಗಾಗಿ ಕಾಯುತ್ತಾ ಕೂತೇ ಇದ್ದಂತೆ ಗಂಟೆ ಹನ್ನೆರಡಾಗಿ ಹೋಯಿತು. ಈವತ್ತು ಸಂದರ್ಶನ ಆಗದಿದ್ದರೆ ಪುನಃ ಇನ್ನೆಂದಿಗೆ ನಮ್ಮನ್ನು ಬರಹೇಳುತ್ತಾರೊ!... ಪುನಃ ಬೆಂಗಳೂರಿಗೆ ಹೋಗಿ ಮತ್ತೆ ಬರಬೇಕಾಗುತ್ತೇನೊ!</p>
		<p>"ನಾವು ಗೇಟಿನ ಬಳಿ ರುಜು ಮಾಡಿದಾಗ ಮೂರನೆಯವರಾಗಿದ್ದೆವು... ಈಗ ಯಾರ್ಯಾರನ್ನೋ ಕರೀತಿದಾರಲ್ಲಾ! ... ನಮ್ಮ ಹೆಸರು ಕರಿಲೇ ಇಲ್ಲ!..." ಈ ನನ್ನ ದೂರಿಗೆ ಅಲ್ಲೊಬ್ಬರು ಜವಾಬು ಕೊಟ್ಟರು.</p>
		<p>"ನೀವು ಕಟ್ಟಡದೊಳಗೆ ಪ್ರವೇಶಿಸಿದ ತಕ್ಷಣ ಹೆಸರು ಪುನಃ ಬರೆಸಬೇಕಾಗಿತ್ತು. ನೀವು ಮುಂಚೆ ಬರೆಸಿದ್ದು ಬರೀ ಕಾಂಪೋಂಡ್ ಒಳಗಿನ ಪ್ರವೇಶಕ್ಕೆ ..... ಇಂಟರ್‍ವ್ಯೂಗೆ ಬೇರೆ ಕ್ಯೂ... ಯಾಕೆ ನೀವು ಇಲ್ಲಿ ಬೇಗ ಬಂದು ಹೆಸರು ಕೊಡಲಿಲ್ಲ?...."</p>
		<p>"ಒಂದೊಂದು ಹೆಜ್ಜೆಗೆ ಬೇರೆ ಬೇರೆ ಕ್ಯೂ ನಿಲ್ಲಬೇಕೂ ಅನ್ನೋ ನಿಯಮ ನಮಗೇನು ಗೊತ್ತು!... " ಎಂದು ಓಡಿದೆ ಈಗ ನಮ್ಮ ಹೆಸರು ಬರೆಸಲು! ಮೊಟ್ಟಮೊದಲು ಗೇಟಿನ ಬಳಿ ನಿಂತವರಲ್ಲಿ ಒಬ್ಬರಾದರೂ, ಈಗ ಇಲ್ಲಿನ ನ್ಯಾಯದಲ್ಲಿ ಕೊಟ್ಟ ಕೊನೆಯವರಾಗಿ ಸಂದರ್ಶನಕ್ಕೆ ಉಳಿದೆವು! ಕೊನೆಗೆ ವೀಸಾ ಅಧಿಕರಿ ನಮ್ಮ ಹೆಸರು ಕರೆಸಿ ಅಂದ ಯಾಕೆಂದರೆ,</p>
		<p>"ಈಗ ಹೊತ್ತಾಗಿ ಹೋಗಿದೆ.. ಪಾಸ್‍ಪೋರ್ಟ್ ಇಟ್ಟುಹೋಗಿ... ನಾಲ್ಕುವರೆ ವೇಳೆಗೆ ಮತ್ತೆ ಬನ್ನಿ...ವೇಳೆ ಇದ್ದರೆ, ವೀಸಾ ಕೊಡುವುದಾದರೆ ಇಂದು ಕೊಡ್ತೀವಿ... ಇಲ್ದಿದ್ರೆ ಪುನಃ ಯಾವಾಗ ಬರ್ಬೇಕು ಅನ್ನೋದನ್ನ ಹೇಳ್ತೀವಿ..."</p>
		<p>ನಾನು ಮತ್ತೆ ರಾಗದಿಂದ 'ನಾವು... ಕ್ಯೂನಲ್ಲಿ ಮೂರನೆಯವರಾಗಿದ್ದೆವು.. ನ್ಯಾಯವಾಗಿ...' ಎಂದು ಶುರುಮಾಡುವುದಕ್ಕಿಲ್ಲ ಇವರು ನನ್ನನ್ನು ಎಚ್ಚರಿಸಿದರು,</p>
		<p>"ಅವರ ತಪ್ಪು ಎತ್ತಿ ಹೇಳಬೇಡ!... ಆತ ಭುಜ ಕುಣಿಸಿ ಇನ್ನಾರು ತಿಂಗಳೊ ವರ್ಷವೊ ವೀಸಾ ಕೊಡದೇ ಸತಾಯಿಸಿಬಿಡಬಹ್ದು!..."</p>
		<p>"ಥ್ಯಾಂಕ್ ಯೂ!" ಹೇಳಿ ಈಚೆಗೆ ಬಂದೆವು.</p>
		<p>ಹೊರ ಬಿಸಿಲಿಗೆ ಹಪ್ಪಳವಾಗಿದ್ದ ಡಾ. ಕಿಟ್ಟೂ ಸಂಭ್ರಮದಲ್ಲಿ ಕೇಳಿದ ಪ್ರಶ್ನೆ,</p>
		<p>"ಸಿಕ್ತೆ ವೀಸಾ?..."</p>
		<p>ಗೋಣು ಅಲ್ಲಾಡಿಸದೆ.... "ಬೆಳಗಿನಿಂದ ತಿಂಡೀನೂ ಇಲ್ಲ... ಬನ್ನಿ ‍ಲ್ಯಾಂಡ್ಸ್‍ನಲ್ಲಿ ಊಟನಾದ್ರೂ ಮಾಡಿ ಬರೋಣ..."</p>
		<p>ಮತ್ತೆ ಮರಳಿದಾಗ ನಮ್ಮ ಮುಖ ಕಂಡು ಆ ಲಠ್ಠ ಸರದಾರನಿಗೆ ಅದೇನು ಕರುಣೆ ಬಂದಿತ್ತೊ!, ಒಳಗೆ ಮೂವರನ್ನೂ ಬಿಟ್ಟು, ನಂತರ ಕಿಟ್ಟೂಗೆ ಎಚ್ಚರಿಕೆ ಮಾತು ಹೇಳಿದ,</p>
		<p>"ಹಿಂದೆ ಕಾನ್ಸಲೇಟ್ ಕಛೇರಿ ಬಳಿ ಮಾತ್ರ ಹೋಗ್ಬೇಡಿ... ಬೇಕಾದ್ರೆ ಲೈಬ್ರರೇಲಿ ಹೋಗಿ ಕೂತ್ಕೊಳ್ಳಿ... ಇಲ್ಲ ಮರದ ನೆರಳಲ್ಲಿ ಕೂತಿರಿ.."</p>
		<p>ನಮಗೆ ಇನ್ನೂ ಮೂರು ಗಂಟೆ ಕಾಲ ಮಿಕ್ಕಿತ್ತು. ಮೂವರೂ ಯು.ಎಸ್.ಐ.ಎಸ್. ಲೈಬ್ರರಿ ಒಳಹೊಕ್ಕೆವು. ಅದು ಬಹಳ ಆಕರ್ಷಣೀಯವಾಗಿತ್ತು. ಸೊಗಸಾದ ವೀಡಿಯೋ ಲೈಬ್ರರಿ, ಟೆಲಿವಿಷನ್ ಇತ್ತು. 'ಆಡಿಯೊ ವಿಶುಯಲ್ ಎಜುಕೇಶನ್'ನವರು ಸಾಹಿತ್ಯ, ಸಂಸ್ಕೃತಿ, ವಿಜ್ಞಾನ, ಕಲೆ, ಚರಿತ್ರೆ ಎಲ್ಲದರ ಮೇಲೂ ಬೇಕಾದಷ್ಟು ವೀಡಿಯೊ ಕ್ಯಾಸೆಟ್ಟುಗಳನ್ನು ಅಲ್ಲಿ ಇಟ್ಟಿದ್ದಾರೆ. ಇಚ್ಛೆಯಾದ ವಿಷಯ ಆರಿಸಿಕೊಂಡು ಬಣ್ಣದ ಟಿ.ವಿ.ಯಲ್ಲಿ ಹಾಕಿಕೊಂಡು ಪುಕ್ಕಟೆಯಾಗಿ ನೋಡಬಹುದಾಗಿತ್ತು. ಹೆಡ್‍ಫೋನ್ ಕೊಟ್ಟಿರುವುದರಿಂದ ಯಾರಿಗೂ ತೊಂದರೆ ಮಾಡದೆ ನಿಶ್ಯಬ್ದತೆಯಲ್ಲಿ ಕೇಳುವಂತಿತ್ತು. ನಾಲ್ಕು ಗಂಟೆ ತನಕ ವೇಳೆ ಸರಿದದ್ದೇ ತಿಳಿಯಲಿಲ್ಲ. ಅವರು ಹೇಳಿದ ವೇಳೆಗೆ ಸರಿಯಾಗಿ ಕಾನ್ಸ್‍ಲೇಟ್ ಆಫೀಸು ತಲುಪಿದೆವು. ಅಲ್ಲಿ ನಮ್ಮ ಜೊತೆಯಲ್ಲಿದ್ದವರು ವಯಸ್ಸಾದ ಮುದುಕರೊಬ್ಬರು ತಮ್ಮಲ್ಲೇ ಗೊಣಗಿಕೊಂಡಂತೆ ಹೇಳಿದರು,</p>
		<p>"ಈಗ ನಿಮ್ಮನ್ನು ಬರಹೇಳಿದ್ದಾರಾ?.. ವೀಸಾ ಸಿಗೋದು ಈಗ ಬಹಳ ಕಷ್ಟ ನೋಡಿ. ನಾನು ಮಗನ ಮನೇಗೆ ಹೋಗೋಣ ಅಂತ ಮೂರ್ನಾಕು ವರ್ಷದಿಂದ ಪ್ರಯತ್ನಪಡ್ತಾನೇ ಇದ್ದೇನೆ!.. ಇನ್ನೂ ಸಿಕ್ಕಿಲ್ಲ! .. ಈ ಸಾರೀನೂ ಏನಾಗುತ್ತೊ ಏನೊ!.."</p>
		<p>ಐದಾರು ತರಹ ವೀಸಾಗಳು ಇವೆ. ಈತ ಯಾವ ರೀತಿ ವೀಸಾಗಾಗಿ ಕಾಯುತ್ತಿದ್ದಾರೋ. ಒಮ್ಮೊಮ್ಮೆ ಹೀಗೆ ವೀಸಾ ಅಧಿಕಾರಿ ಕೊಕ್ಕೆ ಹಾಕಿ ನಿಲ್ಲಿಸಿ ಬಿಡುವುದು ಎಷ್ಟೋ ಜನರ ಅನುಭವ ಎಂದು ಕೇಳಿದ್ದೆ. ನಮಗೂ ಈಗ ಏನು ಆಗುತ್ತೊ!...</p>
		<p>ಮೂವತ್ತು ವರ್ಷದ ಹಿಂದೆ ನನ್ನವರಿಗೆ ಅಮೆರಿಕಾಗೆ ಹೊರಡೊ ಹಿಂದಿನ ದಿನ ಪಯಣ ತಪ್ಪಿ ಹೋಗಿತ್ತು! ಆಗ ನೋಡಬೇಕಿದ್ದ ಅಮೆರಿಕಾ ಈಗ ಕಾಲು ಶತಮಾನ ಮುಂದುವರೆದ ಮೇಲೆ ನೋಡಲು ಹೊರಟಿದ್ದೇವೆ... ಈಗ್ಲೂ ನಮಗೆ ಏನು ಅಡ್ಡಿಗಳು ಎದುರಾಗುವುವೊ ಎಂದು ಸ್ವಲ್ಪ ಚಿಂತೆಯಾಯಿತು.</p>
		<p>ಆಗ ಸರ್. ಸಿ. ವಿ. ರಾಮನ್ ಅವರ ಬಳಿ ಇವರು ಡಾಕ್ಟರೇಟ್ ಮಾಡಲು ತೊಡಗಿದ್ದರು. ಆಗಲೇ ಹಾರ್ವರ್ಡ್ ಯೂನಿವರ್ಸಿಟಿಯಲ್ಲಿ 'ಖನಿಜಗಳ ವರ್ಣ<br />ವೈವಿಧ್ಯತೆ' ಬಗ್ಗೆ ಅಧ್ಯಯನ ನಡೆಸಲು ಮೂರು ವರ್ಷದ 'ಸ್ಮಿತ್‍ಮಂಡ್ ಆ್ಯಂಡ್ ಫುಲ್ ಬ್ರೈಟ್' ಸ್ಕಾಲರ್‍ಶಿಪ್ ಗೆ ಇವರೊಬ್ಬರೇ ಆ ವರ್ಷ ಆಯ್ಕೆಯಾಗಿದ್ದರು. ಬೊಂಬಾಯಿ ತನಕ ನಾನೂ ಅವರೊಂದಿಗೆ ಬೀಳ್ಕೊಡಲು ಹೋಗಿದ್ದೆ. ನಾಳಿನ ಬೆಳಗು <en>S.S.</en> ಸ್ಟ್ರಾಕ್ ಮೋರ್ ಎಂಬ ಹಡಗು ಹತ್ತಬೇಕಿತ್ತು. ಹಿಂದಿನ ರಾತ್ರಿ ಯು.ಎಸ್.ಐ.ಎಸ್. ನಲ್ಲಿ 'ಓರಿಯನ್‍ಟೇಶನ್ ಪ್ರೋಗ್ರಾಂ' ಮುಗಿದು, ಬೀಳ್ಕೊಡುಗೆ ಸಮಾರಂಭವೂ ಆಯಿತು. ಕೊನೇ ಗಳಿಗೆಗೆ ಯಾವುದೋ ಮೆಡಿಕಲ್ ರಿಪೋರ್ಟ್ ರಿಸಲ್ಟ್ ಬಂದಿತು. ಅದರಲ್ಲಿ ಕಂಡು ಬಂದ ಒಂದು ಸಣ್ಣ ಅನುಮಾನಕ್ಕಾಗಿ ಪಯಣ ತಪ್ಪಿಹೋಯಿತು.</p>
		<p>ಈ ಕಹಿ ಘಟನೆಯಿಂದ ನಾವು ನೊಂದುಕೊಂಡಿದ್ದೆವು. ದೈವ ಕೃಪೆಯಿಂದ ಒದಗಿದ್ದ ಅನಾರೋಗ್ಯ ಮಾಯವಾಗಿ ಹೋಯಿತು. ವಿದೇಶ ಪ್ರವಾಸ ಮತ್ತೆ ನಾವು ನೆನೆಯಲೂ ಇಲ್ಲ.</p>
		<p>ಮತ್ತೆ ಹೀಗೆ ಪುನಃ ಅಮೆರಿಕಾ ಪಯಣ ಒದಗಿ ಬರುತ್ತೆಂದು ನಿರೀಕ್ಷಿಸಿರಲಿಲ್ಲ. ಮಗಳು ತನ್ನ ಹೊಸ ಸಂಸಾರ ನೋಡ ಬನ್ನಿ ಎಂದು ಆಮಂತ್ರಿಸಿ, ಟಿಕೀಟು ಕಳುಹಿಸಲು ಸಿದ್ಧವಿದ್ದರೂ ಈ ವೀಸಾ ಪೂಜಾರಿ ಈಗ ಎಲ್ಲಿ ಅಡ್ಡ ಬಂದು ಬಿಡುವನೋ ಎಂದು ಭಯವಾಯಿತು. ಅಳಿಯ-ಮಗಳು ಇಬ್ಬರೂ ಸ್ನಾತಕೋತ್ತರ ವೈದ್ಯ ವಿದ್ಯಾರ್ಥಿಗಳಾಗಿರುವುದು ನಮ್ಮವರ ಯೋಗಕ್ಷೇಮಕ್ಕೂ ಆತಂಕವಿರಲಿಲ್ಲ. ಎರಡನೇ ಬಾರಿಯ ನಿರಾಸೆ ನಮಗೆ ಬೇಕಿರಲಿಲ್ಲ! ಪಯಣದ ಉತ್ಸಾಹದ ಜೊತೆಗೆ ಮಗಳ ಮನಸ್ಸು ಸಂತೋಷಪಡಿಸುವುದು ನಮಗೆ ಬೇಕಿತ್ತು. ಪಕ್ಕದ ಮುದುಕರ ನಿರಾಸೆ ಮೋರೆ ನೋಡುತ್ತಾ ಆತಂಕದಲ್ಲಿ ಮೌನವಾಗಿದ್ದಂತೆಯೇ,</p>
		<p>"ತಗೊಳ್ಳಿ... ನಿಮ್ಮ ಐವರಿಗೂ ವೀಸಾ ಸಿಕ್ಕಿದೆ... ಪ್ರಯಾಣ ಚನ್ನಾಗಿ ಆಗಲೀ..." ಎಂದು ಆ ಅಧಿಕಾರಿ ಎರಡೇ ನಿಮಿಷಗಳಲ್ಲಿ ನಮ್ಮ ಕಾಗದ ಪತ್ರ ತಳ್ಳಿಕೊಟ್ಟಾಗ ಮನಸ್ಸು ಗರಿಗೆದರಿಬಿಟ್ಟಿತು! ಪರ್ಸಿನಲ್ಲಿ ಎಲ್ಲವನ್ನೂ ತುಂಬಿಕೊಂಡು, ಮತ್ತೆಲ್ಲಿ ಇವೆಲ್ಲಾ ಹಾರಿ ಹೋಗುವುದೋ ಎಂಬಂತೆ ಪರ್ಸ್ ಬಿಗಿ ಹಿಡಿದೆ. ಹೊರಗೆ ಎದ್ದು ಹೊರಟೆವು.</p>
		<p>ಹಿಂದಿನಿಂದ ಅಲ್ಲಿಗೆ ಮೂರು ವರ್ಷದಿಂದ ವೀಸಾಗಾಗಿ ಅಲೆಯುತ್ತಿದವರ ಸಣ್ಣ ದನಿ ಕೇಳಬಂದಿತು.</p>
		<p>"ವೀಸಾ ಸಿಕ್ಕಿತೆ?!... ನೀವೇ ಅದೃಷ್ಟವಂತರು!... ಮಕ್ಕಳ ಮನೆಗೆ ಹೋಗ್ತೀರಾ!.."</p>
		<p class="quote-author"><strong><em>ನೀಳಾದೇವಿ</em></strong>(ಬೆಂಗಳೂರು, ಭಾರತ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ತೆರೆಯ ಮರೆಯಲ್ಲಿ</h1>
		<p>ಹೌದು ! ಹಲವು ಜನಗಳ ಜೀವನದಲ್ಲಿ ಕೆಲವು ದಿನಗಳು ಬರುತ್ತವೆ. ಅವು ಅವರ ಜೀವನದ ರೀತಿಯನ್ನೇ ಬದಲಾಯಿಸಬಲ್ಲವು, ಗತಿಯನ್ನೇ ತಿದ್ದಬಲ್ಲವು. ತಾಯಂದಿರಿಗೆ ತಮ್ಮ ಹೆರಿಗೆಯಾಗುವ ದಿನ, ಕೈದಿಗಳಿಗೆ ತನ್ನ ತೀರ್ಪು ಹೇಳುವ ದಿನ, ಹೊಸ ಡಾಕ್ಟರಿಗೆ ತಮ್ಮ ಮೊಟ್ಟಮೊದಲನೆಯ ರೋಗಿಯ ಸಖತ್‍ಖಾಯಿಲೆ ಗುಣಮುಖವಾಗಿದೆಯೇ ಇಲ್ಲವೇ ಎಂದು ತಿಳಿಯುವ ದಿನ, ಹೊಸದಾಗಿ ಕರಿಯಕೋಟು ಧರಿಸಿದ ಪುಟ್ಟ ಲಾಯರಿಗೆ ತಮ್ಮ ಮೊದಲ ಕೇಸಿನ ತೀರ್ಪು ಪ್ರಕಟವಾಗುವ ದಿನ, ವಿದ್ಯಾರ್ಥಿ-ವಿದ್ಯಾರ್ಥಿನಿಯರಿಗೆ ಶಾಲಾ ಕಾಲೇಜುಗಳಲ್ಲಿ ಸೀಟು ಸಿಕ್ಕವರ ಪಟ್ಟಿ ಪ್ರಕಟವಾಗುವ ದಿನ ಇಲ್ಲವೇ ಪರೀಕ್ಷೆಯ ಫಲಿತಾಂಶ ಪ್ರಕಟವಾಗುವ ದಿನ- ಈ ದಿನಗಳೆಲ್ಲಾ ಆ ಜಾತಿಗೆ ಸೇರಿದವು. ಆ ದಿನಗಳಲ್ಲಿ ನಾವು ಕವಲುದಾರಿಯಲ್ಲಿ ನಿಲ್ಲಬೇಕು; ನಿಂತು ಯಾವುದು ಸರಿಯಾದ ದಾರಿ, ಯಾವುದು ಅಲ್ಲ ಎಂದು ಯೋಚಿಸಬೇಕು, ಪೇಚಾಡಬೇಕು. ಅಂತಹ ದಿನವೊಂದು ಈ ದಿನ ಬಂದಿದೆ. ತತ್ಪರಿಣಾಮವಾಗಿ ನಾನು ಕವಲು ದಾರಿಯಲ್ಲಿ ನಿಂತಿದ್ದೇನೆ. ನಾನು ಕವಲುದಾರಿಗೆ ಬರುವುದಕ್ಕೆ ಸರಿಯಾಗಿ ದಾರಿ ತೋರಿಸುವ ಕೈಮರ ಬಿದ್ದುಹೋಗಿದೆ. ನನಗಂತೂ ದಿಕ್ಕೇ ತೋಚದಾಗಿದೆ....</p>
		<p class="vertical-delimiter"/>
		<p>ನನ್ನ ಜೀವನದಲ್ಲಿ ನಾನು ಕವಲುದಾರಿಯಲ್ಲಿ ನಿಲ್ಲುತ್ತಿರುವುದು ಇದು ಮೂರನೆಯ ಬಾರಿ. ಮೊದಲಬಾರಿ, ನಾನು ಎಸ್ಸೆಸ್ಸೆಲ್ಸಿ ಪರೀಕ್ಷೆಯಲ್ಲಿ ಪಾಸಾದಾಗ. ನನ್ನ ತಂದೆ ವಿದ್ಯಾವಂತರಾಗಿದ್ದರೂ, ಉನ್ನತಾಧಿಕಾರಿಗಳಾಗಿದ್ದರೂ ಸ್ತ್ರೀ ವಿದ್ಯಾಭ್ಯಾಸದಲ್ಲಿ ಅಷ್ಟಾಗಿ ವಿಶ್ವಾಸವಿಟ್ಟವರಲ್ಲ. ನನ್ನ ತಾಯಿಯಂತೂ ಹದಿನಾರಾಣೆ ಸಂಪ್ರದಾಯ ಶರಣೆ. "ಹೆಂಗಸರು ಎಸ್ಸೆಸ್ಸೆಲ್ಸಿವರೆಗೆ ಓದಿದರೆ ಸಾಕು; ಕಾಲೇಜು-ಗೀಲೇಜು ಅವರಿಗೆಲ್ಲಾ ಏತಕ್ಕೆ? ಎಷ್ಟು ಓದಿದರೂ ಅಡಿಗೆ ಮಾಡುವುದು ತಪ್ಪುವುದಿಲ್ಲ. ಹೆಂಗಸರು ಗೃಹಕೃತ್ಯ ಕೆಲಸಕ್ಕೆ ಸಾಕು, ಅದೇ ಡಿಗ್ರಿ ಪಡೆದಹಾಗೆ." ಎಂದು ಹರಿಕತೆ ಪ್ರಾರಂಭಿಸಿದಳು. ನಾನು ಅನ್ನ, ನೀರು ಬಿಟ್ಟು ಮೂರು ದಿವಸ ಮೂಲೆಯಲ್ಲಿ ಹಠಹಿಡಿದು ಕುಳಿತೆ. ಅಮ್ಮ ಎಷ್ಟಾದರೂ ಹೆಂಗಸಲ್ಲವೇ?! ಕರುಳು ಕರಗಿತು. ಕಾಲೇಜಿಗೆ ಕಳುಹಿಸಲು ಒಪ್ಪಿದಳು.</p>
		<p>ಎರಡನೆಯ ಬಾರಿ ನಾನು ಕವಲುದಾರಿಯಲ್ಲಿ ನಿಂತುದು ಪುಷ್ಪವತಿಯಾದಾಗ. ಆಗ ನಾನು ಸೀನಿಯರ್ ಇಂಟರ್‍ನಲ್ಲಿ ಪ್ರಥಮದರ್ಜೆಯಲ್ಲಿ ತೇರ್ಗಡೆ ಹೊಂದಿದ್ದೆ. ಇಂಗ್ಲೀಷಿನಲ್ಲಿ ನಮ್ಮ ಕಾಲೇಜಿಗೇ ಮೊದಲನೆಯವಳಾಗಿದ್ದ ನನಗೆ ಆಸೆಯಿದ್ದುದು ಇಂಗ್ಲೀಷ್ ಆನರ್ಸ್‍ಗೇ ಸೇರಬೇಕೆಂದು. ಮೊದಲಿನಿಂದಲೂ ಅಷ್ಟೆ; ಏಕೋ, ಏನೋ ಇಂಗ್ಲೀಷೆಂದರೆ ನನಗೆ ಪಂಚಪ್ರಾಣ. ಯಾವುದಾದರೂ ಇಂಗ್ಲೀಷ್ ಕತೆ ಪುಸ್ತಕವೋ, ಕಾದಂಬರಿಯೋ ಸಿಕ್ಕರೆ ಊಟ ನಿದ್ರೆಗಳನ್ನೂ ಮರೆತು ಓದುತ್ತಿದ್ದೆ. ಆತ್ಮಸ್ತುತಿ ಎಂದು ಯಾರಾದರೂ ಅಂದರೆ ಚಿಂತೆಯಿಲ್ಲ, ಮೊದಲಿನಿಂದಲೂ ಇಂಗ್ಲೀಷಿನಲ್ಲಿ ನಾನು ಮೊದಲನೆಯವಳಾಗಿಯೇ ಇದ್ದೆ. ಆನರ್ಸ್‍ಗೆ ಹೋಗುವ ಆಸೆಯನ್ನು ತಂದೆಯ ಮುಂದೆ ಬದಲುಮಾಡಿದೆ. ತಂದೆಯವರು ಯಾವುದನ್ನೂ ಸರಿಯಾಗಿ ಹೇಳಲಿಲ್ಲ. 
		ತಂದೆಯ ಮುಂದೆ ಹೇಳಿಕೊಂಡರೆ ಪ್ರಯೋಜನವಿಲ್ಲವೆಂದು ತಾಯಿಯ ಬಳಿ ಹೇಳಿದೆ. ಎಸ್ಸೆಸ್ಸೆಲ್ಸಿ ಪಾಸಾದಾಗ ಹೆಳಿದ ಪಾಠವನ್ನೇ ಕಂಠಪಾಠ ಮಾಡಿದಹಾಗೆ ಪುನಃ ಒಪ್ಪಿಸಿ ಖಡಾಖಂಡಿತವಾಗಿ ಬೇಡವೇಬೇಡವೆಂದರು, ಕಡ್ಡಿ ಎರಡು ತುಂಡುಮಾಡಿದಹಾಗೆ.</p>
		<p>ನನ್ನ ತಾಯಿ ವಿದ್ಯಾವಂತೆಯಲ್ಲದಿದ್ದರೂ ಅನಕ್ಷರಸ್ಥೆಯಲ್ಲ; ಕಾಲೇಜು ಮೆಟ್ಟಿಲು ಹತ್ತದಿದ್ದರೂ ಅಲ್ಲಿ ನಡೆಯುವ ಹಲವು ಹೊಲಸು ಘಟನೆಗಳನ್ನು ಪತ್ರಿಕೆಗಳಲ್ಲಿ ಓದಿ ಅಥವಾ ಅವರಿವರ ಬಾಯಿಂದ ಕೇಳಿ ಅಮ್ಮ ಕಾಲೇಜಿನಲ್ಲಿಟ್ಟಿದ್ದ ಗೌರವ ಮತ್ತು ನಂಬಿಕೆಗಳು ಸಡಿಲವಾಗುತ್ತ ಬಂದಿದ್ದವು. ಎದುರು ಮನೆಯ ವಿಜಯಲಕ್ಷ್ಮಿಯ ಘಟನೆ ನಡೆದ ಮೇಲಂತೂ ಇದ್ದಬದ್ದ ನಂಬಿಕೆಯೆಲ್ಲವೂ ಬಿರುಗಾಳಿಗೆ ಸಿಕ್ಕ ತರಗೆಲೆಯಂತಾಯ್ತು.</p>
		<p class="vertical-delimiter"/>
		<p>ಎದುರುಮನೆಯ ವಿಜಯಲಕ್ಷ್ಮಿ ಜೂನಿಯರ್ ಇಂಟರ್‍ನಲ್ಲಿ ಓದುತಿದ್ದಳು. ಕಾಲೇಜಿನಲ್ಲಿ ಓದುತ್ತಿದ್ದಳು ಎನ್ನುವುದಕ್ಕಿಂತ ಕಾಲೇಜಿಗೆ ಹೋಗುತ್ತಿದ್ದಳು- ಎಂದರೇ ಚೆನ್ನೆಂದು ಕಾಣುತ್ತದೆ. ಅವಳು ಪುಸ್ತಕಗಳನ್ನು ಹಿಡಿದಿರುತ್ತಿದ್ದುದು ಹಸ್ತಕ್ಕೆ ಭೂಷಣವೆಂದು ಮಾತ್ರ. ಬೆಡಗು, ಬಿನ್ನಾಣ, ವನಪು, ವಯ್ಯಾರಗಳು ಸ್ವಲ್ಪ ಅಳತೆ ಮೀರಿದ್ದುವೆಂದರೂ ಒಪ್ಪತಕ್ಕ ಮಾತೇ. ಕಾಲೇಜಿನ ಲೆಕ್ಚರರ್ ಒಬ್ಬರು, ಸೀನಿಯರ್ ಬಿ.ಎ. ವಿದ್ಯಾರ್ಥಿಯೊಬ್ಬರು ಇಬ್ಬರೂ ಸೇರಿ ಅವಳನ್ನು ಅಪಹರಿಸಿಕೊಂಡು ಬೊಂಬಾಯಿಯವರೆಗೂ ಕೊಂಡೊಯ್ದಿದ್ದರು. [ಅದಕ್ಕೆ ಅವಳ ಸಮ್ಮತಿ ಇತ್ತೋ ಇಲ್ಲವೋ ನಾನು ಹೇಳಲಾರೆ] ಇಲ್ಲಿ ಅವರ ತಾಯಿ ಊರೆಲ್ಲಾ ಹುಡುಕಿದರು; ಊರಿನಲ್ಲಿನ ಕೆರೆ, ಬಾವಿಗಳೆಲ್ಲವನ್ನೂ ಶೋಧಿಸಿದ್ದಾಯ್ತು. [ಅವರು ಕೆರೆ, ಬಾವಿ ಹುಡುಕುವುದಕ್ಕೂ ಕಾರಣವಿದೆ. ಆ ಘಟನೆ ಜರುಗಿದ ಎರಡು ದಿನಗಳ ಹಿಂದೆ ಅವಳ ತಾಯಿ ಯಾವುದೋ ವಿಷಯಕ್ಕೆ ಅವಳ ಬಗ್ಗೆ ಒಂದೆರಡು ಮಾತನಾಡಿದರಂತೆ. ಅವಳು ಅಂದಿನಿಂದ ಮುಖ ಗಂಟುಹಾಕಿಕೊಂಡೇ ಇದ್ದಳಂತೆ.] ಕಡೆಗೆ ಪೊಲೀಸರಿಗೆ ದೂರು ಕೊಟ್ಟದ್ದೂ ಆಯ್ತು. ಅವರು ಎಲ್ಲಕಡೆಯೂ ಸೋಸಿ ಕರೆದುತಂದರು. ಅವಳು ಸಿಕ್ಕಿದುದು ಬೊಂಬಾಯಿಯಲ್ಲಿ. ಅವರಿಬ್ಬರೂ ಅವಳನ್ನು ಯಾವುದೋ ಹೋಟಲಿನಲ್ಲಿ ಬಿಟ್ಟು ಓಡಿಹೋಗಿದ್ದರಂತೆ.</p>
		<p>ಊರಿನಲ್ಲಿ ಸೌಂದರ್ಯಸ್ಪರ್ಧೆ ಏರ್ಪಡಿಸಿದ್ದರೆ ಖಂಡಿತ ಪ್ರಥಮ ಬಹುಮಾನ ಗಿಟ್ಟಿಸುತ್ತಿದ್ದ ವಿಜಯಲಕ್ಷ್ಮಿ ಬದುಕಿದ ಹೆಣವಾಗಿ ಹೋಗಿದ್ದಳು. ಚೂರು ಚಿವುಟಿದರೆ ಸಾಕು ರಕ್ತ ಚಿಲ್ಲನೆ ಚಿಮ್ಮುವಂತಿದ್ದ ಆ ಕೆಂಪು ಕೆನ್ನೆಗಳು, ಅಚ್ಚೇರು ಎಣ್ಣೆ ಹಿಡಿಯುವಷ್ಟು ಗುಳಿ ಬಿದ್ದುಹೋಗಿದ್ದವು. ಅತಿ ಕಾಮಿಯೆನ್ನುವುದನ್ನು ಸಾರಿ ಹೇಳುತ್ತಿದ್ದ ಆ ತೊಂಡೆಹಣ್ಣಿನ ಬಣ್ಣದ ದಪ್ಪ ತುಟಿಗಳಂತೂ ರಸಹೀರಿದ ಕಿತ್ತಲೆ ತೊಳೆಯಂತಾಗಿದ್ದವು. ಒಟ್ಟಿನಲ್ಲಿ ಊದಿದ ಬೆಲೂನಿನ ಹಾಗೆ ತುಂಬಿಕೊಂಡಿದ್ದ ಮುಖ ಗಾಳಿಬಿಟ್ಟ ಬೆಲೂನಿನಂತಾಗಿತ್ತು. ಮುಖದಲ್ಲಿ ಮೊದಲಿನ ಕಳೆ ಎಲ್ಲಿಯೋ ಮಾಯವಾಗಿ ಕೊಳೆ ಕುಳಿತ ಕನ್ನಡಿಯಂತಾಗಿತ್ತು.</p>
		<p>ವಿಜಯಲಕ್ಷ್ಮಿಯ ತಾಯಿಯನ್ನು ಸಮಾಧಾನಪಡಿಸಿ, ಧೈರ್ಯ ಕೊಡುವವರು ಯಾರೂ ಇರಲಿಲ್ಲ. ಆದರೂ ಅವರೇ ಧೈರ್ಯ ತೆಗೆದುಕೊಂಡು ತಾವು ಶ್ರೀಮತಿಯೆನ್ನುವುದನ್ನು ಮರೆತು ಶ್ರೀಮಾನರಂತೆಯೇ ಆಕಡೆ-ಈಕಡೆ ಓಡಾಡ ತೊಡಗಿದರು.. ಆಸ್ಪತ್ರೆಗೆ ಸೇರಿಸಿ ಚಿಕಿತ್ಸೆಗೆ ಹಣವನ್ನು ನೀರಿನಂತೆ ಖರ್ಚುಮಾಡಿದರು. ಆದರೂ ಪ್ರಯೋಜನವಾಗಲಿಲ್ಲ. ಪರಿಸ್ಥಿತಿ ತೀರಾ ಹತೋಟಿ ಮೀರಿತ್ತು. ವಿಜಯಲಕ್ಷ್ಮಿ ಕೊನೆಯುಸಿರೆಳೆದಳು. ಇದ್ದ ಒಬ್ಬ ಮಗಳನ್ನು ಮುದ್ದಾಗಿ ಬೆಳೆಸಿದ್ದ ವಿಜಯಲಕ್ಷ್ಮಿಯ ತಾಯಿಯಂತೂ ಹುಚ್ಚು ಹಿಡಿದವರ ಹಾಗೆ ಆಡುತ್ತಿದ್ದರು; ಆಡುತ್ತಿದ್ದಾರೆ. ಈ ಬೀದಿಯ ಚಿಕ್ಕಪುಟ್ಟ ಹುಡುಗರಿಗಂತೂ ಅವರೊಂದು ವಿನೋದದ ಕೇಂದ್ರವಾಗಿದ್ದಾರೆ.</p>
		<p>ವಿಜಯಲಕ್ಷ್ಮಿಯ ಘಟನೆ ನಡೆದುದು ನನ್ನ ರಿಸಲ್ಟ್ ಬರುವುದಕ್ಕೆ ಕೇವಲ ಹದಿನೈದು ದಿನಗಳ ಹಿಂದೆ. ನೆನಪು ಇನ್ನೂ ಹಚ್ಚಹಸುರಾಗಿದ್ದುದರಿಂದ ಅಮ್ಮ ನನ್ನನ್ನು ಆನರ್ಸ್‍ಗೆ ಕಳುಹಿಸಲು ಒಪ್ಪಲಿಲ್ಲ. ನಾನು ಮೊದಲಿನಂತೆ ಮೂಲೆಯಲ್ಲಿ ಹಠ ಹಿಡಿದು ಕುಳಿತುಕೊಳ್ಳಲು ಸಾಧ್ಯವಿರಲಿಲ್ಲ. ಕಾರಣ, ನಾನು ಆಗಲೇ ಬೆಳೆದು 'ದೊಡ್ಡವಳಾಗಿದ್ದೆ.' ಎಳೆತನದ ತುಂಟತನ ಮಾಯವಾಗಿ ತಾರುಣ್ಯದ ಗಾಂಭೀರ್ಯ ಬಂದಿತ್ತು. ತುಂಟತನದಿಂದ ಕಿಲಿಕಿಲಿ ನಗುತ್ತಾ ಹಾವಿನ ಹಾಗೆ ಹರಿಯುವ ಹೊಳೆ ತುಂಬು ಗಾಂಭೀರ್ಯದ ಮಹಾಸಾಗರವನ್ನು ಸೇರಿದಹಾಗಿತ್ತು. [ನಾನೋರ್ವ ಕವಿಯಿತ್ರಿಯೆಂದು ಭಾವಿಸಬೇಡಿ!]</p>
		<p>ಆದರೂ ಹೊತ್ತುಗೊತ್ತಿಗೆ ಸರಿಯಾಗಿ ಊಟ ಉಪಚಾರಗಳನ್ನು ತೆಗೆದುಕೊಳ್ಳದೆ ಜೀವನದಲ್ಲಿ ಜಿಗುಪ್ಸಿತಳಾದ ಹಾಗೆ ಆಡಿದೆ. ನನ್ನ ಜೋಲುಮುಖವನ್ನು ನೋಡಿ 'ಬೇಸರವಾಯ್ತೋ ಏನೋ, ಹೋಗಲಿ ಬಿಡು' ಎಂದರು ನನ್ನ ತಂದೆ. ಆದರೆ ತಾಯಿಮಾತ್ರ 'ಹ್ಞೂ' ಗುಟ್ಟಲಿಲ್ಲ. "ಗಿಣಿಯಹಾಗೆ ಸಾಕಿದ ಮಗಳನ್ನು ಯಾರಾದರೂ ಕಾಲೇಜು ಪ್ರೊಫೆಸರ್‍ನಂತಹ ಗಿಡುಗನ ಬಾಯಿಗಿಡಲೇ? ಇರುಳು<br />ಕಂಡ ಬಾವಿಗೆ ಹಗಲು ಬೀಳಲೇ? ವಿಜಯಲಕ್ಷ್ಮಿಯ ಘಟನೆ ಆಗಲೇ ಮರೆತುಹೋಯಿತೇ?" ಎಂದು ಸವಾಲು ಹಾಕಿದಳು ನನ್ನ ತಾಯಿ. ನನ್ನ ತಂದೆ ಎಷ್ಟಾದರೂ ಪ್ಲಾನಿಂಗ್ ಕಮೀಷನ್ನಿನ ಡೈರೆಕ್ಟರಲ್ಲವೇ? ಇತ್ತ ಓದೂ ಸಾಗಬೇಕು, ಅತ್ತ ತಾಯಿಗೂ ಸಮಾಧಾನವಾಗಬೇಕು- ಹಾಗೊಂದು ಉಪಾಯ ಹುಡುಕಿದರು. "ಯಾರಾದರೂ ಸರಿಯಾದ ವರವನ್ನು ಹುಡುಕಿ ಮೊದಲು ಮದುವೆ ಮಾಡೋಣ. ಆಮೇಲೆ ಕೈಹಿಡಿದ ಗಂಡ ಮುಂದೆ ಕಾಲೇಜಿಗೆ ಕಳುಹಿಸಲು ಒಪ್ಪಿದರೆ ಧರಾಳವಾಗಿ ಆಗಬಹುದು" ಎಂದರು, ನನ್ನ ತಂದೆ. ಅಮ್ಮ ಅದೇ ಪಟ್ಟನ್ನು ಗಟ್ಟಿಯಾಗಿ ಹಿಡಿದಳು. ಹೇಳಿ ಹೇಳಿ ಗೋಳುಹೊಯ್ದುಕೊಂಡು ನನ್ನನ್ನು ಒಪ್ಪಿಸುವ ಪ್ರಯತ್ನ ಮಾಡಿದಳು. ನಾನು ಮನಸ್ಸಿಗೆ ಬೇಡವಾಗಿದ್ದರೂ [ಮನಸ್ಸಿಗೆ ಬೇಡವಾಗಿದ್ದುದ್ದು ವರನಲ್ಲ, ಮದುವೆ.] ನನ್ನ ಇಂಗ್ಲೀಷ್ ಆನರ್ಸ್ ಓದುವ ಆಸೆಯನ್ನು ಪೂರೈಸಿಕೊಳ್ಳಲು ಒಪ್ಪಿಕೊಳ್ಳಬೇಕಾಯ್ತು; ಒಪ್ಪಿಕೊಂಡೆ.</p>
		<p>ಗೃಹಸ್ಥಾಶ್ರಮವನ್ನು ಪ್ರವೇಶಮಾಡಿದ ನಂತರ ಆನರ್ಸ್ ಕ್ಲಾಸನ್ನೂ ಪ್ರವೇಶಿಸಿದೆ, 'ಅವರ' ಅನುಮತಿಯನ್ನು ಪಡೆದು. ನನ್ನ ಗೆಳತಿಯರು ಇಂಗ್ಲೀಷ್ ಅನರ್ಸ್‍ಗೆ ಸೇರಬೇಡವೆಂದರು. ಇಂಗ್ಲೀಷ್ ಆನರ್ಸ್‍ಗೆ ಹೋದ ವಿದ್ಯಾರ್ಥಿನಿಯರಲ್ಲಿ ಯಾರೂ ತಮ್ಮ ಶೀಲವನ್ನು ಕಾಪಾಡಿಕೊಳ್ಳಲು ಸಾಧ್ಯವಾಗಿಲ್ಲ; ಪ್ರೊಫೆಸರರ ಬಯಕೆಗೆ ಸೆರಗು ಹಾಸದಿದ್ದರೆ ಪರೀಕ್ಷೆಯಲ್ಲಿ ಅಪಜಯ ಕಟ್ಟಿಟ್ಟಬುತ್ತಿ- ಎಂದು ಮುಂತಾಗಿ ಏನೇನೋ ಹೇಳಿದರು. ಆದರೆ ಇಂಗ್ಲೀಷ್ ಆನರ್ಸ್ ಓದಬೇಕೆನ್ನುವ ಆಸೆ ಅವರ ಮಾತಿಗೆ ಕಿವುಡು ಕಿವಿ ಕೊಡುವ ಹಾಗೆ ಮಾಡಿತು. ಬರುಬರುತ್ತಾ ಗೆಳತಿಯರ ಮಾತಿನ ಸತ್ಯತೆ ನನಗೆ ಅರಿವಾಗುತ್ತಾ ಬಂತು. ಆನರ್ಸ್‍ನ ವಿದ್ಯಾರ್ಥಿ, ವಿದ್ಯಾರ್ಥಿನಿಯರೆಲ್ಲರೂ ಪ್ರೊಫೆಸರರ ಹಿಂದೆ ಬಾಲಂಗೋಚಿಗಳ ಹಾಗೆ ತಿರುಗುತ್ತಿದ್ದರು.; ಅವರು ಹೇಳಿದುದಕ್ಕೆಲ್ಲಾ ಕೌಲೇ ಬಸವನ ಹಾಗೆ ತಲೆ ಹಾಕುತ್ತಿದ್ದರು. ಆದರೆ ನಾನು ಎಂದೂ ಹಾಗೆ ಮಾಡುವ ಗೋಜಿಗೆ ಹೋಗಲಿಲ್ಲ. ನಾನಾಯ್ತು, ನನ್ನ ಪಾಠವಾಯ್ತು; ಕಾಲೇಜಾಯ್ತು, ಮನೆಯಾಯ್ತು- ಇಷ್ಟರಲ್ಲಿಯೇ ಇದ್ದೆ. ಅದಕ್ಕೋ ಏನೋ, ಅವರು ಯಾವಾಗಲೂ ನನ್ನನ್ನು ಕಂಡರೆ 'ಗುರ್ರ್' ಎನ್ನುತ್ತ ದುರುದುರನೆ ನೋಡುತ್ತಿದ್ದದು! ಒಂದು ದಿನ ಮನೆಯಲ್ಲಿ ನನ್ನ ತಂಗಿಯ ಮದುವೆಯಿದ್ದುದರಿಂದ ಕಾಲೇಜಿಗೆ ಹೋಗಲು ಸಾಧ್ಯವಾಗಲಿಲ್ಲ. ಮರುದಿನ ಕ್ಲಾಸಿಗೆ ಹೋದಾಗ ಪ್ರೊಫೆಸರರು "ತರಗತಿಗೆ ಗೈರುಹಾಜರಾಗಿ ತಂದೆ ತಾಯಂದಿರು ಬೆವರುಸುರಿಸಿ ದುಡಿದ ಹಣವನ್ನು ನೀರಿನಂತೆ ಖರ್ಚುಮಾಡುತ್ತಿದ್ದೀರಿ; ಅಲಂಕಾರ ವಿದ್ಯಾರ್ಥಿನಿಯಾಗಿದ್ದೀರಿ." ಹಾಗೆ-ಹೀಗೆ ಎಂದು ಅರ್ಧಗಂಟೆ ಶಂಖ ಹೊಡೆದರು. ಅದರ ಮಾರನೆಯ ದಿನ ಅವರ ರೂಮಿಗೆ ಹೋದೆ, ನನ್ನ ಬಗ್ಗೆ ಅವರು ಇಟ್ಟುಕೊಂಡಿದ್ದ ತಪ್ಪು ಅಭಿಪ್ರಾಯವನ್ನು ಹೋಗಲಾಡಿಸಲೆಂದು. ನಾನು ಅಲ್ಲಿಗೆ ಹೋದಾಗ ಅವರು ತದೇಕಚಿತ್ತದಿಂದ ಅಬ್ಯಾಸ ಮಾಡುತ್ತಿದ್ದುದು"<en>"The hundred ways of kissing"!</en> ನಾನು ಹೋದ ಕಾರಣವನ್ನು ತಿಳಿಸಿ ನನ್ನ ಬಗ್ಗೆ ಇಟ್ಟುಕೊಂಡಿದ್ದ ತಪ್ಪು ಅಭಿಪ್ರಾಯವನ್ನು ತಿದ್ದಿಕೊಳ್ಳಬೇಕೆಂದು ಬೇಡಿಕೊಂಡೆ; ತಪ್ಪಾಗಿದ್ದರೆ ಕ್ಷಮಿಸಬೇಕೆಂದು ಕೇಳಿಕೊಂಡೆ. ಪ್ರೊಫೆಸರರು ತಮ್ಮ ಧ್ವನಿಯನ್ನೇ ಬದಲಾಯಿಸಿದರು. "ನಿಮ್ಮನ್ನು ನಾನು ಕ್ಷಮಿಸುವುದರ ಬದಲು ನೀವೇ ನನ್ನನ್ನು ಕ್ಷಮಿಸಬೇಕಾಗಿದೆ. ನಿಮ್ಮ ಬಗ್ಗೆ ನಾನುಖಂಡಿತ ತಪ್ಪು ಅಭಿಪ್ರಾಯವನ್ನಿಟ್ಟುಕೊಂಡಿಲ್ಲ. ಬೇಕಿದ್ದರೆ ಭಾಷೆ ಕೊಡುತ್ತೇನೆ". ಎಂದು ತಮ್ಮ ಅಂಗೈಯನ್ನು ನನ್ನ ಅಂಗೈಯಮೇಲೆ ತಟ್ಟನೆ ಇಟ್ಟರು; ಇಟ್ಟು ಹಾಗೆಯೇ ನನ್ನ ಕೈಯನ್ನು ಮೃದುವಾಗಿ ಅದುಮಿದರು. [ನಾಚಿಕೆ ಬಿಟ್ಟು ಬರೆಯುತ್ತಿದ್ದೇನೆ.] ನನ್ನ ತುಂಬಿದ ಅಂಗಾಂಗಗಳಮೇಲೆ ಹಸಿದ ನಾಯಿ ಅನ್ನದ ತಟ್ಟೆಯ ಕಡೆ ನೋಡುವ ಹಾಗೆ ನೋಡುತ್ತಿದ್ದ ಪ್ರೊಫೆಸರರನ್ನು ಕಂಡು ಅವರ ಇಂಗಿತವನ್ನರಿತೆ. ಇನ್ನು ಸ್ವಲ್ಪಹೊತ್ತು ಇದ್ದಲ್ಲಿ ಅವರು <en>"The hundred ways of kissing"</en> ಪುಸ್ತಕದಲ್ಲಿ ಕಲಿತ ಪಾಠದ ಪ್ರಯೋಗವನ್ನು ನನ್ನಮೇಲೆ ನಡೆಸಬಹುದೆಂದು ತಿಳಿದು "ಬರುತ್ತೇನೆ ಸಾರ್" ಎಂದು ಹೇಳಿ ಹೊರಬಂದೆ. ಆಗ ಅವರೆಂದರು: "ಬರುತ್ತಿರಿ ಮಿಸ್ ರತ್ನ, [ನಾನು ಮಿಸೆಸ್ ಅನ್ನುವುದು ಅವರಿಗೆ ತಿಳಿದಿರಲಿಲ್ಲವೇನೋ!] ಆಗಾಗ್ಯೆ ಬರುತ್ತಿರಿ. ನಿಮಗೆ ಯಾವುದಾದರೂ ಪಾಠ ತಿಳಿಯದಿದ್ದರೆ ನಮ್ಮ ರೂಮಿಗೇ ನೇರವಾಗಿ ಬನ್ನಿ. ಎಷ್ಟುಹೊತ್ತಿನಲ್ಲಿ ಬಂದರೂ ಚಿಂತೆಯಿಲ್ಲ. ನಾವು ಇರುವುದಾದರೂ ಏತಕ್ಕೆ?- ನಿಮ್ಮಂತಹವರಿಗೆ ಪಾಠ ಹೇಳಲಿಕ್ಕೆ ತಾನೆ?"</p>
		<p>ಅಂದಿನಿಂದ ಅವರ ರೂಮಿಗೆ ಹೋಗುವುದಿರಲಿ, ಅವರನ್ನು ಕತ್ತೆತ್ತಿಯೂ ನೋಡಲಿಲ್ಲ. ಅಂದಿನಿಂದ ಕತ್ತಿಮಸೆಯುತ್ತಿದ್ದ ಪ್ರೊಫೆಸರ್ ಇಂದು ನನ್ನ ಮೇಲೆ ಪ್ರಯೋಗಿಸಿದ್ದಾರೆ; ನನ್ನನ್ನು ಪರೀಕ್ಷೆಯಲ್ಲಿ ಫೇಲು ಮಾಡಿಸಿದ್ದಾರೆ. ನಾನು ಪರೀಕ್ಷೆಯಲ್ಲಿ ಪ್ರತಿ ವರ್ಷದಂತೆ ಫಸ್ಟ್‍ರ್ಯಾಂಕ್ ಪಡೆಯುವಹಾಗೆ ಬರೆದಿರಲಿಲ್ಲವಾದರೂ, ಫೇಲಾಗುವ ನಿರೀಕ್ಷೆಯಲ್ಲಿರಲಿಲ್ಲ. ಇದೆಲ್ಲಾ ಆ ಪ್ರೊಫೆಸರರ ಕೈವಾಡವೇ. ಈ ವಿಷಯವನ್ನು ಸಾಯಂಕಾಲವೇ ತಂದೆಯವರಿಗೆ ತಿಳಿಸಿದೆ. ಅವರು ಪುನರ್ ಪರಿಶೀಲನೆಗೆ ಕಳಿಹಿಸುವ ಏರ್ಪಾಡು ಮಾಡುವುದಾಗಿ ತಿಳಿಸಿದ್ದಾರೆ. ಪುನರ್ ಪರಿಶೀಲನೆ ಮಾಡಿಸುವುದು ಬಹಳ ಕಷ್ಟ ; ಆದರೆ ಅಸಾಧ್ಯವೇನೂ ಅಲ್ಲ. ನನ್ನ ತಂದೆ ಉನ್ನತಾಧಿಕಾರಿಗಳಾಗಿದ್ದಾರೆ; ವರ್ಚಸ್ಸು ಉಪಯೋಗಿಸುತ್ತಾರೆ. ಅಲ್ಲದೆ ಪ್ರತಿವರ್ಷ ಪ್ರಥಮ ರ್ಯಾಂಕ್ ಪಡೆದ ದಾಖಲೆ ಇದೆ. ಆದ್ದರಿಂದ ಪುನರ್ ಪರಿಶೀಲನೆಯಾಗಬಹುದೆಂದು ಧೈರ್ಯ ಮತ್ತು ನಂಬಿಕೆಗಳಿವೆ. ಹಾಗಾದರೆ ಇನ್ನೊಂದು ತಿಂಗಳಾದಮೇಲೆ ನನ್ನ ಫಲಿತಾಂಶ ತಿಳಿಯಬಹುದು........</p>
		<p>.......ಇಂಟರ್ ಮತ್ತು ಆನರ್ಸ್ ಪರೀಕ್ಷೆಗಳಲ್ಲಿ ವಿನಹ ಯಾವಾಗಲೂ ಇಷ್ಟು ಅಳತೆಮೀರಿ ನಾನು ಬರೆದುದಿಲ್ಲ. ಆದರೆ ಯಾವುದೋ ಭಾವನೆಯ ಒತ್ತಡ ಕೈಯನ್ನು ಇಲ್ಲಿಯವರೆಗೂ ಓಡಿಸಿದೆ. ಈಗ ನನಗೆ ಎಂದೋ, ಎಲ್ಲಿಯೋ ಓದಿದ ಶ್ಲೋಕಗಳೆರಡು ನೆನಪಿಗೆ ಬರುತ್ತಿವೆ. ಒಂದನೆಯದು, ವಿಶ್ವನಾಥ ಕವಿಯ 'ವಾಕ್ಯಂ ರಸಾತ್ಮಕಂ ಕಾವ್ಯಂ.' ಅಂದರೆ, ಕಾವ್ಯದ ಅಂತರಾತ್ಮವು 'ರಸ.' 'ರಸ'ವೆಂದರೆ ಮನಸ್ಸು ಕರಗಿ ನೀರಿನಂತಾಗಿರುವ ಒಂದು ವಿಶೇಷ ಸ್ಥಿತಿ. ಎರಡನೆಯದು, ಆದಿಕವಿ ವಾಲ್ಮೀಕಿಯ "ಶೋಕಃ ಶ್ಲೋಕತ್ವ ಮಾಗತಃ." ಅಂದರೆ, ಮನಸ್ಸಿನೊಳಗಣ ಶೋಕವೇ ಮುಖದಿಂದ ಶ್ಲೋಕವಾಗಿ ಬಂದಿತು. ಮೊದಮೊದಲು ಅಷ್ಟಾಗಿ ಸ್ಪಷ್ಟವಾಗಿ ಅರ್ಥವಾಗದಿದ್ದ ಈ ಶ್ಲೋಕಗಳ ಸತ್ಯತೆ ನನಗೆ ಈಗ ಗೊತ್ತಾಗುತ್ತಿದೆ. ಶೋಕದಿಂದ ಶ್ಲೋಕ; ಕಾವಿನಿಂದ ಕಾವ್ಯ- ಶತಶಃ ಸತ್ಯವಾದ ಮಾತು.</p>
		<p>..........ಹೊಸದರಲ್ಲಿ ಅಗಸ ಗೋಣಿಯನ್ನು ಎತ್ತಿ ಎತ್ತಿ ಒಗೆಯುತ್ತಾನಂತೆ. ಹಾಗೆಯೇ ದಿನಚರಿ ಬರೆಯುವ ಕಸುಬಿಗೆ ನಾನು ಹೊಸಬಳು. ಆದ್ದರಿಂದಲೇ ಇಷ್ಟು ಅಳೆತೆಮೀರಿ ಬರೆದಿದ್ದೇನೆ. ಅಂತೂ ದಿನಚರಿ ಏಕೆ ಬರೆಯುತ್ತಾರೆನ್ನುವುದೇ ಒಂದು ಸಮಸ್ಯೆಯಾಗಿದ್ದ ನನಗೆ ಒಂದು ಸಮಾಧಾನಕರವಾದ ಉತ್ತರ ಈಗ ದೊರೆತಿದೆ. ಇಷ್ಟು ಬರೆದ ತರುವಾಯ ನನಗೆ ಏನೋ ಒಂದು ತರಹೆಯ ಉಲ್ಲಾಸವುಂಟಾಗಿದೆ. ಹೃದಯದ ಅಳಲನ್ನು ಯಾರೋ ಆತ್ಮೀಯರೆದುರಿಗೆ ತೋಡಿಕೊಂಡಷ್ಟು ಸಮಾಧಾನವಾಗಿದೆ. ಸಂಕಟದ ಅಡಿಯಲ್ಲೇ ಸಂತೋಷ ಹೆಡೆಯಾಡಿಸುತ್ತಿದೆ. ಇನ್ನು ಹಾಯಾಗಿ ಮಲಗಿ ನಿದ್ರಿಸಬಹುದು.</p>
		<p>ಹದಿನೈದು-ಇಪ್ಪತ್ತು ದಿನಗಳಿಂದ ನನ್ನ ಆರೋಗ್ಯವೇ ಏಕೋ ಸರಿಯಿರಲಿಲ್ಲ. ಮನೆಯ ಡಾಕ್ಟರು ದೀರ್ಘ ವಿಶ್ರಾಂತಿ ತೆಗೆದುಕೊಳ್ಳಬೇಕೆಂದು ಹೇಳಿದ್ದಾರೆ. ನಾನು ದಿನಚರಿ ಬರೆಯಲು ಪೆನ್ನು, ಪೇಪರು ತೆಗೆದುಕೊಂಡುದೇ ತಡ, "ಇಷ್ಟು ಹೊತ್ತಿನಲ್ಲಿ ಏನೇ ಬರೆಯೋದು? ಸುಮ್ಮನೆ ಮಲಗಿಕೊಳ್ಳಬಾರದೇನೇ?" ಎಂದಳು, ಅಮ್ಮ. ಆದರೆ ನಾನು ಗೆಳತಿಯರಿಗೆ 'ಅರ್ಜೆಂಟಾ'ಗಿ ಐದು ನಿಮಿಷದಲ್ಲೇ ಕಾಗದ ಬರೆಯುತ್ತೇನೆಂದು ಸುಳ್ಳು ಹೇಳಿ ದಿನಚರಿ ಬರೆಯಲು ಪ್ರಾರಂಭಿಸಿದ್ದೇನೆ......</p>
		<p>ದಿನಚರಿಯೆಂದರೆ ದಿನದ ಚರ್ಯೆಯ ಬಗ್ಯೆ ಅಂದೇ ಬರೆದಿಡುವುದು. ಆದರೆ ನನ್ನ ವಿಷಯದಲ್ಲಿ ಮಾತ್ರ ತಿಂಗಳುಚರಿಯಾಗಿದೆ. ತಿಂಗಳಿಗೊಮ್ಮೆ, ಯಾವುದಾದರೂ ದೊಡ್ಡ ಘಟನೆ ನಡೆದಾಗ ಮಾತ್ರ ಬರೆಯುತ್ತೇನೆ. ನಾನು ಬರೆಯುವುದೇನು, ಅದೇ ಬರೆಸುತ್ತದೆ!...</p>
		<p>ನಾನು ತಿಳಿದಿದ್ದಂತೆ ನನ್ನ ಉತ್ತರ ಪತ್ರಿಕೆಗಳು ಪುನರ್ ಪರಿಶೀಲನೆಗೆ ಹೋಗಿದ್ದವು; ತತ್ಪರಿಣಾಮವಾಗಿ ನನ್ನ ಮೊದಲಿನ ಫಲಿತಾಂಶದ ತಿದ್ದುಪಡಿಯಾಗಿದೆ. ಈಗ ನಾನು ಪ್ರಥಮದರ್ಜೆಯಲ್ಲಿ ತೇರ್ಗಡೆ ಹೊಂದಿದ್ದೇನೆ. ಪ್ರಥಮದರ್ಜೆಯಲ್ಲಿ ತೇರ್ಗಡೆ ಹೊಂದಿದ್ದರೂ ಏಕೋ ನನ್ನ ಮನಸ್ಸಿಗೆ ಸಂತೋಷವೇ ಇಲ್ಲವಾಗಿದೆ. ಈ ಕಾಲೇಜು ಪ್ರೊಫೆಸರುಗಳ ಮೇಲಿದ್ದ ಸಿಟ್ಟಿನ ಗರುಡಪಕ್ಷಿಯನ್ನು ಕಂಡು, ಸಂತೋಷದ ಹಾವು ಮುದುರಿಕೊಂಡಿದೆ. ಇಂತಹ ಪ್ರೊಫೆಸರುಗಳು ಎಷ್ಟು ನರಬಲಿ, ಕನ್ಯಾಬಲಿ ತೆಗೆದುಕೊಳ್ಳುತ್ತಾರೆನ್ನುವುದರ ಅರಿವು ನನಗೆ ಈಗ ಆಗಿದೆ. ನಮ್ಮ ಹಿರಿಯರು "ಅಹಿಂಸಾ ಪರಮೋಧರ್ಮಃ" ಎಂದು ನಂಬಿದವರು. ಇಲ್ಲಿ ಹಿಂಸೆಗೆ ಅವಕಾಶವಿಲ್ಲ ; ನರಬಲಿ ಕನ್ಯಾಬಲಿಗಳಿಗೆ ಅನುಮತಿಯಿಲ್ಲ. ಆದರೂ ನರಬಲಿ, ಕನ್ಯಾಬಲಿಗಳು ನಡೆಯುತ್ತಿವೆ- ಪ್ರತ್ಯಕ್ಷವಾಗಿಯಲ್ಲ, ಪರೋಕ್ಷವಾಗಿ; ಅಷ್ಟೆ! ಈ ಕೊಲೆಗಡುಕರಿಗೆ ಏನಾದರೂ ಸರಿಯಾದ ಶಾಸ್ತಿ ಮಾಡಬೇಕೆನಿಸಿದೆ; ಅದಕ್ಕೆ ತಕ್ಕ ಸಂಧಿಯೂ ಸಿಕ್ಕಿದೆ. ಇವರ ಹೂರಣವೆಲ್ಲವನ್ನೂ ಬಯಲಿಗೆಳೆಯಲು ಯಾವುದಾದರೂ ಒಂದು ಪ್ರಮುಖ ದಿನಪತ್ರಿಕೆಗೆ ಪತ್ರ ಬರೆಯುತ್ತೇನೆ. ಅದೇ ಸರಿಯಾದ ದಾರಿ :</p>
		<p>'ವಾಣಿ' ಸಂಪಾದಕರ ಸ||ಕ್ಕೆ||</p>
		<p>ಸ್ವಾಮೀ,</p>
		<p>ವಿಶ್ವವಿದ್ಯಾನಿಲಯಗಳು ವಿಶ್ವವಿದ್ಯೆಯ ನಿಲಯಗಳೆನ್ನುವ ಪೂಜ್ಯ ಭಾವನೆಯನ್ನು ಇಲ್ಲಿಯವರೆಗೂ ಇಟ್ಟುಕೊಂಡಿದ್ದ ನಾನು, ಇತ್ತೀಚೆಗೆ ವಿಶ್ವ ವಿದ್ಯಾನಿಲಯಗಳು ವೇಶ್ಯಾಗೃಹಗಳಾಗುತ್ತಿರುವುದನ್ನು ನೋಡಿ ಆ ಭಾವನೆಯನ್ನು ಬದಲಾಯಿಸಬೇಕಾಗಿ ಬಂದಿದೆ. ವಿಶ್ವವಿದ್ಯಾನಿಲಯಗಳಲ್ಲಿ ವಿಶ್ವ ವಿದ್ಯೆ ಲಯವಾಗುತ್ತಿದೆಯೆನ್ನುವ ಅಪ್ರಿಯ ನುಡಿಯನ್ನು ಅನಿವಾರ್ಯವಾಗಿ ಆಡಬೇಕಾಗಿ ಬಂದಿವೆ.</p>
		<p>ನಾನು ಹೊಸೂರು ರಾಜಾ ಕಾಲೇಜಿನ ಇಂಗ್ಲೀಷ್ ಆನರ್ಸ್ ವಿದ್ಯಾರ್ಥಿನಿ. ಪ್ರೊಫೆಸರರ ಬಯಕೆಗೆ ಸೆರಗುಹಾಸದಿದ್ದುದರಿಂದ ನನ್ನನ್ನು ಮೊನ್ನೆ ನಡೆದ ಆನರ್ಸ್ ಪರೀಕ್ಷೆಯಲ್ಲಿ ಫೇಲುಮಾಡಿಸಿದ್ದರು. ಆದರೆ ನನ್ನ ಉತ್ತರ ಪತ್ರಿಕೆಗಳು ಪುನರ್ ಪರಿಶೀಲಿಸಲ್ಪಟ್ಟು ನನ್ನ ಫಲಿತಾಂಶ ಪುನಃ ಪ್ರಕಟವಾಗಿದೆ. ನಾನು ಪ್ರಥಮದರ್ಜೆಯಲ್ಲಿ ತೇರ್ಗಡೆಹೊಂದಿದ್ದೇನೆ. ಪ್ರೊಫೆಸರರ ಬಯಕೆಗೆ ಸೆರಗುಹಾಸಿದವರು ಪಾಸು; ಪ್ರತಿಭಟಿಸಿದವರು ನಪಾಸು- ಇದು ಅನೂಚೂನವಾಗಿ ನಡೆದುಕೊಂಡು ಬಂದಿರುವ ಸಂಪ್ರದಾಯ. ಈ ಮಾತಿಗೆ ಮೇಲಿನ ಘಟನೆ ಜೀವಂತ ಸಾಕ್ಷಿ.</p>
		<p>ಇನ್ನು, ಕಾಲೇಜುಗಳಲ್ಲಿರುವ "ಗೆಳೆಯರ ಬಳಗ"ಗಳಂತಹ ಸಂಸ್ಥೆಗಳು ಪ್ರೊಫೆಸರರ ಏಜೆಂಟರ ಸಂಘಗಳಾಗಿವೆ. ಸಂಸ್ಕೃತಿ, ಸಾಹಿತ್ಯ, ಕಲೆಗಳಿಂದು ದೊಡ್ಡ ದೊಡ್ಡ ಶಬ್ದಗಳನ್ನು ಉಚ್ಚರಿಸಿ ಜರತಾರಿ ಹಾಕಿದ ಬಣ್ಣದ ಬಲೆಯನ್ನು ಬೀಸುತ್ತಿವೆ. ಮೊನ್ನೆ "ಗೆಳೆಯರ ಬಳಗ"ದ ವಾರ್ಷಿಕೋತ್ಸವ ನಡೆಯಿತು. ಅದರ ಸಂಬಂಧವಾಗಿ ಏರ್ಪಡಿಸಿದ್ದ ಭೋಜನ ಕೂಟ ನಡೆದುದು ರಾತ್ರೆ ಹನ್ನೆರಡು ಘಂಟೆ ಸಮಯದಲ್ಲಿ.<br />ಏರ್ಪಡಿಸಿದ್ದುದೇನೋ ಭೋಜನಕೂಟ; ಆದರೆ ಏರ್ಪಾಡಾಗಿದ್ದುದು ಬೇರೆಯ ಕೂಟ. ಅಂದು ಪ್ರತಿಯೊಬ್ಬ ಪ್ರೊಫೆಸರರ ಇಕ್ಕೆಲದಲ್ಲಿಯೂ ಒಬ್ಬೊಬ್ಬ ಹುಡುಗಿಯರು ಕುಳಿತಿದ್ದರು. ಪ್ರೊಫೆಸರರುಗಳ ಕೈಗಳು ತುಂಬು ತಾರುಣ್ಯದ ತರುಣಿಯರ ಅಂಗಾಂಗಗಳ ಮೇಲೆ ಸ್ವಚ್ಛಂದವಾಗಿ ಆಡುತ್ತಿದ್ದವೆಂದರೆ ನೀವು ಖಂಡಿತ ನಂಬಲಾರಿರಿ. ಇದು ವಿಚಿತ್ರವಾಗಿರಬಹುದು. ಆದರೆ ಸತ್ಯ; ನೂರಕ್ಕೆ ನೂರರಷ್ಟು ಸತ್ಯ. ಅದೆಲ್ಲವೂ ನಡೆಯುತ್ತಿರುವುದು ತೆರೆಯ ಮರೆಯಲ್ಲಿ. ಮುಂದೆ ಕುಳಿತಿರುವವರಿಗೆ ಇದು ಕಾಣದಿರಬಹುದು ; ಆದರೆ ನೇಪಥ್ಯದಲ್ಲಿರುವವರು ಎಲ್ಲವನ್ನೂ ನೋಡಬಹುದು. ಕಾಲೇಜು ಹುಡುಗಿಯರು ಅಷ್ಟು ಲಜ್ಜಾಹೀನರೇ, ಶೀಲಭ್ರಷ್ಟರೇ ಎಂದು ನೀವು ಕೇಳಬಹುದು. ಆದರೆ ಆನರ್ಸ್ ಹುಡುಗಿಯರೆಲ್ಲರೂ ಪ್ರೊಫೆಸರರ ಕೈಯಲ್ಲಿರಬೇಕಾಗುತ್ತದೆ. ಕಾರಣ, ಆನರ್ಸ್‍ನ ಫಲಿತಾಂಶವೆಲ್ಲವೂ ಪ್ರೊಫೆಸರರ ಕೈಯಲ್ಲಿರುತ್ತದೆ. ಆನರ್ಸ್‍ನಲ್ಲಿ ಒಂದು ಬಾರಿ ಫೇಲಾದರೆ ಅವರ ಜೀವನವೇ ಹಾಳು; ಓದೆಲ್ಲವೂ ಬೂದಿ.</p>
		<p>ವಸ್ತುಸ್ಥಿತಿಯ ನಗ್ನ ಚಿತ್ರವನ್ನು ನಿಮಗೆ ತೋರಿಸಿದ್ದೇನೆ. ಮುಂದಿನ ತೀರ್ಮಾನ, ಕಾರ್ಯಕ್ರಮ ನಿಮಗೆ ಸೇರಿದೆ. ವಿಶ್ವವಿದ್ಯಾನಿಲಯದ ಹುತ್ತದಲ್ಲಿ ಬುಸುಗುಟ್ಟುತ್ತಿರುವ ಈ ಘಟಸರ್ಪಗಳನ್ನು ತಕ್ಷಣ ಬಡಿದುಹಾಕದಿದ್ದರೆ ಎಲ್ಲರನ್ನೂ ಕಡಿದುಹಾಕಿಯಾವು....."</p>
		<p>"ಏನೇ ಐದು ನಿಮಿಷ ಅಂದವಳು, ಅರ್ಧ ಘಂಟೆಯಾದರೂ ಮುಗಿಯಲಿಲ್ಲವೇನೇ? ಇನ್ನೊಂದು ಸಾರಿ ಖಾಯಿಲೆ ಬಿದ್ದು ಹಾಸಿಗೆ ಹಿಡಿಯಬೇಕೆಂದು ಆಸೆಯೇನು?"- ಎಂದು ಕಿರುಚಿಕೊಳ್ಳುತ್ತಿದ್ದಾಳೆ, ಅಮ್ಮ. ಆದ್ದರಿಂದ ಇಷ್ಟಕ್ಕೇ ಸಾಕುಮಾಡುತ್ತೇನೆ. ನಾಳೆ ಉಳಿದುದನ್ನು ಬರೆದು ಪೋಸ್ಟು ಮಾಡಿದರಾಯ್ತು.</p>
		<p class="text-right"<em>ಹೊಸೂರು<br />೨೬-೮-೫೫</em></p>
		<p>ತಂದೆ ಮಗನಿಗೆ ಬುದ್ಧಿ ಕಲಿತುಕೊಳ್ಳಲೆಂದು ಹೊಡೆಯುತ್ತಾನೆ. ಆದರೆ ಅದೇ ಹೊಡೆತಕ್ಕೆ ಮಗ ತತ್ತರಿಸಿ ಸತ್ತುಹೋದರೆ?! ನನ್ನ ವಿಷಯವೂ ಹೆಚ್ಚುಕಡಿಮೆ ಹಾಗೆಯೇ ಆಗಿದೆ. ಪ್ರೊಫೆಸರರು ಬುದ್ಧಿ ಕಲಿತುಕೊಳ್ಳಲೆಂದು ನಾನು ಪತ್ರ ಬರೆದೆ. ಆದರೆ ಅದರಿಂದ ಪರಿಸ್ಥಿತಿ ವಿಪರೀತವಾಗಿಬಿಟ್ಟಿದೆ. ಆ ಹಗರಣಕ್ಕೆ ಸಂಸ್ಥಾನಕ್ಕೆ ಸಂಸ್ಥಾನವೇ ಕೂಗು ಬಂಡೆಯಹಾಗೆ ಪ್ರತಿಧ್ವನಿ ಕೊಟ್ಟಿತು. ಪ್ರಜಾಪ್ರತಿನಿಧಿ ಸಭೆ, ಪರಿಷತ್ತುಗಳಲ್ಲೂ ಆ ವಿಷಯದ ಮೇಲೆ ಬಿಸಿಬಿಸಿ ಚರ್ಚೆಗಳಾದುವು. ಸರಕಾರ ಒಂದು ವಿಚಾರಣಾ ಸಮಿತಿಯನ್ನೂ ರಚಿಸಿತು; ಆ ಸಮಿತಿ ಬುಡ ಸಿಗುವವರೆಗೂ ಅಗೆದು ಬುಡ ಕಡಿದು ಉರುಳಿಸಿತು. ಪ್ರೊಫೆಸರರನ್ನು ಡಿಸ್‍ಮಿಸ್ ಮಾಡಿದರು. ರೊಚ್ಚಿಗೆದ್ದ ಕೆಲವರು ಪಾದರಕ್ಷಾ ಪ್ರಯೋಗವನ್ನೂ ಪ್ರೊಫೆಸರರ ಮೇಲೆ ನಡೆಸಿದರಂತೆ.</p>
		<p>ಪ್ರೊಫೆಸರರಿಗೆ ಆಗ ಜ್ಞಾನೋದಯವಾಗಿರಬೇಕು. ತಮ್ಮ ಜೀವನ ಕಾದಂಬರಿಯ ಒಂದು ಅಧ್ಯಾಯದ ಇತಿ-ಶ್ರೀ ಬರೆದು, ಇನ್ನೊಂದು ಅಧ್ಯಾಯದ ಓಂ-ಶ್ರೀ ಬರೆಯಲು ಪ್ರಾರಂಭಿಸಿದರಂತೆ. ಪ್ರೊಫೆಸರರು ತಮ್ಮ ಚರ-ಸ್ಥಿರ ಆಸ್ತಿಯೆಲ್ಲವನ್ನೂ ಹರಾಜು ಹಾಕಿ, ಬಂದ ಹಣದಲ್ಲಿ ಹೆಂಡತಿ-ಮಕ್ಕಳಿಗೆ ಜೀವನಾಂಶಕ್ಕೆಂದು ಒಂದಿಷ್ಟು ಕೊಟ್ಟು ಉಳಿದುದೆಲ್ಲವನ್ನೂ ಬಡಬಗ್ಗರಿಗೆ ದಾನಮಾಡಿದರಂತೆ. ಹೆಂಡತಿ-ಮಕ್ಕಳು, ಮನೆ-ಮಠ- ಎಲ್ಲವನ್ನೂ ಬಿಟ್ಟು ಸರ್ವಸಂಗ ಪರಿತ್ಯಾಗಿಯಾಗಿ ಈಗ ಊರ ಹೊರಗಿನ ಮುರುಕು ಮಂಟಪದಲ್ಲಿದ್ದಾರಂತೆ. ದಿನಕ್ಕೆ ಎರಡುಬಾರಿ ಮುಖ ಕ್ಷೌರ ಮಾಡಿಕೊಳ್ಳುತ್ತಿದ್ದ ಪ್ರೊಫೆಸರರು ಈಗ ಗಡ್ಡ-ಮೀಸೆ ಬಿಡಿಸಿದ್ದಾರಂತೆ. ತೊಟ್ಟ ಟ್ವೀಡ್ ಸೂಟಿನ ಇಸ್ತ್ರಿ ಕೆಡದ ಹಾಗೆ ನಡೆಯುತ್ತಿದ್ದ ಪ್ರೊಫೆಸರರು ಕೊಳಕು ಕಾವಿಬಟ್ಟೆ ತೊಟ್ಟು ಸನ್ಯಾಸಿಯಾಗಿದ್ದಾರಂತೆ. ಅವರು ಕುಳಿತಿರುವ ಸ್ಥಳದ ಮೇಲುಗಡೆ ನನ್ನ ಫೋಟೋ ತಗುಲಿಹಾಕಿದ್ದಾರಂತೆ. [ಅದು ಎಲ್ಲಿ ಸಿಕ್ಕಿತೋ!] ಬೆಳಗಿನಜಾವ ನಾಲ್ಕೂವರೆ ಘಂಟೆಗೆ ಸರಿಯಾಗಿ ಎದ್ದು ಹೊಳೆಯಲ್ಲಿ ಸ್ನಾನ ಮಾಡಿ, ಅಲ್ಲೇ ಎಲ್ಲಿಯಾದರೂ ಹೂ ಕಿತ್ತುತಂದು ನನ್ನ ಫೋಟೋ ಪೂಜೆ ಮಾಡುತ್ತಾರಂತೆ. ಪ್ರತಿನಿತ್ಯ ಭೇಟಿಕೊಡುವ ನೂರಾರು ಜನರಲ್ಲಿ ಯಾರಾದರೂ ಕೇಳಿದರೆ, "ಆ ತಾಯಿ ನಾನು ಕಗ್ಗತ್ತಲೆಯಲ್ಲಿದ್ದಾಗ ಬೆಳಕು ನೀಡಿದವಳು- ಆಧುನಿಕ ಅಕ್ಕಮಹಾದೇವಿ!" ಎಂದು ಹೇಳುತ್ತಾರಂತೆ.</p>
		<p>........ಕೆಲವು ದಿನಗಳ ಕೆಳಗೆ ಔsಛಿಚಿಡಿ ತಿiಟಜe ನ <en>"A woman of no importance" ಓದಿದೆ. ಅದರಲ್ಲಿ. "The only difference between the saint and the sinner is that every saint has a past and every sinner a future."</en> ಎಂಬೊಂದು ವಾಕ್ಯವಿತ್ತು. ಈ ದಿನಚರಿ ಬರೆಯುವಾಗ ಮೇಲಿನ ವಾಕ್ಯ ಬೇಡ ಬೇಡವೆಂದರೂ ಜ್ಞಾಪಕಕ್ಕೆ ಬರುತ್ತದೆ..........</p>
		<p>........ ಈ ದಿನಚರಿ ಬರೆಯಲು ಪ್ರಾರಂಭಿಸಿದಂದಿನಿಂದ ರಾತ್ರೆ ಸರಿಯಾಗಿ ನಿದ್ರೆ ಮಾಡಲಾಗುತ್ತಿಲ್ಲ. ರಾತ್ರೆ ಒಂದೆರಡು ಗಂಟೆಗಳನ್ನಾದರೂ ಇದಕ್ಕಾಗಿ ತೆಗೆದಿಡಬೇಕು. ಅಮ್ಮ, ಡಾಕ್ಟರು-ಇಬ್ಬರೂ ನಿದ್ರೆಗೆಡಬೇಡುವೆಂದು ಹೇಳಿದ್ದಾರೆ. ಅಲ್ಲದೆ ಈಗ ನನ್ನ ಮುಂದೆ ಅಂತಹ ಸಮಸ್ಯೆಯೂ ಯಾವುದೂ ಇಲ್ಲ. ಆದ್ದರಿಂದ ದಿನಚರಿ ಬರೆಯುವುದನ್ನು ಸಧ್ಯಕ್ಕೆ ನಿಲ್ಲಿಸುತ್ತೇನೆ. ಬರೆದೂ, ಬರೆದೂ ಕೈ ಸೋತುಹೋಗಿದೆ. ಇನ್ನು 'ನೆಟಗಿ ಮುರಿದು' ಸರಿಪಡಿಸಿಕೊಳ್ಳುತ್ತೇನೆ; 'ಚಿಟಕೆ ಹೊಡೆದು' ಮಲಗಿಕೊಳ್ಳುತ್ತೇನೆ.</p>
		<p class="quote-author"><strong><em>ಎಚ್. ವಿ. ಶೇಖರ್</em></strong>(ಕಾರ್ಟರ್ ವಿಲ್, ಇಲಿನಾಯ್)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಕಲ್ಯಾಣ ಕೃಷ್ಣನ ದೀಪಾವಳಿ</h1>
		<p>ಹಿಂದಿನ ಕಾಲದಲ್ಲಿ ದೀಪಾವಳಿಗೆ ಹೊಸ ಅಳಿಯನನ್ನು ಕರೆದು ಔತಣ ಹಾಕಿ ಪಂಚೆ, ಉಂಗುರ ಕೊಟ್ಟು ಸತ್ಕರಿಸುತ್ತಿದ್ದರಂತೆ. ಈಗ ಅದೆಲ್ಲ ಹಳೆಯ ಫ್ಯಾಷನ್ ಆಗಿಹೋಗಿದೆ. ನಮ್ಮ ಕಲ್ಯಾಣಕೃಷ್ಣನ ದೀಪಾವಳಿಯ ವಿಷಯ ಕೇಳಿದರೆ, ಇದೀಗ ಈ ಸ್ತ್ರೀಸಮಾನತೆಯ ಕಾಲಕ್ಕೆ ತಕ್ಕ ದೀಪಾವಳಿ ಎನ್ನಿಸದೆ ಇರದು. ಅದರಲ್ಲೂ ಕೆನಡಾ ದೇಶದಲ್ಲಿ ಇನ್ನೆಂತಹ ದೀಪಾವಳಿ ಸಾಧ್ಯ ಎಂದೂ ಅನ್ನಿಸಬಹುದು.</p>
		<p>ದೀಪಾವಳಿಯ ಹಿಂದಿನ ದಿನ ಬುಧವಾರ ಸಂಜೆ ಸೋಫಾದಲ್ಲಿ ಮೈ ಚೆಲ್ಲಿ ಮಲಗಿ ಓದುತ್ತಿದ್ದ ಕಲ್ಯಾಣಕೃಷ್ಣನಿಗೆ ಟೆಲಿಫೋನ್ ಶಬ್ದ ಕೇಳಿಸಿತು. ತನ್ನ ಹೆಂಡತಿ ಟೆಲಿಫೋನ್ ಎತ್ತಿದ್ದೂ ತಿಳಿಯಿತು. ಆಗಲೂ ಅವನಿಗೆ ತನ್ನ ಮೊದಲನೆಯ ದೀಪಾವಳಿ ಹೀಗಾಗಬಹುದೆಂಬ ಯೋಚನೆ ಸ್ವಲ್ಪವೂ ಇರಲಿಲ್ಲ. ಮೂರು ತಿಂಗಳ ಹಿಂದೆ ಕೆನಡಿಯನ್ ಹುಡುಗಿಯನ್ನು ಮದುವೆಯಾಗಿದ್ದವನಿಗೆ ದೀಪಾವಳಿ ಹತ್ತಿರ ಬಂದಿದೆ ಎಂದು ತಿಳಿದೂ ಇರಲಿಲ್ಲ.</p>
		<p>ಫೋನ್‍ನಲ್ಲಿ ಮಾತಾಡುತ್ತಿದ್ದ ಅವನ ಹೆಂಡತಿ ಜೂಡಿಯ ಧ್ವನಿ ಕಲ್ಯಾಣಕೃಷ್ಣನಿಗೆ ಕೇಳಿಸುತ್ತಿತ್ತು. ಫೋನ್ ಮಾಡಿದ್ದು ಅವಳ ತಂದೆ ಎಂದೂ ಗೊತ್ತಾಯಿತು. ಎರಡು ನಿಮಿಷದಲ್ಲಿ ಜೂಡಿ ಬಂದು ವೈಯ್ಯಾರದಿಂದ ಅವನ ಮೇಲೆ ಕೈ ಹಾಕುತ್ತಾ, ""ಕಿಶ್, ಎಂತಹ ಸಿಹಿ ಸುದ್ದಿ ಗೊತ್ತೇ? ಅಪ್ಪ ಅಮ್ಮ ಇಬ್ಬರೂ ನಾಳೆ ಇಲ್ಲಿಗೆ ಬರುತ್ತಾರೆ. ಭಾನುವಾರದವರೆಗೂ ಇರುತ್ತಾರೆ""ಎಂದಳು.</p>
		<p>"ಬಹಳ ಸಂತೋಷ" ಎಂದು ಇವನು ಸಪ್ಪೆಯಾಗಿ ಉತ್ತರ ಕೊಟ್ಟ. ತನ್ನನ್ನು ಕಂಡರೆ ಜೂಡಿಯ ತಂದೆಗೆ ಸ್ವಲ್ಪ ಅನಾದರ ಎಂದೇ ಇವನಿಗೆನ್ನಿಸಿತ್ತು. "ಅದೂ ಸಹಜವೇ. ಒಬ್ಬಳೇ ಮಗಳು ವಿದೇಶೀಯನನ್ನು, ಅದರಲ್ಲೂ ಭಾರತೀಯನನ್ನು ಮದುವೆಯಾದರೆ ಅವಳ ತಂದೆತಾಯಿಗಳಿಗೆ ಬೇಸರವಾಗದೆ ಇರುತ್ತದೆಯೇ?" ಎಂದು ಸಮಾಧಾನ ಮಾಡಿಕೊಂಡಿದ್ದ.</p>
		<p>ಎರಡನೆಯ ದಿನ ವಿಮಾನ ಬರುವ ಹೊತ್ತಿಗೆ ಜೂಡಿಯ ಉತ್ಸಾಹವೇ ಉತ್ಸಾಹ. ತನ್ನ ಉತ್ಸಾಹದಲ್ಲಿ ಅವಳಿಗೆ ಗಂಡ ಹಿಂದೆ ಕಾಲೆಳೆಯುತ್ತಾ ಬರುತ್ತಿದ್ದದ್ದು ಗಮನಕ್ಕೇ ಬಂದಿರಲಿಲ್ಲ.</p>
		<p>ತಂದೆತಾಯಿಗಳ ಮುಖ ಕಂಡೊಡನೆ ಜೂಡಿ ಹಾರಿ ತಂದೆಯನ್ನಪ್ಪಿದಳು. ಕಲ್ಯಾಣಕೃಷ್ಣ ಮಾರು ದೂರದಲ್ಲಿ ಕೈಕಟ್ಟಿ ನಿಂತಿದ್ದ. ಮೂರು ತಿಂಗಳ ಮೇಲೆ ಮುದ್ದಿನ ಮಗಳನ್ನು ನೋಡಿದ ಆವೇಗ ಇಳಿದಾಗ ಹಿಂದೆ ನಿಂತಿದ್ದ ಅಳಿಯನ ಮೇಲೆ ಅತ್ತೆಮಾವಂದಿರ ದೃಷ್ಟಿ ಬಿದ್ದಿತು. "ಹಲೋ ಕಿಶ್, ಹೌ ಆರ್ ಯೂ, ಮೈ ಬಾಯ್" ಎನ್ನುತ್ತಾ ಮಾವ ಕೈಕುಲುಕಿದರು. ಅತ್ತೆ ಅಳಿಯನನ್ನು ಅಪ್ಪಿ ಕೆನ್ನೆಯ ಮೇಲೆ ಮುದ್ದಿಟ್ಟು, "ನಿನ್ನನ್ನು ನೋಡಿ ಬಹಳ ಸಂತೋಷವಾಯಿತು" ಎಂದರು. ಅಲ್ಲಿಗೆ ಅವರ ಕರ್ತವ್ಯ ಮುಗಿಯಿತು. ಮತ್ತೆ ಮಗಳ ಕಡೆ ತಿರುಗಿದರು.</p>
		<p>ಸಾಮಾನೆಲ್ಲ ಕಾರಿನಲ್ಲಿಟ್ಟು ಎಲ್ಲರೂ ಹತ್ತಿದರು. ಕಾರು ನಡೆಸುತ್ತಿದ್ದ ಕಲ್ಯಾಣಕೃಷ್ಣನಿಗೆ ತಾನೊಬ್ಬ ಡ್ರೈವರ್ ಮಾತ್ರ ಎನ್ನಿಸಿತು. ಉಳಿದ ಮೂವರು ತಮ್ಮದೇ ಮಾತಿನಲ್ಲಿ ಮುಳುಗಿದರು. ಅವರ ಊರು ಪರಿಚಯದವರು, ಸಂಬಂಧಿಕರ ಮಾತಿನಲ್ಲಿ ಇವನಿಗೇನೂ ಸ್ಥಾನವಿರಲಿಲ್ಲ. ಮನೆ ಸೇರುತ್ತಲೂ ಕಲ್ಯಾಣಕೃಷ್ಣ ಅವರ ಸಾಮಾನೆಲ್ಲ ಒಳಗೆ ತೆಗೆದುಕೊಂಡು ಹೋಗಿಟ್ಟು, ಆಮೇಲೆ "ಜೂಡಿ, ಸುಬ್ಬರಾಯರ ಹತ್ತಿರ ಒಂದು ಪುಸ್ತಕ ತರಬೇಕಾಗಿತ್ತು. ನೀನು ಇವರಿಗೆಲ್ಲ ಟೀ ಕಾಫಿ ಏನು ಬೇಕೋ ಕೊಡು. ಐದು ನಿಮಿಷದಲ್ಲಿ ಬಂದು ಬಿಡುತ್ತೇನೆ""ಎಂದು ಹೊರಟುಬಿಟ್ಟ.</p>
		<p>ಸುಬ್ಬರಾಯರ ಮನೆಯ ಬಾಗಿಲ ಹತ್ತಿರವೇ ಸಿಹಿತಿಂಡಿಯ ವಾಸನೆ ಬರುತ್ತಿತ್ತು. ಬಾಗಿಲು ತೆಗೆದು ಕಲ್ಯಾಣಕೃಷ್ಣನ ಮುಖ ಕಾಣುತ್ತಲೇ ಸುಬ್ಬರಾಯ, "ಶಾಂತೀ, ನೋಡಿಲ್ಲಿ. ದೀಪಾವಳಿಗೆ ಯಾರನ್ನೂ ಕರೆಯಲಿಲ್ಲ ಎಂದು ಯೋಚಿಸುತ್ತಿದ್ದೆ. ಹೊಸ ಮದುವಣಿಗನೇ ಬಂದಿದ್ದಾನೆ" ಎಂದು ಕೂಗಿದ.</p>
		<p>"ಮದುವಣಿಗ ಒಬ್ಬನೇ ಬಂದರೆ ಅದೆಂತಹ ದೀಪಾವಳಿ? ಜೂಡಿಯನ್ನೇಕೆ ಕರೆತರಲಿಲ್ಲ?" ಎಂದು ಸುಬ್ಬರಾಯನ ಹೆಂಡತಿ ಶಾಂತಿ ಒಳಗಿನಿಂದಲೇ ಕೇಳಿದಳು.</p>
		<p>"ಅವಳ ತಂದೆ ತಾಯಿ ಮಾಂಟ್ರಿಯಲ್‍ನಿಂದ ಈಗ ತಾನೇ ಬಂದರು. ಎಲ್ಲರೂ ಮನೆಯಲ್ಲೇ ಇದ್ದಾರೆ."</p>
		<p>"ಸರಿ, ಇದು ಕೆನೆಡಿಯನ್ ದೀಪಾವಳಿ ಎನ್ನು. ಅಳಿಯ ಮಾವನ ಮನೆಗೆ ಹೋಗುವ ಬದಲಿಗೆ ಮಾವನೇ ಅಳಿಯನ ಮನೆಗೆ ಬಂದುಬಿಡುವುದು- ಅದೂ ಸರಿಯೇ. ಕಾಲಕ್ಕೆ ತಕ್ಕಂತೆ ನಾವೂ ಬದಲಾಗಬೇಡವೇ?" ಎಂದು ಶಾಂತಿ ತಟ್ಟೆಯ ತುಂಬ ತಿಂಡಿ ತಂದಿಟ್ಟಳು.</p>
		<p>"ಇದೆಲ್ಲ ಏನು ಶಾಂತಿ ? ಇಷ್ಟೋಂದು ತಿನ್ನಲು ನನ್ನ ಕೈಯಲ್ಲಾಗುವುದಿಲ್ಲ" ಎಂದ ಕಲ್ಯಾಣಕೃಷ್ಣ.</p>
		<p>"ಇರಲಿ ತಿನ್ನಯ್ಯಾ. ಜಂಬ ಮಾಡಬೇಡ. ಎಲ್ಲಾದರೂ ನಿನಗೆ ದೀಪಾವಳಿಯ ತಿಂಡಿ ಆಗಲಿ" ಎಂದು ಸುಬ್ಬರಾಯ ಬಲವಂತ ಮಾಡಿದ.</p>
		<p>ಮನೆಗೆ ಹಿಂತಿರುಗುವ ವೇಳೆಗೆ ಮೀನಿನ ವಾಸನೆ ಬಂದು ಮುಖಕ್ಕೆ ಬಡಿಯಿತು. ಕೆನಡಾಗೆ ಬಂದಮೇಲೆ, ಅದರಲ್ಲೂ ಜೂಡಿಯನ್ನು ಮದುವೆ ಆದಮೇಲೆ ಕಲ್ಯಾಣಕೃಷ್ಣ ಮೊಟ್ಟೆ ಮಾಂಸ ತಿನ್ನುವ ಅಭ್ಯಾಸ ಮಾಡಿಕೊಂಡಿದ್ದ. ಆದರೆ ಅವನಿಗೆ ಮೀನು ಕಂಡರಾಗುತ್ತಿರಲಿಲ್ಲ. ಅದರಿಂದ ಜೂಡಿಯೂ ಮನೆಗೆ ಮೀನನ್ನು ತರುತ್ತಿರಲಿಲ್ಲ. ಈಗ ಆ ವಾಸನೆ ಬರುತ್ತಲೂ, ಸದ್ಯಕ್ಕೆ ಮನೆಯಲ್ಲೀಗ ಅತ್ತೆ ಮಾವಂದಿರ ರಾಜ್ಯ ಎಂದು ಇವನಿಗೆ ಅರ್ಥವಾಯಿತು.</p>
		<p>ಅದಕ್ಕೆ ಸರಿಯಾಗಿ ಒಳಗೆ ಹೋಗುತ್ತಲೇ ಜೂಡಿ, "ಡಾರ್ಲಿಂಗ್, ಅಪ್ಪನಿಗೆ ಮೀನು ಬಹಳ ಇಷ್ಟ ಎಂದು ಇವತ್ತು ಮಾಡಿದ್ದೇನೆ. ನಿನಗೆ ಸ್ಯಾಂಡ್‍ವಿಚಸ್ ಮಾಡಿದ್ದೇನೆ. ಸಾಲಡ್ ಇದೆ " ಎಂದು ಮುದ್ದುಗರೆದಳು.</p>
		<p>"ನನಗೆ ಊಟ ಬೇಡ ಜೂಡಿ. ಶಾಂತಿ ಏನೇನೋ ತಿಂಡಿ ಮಾಡಿದ್ದರು. ಹೊಟ್ಟೆ ತುಂಬಿ ಬಿಟ್ಟಿದೆ' ಎಂದ.</p>
		<p>"ಛೆ, ಹಾಗೆ ಆಗುತ್ತದೆಯೇ? ಅಪ್ಪ ಅಮ್ಮ ಬಂದ ದಿನವೇ ನೀನು ಜತೆ ಕುಳಿತು ಊಟ ಮಾಡದಿದ್ದರೆ ಅವರೇನು ತಿಳಿದುಕೊಳ್ಳಬೇಕು? ತಾವು ಬಂದ ತಕ್ಷಣ ನೀನು ಹೊರಟು ಹೋಗಿದ್ದೇ ಈಗ ಅವರಿಗೆ ಬೇಸರವಾಗಿದೆ" ಎಂದಳು. ಪಾಪ, ಕಲ್ಯಾಣಕೃಷ್ಣ ಮೂಕಪ್ರಾಣಿಯಂತೆ ತಲೆ ಆಡಿಸಿದ. ಹಸಿವಿಲ್ಲದಿದ್ದರೂ ಎಲ್ಲರ ಜತೆ ಕುಳಿತು ಆ ಸಪ್ಪೆ ಊಟ ಮಾಡಬೇಕಾಯಿತು.</p>
		<p>ಎರಡನೆಯ ದಿನ ಬೆಳಗ್ಗೆ ಆತ ಕೆಲಸಕ್ಕೆ ಹೊರಡಲು ಸಿದ್ಧವಾಗುತ್ತಿದ್ದಾಗ, ಜೂಡಿ, "ಡಾರ್ಲಿಂಗ್, ನಿನ್ನನ್ನು ನಾನು ಆಫೀಸಿಗೆ ಬಿಟ್ಟು ಬರುತ್ತೇನೆ. ಈವತ್ತು ಕಾರು ನನಗೆ ಬೇಕು" ಎಂದಳು.</p>
		<p>"ನಿಮ್ಮಪ್ಪ ಅಮ್ಮನಿಗೆ ಊರು ತೋರಿಸಬೇಕೇನೋ. ಹಾಗೇ ಆಗಲಿ. ಊಟದ ಹೊತ್ತಿಗೆ ನೀನೇ ಬಂದು ಕರೆದುಕೊಂಡು ಬರುತ್ತೀಯೇನು?"</p>
		<p>ಜೂಡಿ ಅವನ ಹತ್ತಿರ ಲಲ್ಲೆಗರೆಯುತ್ತಾ, "ಡಾರ್ಲಿಂಗ್, ಪ್ಲೀಸ್, ಈವತ್ತೊಂದು ದಿನ ಅಲ್ಲೇ ಊಟ ಮಾಡಿಬಿಡು. ಅಲೆಯ ಹೊರಟಮೇಲೆ ಇಷ್ಟೇ ಹೊತ್ತಿಗೆ ಬರುತ್ತೇನೆ ಎನ್ನುವುದು ಕಷ್ಟ" ಎಂದಳು.</p>
		<p>"ಸರಿ ಬಿಡು. ಏನು ಮಾಡಲಿ?"</p>
		<p>"ಬಸ್ಸಿನಲ್ಲೇ ಬಂದುಬಿಡು. ನಾನು ಬರುತ್ತೇನೆಂದು ಹೇಳಿ, ಆಮೇಲೆ ಹೊತ್ತಾದರೆ ಇಬ್ಬಂದಿಯಾದೀತು".</p>
		<p>ಅದಕ್ಕೂ ಇವನು ಕೋಲೇಬಸವನಂತೆ ತಲೆಯಾಡಿಸಿದ. ಸಂಜೆ ಮನೆಗೆ ಬಂದಾಗ ಮನೆಯಲ್ಲಿ ಯಾರೂ ಇರಲಿಲ್ಲ. ಜೂಡಿಯ ಕಾಗದ ಕಣ್ಣಿಗೆ ಬೀಳುವಂತೆ ಕುಳಿತಿತ್ತು. ತಾವೆಲ್ಲರೂ ಊರು ಸುತ್ತಲು ಹೋಗಿ ಸಂಜೆಯ ಊಟ ಮುಗಿಸಿಕೊಂಡೇ ಬರುವುದಾಗಿಯೂ, ಗಂಡ ತನ್ನ ಊಟದ ಏರ್ಪಾಡು ತಾನೇ ಮಾಡಿಕೊಳ್ಳಬೇಕೆಂದೂ ಬರೆದಿದ್ದಳು.</p>
		<p>"ರಾಯರು ಬಂದರು ಮಾವನ ಮನೆಗೆ" ಎಂದು ಹಾಡಿಕೊಳ್ಳುತ್ತಾ ಕಲ್ಯಾಣಕೃಷ್ಣ ಅಡಿಗೆ ಮನೆಗೆ ಹೊರಟ. ಬಲಿಪಾಡ್ಯಮಿ- ಶನಿವಾರದ ದಿನ ಅವನಿಗೆ ಎಚ್ಚರವಾದಾಗ ಸ್ವಲ್ಪ ಹೊತ್ತಾಗಿತ್ತು. ಜೂಡಿ ಆಗಲೇ ಅಲಂಕರಿಸಿಕೊಂಡು ಸಿದ್ಧವಾಗಿ ಓಡಾಡುತ್ತಿದ್ದಳು. ಗಂಡ ಕಣ್ಣು ಬಿಡುತ್ತಲೇ, "ಡಾರ್ಲಿಂಗ್, ಬೇಗ ಸಿದ್ದವಾಗು. ಈವತ್ತು ಅಪ್ಪ ಅಮ್ಮನನ್ನು ಸ್ವಲ್ಪ ದೂರ ಸುತ್ತಿಸಿಕೊಂಡು ಬರೋಣ. ಹಾಗೆಯೇ ಅವರಿಗೆ ಏನಾದರೂ ಪ್ರೆಸೆಂಟ್ ತರಬೇಕು" ಎಂದಳು.</p>
		<p>"ನಾನೇಕೆ ಬರಬೇಕು ಜೂಡಿ? ನೀವೆಲ್ಲ ಹೋಗಿ ಬನ್ನಿ" ಎಂದ .</p>
		<p>"ಛೇ, ಅದು ಸರಿಯಾಗುವುದಿಲ್ಲ. ಅವರು ಬಂದಾಗಿನಿಂದ ನಿನಗೆ ಅವರ ಹತ್ತಿರ ಕುಳಿತು ಮಾತಾಡಲು ಐದು ನಿಮಿಷ ಸಹ ಸಮಯ ಸಿಕ್ಕಿಲ್ಲ. ರಜೆಯಲ್ಲಾದರೂ ಸ್ವಲ್ಪ ಅವರ ಜತೆ ಇರಬೇಡವೇ?"</p>
		<p>ಪಾಪ, ಅಳಿಯ ಎದುರಾಡದೆ ಬೇಗ ಸಿದ್ಧವಾದ. ಬೆಳಗ್ಗೆಯಿಂದ ಸಂಜೆಯವರೆಗೂ ಅಲೆದು ಮನೆ ಸೇರಿದಾಗ ಏಳು ಗಂಟೆಯಾಗಿತ್ತು. ಮನೆ ಸೇರುತ್ತಲೇ ಜೂಡಿ, "ಬೇಗ ಸಿದ್ಧವಾಗು ಡಾರ್ಲಿಂಗ್, ಹೊಟೆಲ್ ಮೆಟ್ರೊಪೊಲ್‍ನಲ್ಲಿ ಡಿನ್ನರ್ ಡ್ಯಾನ್ಸ್ ಇದೆ. ಜೋಡಿಗೆ ಹದಿನೈದು ಡಾಲರ್ ಟಿಕೆಟ್. ನಾನು ನಮಗೆಲ್ಲ ಆಗಲೇ ಟಿಕೆಟ್ ತೆಗೆದುಕೊಂಡಿದ್ದೇನೆ" ಎಂದಳು. ಬೊಂಬೆಯಂತೆ ಅದಕ್ಕೂ ತಲೆಯಾಡಿಸಿದ ಕಲ್ಯಾಣಕೃಷ್ಣ.</p>
		<p>ಭಾನುವಾರ ಬೆಳಗ್ಗೆ ಅತ್ತೆಮಾವಂದಿರನ್ನು ವಿಮಾನ ಹಿತ್ತಿಸಿ ಬಂದು ಕಲ್ಯಾಣಕೃಷ್ಣ ಈ ದೀಪಾವಳಿಯ ಖರ್ಚನ್ನು ಲೆಕ್ಕ ಹಾಕಿದ. ಒಟ್ಟು ಖರ್ಚು ನೂರ ಅರವತ್ತು ಡಾಲರ್ ನಲವತ್ತು ಸೆಂಟ್ ಆಗಿತ್ತು. ಆ ಲೆಕ್ಕವನ್ನೇ ನೋಡುತ್ತಾ ಈ ಆಧುನಿಕ ಅಳಿಯ ದೀಪವಳಿಗೆ ಮಾವ ತನಗೆ ಕೊಡಬೇಕಾಗಿದ್ದ ಸೂಟು, ಉಂಗುರಗಳನ್ನು ನೆನಸಿಕೊಂಡು ನಿಟ್ಟುಸಿರಿಟ್ಟ.</p>
		<p class="quote-author"><strong><em>ಡಾ| ನಳಿನಿ ಮೂರ್ತಿ</em></strong>(ಎಡ್ಮಂಟನ್, ಆಲ್ಬರ್ಟ್, ಕೆನಡಾ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ನಿರ್ಧಾರ</h1>
		<p>ಓದುತ್ತಾ ಕುಳಿತಿದ್ದ ವಿಜಯ ನಿಟ್ಟುಸಿರು ಬಿಟ್ಟು ಪಕ್ಕದಲ್ಲಿದ್ದ ಪುಸ್ತಕದ ಕಡೆ ನೋಡಿದಳು. ಗಾಳಿಗೆ ಅದರ ಹಾಳೆಗಳೆಲ್ಲ ತೂರಾಡುತ್ತ ಇದ್ದವು. ನನ್ನ ಬಾಳು ಹೀಗೆ ತೂರಾಡುವ ಸ್ಥಿತಿಯಲ್ಲಿದೆಯಲ್ಲ ಎಂದುಕೊಂಡಳು. ಕುಳಿತಿರಲಾರದೆ ಎದ್ದು ಕಿಟಕಿಯ ಹತ್ತಿರ ಹೋದಳು. ಅಲ್ಲಿಯೂ ಯೋಚನೆಯೇ.</p>
		<p>ತನ್ನ ಒಂದೆ ಒಂದು ಕರುಳಿನ ಚೂರಾಗಿದ್ದ ವಿನುತಳನ್ನು ಸಾವಿರಾರು ಮೈಲಿಗಳಾಚೆ ವಿದೇಶಕ್ಕೆ ಕಳಿಸಿ, ಹಗಲು ರಾತ್ರಿ ಚಡಪಡಿಸುತ್ತಿರುವುದೇಕೆ ಅಲ್ಲಿ ಹೇಗಿರುವಳೋ ಏನೋ? ಕಿಟಕಿಗೆ ಒರಗಿ ನಿಂತ ವಿಜಯ ಬೋಳು ಮರವನ್ನೆ ದಿಟ್ಟಿಸಿದಳು. ಚಳಿಗಾಲ ಬಂದೊಡನೆ ದಿನದಿನವೂ ಅಲೆಗಳೆಲ್ಲಾ ಉದುರಿ ಅದು ಮಕ್ಕಳು ಬಿಡಿಸಿದ ಚಿತ್ರದಂತೆ ಕಾಣುತ್ತಿತ್ತು. ತನ್ನಂತೆಯೇ ಬರಡಾಗಿ, ಬಡವಾಗಿತ್ತು, ಮರಕ್ಕೇನು ಮತ್ತೆ ವಸಂತಕಾಲ ಬಂದೆ ಬರುತ್ತದೆ ಆದರೆ ತನಗೆ?</p>
		<p>ಗಂಡ ವಿದೇಶಕ್ಕೆ ಹೊರಡುವ ಮುಂಚಿನ ಎರಡು ವರ್ಷಗಳ ತನ್ನ ಬದುಕಿನ ವಸಂತಕಾಲ. ಅವರು ಹೊರಟಾಗ ವಿನುತ ಮೂರು ತಿಂಗಳ ಮಗು ಭಣ ಭಣ ಎನಿಸಿದರೂ, ಹೇಗಿದ್ದರೂ ಮಗುವಿಗೆ ೯-೧೦ ತಿಂಗಳಾದಾಗ ತಾನು ಹೋಗಬಹುದಲ್ಲ, ಅವರು ಅಷ್ಟರಲ್ಲಿ ವೀಸಾ ಕಳಿಸಲು ಪ್ರಯತ್ನಿಸುತ್ತಾರೆ ಎನ್ನುವ ಸಮಾಧಾನ. ಹದಿನೈದು ದಿನಗಳಿಗೊಮ್ಮೆ ಅವರಿಂದ ಬರುತ್ತಿದ್ದ ಕಾಗದಗಳನ್ನು ಓದಿ, ಮಗಳ ಲಾಲನೆ_ಪಾಲನೆಯಲ್ಲಿ ಒಂದು ವರುಷ ಹೇಗೆ ಕಳೆದೆನೋ ಗೊತ್ತಾಗಲೆ ಇಲ್ಲ. ಎಲ್ಲ ಪರೀಕ್ಷೆಗಳಲ್ಲಿ ಪಾಸಾಗಿರಬಹುದು. ಗಂಡ ಸಾವಿರಾರು ರೂಪಾಯಿಯ ನೌಕರನಾಗಬೇಕು ಎಂದು ತಾನೆಂದರೆ, ಅಪ್ಪ, ಅಮ್ಮ ನಿನ್ನ ಗಂಡ ಗುಲಾಮಗಿರಿ ಮಾಡುವುದು ಬೇಡಾ ಹೇಗೂ ನಿನ್ನ ಪಾಲಿನ ಆಸ್ತಿ ಇದೆ ಅದರಲ್ಲೆ ಆಸ್ಪತ್ರೆ ಕಟ್ಟಿಸಿಕೊಡೋಣ ಎನ್ನುತ್ತ ಇದ್ದರು. ಅವರೊಡನೆ ವಾದಿಸಿ ಸ್ನೇಹಿತೆಯರಿಂದ ಚೇಷ್ಟೆ ಮಾಡಿಸಿಕೊಂಡಾಗ ತಾನು ತುಂಬಾ ಸುಖಿ. ಒಬ್ಬಳೆ ಇದ್ದಾಗ ತನ್ನ ಭವಿಷ್ಯ ತುಂಬಾ ಚೆನ್ನಾಗಿದೆ ಮುದ್ದಾದ ಮಗಳು, ದೇವರಂತ ಗಂಡ, ಇನ್ನೇನು ಬೇಕು. ನಾನೆ ಅದೃಷ್ಟವಂತಳು ಎಂದು ಕನಸು ಕಾಣುತ್ತ ಇದ್ದಳು. ಗಂಡನನ್ನು ಸೇರಲು ಮನಸ್ಸು ಕುಣಿಯುತ್ತಿತ್ತು.</p>
		<p>ಎರಡು ವರ್ಷ ಕಳೆದು ಮೂರನೆ ವರ್ಷಕ್ಕೆ ಬಂದರೂ ಗಂಡನಿಗೆ ವೀಸಾ ಯೋಚನೆ ಇಲ್ಲದಾಗ, "ಇನ್ನು ಎಷ್ಟು ದಿನ? ನೀವು ಹೋಗಿ ಮೂರು ವರ್ಷದ ಹತ್ತಿರವಾಗಿದೆ" ಯಾವಾಗ ವೀಸಾಕ್ಕೆ ಪ್ರಯತ್ನಿಸುತ್ತೀರಾ?" ಎಂದು ಪ್ರತಿ ಕಾಗದದಲ್ಲೂ ಬರೆಯುತ್ತ ಇದ್ದಳು. ಐದನೆ ವರ್ಷ ಕಳೆದರೂ ಗಂಡ ಕರೆಸಿಕೊಳ್ಳುವ ಸೂಚನೆ ಕಾಣದಾಗ, 'ನೀವೇ ಬಂದುಬಿಡಿ', ಎಂದು ತನ್ನೆಲ್ಲ ದುಃಖ ತೋಡಿಕೊಂಡು ಬರೆದಿದ್ದಳು. ಅಲ್ಲಿಯವರೆಗೂ ವಿದೇಶಕ್ಕೆ ಹೋಗಿ ಬಂದವರಿಂದ ಏನೇನೋ ಹಾರಿಕೆಯ ಸುದ್ದಿ ಕೇಳಿ ಜೀವ ತಲ್ಲಣಿಸಿತ್ತು. ತಂದೆಯ ಕಾಗದಗಳಿಗೂ ಉತ್ತರವಿಲ್ಲ, ಕೊನೆಯದಾಗಿ ಅಲ್ಲಿಂದ ಚುಟುಕಾದ ಉತ್ತರ ಬಂತು. ಅದು ಅವಳ ಜೀವನದ ದಿಕ್ಕನ್ನೆ ಬದಲಾಯಿಸಿತು.</p>
		<p>ಕಿಟಕಿಯಿಂದ ಸರಿದ ವಿಜಯ ತನಗೆ ತಿಳಿಯದೆ ಪೆಟ್ಟಿಗೆಯಲ್ಲಿ ಇಟ್ಟಿದ್ದನ್ನು ತೆಗೆದು, ಬೆರಳುಗಳು ನಡುಗುತ್ತಿದ್ದರೂ, ಮತ್ತೊಮ್ಮೆ, ಮಗದೊಮ್ಮೆ ಓದಿದಳು ಕಣ್ಣಾಲಿಗಳು ತುಂಬಿ ಹನಿಗಳುದುರಿದವು. ವಿಜಯಾ- ಅಪ್ಪನ ಧ್ವನಿಗೆ ಕಿವಿಕೊಡಬೇಕಾಯಿತು. "ವಿನುತಳಿಂದ ಕೆಬಲ್ ಬಂದಿದೆಯಮ್ಮ. ಯಾವ ತೊಂದರೆ ಇಲ್ಲದೆ ಸುಖವಾಗಿ ಹೋಗಿ ಸೇರಿದ್ದಾಳಂತೆ. "ಚೆನ್ನಾಗಿರುವೆನು, ಅಮ್ಮನಿಗೆ ಧೈರ್ಯ ಹೇಳಿ. ಏನು ಹೆದರಬೇಡಿ", ಎಂದಿದೆಯಮ್ಮ ಎಂದು ತಂದೆ ಹೆಮ್ಮೆಯಿಂದ ಸಂತೋಷವಾಗಿ ಹೇಳಿದರು. ಅದನ್ನು ಕೇಳಲು ಬಂದಿದ್ದ ಅಮ್ಮ ಮೊಮ್ಮಗಳಿಗೆ ದೇವರು ಒಳ್ಳೆಯದನ್ನ ಮಾಡಲಿ ಎಂದು ಹರಸಿ ಒಳಗೆ ಹೋದರು, ವಿಜಯ ಸುಮ್ಮನೆ ನಿಂತೇ ಇದ್ದಳು. ಮಗಳ ಕೈಯಲ್ಲಿದ್ದ ಪತ್ರವನ್ನು ನೋಡಿ, ಹತ್ತಿರ ಬಂದು ತಗ್ಗಿದ ದನಿಯಲ್ಲಿ "ವಿಜಯ, ಆ ಪತ್ರಾನ ಸುಟ್ಟು ಬಿಡಬಾರದ? ಇನ್ನು ಏಕೆ, ಇಟ್ಟುಕೊಂಡಿದ್ದೀಯಾ?" ಎಂದರು. ತನ್ನ ಇಳಿ ವಯಸ್ಸಿನಲ್ಲಿ, ಇರುವ ಒಬ್ಬಳೇ ಮಗಳ ಮೂಕ ಶೋಕ ನೋಡಿ ದುಃಖ ಉಕ್ಕಿ ಬಂತು.</p>
		<p>"ಅವರು ಎಂದಿಗೂ ನನ್ನ ಪಾಲಿಗೆ ಇಲ್ಲವೇನಪ್ಪಾ ಹಾಗಾದರೆ", ಎಂದು ಪತ್ರದ ಕಡೆ ನೋಡಿ ನಿಟ್ಟುಸಿರು ಬಿಟ್ಟಳು. ತಂದೆ ಪ್ರೀತಿಯಿಂದ ತಲೆ ಸವರಿ ಹೋದರು. ತಂದೆ ತನಗೂ ಮಗಳಿಗೂ ರಕ್ಷಣೆ ಕೊಟ್ಟು ಮೊಮ್ಮಗಳನ್ನು ತನ್ನ ಮಕ್ಕಳಿಗಿಂತಲೂ ಚೆನ್ನಾಗಿ ಬೆಳೆಸಿ, ಓದಿಸಿ, ಉಚ್ಛ ಶಿಕ್ಷಣಕ್ಕೆ ವಿದೇಶಕ್ಕೂ ಕಳಿಸಿದ್ದರು. ವಿನುತ ವಿದೇಶಕ್ಕೆ ಹೋಗುವ ಮಾತು ಬಂದಾಗ ತಾನು ಹೆದರಿದ್ದಳು, ಊಟಮಾಡಲಿಲ್ಲ, ಯಾರ ಹತ್ತಿರ ಮಾತಿಲ್ಲ, ಮಲಗಿದವಳು ಏಳಲಿಲ್ಲ. ಕೊನೆಗೆ ಅಪ್ಪನೆ ಕಾಫಿ ಹಿಡಿದು ಕೋಣೆಗೆ ಬಂದು ಮುಸುಕು ತೆಗೆದು ತಲೆ ಸವರಿ ಕಾಫಿ ಕುಡಿಸಿದ್ದರು.</p>
		<p>"ನೋಡು ವಿಜಯ, ನಿನ್ನ ಮಗಳು ಜಾಣೆ ಇದ್ದಾಳೆ. ಅವಳಿಗೂ ಆಸೆ ಇದೆ ಹೋಗಿ ಬರಲಿ. ನಿನ್ನ ಸ್ವಾರ್ಥಕ್ಕಾಗಿ ಅವಳ ಯಶಸ್ಸಿಗೆ ಅಡ್ಡ ಬರಬೇಡ. ಒಳ್ಳೆಯದಾಗಲಿ ಎಂದು ಆಶೀರ್ವಾದ ಮಾಡಿ ಕಳಿಸಿಕೊಡು, ನನಗೆ ಗೊತ್ತು ನಿನ್ನ ಮನಸ್ಸಿನಲ್ಲಿ ಏನಿದೆ ಎಂದು. ಹೆಣ್ಣು ಮಗಳೊಬ್ಬಳನ್ನೇ ಕಳಿಸಿವುದೆ, ಮದುವೆ ಮಾಡಿ ಮುಗಿಸಿದ್ದರೆ ಸಾಕಿತ್ತು ಎಂದು. ನೀನೇನೂ ಹೆದರಬೇಡಾ, ವಿನುತ ಮೊದಲು ವಿದ್ಯಾಭ್ಯಾಸ ಮುಗಿಸಿ ಬರಲಿ. ಒಳ್ಳೆಯ ಗಂಡನನ್ನು ಹುಡುಕಿ ಮದುವೆ ಮಾಡೋಣ, ಹುಂ ಅನ್ನು ಎಂದು ಮೊಮ್ಮಗಳ ಪರವಾಗಿ ಅಂಗಲಾಚಿದ್ದರು. ಯಾವ ಕೊರತೆಯೂ ಇಲ್ಲದೆ-ಪ್ರೇಮದ ಮಡಿಲಲ್ಲಿ ಬೆಳಸಿದ ಉದಾರ ಬುದ್ಧಿಗೆ ತನ್ನನ್ನು ಸಂತಸದಲ್ಲಿಡುವಂತೆ ಮಾಡುವ ಅವರ ಪ್ರಯತ್ನಕ್ಕೆ ಒಪ್ಪಿಗೆ ಕೊಟ್ಟಿದ್ದಳು.</p>
		<p>ಹೋಗುವ ಮುನ್ನ ವಿನುತ ಪಾದ ಮುಟ್ಟಿ ನಮಸ್ಕರಿಸಿದಾಗ, ವಿಜಯ ಚಿಕ್ಕ ಮಗುವಿನ ತರ ಅವಳನ್ನು ತಬ್ಬಿಕೊಂದು ಹೇಳಿದಳು: "ನೀನು ಅಲ್ಲಿಗೆ ಹೋದ ಮೇಲೆ ನನ್ನನ್ನು ಮರೆಯಬೇಡಮ್ಮ." "ನಾನು ಮರೆಯುವುದಿಲ್ಲ. ನೀನೆ ನನಗೆಲ್ಲ" ಎಂದಳು ವಿನುತ. ಒಂದು ಮುಚ್ಚಿದ ಕವರನ್ನು ವಿಜಯ ವಿನುತಳಿಗೆ ಕೊಡುತ್ತಾ<br />"ನೀನು ಅಲ್ಲಿಗೆ ಹೋದ ಮೇಲೆ, ಈ ವಿಳಾಸ ಹುಡುಕಿಕೊಂಡು ಹೋಗಿ ನೀನೆ ಈ ಪತ್ರವನ್ನು ಅವರಿಗೆ ಕೊಡು. ಅವರು ನಮ್ಮ ಗುರ್ತಿನವರು...." ಮುಂದೆ ವಿಜಯಳ ಗಂಟಲು ಕಟ್ಟಿತ್ತು. ಕೈಯಲ್ಲಿ ಕವರ್ ತೆಗೆದುಕೊಂಡು ವಿನುತ ನೋಡಿದಳು. 'ಡಾ. ಗೋಪಾಲ್ <en>M.D</en> ' ಎಂದಿತ್ತು.</p>
		<p>ಪತ್ರ ಓದುತ್ತಿದ್ದ ಗೋಪಾಲ್ ಮುಖವೆತ್ತಿ ಕುಳಿತವಳನ್ನು ನೋಡಿದರು. ಸುಂದರಿಯಾಗಿದ್ದಳು ತಾಯಿಯದೆ ಅಚ್ಚು ಎನ್ನಬಹುದು. ಅವಳು ಅವರ ಸ್ಟಡಿ ರೂಮನ್ನು ನೋಡುತ್ತಿದ್ದಳು. ಗಾಜಿನ ಕಪಾಟಿನ ತುಂಬಾ ದೊಡ್ಡ ದೊಡ್ಡ ಪುಸ್ತಕಗಳು, ಕಿಟಕಿ, ಬಾಗಿಲುಗಳಿಗೆಲ್ಲ ಬಿಳಿ ಪರದೆ. ಆ ಪರದೆಯಿಂದ ಹೊರಗೆ ನೋಡಿದರೆ ನೀಲಿಯ ಆಕಾಶ, ಹಚ್ಚ ಹಸಿರಿನ ಗಿಡ ಮರಗಳು, ಸಣ್ಣ ಹೂಗಳಿದ್ದ ಹಾಸುಗಂಬಳಿ ನೆಲವನ್ನಲಂಕರಿಸಿತ್ತು. ಟೇಬಲ್ ಒಂದು ಮೂಲೆಯಲ್ಲಿ ಸುಂದರವಾಗಿ ಜೋಡಿಸಿಟ್ಟ ಹೂಗೊಂಚಲು, ಪೂರ್ತಿ ಹೇಳುವುದಾದರೆ ಸುಂದರ ವಾತಾವರಣ, ಅಧ್ಯಯನ ಮಾಡಲು ಶಾಂತಸ್ಥಳ, ಕೊನೆಗೆ ಎದುರಿಗೆ ಇದ್ದ ಗೋಪಾಲ್ ಅವರನ್ನು ನೋಡಿದಳು. ಅವರು ಆ ಕಾಗದದಲ್ಲೆ ಲೀನರಾಗಿದ್ದರು. ಎದ್ದು ನಿಂತು ಕೈ ಕುಲುಕಿದ್ದಾಗ ಗಮನಿಸಿದ್ದಳು. ತನಗಿಂತಲೂ ಹೆಚ್ಚು ಉದ್ದವಾಗಿದ್ದರು. ಕೆಂಪು, ಬಿಳಿ ಮಿಶ್ರಿತ ಬಣ್ಣ, ಕರಿ ಬಿಳಿ ಕೂಡಿದ ಕೂದಲು, ಅಗಲವಾದ ಎದೆ, ಸ್ವಲ್ಪ ದಪ್ಪ ಎನ್ನಬಹುದಾದರು ಲಕ್ಷಣವಾಗಿರುವ ಮೂಗು, ದೊಡ್ಡ ಹಣೆ, ಒಟ್ಟಿನಲ್ಲಿ ಬುದ್ಧಿವಂತರೆನಿಸುವ ಲಕ್ಷಣಗಳಿದ್ದುವು.</p>
		<p>ಗೋಪಾಲ್ ಅವರು ಇನ್ನೂ ಪತ್ರವನ್ನು ಓದುತ್ತಲೆ ಇದ್ದರು. ದುಂಡ ದುಂಡಗಿನ ಕನ್ನಡದ ಆ ನಾಲ್ಕು ಸಾಲು ಪತ್ರ ಎಷ್ಟು ಸಲ ಓದಿದರೂ ಸಮಾಧಾನವಾಗಲಿಲ್ಲ, ಅವರಿಗೆ. ಅದರ ಮಧ್ಯೆ ತನ್ನ ಹಳೆಯ ಗುಂಡಗಿರುವ ಮುಖ, ವಿಶಾಲ ಕಣ್ಣಿನ ಚೂಪು ಗದ್ದದ ಸುಂದರ ಮುಖ ತೇಲಿ ಬಂತು. ಎದುರಿನಿಂದ ಸಣ್ಣದಾಗಿ ಕೆಮ್ಮು ಕೇಳಿಸಿದಾಗ ಗೋಪಾಲ್‍ಗೆ ಎಚ್ಚರವಾಯಿತು. ಗೋಪಾಲ್ ಅವಳನ್ನು ಚೆನ್ನಾಗಿ ನೋಡಿ- "ಡಾ|| ವಿನುತ ನೀವು ಬಂದು ಎಷ್ಟು ದಿನಗಳು ಆದವು?" ಎಂದರು. ಇವಳಿಗೆ ಅಚ್ಚರಿಯಾಯಿತು. "ಏಕೆ ನಾನು ಕನ್ನಡ ಮಾತಾಡಿದಕ್ಕೆ ಆಶ್ಚರ್ಯವಾಯಿತೆ?", ಗೋಪಾಲ್ ಕೇಳಿದರು.</p>
		<p>"ಹೌದು" ಎನ್ನುವಂತೆ ತಲೆ ಆಡಿಸಿದಳು, ವಿನುತ</p>
		<p>"ನಾನು ಭಾರತೀಯ ಅಲ್ಲದೆ ನಾನು ಕನ್ನಡಿಗ" ಎಂದು ತಡೆತಡೆದು ಹೇಳಿದರು.</p>
		<p>"ನೀವು ಇಲ್ಲಿಗೆ ಬಂದು ತುಂಬಾ ವರ್ಷಗಳಾಗಿರಬಹುದು" ಎಂದಳು.</p>
		<p>ಅವಳನ್ನು ನೋಡದೆ, "ಹೌದು. ಇಪ್ಪತ್ತೈದು ವರ್ಷಗಳು ಆದುವು. ಆಗ ನೀನು ಇನ್ನೂ ಮಗುವಾಗಿದ್ದೆ" ಎಂದು ನಕ್ಕರು- ಉಗುಳು ನುಂಗಿಕೊಂಡು. 'ಬಹುಷಃ...' ಎಂದು ಕಷ್ಟಪಟ್ಟು ಸೇರಿಸಿದರು. ಆ ನಗು ನಿಜವಾದ ನಗುವಾಗಿರದೆ ವಿಷಾದವಿತ್ತು. ಮಾತೃ ಭಾಷೆಯಲ್ಲಿ ಮಾತಾಡಿದ ಗೋಪಾಲ್ ಅವರು ವಿನುತಳಿಗೆ ತುಂಬಾ ಆತ್ಮೀಯರಾದರು.</p>
		<p>"ಡಾ|| ವಿನುತ ನಿನ್ನ ತಾಯಿ ಹೇಗಿದ್ದಾರೆ?"</p>
		<p>"ನನಗೆ ವಿನುತ ಎಂದು ಕರೆಯಿರಿ. ನಾನು ನಿಮ್ಮನ್ನು ಅಂಕಲ್ ಎನ್ನಲೆ? ತಾಯಿ ಚೆನ್ನಾಗಿದ್ದಾರೆ. ಆದರೆ ನಾನು ಪರದೇಶಕ್ಕೆ ಹೋಗುವುದಕ್ಕೆ ಮೊದಲು ಬೇಡವೆಂದರು. ನನ್ನ ತಂದೆ ತೀರಿದ ಮೇಲೆ ನನ್ನ ತಾತನವರೇ ನನ್ನನ್ನು ನೋಡಿಕೊಂಡಿದ್ದು. ಅವರ ಬಲವಂತಕ್ಕೆ ಅಮ್ಮ ಒಪ್ಪಿದರು. ಅವರು ನಾನು ಬರುವಾಗ ಮನಸ್ಸಿಗೆ ಬೇಸರ ಮಾಡಿಕೊಂಡಿದ್ದರು." ಅವಳು ಹೀಗೆ ಹೇಳುತ್ತಿದ್ದರೆ, ಇವರು ಹಾವು ತುಳಿದವರಂತೆ ತಕ್ಷಣ ತಲೆ ಎತ್ತಿ ಕೇಳಿದರು.</p>
		<p>"ನಿನ್ನ ತಂದೆ ಯಾವಾಗ ತೀರಿದರು?"</p>
		<p>ನಾನು ಚಿಕ್ಕ ಮಗುವಾಗಿರುವಾಗಲೇ ತೀರಿದರಂತೆ. ಅಮೇರಿಕಾದಲ್ಲಿ ಆಕ್ಸಿಡೆಂಟ್ ಆಯಿತಂತೆ. ನನ್ನ ತಾಯಿಗೆ ನಾನೊಬ್ಬಳೇ ಮಗಳು. ಬಹಳ ಪ್ರೀತಿಯಿಂದ ನಮ್ಮಮ್ಮ ನನ್ನನ್ನು ಬೆಳೆಸಿದರು. ನನಗೆ ಇಲ್ಲಿ ಏನಾಗುವುದೋ ಅನ್ನುವ ಭಯ ಅವರಿಗೆ. ಅದಕ್ಕೋಸ್ಕರವೇ ನಾನು ಇಲ್ಲಿಗೆ ಬರುವುದು ಅವರಿಗೆ ಇಷ್ಟವಿರಲಿಲ್ಲ...." ಮೇಜಿನ ಮೇಲಿದ್ದ ಚಿತ್ರವನ್ನೆ ನೋಡುತ್ತಾ ಮಾತಾಡುತ್ತಿದ್ದ ವಿನುತ ತಟಕ್ಕನೆ ಮಾತು ನಿಲ್ಲಿಸಿದಳು. ಗೋಪಾಲ್ ಅವರು ಕುರ್ಚಿಯಲ್ಲಿರಲಿಲ್ಲ. ಅತ್ತಿತ್ತ ನೋಡಿದಳು. ಬಗ್ಗಿ ಏನನ್ನೋ ತೆಗೆಯುತ್ತಿದ್ದರು. ಅದು ತಾನು ತಂದ ಪತ್ರ, ಕನ್ನಡಕವನ್ನೆತ್ತಿ ಕಣ್ಣು ಒರೆಸಿಕೊಂಡು, "ನಿನ್ನ ತಂದೆ, ನಾನು ಒಂದೇ ಹಳ್ಳಿಯವರು. ಓದಿದ್ದೆಲ್ಲಾ ಒಟ್ಟಿಗೆ ಯಾವಾಗಲೂ ಒಟ್ಟಿಗೆ ಇರುತ್ತಿದ್ದೆವು. ಹೆಚ್ಚು ಸಮಯ ಕೂಡಿ ಬೆಳೆದೆವು. ಅವರ ಮದುವೆಗೂ ಹೋಗಿದ್ದೆ. ಅವರು ತೀರಿಕೊಂಡಿದ್ದು ನನಗೆ ಗೊತ್ತಿರಲಿಲ್ಲ, ಕ್ಷಮಿಸು" ಎಂದು ಹೇಳುವಷ್ಟರಲ್ಲಿ ಅವರ ಗಂಟಲು ಗೊಗ್ಗರಾಗಿತ್ತು. ಮುಂದೆ ಇಬ್ಬರಿಗೂ ಸ್ವಲ್ಪ ಹೊತ್ತು ಮಾತನಾಡಲಾಗಲಿಲ್ಲ.</p>
		<p>ಮೇಜಿನ ಮೇಲಿದ್ದ ಗಂಟೆ ಒತ್ತಿದರು. ಕೆಲಸದಾಳು ಒಳಗೆ ಬಂದಾಗ, "ಎರಡು ಕಾಫಿ ಹಾಗೆಯೇ ಒಡಿs. ಗೋಪಾಲ್ ಅವರಿಗೆ ಬಿಡುವಿದ್ದರೆ ನನ್ನ ಸ್ಟಡಿ ರೂಮಿಗೆ ಬರಲು ಹೇಳು", ಎಂದರು. ವಿನುತಳ ಮನಸ್ಸಿನಲ್ಲಿ ಇಲ್ಲಿಯೂ ಇವರಿಗೆ ಕೆಲಸದವಳು ಇದ್ದಾಳೆ. ಚೆನ್ನಾಗಿ ಹಣ ಗಳಿಸಿರಬೇಕು. ಎಂದುಕೊಳ್ಳುವಷ್ಟರಲ್ಲಿ ಕಾಫಿಯೊಟ್ಟಿಗೆ ಸಂದೇಶವೂ ಬಂತು: '<en>Mrs.</en>. ಗೋಪಾಲ್ ಅವರಿಗೆ ಬಿಡುವಿಲ್ಲದ ಕಾರಣ ಅತಿಥಿಗಳು ಕ್ಷಮಿಸಬೇಕೆಂದು, ವಿನುತ ಹೊರಡುವಾಗ ಗೋಪಾಲ್ ಕೈ ಕುಲುಕಿ, "ನಿನಗೇನಾದರೂ ಸಹಾಯ ಬೇಕಾದಲ್ಲಿ ಸಂಕೋಚವಿಲ್ಲದೆ ಕೇಳಮ್ಮ. ಆಗಾಗ ಬೇಟಿ ಮಾಡುತ್ತ ಇರೋಣ", ಎಂದರು. ವಿನುತಳಿಗೆ ಅವರ ನುಡಿ, ನಡೆ ಪ್ರಿಯವಾಗಿ ತೋರಿತು, ಆಗಲಿ ಅಂಕಲ್ ಎಂದಳು.</p>
		<p>ಮೊದಲ ವರ್ಷ ವಿನುತ ಆಗಾಗ ಗೋಪಾಲ್ ಅವರನ್ನು ಆಸ್ಪತ್ರೆಯಲ್ಲೇ ನೋಡುತ್ತಿದ್ದಳು. ಆಗ ಅವರಿಗೆ ತುಂಬಾ ಸಂತೋಷ ಆಗುತ್ತಿತ್ತು. ಅವಳ ಅಭ್ಯಾಸದ ಬಗ್ಗೆ, ಊರಿನಿಂದ ಬಂದ ಕಾಗದಗಳ ಬಗ್ಗೆ ವಿಚಾರಿಸುತ್ತಿದ್ದರು. ಪ್ರತಿ ಸಲವು ವಿನುತಳನ್ನು ನೋಡಿದಾಗ ತನ್ನ ಮನೆಗೆ ಇನ್ನೊಮ್ಮೆ ಕರೆಯಬೇಕೆಂಬ ಆಸೆಯನ್ನು ಅವರೆ ಹೇಳಿಕೊಳ್ಳುತ್ತಿದ್ದರು. ಆದರೆ ಒಂದಲ್ಲ ಒಂದು ಕಾರಣಕ್ಕೆ ಆಮಂತ್ರಣ ಮುಂದಕ್ಕೆ ಹೋಗುತ್ತಿತ್ತು.</p>
		<p>ಕ್ರಿಸ್‍ಮಸ್ ರಜಾದಲ್ಲಿ ಒಂದು ದಿನ ಊಟಕ್ಕೆ ಆಮಂತ್ರಿತಳಾಗಿ ಹೋದಾಗ <en>Mrs.</en>. ಗೋಪಾಲ್ ಪರಿಚಯವಾಯಿತು. ಅವರು ಭಾರತೀಯರಾಗಿರಲಿಲ್ಲ. ಆಂಗ್ಲ ಮಹಿಳೆ. ಯುವತಿಯಾಗಿದ್ದಾಗ ತುಂಬಾ ಸುಂದರಿಯಾಗಿದ್ದಿರಬೇಕು. ಗಂಭೀರ ಸ್ವಭಾವದವಳು. ಹೆಚ್ಚು ಠೀವಿ ಅನ್ನಿಸಿತ್ತು. ಮಕ್ಕಳಿಬ್ಬರು- ಜಾವ್ ಮಗ, ಜೀನ್ ಮಗಳು. ಅವರ ಪರಿಚಯದಲ್ಲಿ ಆತ್ಮೀಯತೆ ಇರಲಿಲ್ಲ. ಬರಿ ಒಣ ಶಿಷ್ಟಾಚಾರವಿತ್ತು. 'ನಿಮಗಾಗಿ ಡ್ಯಾಡಿ ಅವರೆ ನಿಂತು ಇಂಡಿಯನ್ ಅಡಿಗೆ ತಯಾರಿಸಿದ್ದಾರೆ' ಎಂದು ಜೀನ್ ನುಡಿದಾಗ, ಆ ನುಡಿಯಲ್ಲಿ ಆ ಅಡಿಗೆ ಜೀನ್‍ಗೆ ಇಷ್ಟವಿಲ್ಲವೆಂದು ಹೇಳುತ್ತಿತ್ತು. ವಿನುತಳ ಓದು, ಆಸ್ಪತ್ರೆಯ ಗಲಾಟೆಯಲ್ಲಿ ಊಟಕ್ಕೆ ಹೆಚ್ಚು ಗಮನ ಕೊಟ್ಟಿರಲಿಲ್ಲ. ತುಂಬಾ ದಿನಗಳಾಗಿದ್ದವು ಈ ತರ ಊಟ ಮಾಡಿ, ಸಂತೋಷ ಆಯಿತು. ಗೋಪಾಲ್ ಪ್ರೀತಿಯಿಂದ ಒತ್ತಾಯ ಮಾಡುತ್ತಿದ್ದರು. ಆದರೆ ಆ ಬಿಗುವಿನ ಅವರ ಹೆಂಡತಿ, ಮಕ್ಕಳ ವರ್ತನೆಯಿಂದ ವಿನುತ ತುಂಬಾ ಸಂಕೋಚ ಪಟ್ಟುಕೊಂಡಳು. ಹೊರಡುವಾಗ ಗೋಪಾಲ್, "ನಿನಗೆ ಹೊಸ ಜಾಗವಿದು. ಈಗಷ್ಟೆ ಡ್ರೈವ್ ಮಾಡುತ್ತಿದ್ದೀಯಾ ನಾನು ಬಿಡುತ್ತೇನೆ" ಎಂದರು. ರಾತ್ರಿ ಅವಳೊಬ್ಬಳೆ ಹೋಗುವುದು ಅವರಿಗೆ ಇಷ್ಟವಿರಲಿಲ್ಲ. ಅವರ ಹೆಂಡತಿಗೆ ಅದು ಇಷ್ಟವಿಲ್ಲವೆಂಬಂತೆ, "ಕೆಲಸದವಳು ಹೋಗಿ ಬಿಟ್ಟು ಬರಲಿ" ಎಂದರು. ಆ ಸನ್ನಿವೇಶವನ್ನು ಅರಿತ ವಿನುತ ನಾನು ಒಬ್ಬಳೆ ಹೋಗಬಲ್ಲೆನೆಂದಳು ಕಾರಿನ ತನಕ ಕಳಿಸಲು ಬಂದ ಗೋಪಾಲ್ ಅವರಿಗೆ. "ನನ್ನನ್ನು ಇನ್ನು ಮುಂದೆ ನಿಮ್ಮ ಮನೆಗೆ ಕರೆಯೋ ತೊಂದರೆ ತೆಗೆದುಕೊಳ್ಳಬೇಡಿ ಅಂಕಲ್. ನಾನು ನಿಮ್ಮನ್ನು ಆಸ್ಪತ್ರೆಯಲ್ಲಿ ನೋಡುತ್ತೇನೆ" ಎಂದು ಹೇಳಿ ಹೊರಟು ಹೋದಳು. ಅವಳು ಹಾಗೆ ಹೇಳಿದ್ದು ಗೋಪಾಲ್‍ಗೆ ಏನೂ ಅನ್ನಿಸಲಿಲ್ಲ. ಅವರು ಮೊದಲೇ ಯೋಚಿಸಿದ್ದರು.</p>
		<p>ವಿನುತ ಅಮೇರಿಕಾಕ್ಕೆ ಹಳಬಳಾದಂತೆ ಗೋಪಾಲ್ ಅವರನ್ನು ನೋಡುವ ಅಂತರವೂ ಹೆಚ್ಚಾಗುತ್ತಾ ಬಂತು. ಆಂಗ್ಲ ಮಹಿಳೆಯನ್ನು ಮದುವೆಯಾಗಿ ಇಲ್ಲಿಯೇ ನೆಲೆಸಲು ನಿರ್ಧರಿಸಿದ್ದ ಗೋಪಾಲರಿಗೆ ವಿನುತ ನಿಸ್ಸಂಕೋಚವಾಗಿ ತನ್ನ ಗೆಳತಿ ಗೆಳೆಯರನ್ನು ಪರಿಚಯ ಮಾಡಿಕೊಡುತ್ತಿದ್ದಳು. ಒಬ್ಬಳೇ ಸಿಗುವುದು ಅಪರೂಪವಾಯಿತು. ಅವಳ ವಿದ್ಯಾಭ್ಯಾಸ ಐದನೆ ವರ್ಷಕ್ಕೆ ಮುಕ್ತಾಯವಾಯಿತು. ಅದನ್ನೇ ಕಾಯುತ್ತಿದ್ದರೇನೋ ಅನ್ನುವಂತೆ ಗೋಪಾಲ್ "ನಿನಗೆ ಬಿಡುವಿದ್ದರೆ ಈ ದಿನ ರಾತ್ರಿ ಊಟಕ್ಕೆ ಬರಲು ಸಾಧ್ಯವೆ" ಎಂದು ಒಂದು ದಿನ ಕೇಳಿದರು. ವಿನುತ ಒಪ್ಪಿದಳು. ಆಗಾಗ ಗೋಪಾಲ್ ಅವಳನ್ನು ಹೊರಗೆ ಊಟಕ್ಕೆ ಕರೆದುಕೊಂಡು ಹೋಗುತ್ತಿದ್ದರು; ಆದರೆ ವಿನುತಳ ಸ್ನೇಹಿತೆಯರು ಇರುತ್ತಿದ್ದರು. ಈ ದಿನ ತಾವಿಬ್ಬರೆ ಇರಬೇಕೆಂದು ಕೇಳಿಕೊಂಡಾಗ ಇವಳಿಗೆ ವಿಚಿತ್ರವೆನಿಸಿತು.</p>
		<p>ಮೂಲೆಯಲ್ಲಿದ್ದ ಮೇಜನ್ನು ಅರಸಿ ಹೋಗಿ ಕುಳಿತರು. ಮಾತು, ಊಟ ಸಾಗಿತ್ತು. ಗೋಪಾಲ್ ತಟಕ್ಕನೆ ಕೇಳಿದರು:</p>
		<p>"ವಿನುತ, ನೀನು ಯಾವಾಗ ತಿರುಗಿ ಹೊರಡುವುದು, ಎಲ್ಲ ಓದಿದ್ದು ಮುಗಿಯಿತಲ್ಲ."</p>
		<p>"ಸದ್ಯಕ್ಕೆ ಆ ವಿಚಾರ ಬಿಟ್ಟಿದ್ದೇನೆ ಅಂಕಲ್, ಕೆಲಸಕ್ಕೆ ಸೇರಬೇಕು ಅಂದುಕೊಂಡಿದ್ದೇನೆ." ಗೋಪಾಲ್‍ಗೆ ಸಿಡಿಲೆರಗಿದಂತೆ ಆಯಿತು. ಸುಧಾರಿಸಿಕೊಳ್ಳಲು ಸ್ವಲ್ಪ ಸಮಯವೇ ಬೇಕಾಯಿತು. ನ್ಯಾಪ್‍ಕಿನ್ನಿನಿಂದ ಮುಖ ಒರೆಸಿಕೊಳ್ಳುತ್ತಾ "ವಿನುತಾ..... ನೀನು ಇಲ್ಲಿ ಕೆಲಸಕ್ಕೆ ಸೇರಬೇಡಾ. ನೀನು ಇಲ್ಲಿ ನೆಲಸಬೇಡಾ, ಊರಿಗೆ ತಿರುಗಿ ಹೋಗು. ಇಲ್ಲಿಯ ಕಪಟ ವ್ಯಾಮೋಹಕ್ಕೆ ಸಿಕ್ಕಬೇಡಾ, ನೀನು ಹೋಗಲೇಬೇಕು..." ಅವರ ಧ್ವನಿ ಅದುರುತ್ತಿತ್ತು ಆ ಧ್ವನಿಯಲ್ಲಿ 'ನಿರ್ಧರಿಸು' ಎನ್ನುವ ಒತ್ತಾಯವೇ ತೋರುತ್ತಿತ್ತು.</p>
		<p>"ಅಂಕಲ್ ನೀವು ನನಗೆ ಆತ್ಮೀಯರಾಗಿದ್ದೀರ. ನಿಮ್ಮ ಹತ್ತಿರ ಹೇಳುವುದಕ್ಕೇನು. ನಾನು ಇಲ್ಲಿ ಕೆಲವು ವರ್ಷ ಕೆಲಸ ಮಾಡಿ ಅನುಭವ ಪಡೆಯಬೇಕು. ಅದರೊಟ್ಟಿಗೆ ಕೈ ತುಂಬಾ ಹಣವೂ ಸಿಗುತ್ತೆ. ನನ್ನ ತಾಯಿ ತಾತ ಅವರುಗಳಿಗೆ ವಿಷಯ ತಿಳಿಸಿ ಕಾಗದ ಬರೆಯುತ್ತೇನೆ." ಗೋಪಾಲ್‍ಗೆ ಸ್ವಲ್ಪ ಕೋಪ ಬಂತು. "ನೀನು ನನ್ನ ಮಗಳ ಹಾಗೆ. ಆದರೆ ನೀನು ನನ್ನ ಮಾತನ್ನು ಕೇಳುತ್ತಿಲ್ಲವಲ್ಲ." ಎಂದರು. ಸ್ವಲ್ಪ ಕಾಲ ಮೌನ ಎದ್ದು, ನಿಟ್ಟುಸಿರು ಬಿಟ್ಟರು. ತಾವೆ ಸಮಾಧಾನ ಮಾಡಿಕೊಂಡು ಕಳಕಳಿಯಿಂದ, "ನಾನು ನಿನಗಿಂತ ವಯಸ್ಸಿನಲ್ಲಿ ದೊಡ್ಡವನು, ಅನುಭವಸ್ಥ. ಅದಕ್ಕಾದರೂ ನನ್ನ ಮಾತನ್ನು ಕೇಳು. ಹಣಗಳಿಸುವ ಹಂಬಲಕ್ಕೆ ಬೀಳಬೇಡಾ, ಇಲ್ಲಿಯವರ ಮೋಹದ ಮೋಡಿಯಿಂದ ದೂರವಾಗಿರು, ನಿನ್ನನ್ನು ಸಾಕಿದವರು, ನಿನ್ನ ದೇಶ, ಮುಖ್ಯವಾಗಿ ನಿನ್ನ ತಾಯಿಯನ್ನು ಮರೆಯಬೇಡಾ, ನಾನು ಇಷ್ಟು ಮಾತ್ರವೇ ನಿನ್ನನ್ನು ಕೇಳುವುದು. ದಯವಿಟ್ಟು ಹೋಗು", ಎಂದು ಅಂಗಲಾಚುವ  ರೀತಿಯಲ್ಲಿ ಕೇಳಿದರು. ತನ್ನ ನಿರ್ಧಾರಕ್ಕೆ ವಿರುದ್ಧವಾಗಿ ಇವರು ಯಾರು ನನಗೆ ಇಷ್ಟು ಉಪದೇಶ ಹೇಳಲು ಎಂದುಕೊಂಡ ವಿನುತ, "ಅಂಕಲ್--ನೀವು ನಿಮ್ಮ ದೇಶ, ನಿಮ್ಮ ಜನ, ಬಂಧು-ಬಳಗ ಎಂದು ಎಷ್ಟು ನೆನಪು ಇಟ್ಟಿದ್ದೀರಾ? ನನಗೆ ತಂದೆ ಇಲ್ಲವೆಂದು ನಿಮಗೆ ಗೊತ್ತು. ಮಹಿಳೆಯ ಸ್ಥಾನ ಎಲ್ಲಿದೆಯೆಂದು ನಿಮಗೆ ಗೊತ್ತಿದೆಯೇ, ತಾತ ಇದ್ದದ್ದರಿಂದ ನಾನು ಓದಿ ಇಲ್ಲಿಯವರೆಗೂ ಬರಲು ಸಾಧ್ಯವಾಯಿತು. ನನ್ನ ಕಾಲ ಮೇಲೆ ನಾನು ನಿಂತು ನನ್ನ ತಾಯಿಯನ್ನು, ತಾತನನ್ನು ನೋಡಿಕೊಳ್ಳಬೇಕು, ನನ್ನ ಭವಿಷ್ಯ ನನ್ನ ಕೈಯಲ್ಲಿದೆ. ಹೀಗೆಲ್ಲ ಹೇಳಿ ನಿಮ್ಮ ಮನಸ್ಸನ್ನು ನೋಯಿಸಿದ್ದಕ್ಕೆ ದಯವಿಟ್ಟು ಕ್ಷಮಿಸಬೇಕು" ಎಂದಳು.</p>
		<p>ಪ್ರತಿಯೊಂದು ಮಾತುಗಳಲ್ಲಿ ಸತ್ಯವಿತ್ತು. ಆದರೆ ಇವರನ್ನು ಅದು ಚುಚ್ಚುತ್ತಿತ್ತು. ಮೆದುವಾದ ಉಸಿರಿನಿಂದ ಗೋಪಾಲ್ "ನಾನು ಮಾಡಿದ ತಪ್ಪನ್ನು ನೀನು ಮಾಡಬಾರದು ಎಂದು ಹೇಳಿದೆನಮ್ಮ. ನಾನು ಇಲ್ಲಿನ ಬೆಡಗಿನ ಚೆಲ್ವಿಕೆಗೆ, ಸಂಪತ್ತಿಗೆ ಮರುಳಾದೆ. ಯೌವನದಲ್ಲಿ ನಾನು ಮಾಡಿದ ತಪ್ಪು ನನಗೆ ಆಗ ತಿಳಿಯಲಿಲ್ಲ. ಈಗ ಗೊತ್ತಾಗುತ್ತಿದೆ, ನಾನು ಎಷ್ಟು ಹಣ ಗಳಿಸಿದರೂ ಎಲ್ಲ ಸುಖ ಸಂಪತ್ತು ಇದ್ದರೂ ನನ್ನವರು ಅನ್ನುವವರು ಯಾರೂ ಇಲ್ಲ. ನಾನು ಏಕಾಂಗಿ, ನಾನು ಬಡವ, ದಿಕ್ಕಿಲ್ಲದವ ಅನ್ನಿಸುತ್ತೆ, ಭಿಕ್ಷೆ ಬೇಡುವವನಿಗಿರೋ ಮನಶ್ಯಾಂತಿಯೂ ನನಗಿಲ್ಲ.." ಕಣ್ಣುಗಳಿಂದಿಳಿದ ಹನಿಗಳನ್ನು ಕರವಸ್ತ್ರದಿಂದ ಒರಸಿಕೊಂಡರು. ಅವರ ಸ್ಥಿತಿಯನ್ನು ನೋಡಿ ವಿನುತ ತಬ್ಬಿಬ್ಬಾದಳು. ಸ್ವಲ್ಪ ಸಮಾಧಾನ ಹೊಂದಿದ್ದ ಗೋಪಾಲ್ ಮತ್ತೊಮ್ಮೆ ಹೇಳಿದರು. "ಆ ದಿನ ನೀನೇ ನೋಡಿದೆ- ನಮ್ಮ ಮನೆಯ ಸ್ಥಿತಿಯನ್ನು. ನೀನೇ ಹೇಳಿದೆ, 'ಇನ್ನೊಮ್ಮೆ ನಿಮ್ಮ ಮನೆಗೆ ಕರೆಯೋ ತೊಂದರೆ ತೆಗೆದುಕೊಳ್ಳಬೇಡಿ ಎಂದು. ನಾನು ಹೇಗಿರುವೆ ಎಂದು ನನಗೆ ಗೊತ್ತು. ನೀನು ಮಾತ್ರ ನನ್ನ ಹಾದಿ ತುಳಿಯಬೇಡಾ, ಮತ್ತೊಮ್ಮೆ ಕೊನೆಯದಾಗಿ ಕೇಳುತ್ತ ಇದ್ದೇನೆ. ನಿನ್ನ ನಿರ್ಧಾರ ಏನು?"</p>
		<p>"ನಾನು ಯೋಚಿಸಿ ಹೇಳುತ್ತೇನೆ, ನನಗೆ ನೀವು ಏಕೆ ಇಷ್ಟು ಒತ್ತಾಯ ಮಾಡುತ್ತಿದ್ದೀರಾ ಎನ್ನುವುದು ನನಗೆ ತಿಳಿಯುತ್ತಿಲ್ಲ. " ಮುಂದೆ ಮಾತಿಲ್ಲದೆ ಇಬ್ಬರೂ ಹೊರಟರು. ವಿನುತಳ ಮನಸ್ಸು ಹೊಯ್ದಾಡುತ್ತಿತ್ತು. ಕೆಲವು ದಿನಗಳ ನಂತರ ಪೋಸ್ಟ್ ಬಾಕ್ಸಿನಿಂದ ತೆಗೆದ ಕವರ್ ಒಂದನ್ನು ಒಡೆದಾಗ ಕಲ್ಲಿನ ವಿಗ್ರಹದಂತೆ ಆಗಿ ಮನಸ್ಸೆ ಅಲ್ಲೋಲಕಲ್ಲೋಲವಾಯಿತು.</p>
		<p>ನವ ದಂಪತಿಗಳ ಭಾವ ಚಿತ್ರ, ಅಪರೂಪದ ಜೋಡಿ, ಕೊರಳಿನಲ್ಲಿ ಹಾರ, ಮಂದಹಾಸ ಮುಖದಲ್ಲಿ ಅರಳಿದೆ, ಕೈ ಕೈ ಹಿಡಿದಿದ್ದಾರೆ, ಜೊತೆಗೆ ಕಾಗದ.</p>
		<p>ಪ್ರೀತಿಯ ವಿನುತ,</p>
		<p>ನಿನಗೆ ಹೇಗೆ ಬರೆಯಬೇಕೆನ್ನುವುದೇ ನನಗೆ ತೋಚುತ್ತಿಲ್ಲ. ಭೇಟಿ ಮಾಡಿ ನೇರವಾಗಿ ಹೇಳಬೇಕೆಂದಿರುವುದನ್ನು ಹೇಳೋಣವೆಂದರೆ ನನಗೆ ಆಗುತ್ತಿಲ್ಲ. ನಿನಗೆ ನನ್ನ ಮುಖ ತೋರಿಸಲಾರೆ, ನೀನು ನನ್ನನ್ನು ಮತ್ತೆ ನೋಡುವ ಸಂಭವ ಬರುವುದು ಬೇಡಾ, ಇದೇ ಕೊನೆ, ನೀನು ನೆನಪಿಟ್ಟರೆ ಸಾಕು, ನೀನು ನನ್ನ ಮಗಳು, ನಿನ್ನನ್ನು ಮಗಳೆಂದು ಎದೆಗಪ್ಪಿಕೊಳ್ಳಬೇಕೆಂದು ಎಷ್ಟೇ ಮನಸ್ಸಾದರೂ ತಡೆಯಲಾರದೆ ತಡೆದುಕೊಂಡೆ, ಇಲ್ಲಿಯ ಸಂಪತ್ತಿನ ಆಸೆಗೆ ಮೇರಿಯ ಚೆಲುವಿನ ಮೋಹಕ್ಕೆ ಬಲಿಯಾದಾಗಲೇ ನಿನ್ನ ತಾಯಿಗೆ ಪತಿಯಾಗಿ ಇರುವ ಯೋಗ್ಯತೆಯನ್ನು ಕಳೆದುಕೊಂಡೆ. ಆದ ಕಾರಣವೇ ವಿಜಯ ಈಗ ವಿಧವೆಯ ಜೀವನ ನಡೆಸುತ್ತಿದ್ದಾಳೆ. ಆದರೆ ಸುಖ ನನಗಿಲ್ಲ, ನನ್ನ ಆತ್ಮಕ್ಕೆ ಪ್ರಿಯಳಾಗಿದ್ದ ಹೆಂಡತಿಯ ಹತ್ತಿರ ಹೋಗಲಾರೆ, ನಿನ್ನನ್ನು ಮಗಳೆಂದು ಕರೆಯಲಾರೆ, ನನ್ನ ಎದೆಯ ಕೋಲಾಹಲ, ಹೃದಯದ ಉರಿ, ಸಂಕಟ, ನೋವು, ನನಗೆ ಗೊತ್ತು. ನನ್ನ ಕೆಲ್ಸಾ ಸ್ವಲ್ಪ ಶಾಂತಿ ಕೊಟ್ಟಿದ್ದುಂಟು, ನೀನು ಬಂದಾಗ ಸ್ವಲ್ಪ ನೆಮ್ಮದಿ ಸಿಕ್ಕಿತ್ತು. ಈಗ ಅದು ಇಲ್ಲ. ಇದನ್ನೆಲ್ಲ ನಾನೆ ನನ್ನ ಕೈಯಾರೆ ನಿರ್ಮಿಸಿಕೊಂಡ ಅಗ್ನಿಕುಂಡ, ಇದಕ್ಕೆಲ್ಲ ನೀನು ಸಿಕ್ಕು ಬೇಯಬಾರದು ಎಂದು ನಾನು ನಿಜ ತಿಳಿಸಬೇಕಾಗಿದೆ. ಮನುಷ್ಯನ ಮನಸ್ಸೆ ಚಂಚಲ. ಅಷ್ಟೊಂದು ದುರ್ಬಲ, ಯಾವಾಗ ಏನಾಗುವುದೋ ಗೊತ್ತಾಗುವುದಿಲ್ಲ. ನೀನು ನಿನಗಾಗಿ ಕಾಯುತ್ತಿರುವ ನಿನ್ನ ತಾಯಿಯ ಹತ್ತಿರ ಹೋಗುತ್ತೀಯಾ ಎನ್ನುವ ನಂಬಿಕೆ ನನಗಿದೆ. ದಯವಿಟ್ಟು ಹೋಗು. ಕೊನೆಯದಾಗಿ ನಿನ್ನ ತಾಯಿಗೆ ನನ್ನನ್ನು ಕ್ಷಮಿಸಲು ಹೇಳು, ನನ್ನ ನೆನಪುಕೊಡು. ಸುಂದರವಾದ ಸುಖ ಜೀವನವು ನಿನ್ನ ಪಾಲಿಗೆ ದೇವರು ಕೊಡಲಿ ಎಂದು ಪ್ರಾರ್ಥಿಸಿಕೊಳ್ಳುತ್ತೇನೆ, ನಿನಗೆ ಆಶೀರ್ವಾದ ಮಾಡುವ ಅವಕಾಶವನ್ನು ಎಂದೋ ಕಳೆದುಕೊಂಡು ಬಿಟ್ಟೆ.</p>
		<p class="quote-author">-ಗೋಪಾಲ್</p>
		<p>ಇವರ ನೆನಪಿನಿಂದಲೇ ತಾಯಿ ದಿನವೂ ಕೊರಗುತ್ತಿದ್ದಾಳೆ ಅವಳು ಅಲ್ಲಿ. ಇವರು ಇಲ್ಲಿ, ಯಾವ ಕಾಲಕ್ಕೂ ಒಂದು ಗೂಡಲಾರರು. ಅವರ ಮಧ್ಯವೆ ನಾನು. ಆಕಾಶ-ಭೂಮಿ ಒಂದುಗೂಡಲು ಸಾಧ್ಯವೆ. ವಿನುತಳ ಕಣ್ಣುಗಳ... ಹನಿ ಹನಿಯಾಗಿ ಕಣ್ಣೀರು ಉದುರುತ್ತಲೆ ಇತ್ತು. ಯಾರಿಗಾಗಿ ಕಣ್ಣೀರು ತಾಯಿಗಾಗಿ. ಒಂದು ದಿನವು ಒಂದು ಉಸಿರೆತ್ತದೆ ವಿಧವೆಯ ಜೀವನ ನಡೆಸುತ್ತಿದ್ದಾಳೆ. ಭಾವಚಿತ್ರ, ಕಾಗದ ತುಂಡು ತುಂಡುಗಳಾಗಿ ತನ್ನ ಇಲ್ಲಿಯೇ ನೆಲಸುವ ಮನಸ್ಸಿನೊಟ್ಟಿಗೆ ಕಸದ ಬುಟ್ಟಿ ಸೇರಿದವು. ತಾನು ವಾಪಸ್ಸು ಹೋಗುವುದಾಗಿ ನಿರ್ಧರಿಸಿದಳು.</p>
		<p>ಬೆಂಗಳೂರು ವಿಮಾನ ನಿಲ್ದಾಣ ಮುಟ್ಟುತ್ತಿದ್ದಂತೆ ಎಲ್ಲರ ಮುಖಗಳು ಸಂತೋಷದಿಂದ ಅರಳಿದವು. ಮನಸ್ಸನ್ನು ಬದಲಾಯಿಸಿ ವಾಪಸ್ಸು ಬರಲು ನಿರ್ಧರಿಸಿದ್ದ ವಿನುತಳು ಒಬ್ಬಳಾಗಿದ್ದಳು. ಮಿನುಗುವ ಕಣ್ಣುಗಳು ತಾಯಿಯನ್ನು ನೋಡಲು ಕಾತರಿಸುತ್ತಿದ್ದವು. ಅಮೇರಿಕಾ ನೆನಸಿಕೊಂಡಾಗ ವಿಶೇಷವಾಗಿ ಬರುತ್ತಿರುವುದು ಭಾವಚಿತ್ರ, ಕೆಳಗೆ ಇಳಿಯುವ ಮುನ್ನ ಬಾಗಿಲಲ್ಲಿ ಗಗನಸಖಿ "ನೀವು ಬಂದದ್ದಕ್ಕಾಗಿ ಧನ್ಯವಾದಗಳು; ನಿಮ್ಮ ಸೇವೆಗಾಗಿ ಯಾವಾಗಲೂ ಕಾದಿರುತ್ತೇವೆ ಮತ್ತೆ ಬನ್ನಿ" ಎಂದು ಹೇಳಿದ್ದನ್ನೆ ವಿನುತ ಮೆಲುಕು ಹಾಕುತ್ತಾ, ಮತ್ತೆ ಬರಲಾರೆನು, ಎಂದುಕೊಂಡು ನೆಡೆದಳು, ಹಕ್ಕಿ ಗೂಡು ಸೇರಲು ಹಾರಿಕೊಂಡು ಎಲ್ಲಿಂದ ಎಲ್ಲಿಗೋ ಹೋಗಿ ಮರಳಿದಂತೆ ತಾನು ಮರಳಿ ಬರಲು ನಿರ್ಧರಿಸಿದ್ದು ಸರಿ ಎನಿಸಿತು ಅವಳಿಗೆ. ತಾಯಿಯನ್ನು ನೋಡುತ್ತಿದ್ದಂತೆ ಇಬ್ಬರ ಕಣ್ಣುಗಳು ತುಂಬಿ ಗಂಟಲು ಕಟ್ಟಿ ಕೈಗಳು ತಬ್ಬಿಕೊಂಡಿದ್ದವು.</p>
		<p class="quote-author"><strong><em>ವಿಮಲ ರಾಮಕೃಷ್ಣಯ್ಯ</em></strong>(ನ್ಯಾಷ್‍ವಿಲ್, ಟೆನೆಸೀ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಅಚ್ಚಣ್ಣನ ಅನುಭವ</h1>
		<p>ಕೊನೆಗೂ ಸಿಕ್ಕಿತು! ಅಮೇರಿಕಾಗೆ ಹೊರಡುವ ಸುವರ್ಣಾವಕಾಶ ಸಿಕ್ಕಿತು ಅಚ್ಚಣ್ಣನಿಗೆ!</p>
		<p>'ಗೆದ್ದೆ'</p>
		<p>ಎಂದು ಹಿಗ್ಗಿದ ಅಚ್ಚಣ್ಣ.</p>
		<p>"ಒಂದು ಒಳ್ಳೆ ಸಮಾಚಾರ ಹೇಳಿದ್ರೆ ನಂಗೇನು ಕೊಡ್ತೀಯ!" ಎಂದು ಮುದ್ದಿನ ಮಡದಿ ಹೇಮಾಳನ್ನು ಪೀಡಿಸಿ, ಕಾಡಿಸಿ, ಅವಳಿಂದ ಪ್ರೀತಿಯ ಕಾಣಿಕೆ ಪಡೆದು, ತಾನು ಅಮೇರಿಕಾಗೆ ಹೊರಡಲಿರುವ ವಿಚಾರ ತಿಳಿಸಿದ.</p>
		<p>"ಹೌದಾ? ನಿಜವಾಗ್ಲೂ?!"</p>
		<p>ಎಂದು ಕಣ್ಣು ದೊಡ್ಡದಾಗಿ ಅರಳಿಸಿ, ನೆಲದಿಂದ ಒಂದು ಗೇಣು ಎತ್ತರಕ್ಕೆ ನೆಗೆದು ಸಂತೋಷ ವ್ಯಕ್ತ ಪಡಿಸಿದಳು ಹೇಮಾ.</p>
		<p>ಅಚ್ಚಣ್ಣನ ಈ ಬಯಕೆ ಇಂದು ನೆನ್ನೆಯದಲ್ಲ. ಚಿಕ್ಕ ಹುಡುಗನಾಗಿದ್ದಾಗಿನಿಂದ ಅಮೇರಿಕಾ ದೇಶದ ಸಿರಿವಂತಿಕೆಯ ಬಗ್ಗೆ, ಅಭಿವೃದ್ಧಿಯ ಬಗ್ಗೆ, ಅಲ್ಲಿಗೆ ಹೋಗಿ ಬಂದವರ ಸುಖಾನುಭವಗಳ ಬಗ್ಗೆ ಬಹಳವಾಗಿ ಕೇಳಿ ತಿಳಿದಿದ್ದ.</p>
		<p>'ನಾನೂ ಅಮೇರಿಕಾಗೆ ಹೋಗಬೇಕು'</p>
		<p>ಎನ್ನುವ ಅವನ ಬಯಕೆ ಚಿಗುರಿ ಬರುಬರುತ್ತಾ ಮಹತ್ವಾಕಾಂಕ್ಷೆಯಾಗಿ ಮಾರ್ಪಟ್ಟಿತ್ತು.</p>
		<p>ಅಚ್ಚಣ್ಣನ ಹೆಸರು ಲಕ್ಷ್ಮೀನರಸಿಂಹ. ತಾಯಿ ಮುದ್ದಿಗೆ 'ಅಚ್ಚೂ' ಎಂದು ಕರೆದು, ದೊಡ್ಡವನಾದ ಮೇಲೆಯೂ ಎಲ್ಲರಿಗೂ 'ಅಚ್ಚಣ್ಣ'ನಾಗಿಯೇ ಉಳಿದಿದ್ದ. ಅಚ್ಚಣ್ಣ ಬುದ್ಧಿವಂತ. ವಿದ್ಯೆ ಏರಿತು. ಬಿ.ಇ. ಪದವೀಧರನಾದ. ಫ್ಯಾಕ್ಟರಿಯೊಂದರಲ್ಲಿ ಒಳ್ಳೆಯ ಹುದ್ದೆ ಸಿಕ್ಕಿತು. ಹೇಮಾ ಅವನ ಮನೆ ಮನಸ್ಸುಗಳನ್ನು ತುಂಬಿದಳು. ಮುದ್ದಾದ ಎರಡು ಮಕ್ಕಳು. ಸಂಸಾರ ತೃಪ್ತಿಕರವಾಯಿತು.</p>
		<p>ಆದರೂ ಅಚ್ಚಣ್ಣನಿಗೆ ಸಮಾಧಾನವಿಲ್ಲ. ಅಮೇರಿಕಾಗೆ ಹೋಗುವುದು ಅವನ ಧ್ಯೇಯವಾಗಿತ್ತು. ಹೇಮಾ ಅವನೆದೆಯ ರಾಗಕ್ಕೆ ತಾಳ ಹಾಕಿದಳು.</p>
		<p>"ಅಮೇರಿಕಾಗೆ ಹೋಗೋದಕ್ಕೆ ಪ್ರಯತ್ನ ನಡೆಸಿ ಅಂದ್ರೆ.... ನಿಮ್ಮ ವಿದ್ಯೆಗೆ ಅಲ್ಲಿ ಎಂಥಾ ಭಾರಿ ಕೆಲಸ ಸಿಗುತ್ತೋ! ಇನ್ನೂ ಸುಖವಾಗಿರಬಹುದು."</p>
		<p>ಹೇಮಾಳ ಮಾತು ಸರಿಯೆನ್ನಿಸಿತು ಅವನಿಗೆ. ವಿದ್ಯೆಯ ಜೊತೆಗೆ ಹನ್ನೆರಡು ವರ್ಷಗಳ ಉದ್ಯೋಗದ ಅನುಭವ ಬೇರೆ ಇದೆ!</p>
		<p>ಅಚ್ಚಣ್ಣ ಅಮೇರಿಕಾದ ಸ್ನೇಹಿತನೊಬ್ಬನಿಗೆ ತಾನು ಬರುತ್ತಿರುವ ವಿಚಾರವಾಗಿ ಕಾಗದ ಬರೆದು, ಕೆಲವು ದಿನಗಳ ಮಟ್ಟಿಗೆ ಅವನ ಮನೆಯಲ್ಲಿರಲು ಅನುಮತಿ ಪಡೆದ.</p>
		<p>ತನ್ನ ಹುದ್ದೆಗೆ ರಾಜೀನಾಮೆ ಕೊಟ್ಟು, ಹೆಂಡತಿ, ಮಕ್ಕಳನ್ನು ಆದಷ್ಟು ಬೇಗ ಕರೆಸಿಕೊಳ್ಳುವ ಆಶ್ವಾಸನೆ ನೀಡಿ ವಿಮಾನ ಏರಿದ. ಮುಂಬರುವ ಬಾಳಿನ ಸುಖದ ಕನಸಿನಲ್ಲಿ ಮನಸ್ಸು ಗರಿಗೆದರಿ ಕುಣಿಯಿತು.</p>
		<p>ಅಮೇರಿಕಾದ ಸ್ನೇಹಿತ ಸತೀಶನಿದ್ದುದು ನ್ಯೂಯಾರ್ಕ್‍ನಲ್ಲಿ. ಅವನ ಅಪಾರ್ಟ್‍ಮೆಂಟ್ ಚಿಕ್ಕದು. ಅವನಿಗೆ ಮದುವೆಯಾಗಿತ್ತು. ಹೆಂಡತಿ ಇನ್ನೂ ಭಾರತದಿಂದ ಬಂದಿರಲಿಲ್ಲ. ಆದ್ದರಿಂದ ಅಚ್ಚಣ್ಣ ಕೆಲವು ದಿನ ಅಲ್ಲಿರಲು ಅವಕಾಶವಾಯಿತು.</p>
		<p>ಮಾರನೆಯ ದಿನದಿಂದ ಪ್ರಾರಂಭವಾಯಿತು ಅಚ್ಚಣ್ಣನ ಕೆಲಸದ ಅನ್ವೇಷಣೆ.</p>
		<p>'ನನಗೆ ಇಲ್ಲಿ ಕೆಲಸಕ್ಕೇನು ಕಡಿಮೆ!' ಎಂಬ ಹಮ್ಮಿನಿಂದಲೇ ಕೆಲಸಗಳಿಗೆ ಅರ್ಜಿ ಸಲ್ಲಿಸಿದ.</p>
		<p>ಕೈಯಲ್ಲಿದ್ದ ಹಣ ಕರಗುತ್ತಿತ್ತು. ಅರ್ಜಿಗಳ ಸಂಖ್ಯೆ ಐನೂರಕ್ಕೂ ಮೀರಿತು! ಅಚ್ಚಣ್ಣ ಮಾತ್ರ ನಿರುದ್ಯೋಗಿಯಾಗಿಯೇ ಉಳಿದ.</p>
		<p>ಅಮೇರಿಕಾಗೆ ಬಂದು ಮೂರು ತಿಂಗಳಾಗತೊಡಗಿತ್ತು.</p>
		<p>"ನಾನು ಯಾವಾಗ ಬರ್ಲಿ?"</p>
		<p>ಎಂದು ಪ್ರತಿ ಕಾಗದದಲ್ಲಿಯೂ ಹೇಮಾ ಪಲ್ಲವಿ ಹಾಡುತ್ತಿದ್ದಳು.</p>
		<p>ಅಚ್ಚಣ್ಣ ಬಡವಾದ. ನಿರುದ್ಯೋಗದ ಚಿಂತೆ, ಮುಂದೇನು ಎಂಬ ಆತಂಕ, ಜೊತೆಗೆ ಆಹಾರದ ಸಮಸ್ಯೆ ಬೇರೆ. ಮಾಂಸಾಹಾರ ಅವನಿಗೆ ಒಗ್ಗದು. ಮಡದಿಯ ಕೈಯಿನ ಬಿಸಿ ಊಟದ ರುಚಿ ಕಂಡಿದ್ದ ನಾಲಿಗೆಗೆ ಅಮೆರಿಕನ್ನರ ಆಹಾರ ಹಿಡಿಸಲಿಲ್ಲ.</p>
		<p>"ಸುಮ್ನೆ ಕೆಲಸಕ್ಕೆ ಅಪ್ಲೈ ಮಾಡಿ ಕೂತ್ಕೊಂಡ್ರೆ ಕೆಲಸ ಸಿಗೊಲ್ಲ. ಕೆಲಸ ಪಡೆಯೋ ವಿಧಾನ ಹೇಗೆ ಅನ್ನೋದನ್ನ ಕಲಿಯೋದಕ್ಕೆ ತರಬೇತಿ ಕೊಡ್ತಾರೆ. ಅದನ್ನ ತೊಗೊಂಡು ನೋಡು" ಎಂದು ಸಲಹೆ ನೀಡಿದ ಸತೀಶ.</p>
		<p>ತರಬೇತಿ ಪಡೆದ ಅಚ್ಚಣ್ಣ. ಪರಿಣಾಮ- ನಲವತ್ತು ಮೈಲಿಗಳ ದೂರದಲ್ಲಿದ್ದ ಕಂಪನಿಯೊಂದರಲ್ಲಿ ಕೆಲಸ. ಕಂಪನಿ ಇದ್ದುದು 'ಬ್ರೂಕ್ಲಿನ್'ನಲ್ಲಿ.</p>
		<p>'ಬ್ರೂಕ್ಲಿನ್' ಕೊಲೆ, ದರೋಡೆ, ಸುಲಿಗೆಗೆ ಹೆಸರಾದ ಸ್ಥಳ. ದಿನ ಬೆಳಗಾದರೆ ಟೆಲಿವಿಷನ್‍ಗಳಲ್ಲಿ, ವೃತ್ತ ಪತ್ರಿಕೆಗಳಲ್ಲಿ ಹಿಂಸಾಕೃತ್ಯಗಳ ವರದಿ. ಇದೆಲ್ಲವನ್ನೂ ಅರಿತಿದ್ದರೂ ಅಚ್ಚಣ್ಣ ಅಲ್ಲಿ ಕೆಲಸಕ್ಕೆ ಸೇರಿದ. ಉನ್ನತ ಹುದ್ದೆಯ ಕನಸು ಆಗಲೇ ಮಸುಕಾಗಿ 'ಯಾವುದಾದರೂ ಸರಿ, ಕೆಲಸ ಸಿಕ್ಕಿದರೆ ಸಾಕು' ಎನ್ನುವ ಸ್ಥಿತಿಗೆ ಬಂದಿದ್ದ. ಕೆಲಸವೇನೋ ಸಿಕ್ಕಿತು. ಆದರೆ ಅಲ್ಲಿಗೆ ಹೋಗಿ ಬರಲು ಅಚ್ಚಣ್ಣನಿಗೆ ಕಾರಿಲ್ಲ. ಅಮೇರಿಕಾದಲ್ಲಿ ಕಾರಿಲ್ಲದವರ ಪಾಡು ಅಷ್ಟಿಷ್ಟಲ್ಲ. ಬೆಳಗಿನ ಮೊದಲಿನ ರೈಲನ್ನು ಹಿಡಿಯಲು ಅಚ್ಚಣ್ಣ ಅಪಾರ್ಟ್‍ಮೆಂಟಿನಿಂದ ಎರಡು ಮೈಲಿ ದೂರ ನಡೆದು ಸಬ್‍ವೇ ನಿಲ್ದಾಣ ತಲುಪಬೇಕು. ಅಲ್ಲಿಂದ ಒಂದೂವರೆ ಗಂಟೆಗಳ ಕಾಲ ರೈಲು ಪ್ರಯಾಣ. ರೈಲಿನಿಂದಿಳಿದರೆ ಮತ್ತೆ ಬಸ್ ಹಿಡಿದು ಮುಂದುವರಿಯಬೇಕು. ಬಸ್ಸಿನಿಂದ ಇಳಿದು ಎರಡು ಬ್ಲಾಕುಗಳವರೆಗೆ ನದೆದು ಕಂಪನಿಯಲ್ಲಿ ವೇಳೆಗೆ ಸರಿಯಾಗಿ ಹಾಜರಿರಬೇಕು. ಇಷ್ಟೆಲ್ಲಾ ದೈಹಿಕ ದುಡಿಮೆಗೆ ತಕ್ಕ ಆಹಾರವಿಲ್ಲ. ಬ್ರೆಡ್ಡು, ತಂಪಾದ ಪಾನೀಯಗಳೇ ಅವನ ಮುಖ್ಯ ಆಹಾರ!</p>
		<p>ಅವನ ಕಲ್ಪನೆ ಕಂಡ ಅಮೇರಿಕಾದ ಆಫೀಸುಗಳಿಗೂ ಈ ಕಂಪನಿಗೂ ಅಜ ಗಜಾಂತರ! ಎಲ್ಲೆಲ್ಲಿಯೂ ಕೊಳೆ, ಧೂಳುಗಳಿಂದ ತುಂಬಿದ ಸ್ಥಳ. ಭಾರತದ ವಿದ್ಯಾವಂತ, ನಾಗರಿಕ ಸಹೋದ್ಯೋಗಿಗಳೊಡನೆ ಕೆಲಸ ಮಾಡಿ ಅಭ್ಯಾಸವಿದ್ದ ಅವನಿಗೆ ಅವಿದ್ಯಾವಂತರೊಡನೆ ಹೆಣಗುವ ಹಣೆ ಬರಹ! ಅವರಿಗೋ ಕೆಲಸದ ವಿಚಾರಗಳೊಂದೂ ತಿಳಿಯದು. ಅವರಿಗೆ ಅಚ್ಚಣ್ಣನೇ ತರಬೇತಿ ನೀಡಬೇಕು. ಮೂರು ದಿನ ಅಲ್ಲಿ ಕೆಲಸ ಮಾಡುವುದರಲ್ಲಿ ಅಚ್ಚಣ್ಣ ಬೇಸತ್ತ.</p>
		<p>'ನಾನು ಅಮೇರಿಕಾಗೆ ಬಂದದ್ದು ಇಂಥಾ ಸ್ಥಳದಲ್ಲಿ ಕೆಲಸ ಮಾಡಲೆಂದೇ?' ಎಂದು ಪ್ರಶ್ನಿಸಿಕೊಳ್ಳುವಂತಾಯಿತು.</p>
		<p>"ನಾನು ಈ ಕೆಲಸ ಬಿಟ್ಟು ಬಿಡ್ತೀನಿ ಕಣೋ ಸತೀಶ. ನಂಗೆ ಸರಿಯಾದ ಸ್ಥಳವಲ್ಲ ಇದು".</p>
		<p>ಅಪಾರ್ಟ್‍ಮೆಂಟಿನ ಸ್ನೇಹಿತ ಒಂದು ಕ್ಷಣ ಆಲೋಚಿಸಿ ಹೇಳಿದ. "ಕೆಲಸ ಬಿಟ್ಟು ಬಿಡೋದು ಸುಲಭ ಕಣೋ. ಇವತ್ತು ಈ ಕೆಲಸ ಕೈ ಬಿಟ್ರೆ ನಾಳೆ ಏನು ಮಾಡ್ತೀಯ ಹೇಳು? ಮತ್ತೆ ನಿರುದ್ಯೋಗ ಎದುರಿಸಬೇಕಾಗುತ್ತೆ. ಈ ಕೆಲಸಾನಾದ್ರೂ ಸಿಗೋದಕ್ಕೆ ಮೂರು ತಿಂಗಳು ಬೇಕಾಯ್ತು ಅನ್ನೋದನ್ನ ಮರೀಬೇಡ. ನಿಂಗೀಗ ದುಡ್ಡು ಬೇಕು. ಕೆಲಸ ಮಾಡ್ತಿರು. ಇನ್ನೂ ಒಳ್ಳೆ ಕೆಲಸ ಸಿಕ್ಕಿದ್ರೆ ಬಿಡ್ತೀಯಂತೆ."</p>
		<p>ಮನಸ್ಸಿಲ್ಲದಿದ್ದರೂ ಬಲವಂತದಿಂದ ಕೆಲಸ ಮುಂದುವರಿಸಿದ ಅಚ್ಚಣ್ಣ.</p>
		<p>ಮೂರು ವಾರ ಕಳೆಯಿತು. ನಾಲ್ಕನೆಯ ವಾರ ಅಚ್ಚಣ್ಣನನ್ನು ನೈಟ್ ಷಿಫ್ಟಿಗೆ ಹಾಕಿದರು. ಜೊತೆಗೆ ರಾತ್ರಿಯ ಷಿಫ್ಟಿನ ಸಂಪೂರ್ಣ ಅಧಿಕಾರ; ಜವಾಬ್ದಾರಿಯೂ ಹೆಚ್ಚಿತು. ಅಚ್ಚಣ್ಣ ಹಿಂಜರಿದ.</p>
		<p>"ನನ್ನ ಹತ್ರ ಕಾರಿಲ್ಲ. ಡ್ರೈವಿಂಗೂ ಬರೊಲ್ಲ. ಬೆಳಿಗ್ಗೆ ಹೊತ್ತು ಇಲ್ಲಿಗೆ ಬಂದು ಹೋಗೋದೇ ಕಷ್ಟ. ರಾತ್ರಿ ಅಷ್ಟು ದೂರದಿಂದ ಬಂದು ಹೋಗೋದು ಸಾಧ್ಯವಿಲ್ಲ."</p>
		<p>"ಎರಡು ವಾರಗಳ ವರೆಗೆ ನಿಮಗೆ ಬಂದು ಹೋಗೋದಕ್ಕೆ ಟ್ಯಾಕ್ಸಿ ಕೊಡ್ತೀವಿ. ಅಷ್ಟರಲ್ಲಿ ಬ್ರೂಕ್ಲಿನ್ ನಲ್ಲಿ ಒಂದು ಅಪಾರ್ಟ್‍ಮೆಂಟ್ ಹುಡುಕಿಕೊಳ್ಳಿ"</p>
		<p>ಮ್ಯಾನೇಜರ್ ಸಲಹೆ ಮಾಡಿದರು. ಬೇಡವೆಂದರೆ ಕೆಲಸಕ್ಕೇ ಸಂಚಕಾರ. ವಿಧಿಯಿಲ್ಲದೆ ಅಚ್ಚಣ್ಣ ಒಪ್ಪಬೇಕಾಯಿತು.</p>
		<p>ಸ್ನೇಹಿತ ಸತೀಶ, ಬಹಳ ಸಂಕೋಚದಿಂದ, ಅಚ್ಚಣ್ಣನಿಗೆ ಹೇಳಲೋ ಬೇಡವೋ ಎಂದು ಅನುಮಾನಿಸುತ್ತಾ ತನ್ನ ವಿಚಾರ ಮುಂದಿಟ್ಟ. "ಇನ್ನು ಎಂಟು ದಿನಕ್ಕೆ ನನ್ನ ಹೆಂಡ್ತಿ ಇಂಡಿಯಾದಿಂದ ಬರ್ತಾಳೆ ಅಚ್ಚಣ್ಣ. ಈ ಅಪಾರ್ಟ್‍ಮೆಂಟ್ ತುಂಬಾ ಚಿಕ್ಕದು. ನೀನೇನಾದ್ರೂ ಬೇರೆ ಏರ್ಪಾಡು ಮಾಡ್ಕೊಳ್ತೀಯಾ?"</p>
		<p>ಅಚ್ಚಣ್ಣನಿಗೆ ಆಗ ನೆನಪಾಯಿತು. 'ಕೆಲವು ದಿನಗಳ ಮಟ್ಟಿಗೆ ಇರುತ್ತೇನೆ' ಎಂದು ಬಂದು ಮೂರೂವರೆ ತಿಂಗಳು ಗೆಳೆಯನ ಮನೆಯಲ್ಲಿ ಕಳೆದಿದ್ದ; ಅದೂ ಬಾಡಿಗೆಯನ್ನೂ ಕೊಡದೆ.</p>
		<p>ಕೆಲಸ ಸಿಕ್ಕಿದ ಮೇಲೂ ಮನೆಯ ಬಗ್ಗೆ ಆಲೋಚಿಸಲು ಬಿಡುವಿರಲಿಲ್ಲ. ಸರಿಯಾದ ಆಹಾರವಿಲ್ಲದೆ, ಬೆಳಗ್ಗಿನಿಂದ ದುಡಿದು ರಾತ್ರಿ ಎಂಟು ಗಂಟೆಗೆ ಮನೆ ತಲುಪುವಷ್ಟರಲ್ಲಿ ಅಚ್ಚಣ್ಣ ಸುಸ್ತಾಗಿ ಹೋಗಿರುತ್ತಿದ್ದ. ಬಂದು ಮಲಗಿದರೆ ಮತ್ತೆ ಬೆಳಿಗ್ಗೆ ಏಳುವುದು - ದುಡಿಮೆ - ಸುಸ್ತು.</p>
		<p>"ಒಂದೆರಡು ದಿನ ಅವಕಾಶ ಕೊಡು ಸತೀಶ. ಬೇರೆ ಅಪಾರ್ಟ್‍ಮೆಂಟ್ ಹುಡುಕಿಕೊಳ್ತೀನಿ. ಕಾಣದ ದೇಶಕ್ಕೆ ಮೊದಲನೇ ಸಲ ಕಾಲಿಟ್ಟವನಿಗೆ ಮನೆ ಕೊಟ್ಟು ಬಹಳ ಸಹಾಯ ಮಾಡಿದ್ದೀಯ. ನಿನ್ನ ಉಪಕಾರ ನಾನು ಯಾವತ್ತೂ ಮರೆಯೊಕ್ಕಾಗೊಲ್ಲ. ನಿನ್ನ ಪರಿಸ್ಥಿತಿ ನಂಗೂ ಅರ್ಥವಾಗಿದೆ. ಆದಷ್ಟು ಬೇಗ ಮನೆ ನೋಡ್ತೀನಿ."</p>
		<p>ಅಚ್ಚಣ್ಣನಿಗೆ ಸತೀಶನ ಟೆಲಿಫೋನನ್ನು ಬಳಸಲೂ ಸಂಕೋಚವೆನಿಸುತ್ತಿತ್ತು.<br />ಈ ದಿನ ವಿಧಿಯಿಲ್ಲದೆ ಬಳಸಬೇಕಾಯಿತು. ನಾಲ್ಕಾರು ಜನ ಪರಿಚಿತರಿಗೆ ಫೋನ್ ಮಾಡಿ 'ಖಾಲಿ ಮನೆಗಳಿವೆಯೇ?' ಎಂದು ವಿಚಾರಿಸಿದ. ಸ್ಟಾಟನ್ ಐಲ್ಯಾಂಡಿನ ಒಬ್ಬ ಸ್ನೇಹಿತ ಹೇಳಿದ "ನಮ್ಮನೆ ಪಕ್ಕದ ಮನೆಯಲ್ಲೇ ಒಬ್ಬ ಇಂಡಿಯನ್ ಇದ್ದಾನೆ. ಅವನು ಇಂಡಿಯಾಗೆ ಒಂದು ತಿಂಗಳಿನ ರಜದಲ್ಲಿ ಹೋಗ್ತಿದ್ದಾನೆ. ಅವನು ವಾಪಸ್ ಬರೋವರ್ಗೂ ಮನೆ ಖಾಲಿ ಇರುತ್ತೆ. ನೀನು ಒಂದು ತಿಂಗಳು ಇರಬಹುದು. ಅಷ್ಟರಲ್ಲಿ ಬೇರೆ ಮನೆ ಹುಡುಕ್ಕೋ."</p>
		<p>ಸ್ಟಾಟನ್ ಐಲ್ಯಾಂಡಿನ ಮನೆ ಕೂಡ ಅಚ್ಚಣ್ಣನ ಕೆಲಸದ ಸ್ಥಳದಿಂದ ಬಹುದೂರ. ಬಸ್ ಹಿಡಿದು ಹಲವಾರು ಗಂಟೆ ಪ್ರಯಾಣ ಮಾಡಿ, ನಂತರ ಎರಡು ಬಾರಿ ರೈಲು ಬದಲಾಯಿಸಿದರೆ ಬ್ರೂಕ್ಲಿನ್ ತಲುಪಬಹುದು.</p>
		<p>'ಹೇಗಿದ್ದರೂ ಎರಡು ವಾರಗಳವರೆಗೆ ಕಂಪನಿಯವರ ಟ್ಯಾಕ್ಸಿ ಇರುತ್ತದೆ. ನೋಡೋಣ' ಎಂದು ಅಚ್ಚಣ್ಣ ಒಪ್ಪಿದ. ಸತೀಶನಿಗೆ ವಂದನೆ ತಿಳಿಸಿ ಮನೆ ಬದಲಾಯಿಸಿದ.</p>
		<p>ನೈಟ್ ಶಿಫ್ಟ್ ಶುರುವಾಯಿತು. ಸಂಜೆ ನಾಲ್ಕೂವರೆಯಿಂದ ರಾತ್ರಿ ಒಂದು ಗಂಟೆಯವರೆಗೆ ಕೆಲಸ. ನೈಟ್ ಷಿಫ್ಟಿನ ಸಂಪೂರ್ಣ ಜವಾಬ್ದಾರಿ ಅಚ್ಚಣ್ಣನ ಮೇಲಿದ್ದುದರಿಂದ, ಎಲ್ಲರೂ ಮನೆಗೆ ಹೋದಮೇಲೆ, ಕಿಟಕಿ ಬಾಗಿಲುಗಳನ್ನು ಭದ್ರ ಪಡಿಸಿ ನಂತರ ಅಚ್ಚಣ್ಣ ಹೋಗಬೇಕಾಗಿತ್ತು.</p>
		<p>ಮೊದಲನೆಯ ದಿನ ಸಂಜೆ ನಾಲ್ಕು ಗಂಟೆಗೆ ಅಚ್ಚಣ್ಣ ಕಂಪನಿಗೆ ಬಂದ. ಅಲ್ಲಿನ ಸೆಕ್ಯೂರಿಟಿ ಸಿಸ್ಟಮ್ ಕೆಲಸ ಮಾಡುವ ವಿಧಾನವನ್ನು ಅರಿತ.</p>
		<p>ನ್ಯೂಯಾರ್ಕಿನಲ್ಲಿ ಸೆಕ್ಯೂರಿಟಿ ಸಿಸ್ಟಮ್‍ಗೆ ತಗಲುವ ವೆಚ್ಚ ಅಪಾರ. ಸಣ್ಣ ಕಂಪನಿಗಳು ಆ ವೆಚ್ಚವನ್ನು ಪೂರೈಸಲಾರವು. ಸೆಕ್ಯೂರಿಟಿ ಸಂಸ್ಥೆಯೊಂದು ಆ ಕೆಲಸವನ್ನು ನಿರ್ವಹಿಸುತ್ತದೆ. ಸಂಸ್ಥೆಯಿಂದ, ಸುತ್ತ ಮುತ್ತಲಿನ ಸಣ್ಣ ಕಂಪನಿಗಳಿಗೆ ತಂತಿಯ ವ್ಯವಸ್ಥೆಯಿರುತ್ತದೆ. ಸಣ್ಣ ಕಂಪನಿಗಳನ್ನು ಬೆಂಕಿಯ ಅಪಘಾತದಿಂದ, ಕಳ್ಳತನದಿಂದ ರಕ್ಷಣೆ ಮಾಡುವ ಜವಾಬ್ದಾರಿ ಸಂಸ್ಥೆಯದು. ಸಣ್ಣ ಕಂಪನಿಗಳ ಕಿಟಕಿ, ಬಾಗಿಲುಗಳನ್ನು ಯಾರಾದರೂ ಒಡೆದರೆ, ಅಥವಾ ತೆಗೆದರೆ, ಸಂಸ್ಥೆಗೆ ಕೂಡಲೇ ತಿಳಿಯುತ್ತದೆ. ಅಲ್ಲಿಂದ ಪ್ರತ್ಯೇಕ ಪತ್ತೆದಾರನೊಬ್ಬ ರಿವಾಲ್ವರ್ ಹಿಡಿದು ಬರುತ್ತಾನೆ. ಕಂಪನಿಯ ಮುಖ್ಯಸ್ಥನಿಗೂ ಸಂಸ್ಥೆ ಈ ವಿಚಾರ ತಿಳಿಯಪಡಿಸುತ್ತದೆ. ಅವನೂ ಕಂಪನಿಗೆ ಕೂಡಲೇ ಧಾವಿಸುತ್ತಾನೆ. ಈ ಕೆಲಸಕ್ಕಾಗಿ ಸಣ್ಣ ಕಂಪನಿಗಳು ಸಂಸ್ಥೆಗೆ ತಿಂಗಳಿಗೆ ನೂರು ಡಾಲರುಗಳಷ್ಟು ಹಣ ಕಟ್ಟುತ್ತವೆ.</p>
		<p>ಕಂಪನಿಯ ಕಿಟಕಿ ಬಾಗಿಲುಗಳನ್ನು ಭದ್ರ ಪಡಿಸುವ ಜವಾಬ್ದಾರಿ ಅಚ್ಚಣ್ಣನದು. ಎಲ್ಲಾ ಸರಿಯಾಗಿ ಭದ್ರ ಪಡಿಸಿದ ಮೇಲೆ ಕಂಪನಿ ಕೋಡ್ ನಂಬರ್ ಒತ್ತಬೇಕು. ಎಲ್ಲಾ ಭದ್ರವಾಗಿ ಮುಚ್ಚಲ್ಪಟ್ಟಿದೆಯೇ ಇಲ್ಲವೇ ಎಂಬುದನ್ನು ಸಂಸ್ಥೆ ತಿಳಿಯಲು ವ್ಯವಸ್ಥೆಯಿದೆ. ಸರಿಯಾಗಿದ್ದರೆ 'ಸರಿ' ಎನ್ನುವ ಚಿಹ್ನೆ ಅಚ್ಚಣ್ಣನಿಗೆ ದೊರೆಯುತ್ತದೆ. ಇಲ್ಲದಿದ್ದರೆ 'ತಪ್ಪು' ಎನ್ನುವ ಚಿಹ್ನೆ ದೊರೆಯುತ್ತದೆ. 'ನಾನು ಮನೆಗೆ ಹೋಗುತ್ತಿದ್ದೇನೆ' ಎಂದು ಸಂಸ್ಥೆಗೆ ಸೂಚನೆ ಕೊಡುವ ಸ್ವಿಚ್ಚನ್ನು ಅಚ್ಚಣ್ಣ ಒತ್ತಿದರೆ, ಹೊರಗಿನ ಬಾಗಿಲು ಮುಚ್ಚಿಕೊಳ್ಳುತ್ತದೆ. ನಂತರ ಅಚ್ಚಣ್ಣ ಮನೆಗೆ ಹೋಗಬಹುದು.</p>
		<p>ಈ ಎಲ್ಲ ವಿಚಾರಗಳನ್ನೂ ಅರಿತ ಅಚ್ಚಣ್ಣ ಅವನಿಗೆ ಈ ರೀತಿಯ ರಕ್ಷಣಾ ಕ್ರಮ ಹೊಸತು. ಅಚ್ಚಣ್ಣನ ಕೆಲಸದ ವೇಳೆ ಮುಗಿಯಿತು. ಟ್ಯಾಕ್ಸಿ ಡ್ರೈವರ್ ಅಚ್ಚಣ್ಣನನ್ನು ಕರೆದೊಯ್ಯಲು ಆಗಲೇ ಬಂದಿದ್ದ.</p>
		<p>ಎಲ್ಲರೂ ಮನೆಗಳಿಗೆ ಹೋದಮೇಲೆ ಅಚ್ಚಣ್ಣ ಕಿಟಕಿ ಬಾಗಿಲುಗಳನ್ನು ಭದ್ರ ಪಡಿಸತೊಡಗಿದ. ದೀಪಗಳನ್ನು ಒಂದೊಂದಾಗಿ ಆರಿಸುತ್ತಾ, ಕಿಟಕಿ ಬಾಗಿಲುಗಳನ್ನು ಭದ್ರ ಪಡಿಸುತ್ತಿದ್ದಂತೆ, ಆ ಆವರಣವನ್ನೆಲ್ಲಾ ಕತ್ತಲಾವರಿಸುತ್ತಿತ್ತು. ಹೊರಗೆ ಒಂದೇ ಸಮನೆ ಸುರಿಯುತ್ತಿರುವ ಮಳೆ. ಒಳಗೆ ಅಚ್ಚಣ್ಣ ಒಬ್ಬನೇ. ಅವನಿಗೂ ದಿಗಿಲು.</p>
		<p>ಕಂಪನಿಯ ಹಿಂಭಾಗದಲ್ಲಿ ಬಹಳ ಹಳೆಯ ಮರದ ಮೆಟ್ಟಿಲುಗಳು. ಅದರ ಮೇಲ್ಭಾಗದಲ್ಲಿದ್ದ ಸ್ಟೋರೇಜಿನ ಬಾಗಿಲನ್ನು ಅಚ್ಚಣ್ಣ ಭದ್ರಪಡಿಸಬೇಕು. ಮೊದಲ ಮೆಟ್ಟಲ ಮೇಲೆ ಕಾಲಿಟ್ಟ ಅಚ್ಚಣ್ಣ.</p>
		<p>"ಏ....ಏ...."</p>
		<p>ಎನ್ನುವ ವಿಚಿತ್ರ ಶಬ್ದ ಬಂತು ಮೇಲಿನಿಂದ. ಜಿಲ್ಲನೆ ಬೆವೆತ ಅಚ್ಚಣ್ಣ. ದೇವರ ಧ್ಯಾನ ಮಾಡುತ್ತಾ, ಜೀವವನ್ನು ಎಡಗೈಯಲ್ಲಿ ಹಿಡಿದು ಇನ್ನೊಂದು ಮೆಟ್ಟಲೇರಿದ. ಮತ್ತೊಂದು ಬಾರಿ ವಿಚಿತ್ರ ಶಬ್ದ! ಅತೀ ಹಳೆಯದಾದ ಮರದಿಂದ ಈ ಶಬ್ದ ಹೊರಡುತ್ತಿದೆ ಎಂದು ಧೈರ್ಯ ಮಾಡಿಕೊಂಡು ಅಚ್ಚಣ್ಣ, ಮೇಲೇರಿ ಸ್ಟೋರೇಜಿನ ಬಾಗಿಲನ್ನು ಭದ್ರ ಪಡಿಸಿದ. ಎಲ್ಲಾ ಭದ್ರಪಡಿಸಿ ಕೋಡ್ ನಂಬರ್ ಒತ್ತಿದರೆ, 'ತಪ್ಪು' ಎನ್ನುವ ಚಿಹ್ನೆ! ಮತ್ತೆ ಮೊದಲಿನಿಂದ ಎಲ್ಲಾ ಕಿಟಕಿ ಬಾಗಿಲುಗಳನ್ನೂ ತೆರೆದು ಮುಚ್ಚಿದ್ದಾಯ್ತು. ಮತ್ತೆ ನಂಬರನ್ನು ಒತ್ತಿದರೆ 'ತಪ್ಪು' ಎಂಬ ಚಿಹ್ನೆ!</p>
		<p>ಮೂರು ನಾಲ್ಕು ಬಾರಿ ಇದೇ ಪುನರಾವರ್ತನೆಯಾಗಿ, ಬಹಳ ಹೊತ್ತು ಪೇಚಾಡಿ ಅಚ್ಚಣ್ಣ ಯಶಸ್ವಿಯಾದ. ಹೊರಭಾಗದ ಸ್ವಿಚ್ಚನ್ನು ಇನ್ನೇನು ಒತ್ತುವುದರಲ್ಲಿದ್ದ. ಅಷ್ಟರಲ್ಲಿ ಮೂರು ಜನ ರಿವಾಲ್ವರ್‍ಗಳನ್ನು ಅಚ್ಚಣ್ಣನ ಕಡೆಗೆ ಹಿಡಿದು-</p>
		<p class="myquote">"ಕೈ ಮೇಲೆತ್ತು" ಎಂದು ಆಜ್ಞೆ ಮಾಡಿದರು.<br />"ನೀವು ಯಾರು!" ಎಂದ ಅಚ್ಚಣ್ಣ ನಡುಗುತ್ತಾ.<br />"ನೀನು ಯರು?" ಅವರು ಅವನನ್ನೇ ಪ್ರಶ್ನಿಸಿದರು.<br />"ನಾನೊಬ್ಬ ಇಂಜಿನೀಯರ್. ಇಲ್ಲಿ.. ಕೆಲಸ ಮಾಡ್ತಿದೀನಿ.."<br />"ಈ ವೇಳೆಯಲ್ಲಿ ಇಲ್ಲೇನು ಮಾಡ್ತಿದೀಯ!"<br />"ನೈಟ್ ಡ್ಯೂಟಿ ಇತ್ತು."</p>
		<p>ಅಚ್ಚಣ್ಣನನ್ನು ಮೂಲೆಗೆ ಕರೆದೊಯ್ದು ನಿಲ್ಲಿಸಿದರು. ಇನ್ನಿಬ್ಬರು ಟ್ಯಾಕ್ಸಿ ಡ್ರೈವರನನ್ನೂ ಹಿಡಿದು ತಂದರು. ಅಚ್ಚಣ್ಣ ಮತ್ತೆ ಕೇಳಿದ.</p>
		<p>"ನೀವು ಯಾರು?"</p>
		<p>"ನಾವು ಪೋಲೀಸ್. ನೀನಿಲ್ಲಿ ಕೆಲಸ ಮಾಡ್ತೀಯ ಅನ್ನೋದಕ್ಕೆ ಏನು ಆಧಾರ? ಏನಾದ್ರೂ ಗುರುತು ತೋರಿಸು." ಅಚ್ಚಣ್ಣ ಕಂಗಾಲಾಗಿ ತಾನು ಕುಳಿತುಕೊಳ್ಳುವ ಕುರ್ಚಿ ತೋರಿಸಿದ. ತನ್ನ ಪಕ್ಕದಲ್ಲಿ ಕುಳಿತು ಕೆಲಸ ಮಾಡುವ ಹುಡುಗಿಯ ಹೆಸರು ತಿಳಿದಿದ್ದ. ಅವಳ ಹೆಸರು ಹೇಳಿದ.</p>
		<p>"ಅವಳ ಕೊನೆಯ ಹೆಸರೇನು?" ಎಂದರು.</p>
		<p>ಅಚ್ಚಣ್ಣನಿಗೆ ಗೊತ್ತಿಲ್ಲ. ಅಮೆರಿಕನ್ನರ ಹೆಸರುಗಳು ನೆನಪಿಡಲೂ ಕಷ್ಟ ಅವನಿಗೆ.</p>
		<p>"ಸೆಕ್ಯೂರಿಟಿ ಸಂಸ್ಥೆಗೆ ಫೋನು ಮಾಡಿ ವಿಚಾರಿಸಿ ನನ್ನ ಬಗ್ಗೆ" ಎಂದು ಅಚ್ಚಣ್ಣ ಸಲಹೆ ನೀಡಿದ. ಅವರು ಫೋನು ಮಾಡಿದರು. ಅಚ್ಚಣ್ಣನ ವಿಚಾರ ತಿಳಿದಿದ್ದುದು ಅವರಿಗೆ. ಎರಡನೆಯ ಷಿಫ್ಟಿನ ಕೆಲಸಗಾರರು ಆಗತಾನೇ ಬಂದಿದ್ದರು. ಅವರು "ನಮಗೇನೂ ಗೊತ್ತಿಲ್ಲ" ಎಂದು ಬಿಟ್ಟರು. ಪೋಲೀಸರ ಅನುಮಾನ ಬಲವಾಯಿತು. "ನಿನ್ನ ಮುಖ್ಯಸ್ಥ ಯಾರು?" ಅಚ್ಚಣ್ಣ ಅವರ ಹೆಸರನ್ನು ಹೇಳಿ "ನಾನೇ ಬೇಕಾದ್ರೆ ಅವರಿಗೆ ಫೋನ್ ಮಾಡ್ತೀನಿ" ಎಂದ. "ಬೇಡ. ನೀನಿಲ್ಲೆ ನಿಲ್ಲು. "ಕಂಪನಿಯ ಮುಖ್ಯಾಧಿಕಾರಿಗೆ ಅವರು ಫೋನು ಮಾಡಿದರು. ಅಲ್ಲಿನ ಉಪಾಧ್ಯಕ್ಷನಿಗೂ ಫೋನು ಮಾಡಿದರು.</p>
		<p>ಡ್ರೈವರ್‍ನ ತಪಾಸಣೆಯೂ ನಡೆಯಿತು. ಅವನ ಡ್ರೈವರ್ ಲೈಸೆನ್ಸ್ ನೋಡಿದರು. ನಂತರ ಇಬ್ಬರನ್ನೂ ಬಿಡುಗಡೆ ಮಾಡಿ ಹೇಳಿದರು. "ಕ್ಷಮಿಸಿ, ನಿಮಗೆ ತೊಂದ್ರೆ ಆಯ್ತು. ಆದರೆ ನಮ್ಮ ಕರ್ತವ್ಯ ನಾವು ಮಾಡಬೇಕು."</p>
		<p>"ನೀವಿಲ್ಲಿಗೆ ಬರೋದಕ್ಕೆ ಏನು ಕಾರಣ" ಎಂದ ಅಚ್ಚಣ್ಣ. "ಎದುರು ಮನೆಯ ಮುದುಕಿ ಮೂರು ನಾಲ್ಕು ಬಾರಿ ನೀವು ಬಾಗಿಲು ತೆರೆದು ಹಾಕಿದುದನ್ನು ನೋಡಿದಳು. ಕಳ್ಳನೆಂದು ಅನುಮಾನಿಸಿ ನಮ್ಮನ್ನು ಕರೆಸಿ ಬಿಟ್ಟಳು. ಇದಕ್ಕೆ ಮುಂಚೆ ಕಂಪನಿ ರಾತ್ರಿ ಒಂದು ಗಂಟೆಯವರೆಗೆ ಕೆಲಸ ಮಾಡಿದ್ದನ್ನು ಅವಳೂ ಕಂಡಿರಲಿಲ್ಲವಂತೆ."</p>
		<p>ಅಂತೂ ಅಚ್ಚಣ್ಣ ಪೋಲೀಸರಿಂದ ಬಿಡುಗಡೆ ಹೊಂದಿ ಕೊನೆಯ ಸ್ವಿಚ್ ಒತ್ತಿದ. ಮುಖ್ಯವಾದ ಬಾಗಿಲು ಮುಚ್ಚಿಕೊಂಡಿತು. ಟ್ಯಾಕ್ಸಿ ಡ್ರೈವರ್ ಹೆದರಿಕೆಯಿಂದ ನಡುಗುತ್ತಿದ್ದ. ಅವನಿಗೆ ಡ್ರೈವ್ ಮಾಡುವುದೂ ಕಷ್ಟವೆನಿಸಿತ್ತು. ಅಚ್ಚಣ್ಣ ಹೇಳಿದ-</p>
		<p>"ಕ್ಷಮಿಸಿ ನಿಮಗೂ ನನ್ನಿಂದ ತೊಂದ್ರೆ ಆಯ್ತು"</p>
		<p>"ಪರವಾಗಿಲ್ಲ ಬಿಡಿ. ಇನ್ನೇನೂ ಯೋಚನೆಯಿಲ್ಲ." ಎಂದ ಡ್ರೈವರ್. ಆದರೂ ಅವನು ಸಮಾಧಾನದ ಸ್ಥಿತಿಗೆ ಬರಲು ಸ್ವಲ್ಪ ಸಮಯ ಬೇಕಾಯಿತು.</p>
		<p>ಟ್ಯಾಕ್ಸಿ ಸ್ಟಾಟನ್ ಐಲ್ಯಾಂಡಿನ ಬ್ರಿಡ್ಜನ್ನು ಸಮೀಪಿಸುತ್ತಿತ್ತು. ಸುಂದರವಾದ ತಾಣವದು. ಡ್ರೈವರ್ ಆಗ ಮಾತನಾಡಿದ.</p>
		<p>"ನಾನು, ಪೋಲೀಸ್ ನನ್ನನ್ನ ಹಿಡಿಯೋದಕ್ಕೆ ಬಂದ್ರೇನೋ ಅಂದ್ಕೊಂಡೆ. ಸಧ್ಯ, ಪಾರಾದೆ"</p>
		<p>"ಯಾಕೆ? ನಿಮ್ಮನ್ನ ಅವರ್ಯಾಕೆ ಹಿಡೀಬೇಕು?" ಡ್ರೈವರ್ ಕೃತಕ ನಗೆ ನಕ್ಕ.</p>
		<p>"ಟ್ಯಾಕ್ಸಿಯ ಹಿಂಭಾಗದಲ್ಲಿ ಸಿಗರೇಟುಗಳನ್ನು ತುಂಬಿದ್ದೆ" ಎಂದ.</p>
		<p>ಅವನು ಹೇಳುತ್ತಿರುವುದು ಸುಳ್ಳೆನ್ನುವುದನ್ನು ಮುಖ ಸಾರುತ್ತಿತ್ತು. ಕಳ್ಳ ಸಾಗಾಣಿಕೆಯೊಂದರಲ್ಲಿ ತೊಡಗಿದ್ದ ಅವನು ಪೋಲೀಸರ ಕೈಯಿಂದ ಬಚಾವಾದ. ಆ ವಿಜಯದ ನಗೆ ಅವನ ಮುಖದಲ್ಲಿತ್ತು.</p>
		<p class="quote-author"><strong><em>ಎಂ. ಆರ್. ಜಯಶ್ರೀ</em></strong>(ಕೆಂಟ್, ವಾಷಿಂಗ್‍ಟನ್)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಯಾರಿಗೆ ಯಾರು?</h1>
		<p>'ನೋಡಮ್ಮ ಜಾನಕಿ, ಇವನೇ ನಿನ್ನ ಮೈದುನ. ಮೈದುನನೆಂದರೆ ಅಂಥಿಂಥೋನಲ್ಲ. ಲಕ್ಷ್ಮಣನಂಥೋನು. "ದಿನೂ, ಅತ್ತಿಗೆಗೆ ನಮಸ್ಕಾರ ಮಾಡೋ. ವಯಸ್ಸಿನಲ್ಲಿ ಚಿಕ್ಕೋಳಾದ್ರೂ ವಾವೇಲಿ ತಾಯಿ ಸಮಾನ".</p>
		<p>"ಅತ್ತಿಗೆ ಸೀತೆ ಹಾಗಿದ್ರೆ ಮೈದುನ ಲಕ್ಷ್ಮಣನಂತೆ ಇದ್ದೇ ಇರ್ತಾನೆ"- ಹಿಂದೆಯೇ ಹಿರಿಯರೊಬ್ಬರ ಟೇಕೆ.</p>
		<p>ಜಾನಕಿ, ನವವಧುವಿಗೆ ಶೋಭಿಸುವಂತೆ ಲಜ್ಜೆಯಿಂದಲೂ, ಹುಡುಗತನದ ಕುತೂಹಲದಿಂದಲೂ ತನ್ನ ಪಾದಗಳಿಗೆ ನಮಸ್ಕರಿಸಿ ತಲೆಯೆತ್ತಿದ ಹುಡುಗನನ್ನೊಮ್ಮೆ ನೋಡಿದಳು. ನಿಷ್ಕಲ್ಮಷವಾದ ಎಳೆಯ ಮುಖ. ತನ್ನ ವಯಸ್ಸೇ ಇರಬಹುದು. ಅವನಿಗೂ ತನ್ನ ಹೊಸ ಅತ್ತಿಗೆಯ ನೋಟದಿಂದ ಗಲಿಬಿಲಿಯಾಗಿರಬಹುದು. ತಕ್ಷಣ ಅಲ್ಲಿಂದ ಕಾಲು ತೆಗೆದಿದ್ದ.</p>
		<p>ರಂಗವಲ್ಲಿಯಿಂದ ಸಿಂಗರಿಸಿದ ಹೊಸ್ತಿಲ ಮೇಲಿರಿಸಿದ ಸೇರಕ್ಕಿಯನ್ನು ಫಳಫಳನೆ ಹೊಳೆಯುವ ಗೆಜ್ಜೆ ಕಾಲುಂಗುರದಿಂದ ಶೋಭಿಸುತ್ತಿದ್ದ ತನ್ನ ಬಲಗಾಲಿನಿಂದ ನಾಜೂಕಾಗಿ ಎಡವಿ ಜಾನಕಿ ಗಂಡನ ಮನೆಗೆ ಬಂದಳು. ಆಕೆಯ ಬರುವು ಹೆಣ್ಣುಮಕ್ಕಳೇ ಇಲ್ಲದ ಆ ಮನೆಗೆ ನಂದನವನಕ್ಕೆ ಬೆಳದಿಂಗಳು ಬಂದಹಾಗಾಯ್ತು.</p>
		<p>ಮುಂದೇನಾಯಿತು? ಜಾನಕಿ ಕುಳಿತಲ್ಲೇ ಚಡಪಡಿಸಿ ನೆನಪಿನೆಳೆಯನ್ನು ಜೋಡಿಸಿದಳು. ಹೌದು, ತಾನು ಹತ್ತಾರು ವರ್ಷಗಳ ಹಿಂದಿರಲಿಲ್ಲವೆ?</p>
		<p>ಹೊಸ ಮನೆಗೆ ಬಂದ ನಾಲ್ಕಾರು ದಿನಗಳಲ್ಲೇ ಸ್ವಪ್ರಯತ್ನದಿಂದಲೂ, ತನ್ನ ಸುಸ್ವಭಾವದ ನೆರವಿನಿಂದಲೂ ಬಹುಬೇಗ ಹೊಂದಿಕೊಂಡಳು. ಎಲ್ಲರಿಂದಲೂ ಆಕರ್ಷಿತಳಾದ ಅವಳನ್ನು ಆಕರ್ಷಿಸಿದ್ದು ದಿನೇಶ. ಆತ ತುಂಬಾ ಗಂಭೀರ. ಸಾಲದುದಕ್ಕೆ ಹೆಂಗಸರೆಂದರೆ ಅತಿ ಲಜ್ಜೆ. ಆತನ ಈ ಗುಣಗಳಲ್ಲಿ ಜಾನಕಿಯನ್ನು ಅವನತ್ತ ಆಕರ್ಷಿಸಿದ್ದು, ಅವನ ಮುಖದ ಮೇಲೆ ನಿರಂತರವಾಗಿ ನೆಲೆಸಿದ್ದ ಏನೋ ಚಿಂತೆ. ಸ್ವತಃ ನಗುವಿನ ಚಿಲುಮೆಯಾದ ತನಗೆ ಆ ಚಿಂತೆಯನ್ನು ಕಂಡು ವಿಸ್ಮಯ! ಯಾಕಿರಬಹುದು ಈ ದುಗುಡ? ಒಲುಮೆಯಿಂದ ಮಾತನಾಡಿಸಿ ಆ ಚಿಂತೆಗೆ ಕಾರಣವರಿಯಲು ಸಂಕೋಚ, ಬಿಗುಮಾನ. ಆದರೆ ಅಣ್ಣ ತಮ್ಮಂದಿರ ನಡುವೆ ಬೆಳೆದುಬಂದ ಆ ದಿಟ್ಟೆಗೆ ದಿನೇಶ ಸಮಸ್ಯಾಪೂರ್ಣನೇ. ಕೇಳಿದ್ದಕ್ಕೆ ಚುಟುಕು ಉತ್ತರ ಕೊಟ್ಟು ಜಾಗ ಬಿಡುವ ಗಿರಾಕಿ. ಇದರಿಂದ ಜಾನಕಿಗೆ ಒಮ್ಮೊಮ್ಮೆ ಕೋಪ, ನಿರಾಸೆಗಳುಂಟಾಗುತ್ತಿದ್ದುವು. ಹಾಗೆಂದು ಸುಮ್ಮನೆ ಕೂರಲೂ ಅವಳ ವಯಸ್ಸು, ಉತ್ಸಾಹ ಬಿಡದು. ಅತ್ತೆಯಮನೆಯಲ್ಲಿ ಎಲ್ಲರನ್ನೂ ಒಲಿಸಿಕೊಂಡು, ಅವರೆಲ್ಲರ ಕಷ್ಟ, ಸುಖ, ಸಮಸ್ಯೆಗಳಿಗೆ ತಾನೊಂದು ಆಧಾರವಾಗಬೇಕು, ಲಕ್ಷ್ಮಣನಂತಹ ದಿನೇಶನಿಗೆ ತಾನು ಸೀತೆಯಂತಹ ಅತ್ತಿಗೆಯೇ ಆಗಬೇಕು. ಹೀಗೆ ನೂರಾರು ಕಾಮನಬಿಲ್ಲಿನ ಕನಸುಗಳು ಆ ಹುಡುಗಿಗೆ.</p>
		<p>ದೇವರು ಫಲ ಕೊಡ್ತಾನೆ, ಆದರೆ ನಿಧಾನ. ಅಷ್ಟರಲ್ಲಿ ನಾವು ಆತುರಪಡಬಾರದು- ಹೀಗೆ ಯೋಚಿಸಿದ ಜಾನಕಿ, ತನ್ನ ಯೋಚನೆಗೆ ತಾನೇ ನಕ್ಕಳು ಒಂದು ದಿನ. ಅವಳಿಗೆ ಅಂದು ಸಂತೋಷವಾಗಿತ್ತು. ದಿನೇಶ ತಾನಾಗಿ ಅವಳನ್ನು ಚದುರಂಗದಾಟಕ್ಕೆ ಕರೆದಿದ್ದ! ತನಗೆ ಅದರ ಗಂಧವೇ ತಿಳಿಯದು. ಆದರೇನಾಯಿತೀಗ? ತನ್ನ ಬಹುದಿನದ ಕನಸು ಇಂದು ನನಸಾಗಲಿಲ್ಲವೇ? ಆತನೊಡನೆ ಮಾತನಾಡಲು ಮತ್ತಷ್ಟು ಅವಕಾಶ ಸಿಗಲಿಲ್ಲವೆ? ಒಂದು ಗಂಟೆಯ ಹೊತ್ತಿಗೆ ಅವಳಿಗೆ ಆಟದಲ್ಲಿ ಆಸಕ್ತಿ ಬಂತು. ದಿನೇಶ ಅವಳ ಚುರುಕಿಗೆ ಹೊಗಳಿಯೂ ಹೊಗಳಿದನೆಂದರೆ....</p>
		<p>ಹಾಗೆ ಷುರುವಾಯ್ತು ತನ್ನ, ದಿನೇಶನ ಪರಿಚಯ. ಸ್ವಭಾವತಃ ಅಂತರ್ಮುಖಿಯಾದ ದಿನೇಶ ಜಾನಕಿಗೆ ಹೊಂದಿಕೊಂಡದ್ದು ಅವಳ ಪಾಲಿಗೇನೂ ಸುಲಭದ ಮಾತಲ್ಲ. ಹೆಜ್ಜೆ ಹೆಜ್ಜೆಗೆ, ಗಳಿಗೆ ಗಳಿಗೆಗೆ, ಅವನಿಗೆ ಪ್ರತ್ಯಕ್ಷವಾಗಿ, ಪರೋಕ್ಷವಾಗಿ ಸಹಾಯಕಳಾಗಿ ಅವನ ಮನ ಒಲಿಸಿಕೊಂಡಳು. ಸತ್ಯದ ಮುಂದೆ ಸಮಸ್ಯೆ ತಲೆ ಬಾಗಿದಂತೆ ದಿನೇಶ ಅವಳೆಡೆಗೆ ಬಾಗಿ, ತನ್ನ ಸಂಪೂರ್ಣ ಭಾರವನ್ನು ಅವಳ ಪುಟ್ಟ ಹೆಗಲ ಮೇಲೆ ಹೊರಿಸಿದ.</p>
		<p>ಅಂದಿನಿಂದ ತನ್ನ ದಿನಚರಿಯೇ ಬದಲಾಯಿತಲ್ಲವೆ?... ಜಾನಕಿ ಯೋಚಿಸಿದಳು. ಹಳ್ಳಿಯಲ್ಲಿ ಅವನ ಓದಿಗೆ ತೊಂದರೆಯೆಂಬ ಕಾರಣದಿಂದ ಮೈದುನನನ್ನು ತನ್ನ ಬಳಿಗೇ ಕರೆಸಿಕೊಂಡಿದ್ದಳು. ಆ ದಿನಗಳಲ್ಲಿ  ಬೆಳಿಗ್ಗೆ ಅಲಾರಾಂ ಇಟ್ಟು ಅವನನ್ನು ಎಬ್ಬಿಸುವುದರಿಂದ ಹಿಡಿದು, ಆತನ ಬ್ರಷ್ಷಿಗೆ ಪೇಸ್ಟ್ ಹಾಕಿ, ರೇಜ಼ರ್‍ಗೆ ಬ್ಲೇಡು ಸಿಕ್ಕಿಸುವುದೂ ತನ್ನ ಕೆಲಸವೇ. ಮಾಡಿದ ತಿಂಡಿ ಬಿಸಿಯಾಗಿದ್ದರೆ ಹಾಗೇ ಬಿಟ್ಟು ಹೊರಟುಬಿಡುತ್ತಿರಲಿಲ್ಲವೆ? ಆ ಭಯಕ್ಕೆ ತಾನು ತಿಂಡಿಯನ್ನು ದೊಡ್ಡ ತಟ್ಟೆಗೆ ಹಾಕಿ ಬಿಸಿ ಆರಿಸಿ, ಅವನ ಹಿಂದೆ ಹಿಂದೆ ಸುತ್ತಿ ಕೊಡುತ್ತಿದ್ದಳು. ಅನಂತರ ಹಿಂದಿನ ದಿನ ಗಂಡನ ಬಟ್ಟೆಗಳೊಂದಿಗೆ ಇಸ್ತ್ರಿ ಮಾಡಿದ ಆತನ ಬಟ್ಟೆಗಳನ್ನು ಅವನ ಮುಂದೆ ಹಿಡಿಯಬೇಕು. ಇಷ್ಟು ಮಾಡಿ- ಷೂಸು, ಕಾಲ್ಚೀಲ, ಕರವಸ್ತ್ರ ಇವುಗಳನ್ನು ಸಿದ್ಧಪಡಿಸಿಕೊಟ್ಟರೂ, ಹೇಗೋ ತಡಮಾಡಿಕೊಂಡು ಆತುರಾತುರವಾಗಿ ಕಾಲೇಜಿಗೆ ಓಡಿ ಹೋಗುತ್ತಿದ್ದ ಆತನ ಚಿತ್ರವನ್ನು ಜಾನಕಿ ಈಗಲೂ ಚಿತ್ರಿಸಿಕೊಂಡು ನಗಬಲ್ಲಳು.</p>
		<p>ಆತ ಮನೆಗೆ ಬರುವುದರೊಳಗೆ ತನ್ನ ಕೆಲಸವೆಲ್ಲಾ ಮುಗಿದುಹೋಗುತ್ತಿತ್ತು. ಅವನು ಬಂದೊಡನೇ ತಿಂಡಿ ಕೊಡಬೇಕು. ಅವನದನ್ನು ಹೊಗಳಲೇಬೇಕು. ಇಲ್ಲದಿದ್ದರೆ ತನ್ನ ಮುಖ ಬಾಡಿಹೋಗುತ್ತಿತ್ತು.</p>
		<p>ತಾವಿಬ್ಬರೂ ಹೀಗೇ ಅನ್ಯೋನ್ಯವಾಗೇ ಇದ್ದರೆಂದಲ್ಲ, ಆಗಾಗ್ಗೆ ಸಣ್ಣ ಪುಟ್ಟ ಮೌನ ಕಲಹಗಳೂ ಉಂಟಾಗುತ್ತಿದ್ದುವು. ಮಾತಿಲ್ಲ, ಕಥೆಯಿಲ್ಲ, ಇಬ್ಬರ ಮುಖದಲ್ಲೂ ಕಿಣಿಕಿಣಿಯೆಂದು ಒಂದು ಬಗೆಯ ರೋಷ ಉಕ್ಕುತ್ತಿತ್ತು. ಅದನ್ನು ತಕ್ಷಣ ಗಮನಿಸುವವರೆಂದರೆ ತನ್ನವರು.</p>
		<p>'ಜಾನಿ, ನಿನ್ನ ಮೈದುನ ಏನು ಮಾಡಿದ?' ಮುಸಿ ಮುಸಿ ನಗುತ್ತಾ ಕೇಳುತ್ತಿದ್ದರವರು. ಅದಕ್ಕುತ್ತರ ತಾನು ಪಾತ್ರೆಗಳನ್ನು ಕುಕ್ಕುತ್ತಿದ್ದ ಶಬ್ದ ಒಂದೇ.</p>
		<p>ತಾನು ಮಧ್ಯೆ, ಆ ಕಡೆ ಗಂಡನಿಗೆ, ಈ ಕಡೆ ಮೈದುನನಿಗೆ ತಟ್ಟೆಗಳನ್ನು ಹಾಕಿ ಊಟಕ್ಕೆ ಕೂರುವ ಪದ್ಧತಿ ಅಂತಹ ದಿನಗಳಲ್ಲಿ ವ್ಯತ್ಯಾಸವಾಗುತಿತ್ತು. ತನ್ನವರನ್ನು ಅಂದು ಮಧ್ಯೆ ಕೂರಿಸುತ್ತಿದ್ದಳು. ಆಗೆಲ್ಲಾ ಅವರೇ ಗಲಾಟೆ ಮಾಡಿ ದಿನದಂತೆ ಬದಲಾಯಿಸುತ್ತಿದ್ದರು. ಅಲ್ಲಿಗೇ ತಮ್ಮ ಮೌನ ಕಲಹ ಮುಗಿಯುತ್ತಿತ್ತು. ತಾನು ಕಾಲೇಜಿನಿಂದ ಬಂದಾಗ ಅತ್ತಿಗೆ ಬಾಗಿಲಲ್ಲಿ ನಿಂತವಳು ಎಂದಿನಂತೆ ನಗಲಿಲ್ಲವೆಂಬುದೇ ಮೈದುನನ ದುಗ್ಧಿ. ಅವನಿಗಿಷ್ಟವೆಂದು ಮಾಡಿದ ಕೋಡುಬಳೆ ಕೊಟ್ಟರೆ ಒಂದೇ ಒಂದು ಸಲಾನೂ ಹೊಗಳದೆ ಸಿಡಿಮಿಡಿಯೆಂದು ತಿಂದುಕೊಂಡು ಹೋದ ಅಂತ ಅತ್ತಿಗೆಯ ಆಕ್ರೋಶ. ತಮ್ಮ ಜಗಳಕ್ಕೆ ಇದಕ್ಕಿಂತ ಹೆಚ್ಚಿನ ಕಾರಣ ಸಿಗುತ್ತಿರಲಿಲ್ಲ.ಹೀಗೆ ಎಷ್ಟೋ ದಿನಗಳು ಕಳೆದುವು. ಕಾಲ ಕಳೆದಂತೆ, ತನ್ನ ಮಕ್ಕಳಿಬ್ಬರೂ ಹುಟ್ಟಿ ಬೆಳೆದಂತೆ, ತನ್ನ-ಅವನ ಅಸೀಮ ಪ್ರೀತಿ ವಿಶ್ವಾಸಗಳೂ ಬೆಳೆದುವು. ತನ್ನ ಅರಿವಿಲ್ಲದೆಯೇ ತಾನು ಅವನನ್ನು ತಾಯಿಯಾಗಿ ಪೋಷಿಸಿ, ಆರೈಕೆ ಮಾಡಿದ್ದಳು. ತಂಗಿಯಾಗಿ ಒಡನಾಟವಾಡಿದ್ದಳು, ಗೆಳತಿಯಾಗಿ ಮನರಂಜಿಸಿದ್ದಳು. ಹೆಪ್ಪುಗಟ್ಟಿದ್ದ ಹಿಮದಂತಹ ಅವನ ಹೃದಯವನ್ನು ಆಕೆ ನಿಧಾನವಾಗಿ ಕರಗಿಸಿದ್ದಳು. ಹೊರ ಜಗತ್ತನ್ನು ನೋಡುವ ಆಸಕ್ತಿಯನ್ನೂ, ನಂಬುವ ಧೈರ್ಯವನ್ನೂ ಅವನಲ್ಲಿ ಉಂಟುಮಾಡಿದ್ದಳು. ಪ್ರತಿಯಾಗಿ ತಾನು ಆತನಿಂದ ಅಪೇಕ್ಷಿಸಿದ್ದೇನು?</p>
		<p class="myquote">"ಅತ್ತಿಗೆ, ನೀನು ಬೇರೆಯಲ್ಲ. ಅಮ್ಮ ಬೇರೆಯಲ್ಲ ನನಗೆ."<br />ದಿನೇಶನ ಈ ಹೃತ್ಪೂರ್ವಕವಾದ ಹೊಗಳಿಕೆಯೊಂದನ್ನೇ.</p>
		<p>ಒಂದು ರೀತಿಯಲ್ಲಿ ಅವನ ಮೇಲಿನ ಅವಳ ವಿಶ್ವಾಸ ಯಾರಾದರೂ ಬೆರಳು ಕಚ್ಚುವಂತಹುದೇ. ಕಾಯಿ ಒಡೆದರೆ, ಅದರ ಎಳೆನೀರನ್ನೂ ತನ್ನ ಮಕ್ಕಳೊಂದಿಗೆ ಕೊಡುವ, ಹಾಲಿನ ಮೇಲಿನ ಕೆನೆಯನ್ನೂ ಅವನಿಗಾಗಿ ಕಾಯ್ದಿರಿಸುವ ಅವಳ ನಿಸ್ವಾರ್ಥತೆಗೆ ಅವಳ ಗಂಡನೇ ಅಚ್ಚರಿಪಟ್ಟಿದ್ದಾರೆ. "ನಾನೇ ಅವನಾಗಿದ್ದಿದ್ದರೆ" ಎಂದು ತೆಳುಹಾಸ್ಯ ಮಾಡಿದ್ದಾರೆ. "ಅವನು ಧನ್ಯ!" ಎಂದು ತನ್ನನ್ನು ಪರೋಕ್ಷವಾಗಿ ಹೊಗಳಿದ್ದಾರೆ.</p>
		<p>ಅವಳ ಜೊತೆಯಲ್ಲಿ ದಿನೇಶ ತಾಯಮಡಿಲ ಮಗುವಿನಂತೆ ನಿರ್ಭಯವಾಗಿ, ನಿರಾತಂಕವಾಗಿ ದಿನಗಳೆದಿದ್ದಾನೆ. ಅದೆಷ್ಟೋ ಬಾರಿ ಅವರ ಮುಖ ಧನ್ಯತೆಯಿಂದ ಬೆಳಗಿದೆ. ಆತನ ಓದು ಮುಗಿದಿದೆ. ಕೆಲಸದ ಬೇಟೆಯಲ್ಲಿದ್ದಾನೆ. ಅತ್ತಿಗೆಯ <en>good-luck</en> ಕೇಳದೆ ಆತ ಅರ್ಜಿಗಳನ್ನೇ ಸಲ್ಲಿಸ.</p>
		<p>"ನೋಡತ್ಗೆ, ಈ ಕೆಲಸಕ್ಕೆ <en>apply</en> ಮಾಡ್ಲಾ? ನಿಂಗೇನನ್ಸುತ್ತೆ? ಸಿಗುತ್ತೇನತ್ಗೆ?" ಜಾನಕಿ ಆಗೆಲ್ಲಾ ನಗುತ್ತಿದ್ದಳು.</p>
		<p>"ನಿಂಗಲ್ದೆ ಇನ್ಯಾರಿಗೆ ಸಿಗುತ್ತೆ? ಸುಮ್ಮನೆ ಮಾಡು"</p>
		<p>"ಕೆಲಸವಾಗಲೇ ಸಿಕ್ಕೇ ಬಿಡ್ತೇನೋ ಅನ್ನುವ ಭ್ರಾಂತಿಯಿಂದ ದಿನೇಶ ಕುಣಿಯುತ್ತಿದ್ದ. ಎಷ್ಟೋ ಬಾರಿ ಯಾರಿಂದಲೂ ಉತ್ತರ ಬರದೆ ಅವನು ಪುನಃ ಅಂತರ್ಮುಖಿಯಾಗಲು ಹವಣಿಸುತ್ತಿದ್ದುದುಂಟು. ಆಗ ಜಾನಕಿ ಗದರಿಸುತ್ತಿದ್ದಳು.</p>
		<p>"ನಿಮ್ಮಣ್ಣನಿಗೆ ನಿನ್ನನ್ನು ಸಾಕೋಕಾಗಲ್ವ ದಿನೂ? ನಮಗೆ ಮೂರು ಮಕ್ಕಳು. ದಿನೂ ಮೊದಲನೆಯವನು"</p>
		<p>ಬೇರೆ ಊರಲ್ಲಿ ದೊರಕಬಹುದಾದ ಕೆಲಸಗಳಿಗೆ ಅರ್ಜಿ ಹಾಕುವಾಗ ಆತ ಒಮ್ಮೊಮ್ಮೆ ದಿಙ್ಮೂಢನಾಗುತ್ತಿದ್ದ. ದಾರಿ ತಪ್ಪಿದ ಕರುವಿನಂತಾಡುತ್ತಿದ್ದ.</p>
		<p>"ಈ ಊರ್ನಲ್ಲಿ ಕೆಲಸ ಸಿಕ್ರೇನೇ ಅತ್ಗೆ ನಾನು ಹೋಗೋದು. ಬೇರೆ ಊರ್ನಲ್ಲಿ ನಾನೊಬ್ನೆ ನಿಭಾಯಿಸಲಾರೆ, ನೀನು ನನ್ನನ್ನು ಪರಾವಲಂಬಿ ಮಾಡಿಬಿಟ್ಟಿರುವೆ. ನನ್ನನ್ನು ನೋಡಿಕೊಳೋಕೆ ನೀನೂ ಬಾ"</p>
		<p>"ಅಯ್ಯೋ ಪಾಪ! ನಿನ್ನ ಜೊತೆ ನಾನ್ಯಾಕೆ ಬರಲಿ? ಮದ್ವೆ ಮಾಡ್ಕೋ. ಹೆಂಡತಿ ನೋಡ್ಕೋತಾಳೆ ನಿನ್ನ, ನಿಮ್ಮಣ್ಣನ್ನ ನಾನು ನೋಡ್ಕೊಳ್ಳಲ್ವೇ ಹಾಗೆ."	'ಹೆಂಡತಿ!' ಬೆಚ್ಚಿಬಿದ್ದ ದಿನೇಶ.</p>
		<p>ಉಗುಳು ನುಂಗಿ ಕೊನೆಗೆ ಅಂದ-</p>
		<p>'<en>Impossible</en>' ಅತ್ತಿಗೇನ ಮರೆತುಬಿಡಬೇಕೇ ತಾನು? ಅಬ್ಬಾ! ಎನ್ನಿಸಿತು ದಿನೇಶನಿಗೆ.</p>
		<p>ಅವನ ಉತ್ಕಟೇಚ್ಛೆಯಂತೆ ಅದೇ ಊರಲ್ಲಿ ಕೆಲಸ ಸಿಕ್ಕಿದ ದಿನ?</p>
		<p>ದೋಸೆ ಹಿಟ್ಟು ತಿರುವುತ್ತಿದ್ದ ತನ್ನನ್ನು ಅನಾಮತ್ತು ಎತ್ತಿ ನಿಲ್ಲಿಸಿ, ತನ್ನ ಕಾಲಿಗೆ ನಮಸ್ಕರಿಸಿ ಆತ ಹೇಳಿದ್ದ-</p>
		<p>"ಅತ್ತಿಗೆ, ನನ್ನನ್ನು ಹರಸು. ನಿನ್ನ ಶುಭಾಶೀರ್ವಾದದಿಂದ ಕೆಲಸ ಸಿಕ್ಕಿಬಿಡ್ತಮ್ಮ" ಮುಂದೆ ಜಾನಕಿಗೆ ಆ ದೃಶ್ಯ ನೆನಪಿಗೆ ಬಂದಾಗಲೆಲ್ಲಾ ಗಂಟಲು ಬಿಗಿದು ಬಿಗಿದು ಬಂದಿದೆ.</p>
		<p>ಜಾನಕಿಯ ಕನಸು ನನಸಾಗಿದೆ. ಸುಪುತ್ರಿಯಾಗಿ, ನಲ್ಮೆಯ ಪತ್ನಿಯಾಗಿ, ಸಿರಿ ಸೊಸೆಯಾಗಿ, ಮಮತೆಯ ತಾಯಿಯಾಗಿ ತನ್ನ ಬಾಳಿನ ಸಾರ್ಥಕ್ಯವನ್ನವಳು ಕಂಡುಕೊಂಡಿದ್ದಾಳೆ. ಮುಂದಿನ ಸುಂದರ ಕನಸನ್ನು ಹೆಣಿಯುವ ಸಾಹಸದಲ್ಲಿದ್ದಾಳೆ ಅವಳು.</p>
		<p>ದಿನೇಶನ ಮದುವೆಯಾಗಬೇಕು.</p>
		<p>ಅವನ ಸ್ವಭಾವ ತನಗೆ ಪರಿಚಯವಿರುವಷ್ಟು ಮತ್ಯಾರಿಗೂ ಇಲ್ಲ. ಅವನ ರೂಪ, ಗುಣಗಳಿಗೆ ತಕ್ಕಂಥ ಹೆಣ್ಣು ನೋಡುವ ಜವಾಬ್ದಾರಿ ತನ್ನದಲ್ಲವೇ? ಊರಿನಿಂದ ಅತ್ತೆಯವರೂ ಜಾತಕಗಳನ್ನೂ, ಕನ್ಯೆಯರ ಫೋಟೋಗಳನ್ನೂ ಕಳಿಸಿದ್ದರು. ಜಾನಕಿ ಅವು ಯಾವುದನ್ನೂ ಮೆಚ್ಚಲಿಲ್ಲ. ಒಬ್ಬರೂ ತನ್ನ ಅತಿಶಯದ ಮೈದುನನಿಗೆ ಸರಿದೂಗರು. ಅಲ್ಲದೆ ದಿನೇಶನೂ ಹೇಳಿದ್ದ-</p>
		<p>"ಅತ್ತಿಗೆ, ನನ್ನ ಹೆಂಡತಿಯನ್ನು ಆರಿಸುವ ಭಾರ ನಿನಗೆ ಬಿಟ್ಟಿದ್ದೀನಿ. ನೀನು ಯಾರನ್ನು ಆರಿಸಿದರೆ ಅವಳಿಗೆ ತಾಳಿ ಕಟ್ತೀನಿ."</p>
		<p>ತನ್ನ ಈ ಹೊಣೆಗಾರಿಕೆ ಅತ್ಯಂತ ಗುರುತರವಾದುದೆಂದು ಜಾನಕಿ ಭಾವಿಸಿದಳು. ಅಂದಿನಿಂದ ಬಸ್ಸಿನಲ್ಲಿ ಕುಳಿತಾಗ, ಸಿನೆಮಾ ಹೋಟೆಲ್‍ಗಳಿಗೆ ಭೇಟಿಕೊಟ್ಟಾಗ, ಬೀದಿಯಲ್ಲಿ ಓಡಾಡುವಾಗ ತನ್ನ ಮೈದುನನಿಗೆ ಅನುರೂಪಳಾದ ಹುಡುಗಿಯನ್ನು ಆರಿಸಿ, ಮನದಲ್ಲೇ ಮಂಡಿಗೆ ತಿನ್ನುತ್ತಿದ್ದಳು.</p>
		<p>ತನ್ನ ಆ ನಿರಂತರ ಶ್ರಮದ ಫಲ ಅನುರಾಧ. ತನ್ನ ಆಯ್ಕೆಯನ್ನು ಅತ್ತೆಯವರು, ಯಜಮಾನರು, ಎಲ್ಲಿರಿಗಿಂತ ಮಿಗಿಲಾಗಿ ದಿನೇಶ ಹೊಗಳಿದ್ದ.</p>
		<p>"ಅತ್ತಿಗೆ, ನಿನ್ನ ಆಯ್ಕೆ ತುಂಬಾ ಚೆನ್ನಾಗಿದೆ. ಆದ್ರೆ ಸ್ವಭಾವ ನಿನ್ನಹಾಗಿರಬೇಕು. ನೀನು ತಿದ್ಕೊಡ್ತೀಯಾ?" ಅವನು ತನ್ನ ಮೇಲಿನ ಅಭಿಮಾನವನ್ನೂ, ಹುಡುಗಿಯ ಮೇಲಿನ ಮೆಚ್ಚುಗೆಯನ್ನೂ ಹೀಗೆ ವ್ಯಕ್ತಪಡಿಸಿದಾಗ ಜಾನಕಿ ತೃಪ್ತಿಪಟ್ಟಳು.</p>
		<p>ಮುಂದೆ ಕೆಲವೇ ದಿನಗಳಲ್ಲಿ ಹೊಚ್ಚ ಹೊಸ ಕಲ್ಯಾಣ ಮಂಟಪದಲ್ಲಿ, ನೂರಾರು ಆಹ್ವಾನಿತರ ಸಮ್ಮುಖದಲ್ಲಿ ತನ್ನ ಪ್ರೀತಿ ಪಾತ್ರನಾದ ಮೈದುನ ತನ್ನ ಬಾಳ ಗೆಳತಿಯ ಕೈ ಹಿಡಿದುದನ್ನು ಕಣ್ಣರಳಿಸಿ ನೋಡಿದಳು.</p>
		<p>ಯೋಚಿಸುತ್ತಾ ಕುಳಿತ ಜಾನಕಿಯ ಮುಖ ಮ್ಲಾನವಾಯಿತು. ಅನಂತರದ ದಿನಗಳನ್ನು ನೆನಪು ಮಾಡಿಕೊಳ್ಳಲು ಪ್ರತಿಭಟಿಸಿ, ಆಕೆಯ ಮನ ಸೋತಿತು.</p>
		<p>ಮುಂದೆರಡು ತಿಂಗಳುಗಳಲ್ಲಿ ದಿನೇಶ ಸೂಕ್ಷ್ಮವಾಗಿ ಬದಲಾಯಿಸತೊಡಗಿದ್ದು ಜಾನಕಿಯ ಮೆದು ಮನಸ್ಸಿಗೆ ಗೋಚರಿಸಿತು. ಅವಳು ಮನದಲ್ಲೇ ಮಿಡುಕ ತೊಡಗಿದರು, 'ದಿನೂ, ಈಚೀಚೆಗೆ ನನ್ಹತ್ರ ಮಾತೇ ಕಮ್ಮಿ ಮಾಡಿದ್ದಾನೆ. ಈಗ ನಾನವನಿಗೆ ಬೇಡ.' ಅಂತಹ ಸಂದರ್ಭಗಳಲ್ಲಿ ಮಂಕಾದ ತನ್ನ ಮುಖವನ್ನು ನೋಡಿ, ಅರ್ಥವಾದವರಂತೆ ನಕ್ಕು ತಲೆ ಸವರುತ್ತಿದ್ದರು ತನ್ನವರು. ಆಗ ಅದುಮಿಟ್ಟಿದ್ದಅಳು ಉಕ್ಕಿ ಬರುತ್ತಿತ್ತು. ಒಂದೇ ಒಂದು ಪ್ರಶ್ನೆ ಕೇಳುವ ಮನಸ್ಸು ಜಾನಕಿಗೆ; ಹಾಗೆ ಕೇಳಲು ಇದ್ದಕ್ಕಿದ್ದಂತೆ ತನ್ನಲ್ಲಿ ಧೈರ್ಯ ಸಾಲದು ಎನಿಸಿತು. ಹೇಗೆ ಕೇಳುವುದು, ಏನೆಂದು ಕೇಳುವುದು? ಆದರೂ ಅವಳ ಚಡಪಡಿಕೆ ಅವಳನ್ನು ಸುಮ್ಮನೆ ಕೂರಗೊಡಲಿಲ್ಲ. ತಲೆ ತಗ್ಗಿಸಿಕೊಂಡು, ಮೌನವಾಗಿ ಊಟ ಮಾಡುತ್ತಿದ್ದ ಮೈದುನನನ್ನು ಅವಳನ್ನು ಕೇಳಿಯೇ ಕೇಳಿದಳು-</p>
		<p>'ದಿನೇಶ, ನೀನ್ಯಾಕೆ ನನ್ನ ಹತ್ತಿರ ಈಚೀಚೆಗೆ ಮಾತೇ ಆಡುಲ್ಲ'?</p>
		<p>ಬಹು ಹಿಂದಿನ ಶೀತಯುದ್ಧಗಳಂತೆ ಇದೂ ಪರ್ಯಾವಸಾನವಾಗುತ್ತದೆಂದು ಆಕೆ ಆಶಿಸಿದ್ದಳು. 'ನೀನೇ ಮಾತಾಡಿಸಲಿಲ್ಲ, ನಂಗೆಷ್ಟು ಬೇಜಾರಾಯ್ತು ಗೊತ್ತಾ?' ಅಂತ ಆಸ್ಫೋಟಿಸುತ್ತಾನೆಂದು ನಿರೀಕ್ಷಿಸಿದ್ದಳು. ಆದರೆ ಹಾಗಾಗಲಿಲ್ಲ. ಕೊರೆಯುವ ಹಿಮದಂತೆ ತಣ್ಣಗೆ.</p>
		<p>'ನನ್ನ ಸ್ವಭಾವಾವೇ ಕಮ್ಮಿ ಮಾತಾಡೋದು ಅತ್ತಿಗೆ' ಎಂದು ಉತ್ತರ ಕೊಡುತ್ತಲೇ ಎದ್ದು ಕೈ ತೊಳೆಯಲು ಹೋದ ದಿನೇಶ.</p>
		<p>ಎರಡು ನಿಮಿಷ ದಿಗ್ಭ್ರಾಂತಳಾಗಿ ಕುಳಿತ ಜಾನಕಿಗೆ ಅನಂತರ ತೋರಿತು ತಾನು ಅಳಬೇಕು ಎಂದು. ಮಂಡಿಯಮೇಲೆ ತಲೆಯೂರಿ ಕುಳಿತು ಆಕೆ ಬಿಕ್ಕಿ ಬಿಕ್ಕಿ ಅತ್ತಳು. ಯೋಚಿಸಿದಳು- ಹೌದು! ತನಗಾದರೂ ದಿನೇಶನ ಮೇಲೆ ಯಾವ ಸ್ವಾಮ್ಯವಿದೆ? ಆತನನ್ನು ತಾನು ಮಗನೆಂದು ಕಂಡಿದ್ದಳು ನಿಜ. ಆದರೆ ಆತ ತನ್ನ ನಿಜವಾದ ಮಗನಲ್ಲವಲ್ಲ. ಅರುಣ, ಸುನೀಲ, ಮಾತ್ರ ಅಲ್ಲವೇ ತನ್ನನ್ನು 'ಅಮ್ಮ' ಎಂದು ಕರೆಯುವುದು. ದಿನೇಶ 'ಅತ್ತಿಗೆ' ಅಂತಾನೆ. ಬರೀ ಅತ್ತಿಗೆ, ಅಮ್ಮ ಅಲ್ಲ! ಅವನ ಅಮ್ಮ ದೂರದ ಊರಲ್ಲಿದ್ದಾರೆ.</p>
		<p>ಈ ಹೊಸ ಪರಿಸ್ಥಿತಿಗೆ ಬಹಳ ದಿನಗಳೇನೂ ಹೊಂದಿಕೊಳ್ಳಬೇಕಾಗಲಿಲ್ಲ. ಆ ಶ್ರಾವಣಮಾಸದಲ್ಲಿ ಚಿಟ ಚಿಟ ಮಳೆ ಸುರಿಯುತ್ತಲೇ ಇತ್ತು. ಆಕಾಶ ಅಳುತ್ತಾ ಇತ್ತು. ಅಂತಹ ಒಂದು ಸಂಜೆ ಜಾನಕಿ ಊಟದ ಮನೆಯಲ್ಲಿ ಸಾಲಾಗಿ ಐದು ತಟ್ಟೆಗಳನ್ನಿಟ್ಟು ಬಡಿಸಿದಳು; ಮೈದುನ ಓರಗಿತ್ತಿ, ಗಂಡ, ಮಕ್ಕಳಿಗೆ ಔತಣದೂಟವದು. ಯಾವಾತನನ್ನು ತನ್ನ ಸಂಸಾರದಲ್ಲಿ ಶಾಶ್ವತನೆಂದು, ಅನಿವಾರ್ಯನೆಂದು ಈವರೆಗೆ ತಿಳಿದಿದ್ದಳೋ ಆ ಮೈದುನ ಇಂದು ತನ್ನ ಮನೆ ಬಿಟ್ಟು ಹೋಗುತ್ತಿದ್ದಾನೆ. ಅವನಿಗಾಗಿ ಈ ಔತಣ. ಊಟ ಮೌನವಾಗಿ ಸಾಗಿದೆ. ಹೊರಗೆ ಚಿಟಚಿಟ ಮಳೆಯ ಸದ್ದು.</p>
		<p>ಮುಂದೆ ಹತ್ತೇ ನಿಮಿಷ. ಆತನ ಸಾಮಾನುಗಳನ್ನೆಲ್ಲಾ ವ್ಯಾನಿನಲ್ಲಿ ತುಂಬಿಸಲಾಯಿತು. ತಾನು ಯಾಂತ್ರಿಕವಾಗಿ ತಂಗಿಗೆ ಕುಂಕುಮವಿಟ್ಟು ಆಗಾಗ್ಗೆ ಬರಲು ವಿನಂತಿಸಿಕೊಳ್ಳುತ್ತಿದ್ದಾಳೆ. ಮೈದುನನೆಲ್ಲಿ? ಆತ ಸಾಮಾನುಗಳನ್ನು ಅಡಕುವುದರಲ್ಲಿ ತಲ್ಲೀನನಾಗಿದ್ದಾನೆ. ಹೊರಡುವ ವೇಳೆ ಬಂದೇಬಿಟ್ಟಿದೆ. ಎಲ್ಲರೂ ಒಂದೇ ಬಾರಿಗೆ ಮಾತನಾಡುತ್ತಿದ್ದಾರೆ. ಈ ಗಲಿಬಿಲಿಯಲ್ಲಿ ದಿನೇಶ ತನಗೆ ವಿದಾಯವನ್ನು ಹೇಳಲೂ ಮರೆತು ವ್ಯಾನು ಹತ್ತಿದ್ದಾನೆ. ಕಣ್ಮರೆಯಾಗಿ ಹೋಗಿದೆ ಗಾಡಿ.</p>
		<p>ಇಂತಹುದೇ ಒಂದು ಶ್ರಾವಣದ ಸಂಜೆಯಲ್ಲವೇ ದಿನೇಶ ತನಗೆ ಕೊಂಚವೂ ವೆಚ್ಚ ಕೊಡದೆ, ಮೌನವಾಗಿ ಅಭೇದ್ಯನಾಗಿ ಹೊರಟು ಹೋದದ್ದು. ಅನಂತರ ತಾನು ಮಾಡಿದ್ದೇನು? ಮನೆ ಪೂರ ಸುತ್ತಾಡಿ ಬಂದಳು. ದಿನೇಶನ ಒಂದೆರಡು ಮಡಿಸಿ ಹೋದ ಕಾಲರ್ ಬೋನ್ಸ್, ಕೆಟ್ಟು ಹೋಗಿದ್ದ ಪೆನ್ನು, ಹರಿದ ಕಾಲ್ಚೀಲ- ಇವೆಲ್ಲಾ ಅಲ್ಲೊಂದು ಇಲ್ಲೊಂದು ತನಗೆ ಸಿಕ್ಕಿದ್ದುವು. ಅವನ್ನೆಲ್ಲಾ ಒಂದುಗೂಡಿಸಿ ಒಂದೇ ಒಂದು ನಿಮಿಷ ನೋಡಿ, ಅನಂತರ ಕಸದ ಬುಟ್ಟಿಗೆ ಹಾಕಿದ್ದಳು. ಅಷ್ಟು ಮಾಡಿ ಅವಳು ಸುಮ್ಮನಾಗಲಿಲ್ಲ.</p>
		<p>"ನಾನು ಏನು ಮಾಡ್ದೇಂತ ಅವನು ನಮ್ಮನ್ನೆಲ್ಲಾ ಬಿಟ್ಟುಹೋದಾರೀ" ಅರುಣ, ಸುನೀಲ ಕೂಡ ಅವನಿಗೆ ಬೇಜಾರಾಗಿಹೋದರಾ? "ನಿನ್ನ ಬಿಟ್ಟಿರೋಕೆ ಆಗುಲ್ಲ ಅತ್ತಿಗೆ" ಅಂದೋನು, ನನಗೆ 'ಹೋಗಿಬರ್ತೀನಿ' ಅಂತಾನೂ ಹೇಳದೆ ಹೊರಟುಹೋದನಲ್ಲ" ಅಂತ ಗಂಡನೊಡನೆ ತನ್ನ ಮನದಾಳವನ್ನು ತೋಡಿಕೊಂಡು ಅತ್ತಿದ್ದಳು. ಆಗವರು ಸಮಯೋಚಿತವಾಗಿ ತನ್ನನ್ನು ಸಾಂತ್ವನಗೊಳಿಸುತ್ತಾ,</p>
		<p>"ಕಳೆದುಹೋದ ಕಹಿ ಪ್ರಸಂಗಾನೇ ಮೆಲುಕು ಹಾಕಬೇಡಾ ಜಾನಿ. ದಿನೇಶನ ಜೊತೆ ನೀನೂ ಚೆನ್ನಾಗಿ ಕಳೆದ ದಿನಗಳೂ ಇವೆ. ಅವನ್ನೂ ಮರೆಯಬೇಡ. ನೆನಪು ಯಾವಾಗಲೂ ಕಹಿಯಲ್ಲ"- ಎಂದು ನುಡಿದು, ಮತ್ತೂ ಒಂದು ಮಾತು ಸೇರಿಸಿದ್ದರು.</p>
		<p>"ಯಾರು ನಿನ್ನನ್ನು ಮರೆತುಬಿಟ್ಟರೂ ನಾನು ನಿನ್ನನ್ನು ಬಿಡುವುದಿಲ್ಲವಲ್ಲ. ಆ ಬಗ್ಗೆ ಅನುಮಾನವಿಲ್ಲ ತಾನೇ"</p>
		<p>ಗಂಡನ ಹಿತೋಕ್ತಿಯೊಂದಿಗೆ ತನ್ನದೇ ಆದ ವೇದಾಂತವನ್ನು ಜಾನಕಿ  ರೂಢಿಸಿಕೊಂಡಳು. ಯಾರಿಗೆ ಯಾರೂ ಇಲ್ಲ, ಬರೀ ಭ್ರಾಂತಿಯೊಡನೆ ಮನುಷ್ಯ ಆಟವಾಡುತ್ತಾನೆ. ಅಷ್ಟೆ.</p>
		<p>"ಅತ್ತಿಗೆ, ಈ ಷರಟು ಚೆನ್ನಾಗಿ ಹೊಲಿದಿದ್ದಾನಾ? ನನಗೆ ಒಪ್ಪುತ್ತಾ?..."</p>
		<p>ಅತ್ತಿಗೆ, ಇವತ್ತು ಆಫೀಸಿನಲ್ಲಿ ಎಂಥಾ ತಮಾಷೆ ನಡೀತು ಅಂತ?</p>
		<p>"ಅತ್ತಿಗೆ, ಕಣ್ಣು ತುಂಬಾ ಉರಿ. ಎಣ್ಣೆ ಒತ್ತುತ್ತೀಯಾ ತಲೆಗೆ ಸ್ವಲ್ಪ. ನೀರು ಹಾಕ್ಕೋತೀನಿ..."</p>
		<p>"ಯಾಕೆ ಮಂಕಾಗಿದ್ದಿ? ಅಣ್ಣ ಏನಾದರೂ ಅಂದನಾ? ನನಗೆ ಹೇಳಬಹುದಾದರೆ ಹೇಳತ್ತಿಗೆ ಪ್ಲೀಸ್......'</p>
		<p>ಈಗ ಶ್ರಾವಣದ ಮಳೆಯ ದಿನಗಳಲ್ಲಿ, ಬೇಸಿಗೆಯ ಸಂಜೆಗಳಲ್ಲಿ, ಗಲಾಟೆಯಲ್ಲಿ, ಏಕಾಂತದಲ್ಲಿ ಜಾನಕಿ ತನ್ನ ಮೈದುನನೊಡನೆ ಕಳೆದ ಸಾವಿರ ಸಿಹಿ ಪ್ರಸಂಗಗಳನ್ನು ಮೆಲುಕು ಹಾಕುತ್ತಾಳೆ. ಹೌದು, ನೆನಪು ಕಹಿಯಲ್ಲ.</p>
		<p class="quote-author"><strong><em>-ಸುವಾಸಿನಿ ಸುಬ್ರಹ್ಮಣ್ಯ</em></strong>(ಫ್ಲಷಿಂಗ್, ನ್ಯೂಯಾರ್ಕ್)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">ಪಲಾಯನ</h1>
		<p>ಕೈರೋ ನಗರದ ಮಧ್ಯೆ ಸೇತುವೆಯ ಮೇಲೆ ನಿಂತು ನೈಲ್ ನದಿಯ ನೀಲಿಯನ್ನು ನೋಡುತ್ತಿದ್ದ ಶ್ರೀಕಾಂತನಿಗೆ ಕಾವೇರಿ, ಥೆಮ್ಸ್ ಎರಡು ಒಂದುಕಾಲಕ್ಕೇ ನೆನಪಿಗೆ ಬಂದು ಹುಬ್ಬು ಗಂಟಾಯಿತು.</p>
		<p>ಶ್ರೀರಂಗಪಟ್ಟಣಕ್ಕೂ ಲಂಡನ್ನಿಗೂ ಸಮದೂರವಾಗಿದ್ದ ಊರಿಗೆ ಬಂದವನಿಗೆ, ಶುದ್ಧವಾದರೂ ಕಲ್ಲು ಬಂಡೆಗಳು ಹೇರಳವಾಗಿದ್ದು ದೋಣಿಗಳಿಗೆ ಅಲಾಯಖ್ಖಾದ ಕಾವೇರಿಯೂ, ಶತಮಾನಗಳಿಂದ ದೋಣಿಗಳು ಹೋಗಿ ಬಂದು ಕಸ ಎಸೆದು, ಊರ ಚರಂಡಿಗಳ ನೀರು ಹರಿದು ಕಂದುಬಣ್ಣಕ್ಕೆ ತಿರುಗಿದ ಥೇಮ್ಸ್ ನದಿಯೂ ಬೆರೆತು, ಹರಿದು, ಮಳೆ ಬಿದ್ದು ಪ್ರವಾಹ ಏರಿ ತಲೆಗೆ ನುಗ್ಗಿದ ಹಾಗೆ.</p>
		<p>ನಾಳೆ ಲಂಡನ್ನು, ಲೂಸಿ, ತನ್ನ ಪತ್ನಿಯ ಮನೆ ಎಂದುಕೊಂಡರೂ ಊರಿನ ರಂಗನಾಥ ಸ್ವಾಮಿಯ ಗುಡಿ, ಗುಂಬಜ್, ದರಿಯಾದೌಲತ್, ಕೂಡಲು ಜಾಗಗಳ ನೆನಪು ಒತ್ತಿ ಒತ್ತಿ ಬರುತ್ತಿತ್ತು. ತನ್ನ ಸ್ಥಿತಿ ಎರಡು ಹುಲ್ಲು ಮೆದೆಗಳ ಮಧ್ಯೆ ನಿಂತ ಅಸಹಾಯಕವಾದ ಕತ್ತೆಗೆ ಸಮ ಎಂದುಕೊಂಡ. ಅಥವಾ ಕಾಲೇಜಿನಲ್ಲಿದ್ದಾಗ, ಮನಃಶಾಸ್ತ್ರದ ಹೆಸರಿನರಲ್ಲಿ, ಎರಡು ಗೋಲಿ ತಿನಿಸುಗಳ ಮಧ್ಯೆ ಇಟ್ಟು ಅಭ್ಯಾಸಮಾಡಿದ ಇಲಿಗೆ ಸಮ. ಯಾವೊಂದು ತಿನಿಸಿನ ಕಡೆಗೂ ಹೋಗುವ ನಿಶ್ಚಯ ಮಾಡಲಾರದೇ, ನಿಂತಲ್ಲೇ ನಿಂತು ಇದ್ದ ಕಡೆಯೇ ನೆಗೆದು ಬೀಳುವುದು ಸಾಧ್ಯ ಎಂದು ಪ್ರೊಫೆಸರ್ ಹೇಳಿದ್ದರಲ್ಲವೇ, ಇಂತಹ ತಾಕಲಾಟಕ್ಕೆ <en>Positive-Positive</en> ತಾಕಲಾಟ ಎಂದಲ್ಲವೇ ಹೆಸರು? ಇದು ನಿಜವಾಗಿಯೂ ಆ ಜಾತಿಯ ತಾಕಲಾಟವೇ? ಅಥವಾ, ಅಸಹ್ಯವಾದ ಎರಡರ ನಡುವೆ ಸಮದೂರದಲ್ಲಿ ನಿಂತು ಯಾವುದೂ ಬೇಡ ಎನಿಸಿ ಇದ್ದಲ್ಲೇ ಇದ್ದು ಬಿಡುವ ಪಲಾಯನ ಕ್ರಮವೋ?</p>
		<p>ಇದ್ದರೂ ಇರಬಹುದು ಎನಿಸಿದ ಶ್ರೀಕಾಂತನಿಗೆ ತಾನು ಮೊದಲ ಸಲ ಕೈರೋವಿಗೆ ಬಂದದ್ದು ನೆನಪಾಯಿತು. ಇಂಗ್ಲೆಂಡಿಗೆ ಹೋಗಿ ಸೇರುವ ಆತುರದಲ್ಲಿದ್ದರೂ ಕೈರೋ ಅಲೆಗ್ಸಾಂಡ್ರಿಯಾಗಳನ್ನೂ, ಓದಿ ಮಾತ್ರಾ ತಿಳಿದಿದ್ದ ಸ್ಫಿಂಕ್ಸ್-ಮರಳು, ಹಸಿರುಗಳನ್ನು ಗೆರೆಕೊಯ್ದು ಹಾಗೆ ಬಿಡಿಸಿದ್ದರ ಪ್ರತೀಕವೋ ಎನ್ನುವ ಹಾಗೆ ನಿಂತವಳ-ಮುಂದೆ ನಿಂತು ಬದುಕಿನ ಬಗೆಗೆ ಸವಾಲು ಹಾಕಿ, ಹಾಕಿದ ಸವಾಲಿಗೆ ಉತ್ತರ ಹೊಳೆದು ಒಂದೇ ಪಟ್ಟಿಗೆ ಒಗಟು ಒಡೆಯಬಹುದಾದ ಸನ್ನಿವೇಶವನ್ನೂ ಕಲ್ಪಿಸಿಕೊಂಡು ದಾರಿ ಮಾರ್ಗವಾಗಿ ವಾರದವರೆಗೆ ತಂಗಿದ್ದ. ಈವಾಗಿನ ಸಮಸ್ಯೆ ಉದ್ಭವಿಸಬಹುದೆನ್ನುವುದೂ ಕನಸು ಮನಸ್ಸಿನಲ್ಲಿ ಬಂದಿರದಿದ್ದ ತಿಳಿ ದಿನ, ಇಪ್ಪತ್ತೆರಡರ ವಯಸ್ಸು. ಶ್ರೀರಂಗಪಟ್ಟಣದಲ್ಲಿ ಬಾಲ್ಯ, ಮೈಸೂರಿನಲ್ಲಿ ಹೈಸ್ಕೂಲು, ಬೆಂಗಳೂರಿನಲ್ಲಿ ಕಾಲೇಜು- ಉದ್ದಕ್ಕೂ ಇಲ್ಲಿಯ ವಾತಾವರಣ ಉಸಿರು ಕಟ್ಟುವ ತರಹದ್ದೆನಿಸಿ, ಇಲ್ಲಿನ ಇತಿಮಿತಿಯಿಂದ ದೂರ ಹೋಗಬೇಕು, ತಾನು ತಾನಾಗಬೇಕು ಎಂದುಕೊಂಡ ಜೀವ. ಅವಕಾಶ ಸಿಕ್ಕಿದ ಕೂಡಲೇ ನೆಲಕ್ಕೆ ಕಾಲೊತ್ತಿ ಗಗನಕ್ಕೆ ಹಾರಿದ್ದ. ನೆಲ ತುಳಿದಿದ್ದರ ರಭಸವೇ ಸಾಕು, ಗಾಳಿಗೆದ್ದವನು ಮತ್ತೆ ನೆಲ ಕಾಣುವುದು ಇಂಗ್ಲೆಂಡಿನಲ್ಲಿ ಅನ್ನಿಸಿದ್ದವನಿಗೆ ಇಂಗ್ಲೆಂಡು ತನ್ನ ಸೊಬಗನ್ನು ಸಂಸ್ಕೃತಿಯನ್ನು ಕಣ್ಣೆದುರು ಹಿಡಿದು ಕಣ್ಣು ಹೊಡೆದು ಕರೆದ ಹಾಗೆ-</p>
		<p>ಸ್ಕಾಲರ್‍ಷಿಪ್ ಸಿಕ್ಕಿತು. ತಾನು ಕನಸಿನಲ್ಲೂ ನೆಚ್ಚಿಕೊಂಡಿರಲ್ಲಿ- ಅಂತಹ ಸಂಭ್ರಮದ ಸ್ವಾಗತ. ಲಂಡನ್ ಯೂನಿವರ್ಸಿಟಿಗೆ ಹತ್ತಿರವಾಗಿದ್ದ ವಿದ್ಯಾರ್ಥಿ ನಿಲಯದಲ್ಲಿ ಕೊಠಡಿ ಸಿದ್ಧವಾಗುವವರೆಗೆ ರಸೆಲ್ ಸ್ಕ್ವೇರಿನ ಪ್ರೆಸಿಡೆಂಟ್ ಹೋಟೆಲಿನಲ್ಲಿಟ್ಟು, ತನಗೇ ಒಂದು ಬಚ್ಚಲು ಮನೆ ಅಂಟಿಕೊಟ್ಟಿದ್ದ ಬಿಡಿ ರೂಮು ಕೊಟ್ಟು, ಊಟ ಹಾಕಿ, ಲಂಡನ್ನಿನ ನೋಟ ತೋರಿಸಿ, ಚಮಚ ಚಾಕು ಫೋರ್ಕುಗಳನ್ನು ಉಪಯೋಗಿಸುವದನ್ನು ಕಲಿಸಿ, ಉಗುಳುವದರ ಬಗೆಗೆ, ಪಚಪಚ ಅಗಿಯುವದರ ಬಗೆಗೆ, ತೇಗುವದರ ಬಗೆಗೆ ಇಂಗ್ಲೆಂಡಿನ ಜನಕ್ಕಿರುವ ಅಸಹನೆಯನ್ನು ನಾಜೂಕಾಗಿ ನೋವು ಕೊಡದ ಮಾತಿನಲ್ಲಿ ತಿಳಿಸಿ, ಇದು ಗಾಂಧೀ ಇಳಿದುಕೊಂಡಿದ್ದ ಜಾಗ, ಇದು ತಿಲಕ್ ಇದ್ದ ಮನೆ, ಇದು ಕೀಟ್ಸ್-</p>
		<p class="myquote">ಮಾರುಹೋಗಲು ಸಿದ್ಧನಾಗಿದ್ದ ಹುಡುಗ ಮಾರುಹೋಗಿದ್ದ.<br />ಅಥವಾ ತನ್ನನ್ನು ಮಾರಿಕೊಂಡಿದ್ದನೋ?</p>
		<p>ನೈಲ್ ನದಿಯಲ್ಲಿ ದೋಣಿಯೊಂದು ಅವನು ನಿಂತಿದ್ದ ಸೇತುವೆಯ ಹತ್ತಿರ ಸರಿಯಿತು. ಹದಿನಾಲ್ಕು ಹದಿನೈದರ ಹುಡುಗ ಹುಡುಗಿಯರು ಅದರ ತುಂಬ. ತನಗೆ ವಯಸ್ಸು ಆಗ ಇಪ್ಪತ್ತೆರಡಾಗಿದ್ದರೂ ಸ್ವಂತವಾಗಿ ಯೋಚನೆ ಮಾಡುವುದಕ್ಕೆ ಅಗತ್ಯವಾದ ಪ್ರಬುದ್ಧತೆಯ ದೃಷ್ಟಿಯಿಂದ ಈ ಹುಡುಗರ ಹಾಗೆ ತಾನಿದ್ದದ್ದು ಎನ್ನಿಸಿತು. ಇದೇ ಮೊದಲ ಬಾರಿಯಲ್ಲ ತನಗೆ ಹಾಗೆ ಮನವರಿಕೆಯಾದದ್ದು. ಹಾಗಾದರೆ ಯಾವಾಗ? ಐದು ವರ್ಷದ ಕೆಳಗೆ ಲೂಸಿಯನ್ನು ಕರೆದುಕೊಂಡು ಮೈಸೂರು ಬೆಂಗಳೂರಿಗೆ ಹೋಗಿದ್ದಾಗ, ಅಲ್ಲವೆ? ಕಾಲೇಜಿನ ಹುಡುಗರ ನಡವಳಿಕೆ ಹಿಡಿಸಿರಲಿಲ್ಲ. ತಾನು ಕಾಲೇಜಿನಲ್ಲಿದ್ದಾಗ ತನ್ನ ಸರೀಕರು ಇಂಥ ಬೇಜವಾಬ್ದಾರಿತನದಿಂದ ವರ್ತಿಸುತ್ತಿದ್ದರೆ?</p>
		<p>ಮೂವತ್ತೆರಡಕ್ಕೇ ಮುಪ್ಪು ಬಂದವನ ಹಾಗೆ ನೆನಪಿನ ಕತ್ತೇ ಸವಾರಿಗೆ ಹೊರಟೆನಲ್ಲ ಎಂದುಕೊಂಡ. ನಗು ಬಂತು. ಯಾಕೆ, ಏನಾಶ್ಚರ್ಯ ಆದರಲ್ಲಿ? ಮೂವತ್ತರ ಹೊತ್ತಿಗೆ ಮುಪ್ಪು ಬರುವುದೂ ಭಾರತದ ಬದುಕಿನ ಒಂದು ವಿಶಿಷ್ಟ ಲಕ್ಷಣ ತಾನೇ?</p>
		<p>ಲೂಸಿ ಇಂಗ್ಲೆಂಡಿನ ಏಪ್ರಿಲ್ ತಿಂಗಳಿನ ಚುಮಚುಮದ ಹೊತ್ತಿಗೆ ಗುರುತಾಗಿ ಬೇಸಿಗೆಯನ್ನು ಬೇಗ ಕರೆದು ಮಾಗಿಯನ್ನು ದೂರ ಇಟ್ಟಳು. ಬಂದಾಗಿನ ಸಂಭ್ರಮ ಸ್ವಲ್ಪ ಪೇಲವಾಗಿ, ಇಂತಹ ಜನಸಮುದಾಯದಲ್ಲೂ ಒಂಟಿಯಾಗಿದ್ದವನಿಗೆ ಆತ್ಮಹತ್ಯೆಯ ಯೋಚನೆ ಬಂದರೆ ಅಷ್ಟೇನು ಅಸಹಜವಲ್ಲ ಎನ್ನಿಸಹತ್ತಿದಾಗ ಸಿಕ್ಕ ಹುಡುಗಿ. ವಸಂತ ಬೇಗ ಕಾಣಿಸಿಕೊಂಡರೂ ಮಾಗಿ ತಡವಾಗಿ ಬರುವ ಕೆಲವೇ ಹೆಂಗಸರಲ್ಲಿ ಒಬ್ಬಳು ಇವಳು, ಎನ್ನಿಸಿತ್ತು. ಬೇಸಿಗೆಯ ದಿನದ ಎರಡೂ ಅಂಚುಗಳನ್ನು ಹಿಡಿದು, ಎಳೆಯ ಉದ್ದ ಮಾಡಿ, ಅದೇ ರೀತಿ ಚಳಿಗಾಲದ ರಾತ್ರಿಗೂ ಮಾಡಿ ಕಷ್ಟವಾದದ್ದನ್ನು ಸಹ್ಯವಾಗುವ ಹಾಗೆ ಮಾಡಿದ್ದ ಮೋಡಿ. ಎಂಥ ದೊಂಬರ ಹುಡುಗಿ! ತಾನು ಪದ್ಯ ಕೂಡ ಬರೆಯಹತ್ತಿದ್ದ, ಎಗ್ಗ.</p>
		<p>ಮದುವೆಯ ಮುಂಚಿನ ಸಂಭ್ರಮ ಮದುವೆಯಾದ ಬಹುಕಾಲದವರೆಗೆ ಉಳಿಯುವುದು ಇಂಗ್ಲೆಂಡ್ ಅಂತಹ ಸುಧಾರಿಸಿದ ದೇಶಗಳಲ್ಲಿ ಮಾತ್ರ ಎನ್ನಿಸಿತ್ತು. ಕೈ ಹಿಡಿದ ಹೆಣ್ಣು ದಿನದಿನಕ್ಕೂ ಬೇರೆ ಬೇರೆಯಾಗಿ ಬಂದು ಹೇರಮ್ಮಿನ ವೈವಿಧ್ಯ ಸಾಧ್ಯವಾದಾಗ ಮದುವೆ ಹದಗೆಡುವುದು ತಾನೇ ಹೇಗೆ?</p>
		<p>ಮದುವೆಯ ಸುದ್ದಿ ತಿಳಿಸಿದವನು ಅಧಿಕಾರಿಗಳಿಗೆ ಹಾಸ್ಟೆಲು ಬಿಟ್ಟು ಮನೆಮಾಡುವುದಾಗಿ ಹೇಳಿದ. ಅವನ ಆಶ್ಚರ್ಯಕ್ಕೆ ಕೊನೆಯಿಲ್ಲ: ತಿಂಗಳು ತಿಂಗಳು ಕೊಡುತ್ತಿದ್ದ ಭತ್ಯವನ್ನು ಸಂಸಾರವೊಂದಿಗ ಎಂದು ಹೆಚ್ಚಿಸಿದ್ದರು!</p>
		<p>ಊರಿಗೆ ಮದುವೆಯ ವಿಷಯ ಬರೆಯಲಿಲ್ಲ. ಅಲ್ಲವೇ? ಯಾಕೆ, ಹೆದರಿಕೆ ಹುಟ್ಟಿತ್ತೇ ? ಅಪ್ಪ, ಅಮ್ಮನಿಗೆ ಕೊರಗು ಬೇಡ ಅಂತ ಬರೆದಿರಲಿಲ್ಲವೆ?</p>
		<p>ನಮ್ಮ ಮದುವೆಯ ಮಾತು ತಿಳಿಸಿದೆ, ಹರಸಿದ್ದಾರೆ. ನಿನ್ನ ಫೋಟೋ ಕಳಿಸಬೇಕಂತೆ- ಲೂಸಿಗೆ ನಿಜ ಹೇಳಲಿಲ್ಲ? ಯಾಕೆ?</p>
		<p>ಮನೆ ಹುಡುಕತೊಡಗಿದ. ಮೇಫೇರಿನಿಂದ ಆರಂಭ ಮಾಡಿ ಹಂತ ಹಂತವಾಗಿ ಪ್ಯಾಂಡಿಂಗ್‍ಟನ್ನಿನ ತನಕ ಏಣಿಯಿಳಿದು ನಿಂತರೂ ಪ್ರಯೋಜನವಾಗದಿದ್ದಾಗ ಅವನಿಗೆ ಸಮಸ್ಯೆಯಾಯಿತು. ಕೊನೆಗೆ ಮನೆ ಸಿಕ್ಕಿದ್ದು- ಬೆಡ್‍ಸಿಟರಿನ ಜೊತೆಗೆ ಒಂದು ಅಡಿಗೆ ಮನೆ- ಪಟ್ನಿಯಲ್ಲಿ. ಲಂಡನ್ನಿನ ಈಸ್ಟೆಂಡು, ಆದರೂ ಸಿಕ್ಕಿದ್ದು ಬಿಡಬಾರದು. ಆ ಮನೆ ವಿಚಾರಿಸುವುದಕ್ಕೆ ಹೋದದ್ದು ಲೂಸಿ, ತಾನಲ್ಲ. ತನ್ನ ಎಣ್ಣೆಗೆಂಪಿನ ಮುಖ ಹೊತ್ತು ಹೋಗಿದ್ದರೆ ಮನೆಯಾಕೆ ಒಪ್ಪುತ್ತಿದ್ದಳೇ?</p>
		<p>ಮನೆ ಹೂಡುವ ಸಂಭ್ರಮದಲ್ಲಿ ಪ್ರಶ್ನೆಯನ್ನು ಬದಿಗಿಟ್ಟ.</p>
		<p>ಒಂದು ನೆರೆಗೆ ಒಂದು ವೆಸ್ಟ್ ಇಂಡಿಯನ್ ಸಂಸಾರ. ಇನ್ನೊಂದು ಕಡೆ, ಸದ್ಯ, ಇಂಗ್ಲಿಷ್ ಜನ. ವೆಸ್ಟ್ ಇಂಡಿಯನ್ ಮನೆಯಲ್ಲಿ ಸಣ್ಣ ಸಣ್ಣ ಮಕ್ಕಳು. ಒಂದಂತೂ ತುಂಬ ಚೂಟಿ; ತಮ್ಮ ಬಾಗಿಲನ್ನು ತಳ್ಳಿಕೊಂಡು ಬಂದಾಗ ಅದನ್ನೆತ್ತಿ ಲೂಸಿ ಮುದ್ದಾಡಿದ್ದಳು. ಮಗುವಿನ ಮೂಲಕ ತಂದೆ ತಾಯಿ ಪರಿಚಯ. ಶನಿವಾರ ನಡೆದ ಗದ್ದಲದ ಪಾರ್ಟಿ, ಮೂರು ಮನೆಗೆ ಕೇಳುವ ಹಾಗೆ ಡಬ್ಬಿ ಸಂಗೀತ, ಕುಣಿತ, ನಗು. ಬೆಳಗಿನ ಜಾವಕ್ಕೆ ಬಾಗಿಲು ಮುಚ್ಚಿ ಬಾಗಿಲು ತೆಗೆದ ಸದ್ದು. ಬೀಳ್ಕೊಡುಗೆ ಮಾತುಗಳು. ತಿಂಗಳಾದ ಮೇಲೆ ಆಹ್ವಾನ ಬಂತು. ನೀನು ಹೋಗು ಬೇಕಾದರೆ, ನನಗೆ ಕೆಲಸವಿದೆ ಎಂದಿದ್ದ.</p>
		<p>ಲೂಸಿ ಹೋಗೇಬಿಟ್ಟಳಲ್ಲ. ನೋವಾಗಿತ್ತಲ್ಲವೇ ತನಗೆ?</p>
		<p>ನೋವಲ್ಲ, ನಿರಾಶೆಯೆಂದುಕೊಂಡು ಸಮಾಧಾನಪಟ್ಟುಕೊಂಡಿದ್ದ. ಆದರೂ ನಿದ್ದೆ ಬರುವುದು ಕಷ್ಟವಾಯಿತು. ಗದ್ದಲ ಬೇರೆ. ಲೂಸಿ ಹಿಂದಿರುಗುವುದಕ್ಕೂ ಹಾಲು ಸೀಸೆಗಳ ಗಾಡಿ ಗಡಗಡ ಎಂದು ಉರುಳಿ ಹೋದದ್ದಕ್ಕೂ ಸರಿ ಹೋಗಿತ್ತು. ಉಟ್ಟ ಲಂಗ ಕಳಚಿ ತೆಳ್ಳೆನೆಯ ತೊಡೆ ಮುಚ್ಚಿದರೂ ಮುಚ್ಚದ ನೈಟಿಯಲ್ಲಿ ಲೂಸಿ ಮಗ್ಗುಲು ಸೇರಿದಾಗ ಅವನು ಅವಳನ್ನು ಬರಸೆಳೆದುಕೊಂಡುಬಿಡಲೇ ಎಂದುಕೊಂಡಿದ್ದ. ಬದಲು ನಿದ್ರೆ ಬಂದಿದ್ದವನಂತೆ ಅಲುಗಾಡದೆ ನೀರಳವಾದ ಉಸಿರು ಬಿಟ್ಟು ಮಲಗಿದ್ದ.</p>
		<p class="vertical-delimiter"/>
		<p>'ನಿಮ್ಮ ಸಂಸ್ಥಾನದ ರಾಜಕೀಯವಾದರೂ ಸರಿಯೆ, ಸಾಹಿತ್ಯವಾದರೂ ಸರಿಯೆ. ಮಾತಾಡಿ'- ಸ್ನೇಹಿತರು ಬಲವಂತ ಮಾದಿದಾಗ ತನಗೆ ನಾಚಿಕೆಯಾಗಿತ್ತು. ಲೂಸಿಯ ದೃಷ್ಟಿಯಲ್ಲಿ ತನಗೆ ಅವಮಾನವಾಗುವ ಪರಿಸ್ಥಿತಿ ಹುಟ್ಟಿತಲ್ಲಾ ಅನ್ನುವ ಕೊರಗು ಬೇರೆ. ನನಗಿಲ್ಲದ ಕುತೂಹಲ ಇವರಿಗೆ, ತಲೆಹರಟೆಯ ಜನ ಎಂದುಕೊಳ್ಳುವದರ<br />ಜೊತೆಗೆ ಲೂಸಿಗೆ ಇಂಗ್ಲೆಂಡಿನ ಬಗೆಗೆ, ಇಂಗ್ಲಿಷ್ ಸಾಹಿತ್ಯದ ಬಗೆಗೆ ಗೊತ್ತಿರುವ ಹಾಗೇ ತನಗೂ ಕನ್ನಡ ನಾಡಿನ ವಿಷಯ, ಸಾಹಿತ್ಯದ ವಿಷಯ ತಿಳಿದಿದ್ದರೆ ಚೆನ್ನಾಗಿರುತ್ತಿತ್ತು ಎನಿಸಿತ್ತು.</p>
		<p>ಊರಿನಿಂದ ಕಾಗದ ಬಂತು. ಅವನಿಗೆ ಮದುವೆಯಾದ ವಿಷಯ ಬೇರೆ ಯಾರಿಂದಲೋ ತಿಳಿದು ಅಪ್ಪ ಅಮ್ಮನಿಗೆ ದುಃಖವಾಯಿತು. ಅವಳನ್ನು ಯಾಕೆ ಮದುವೆಯಾದೆ ಎಂದು ಬೈದಿರಲಿಲ್ಲ. ಯಾಕೆ ತಿಳಿಸಲಿಲ್ಲ ಎಂದು ಕೇಳಿದ್ದರು. ಹೆಂಡತಿಯನ್ನು ಕರೆದುಕೊಂಡು ಒಮ್ಮೆ ಬಂದು ಹೋಗು ಎಂದಿದ್ದರು.</p>
		<p>ಶ್ರೀಕಾಂತನಿಗೆ ಎದೆ ಉಬ್ಬಿ ಬಂತು. ಅಪ್ಪ, ಅಮ್ಮ ದೇವರಾಗಿ ಕಂಡರು. ಲೂಸಿಗೆ ವಿಷಯ ತಿಳಿಸಿದ. ಉತ್ಸಾಹದಲ್ಲಿ ಹಿಂದೆ ತಮ್ಮ ಮದುವೆಯ ಮಾತು ಬರೆದಿದ್ದೆನೆಂದು ಹೇಳಿದ್ದು ಮರೆತು ಅಭಾಸವಾಯಿತು.</p>
		<p><en>'You are a spineless bastard'</en></p>
		<p>ಅನ್ನಬಹುದಾದ ಮಾತೇ ಅದು? ಗಂಡನಿಗೆ? ಅಪ್ಪ ಅಮ್ಮನನ್ನು ದುಡಿಸುವ ಹಾಗೆ ತಾನು ಇವಳನ್ನು ನೋಡಿಕೊಂಡಿದ್ದರೆ? ಬೆಳಿಗ್ಗೆ ಮೊದಲೆದ್ದು ಕಾಫಿ ಮಾಡಿಕೊಟ್ಟು ಊಟಕ್ಕೆ ಮೇಜು ಸಿದ್ಧಮಾಡಿ ಉಂಡಾದ ಮೇಲೆ ಪಾತ್ರೆ ಬೆಳಗುವ ತನಗೆ ಇಂತಹ ಮಾತಾಡಬಹುದೇ?</p>
		<p>ಅವಳ ಮೇಲಿನ ಪ್ರೀತಿ ಹೇಗೆ ಹೇಳಲಿ ಎಂದುಕೊಂಡಿದ್ದ.</p>
		<p>ನಿಮ್ಮೂರಿಗೆ ಹೋಗಿ ಬರೋಣ ಬೇಸಿಗೆಯಲ್ಲಿ-ಲೂಸಿ ಹೇಳಿದ್ದಕ್ಕೆ ತಕ್ಷಣ ಒಪ್ಪಿದ್ದ.</p>
		<p class="vertical-delimiter"/>
		<p>ಹೋಗಬಾರದಿತ್ತು.</p>
		<p>ಐದು ವಾರಗಳ ರಜಕ್ಕೆ ಹೋದವರು ಶ್ರೀರಂಗಪಟ್ಟಣದಲ್ಲಿ ಇದ್ದದ್ದು ಹದಿನೈದು ದಿನಗಳೋ ಏನೋ. ಲೂಸಿ ಇದ್ದಾಗ ತಾನೂ ಮನೆಯಲ್ಲಿದ್ದು ಅಮ್ಮನಿಗೆ ಅಥವಾ ಲೂಸಿಗೆ ಯಾವ ತರಹದ ಸಂಕೋಚವೂ ಆಗದ ಹಾಗೆ ನೋಡಿಕೊಂಡದ್ದೇ ತಪ್ಪಾಯಿತೇ?</p>
		<p>ಮಾಡಬಾರದ್ದು ತಾನೇನು ಮಾಡಿದ್ದೆ ಎಂದು ಹಲವಾರು ಬಾರಿ ಕೇಳಿಕೊಂಡಿದ್ದ, ಸಮರ್ಪಕವಾದ ಉತ್ತರ ಸಿಕ್ಕಿರಲಿಲ್ಲ. ಇಂಗ್ಲೆಂಡಿನಲ್ಲಿ ಮಾಡುತ್ತಿದ್ದ ಸೇವೆ ಇಲ್ಲಿಯೂ ಸಿಗಬಹುದೆಂದು ತಿಳಿದಿದ್ದಳೇ? ಹುಚ್ಚು ಹುಡುಗಿ, ಅಪ್ಪನೆದುರಿಗೆ ತಾನು ಹೆಂಡತಿಯ ಗುಲಾಮನಲ್ಲ ಎಂದು ತೋರಿಸಿಕೊಂಡಿದ್ದಕ್ಕೆ ಅಪಾರ್ಥ ಕಟ್ಟುವುದೇ?</p>
		<p>ಅವಳಿಗನ್ನಿಸಿದ್ದನ್ನು ಹೇಳಿದ್ದರೆ ಅದೊಂದು ಥರ. ತುಟಿ ಪಿಟಕ್ಕೆನ್ನದೆ ಇದ್ದು ಇಂಗ್ಲೆಂಡ್‍ಗೆ ಬಂದವಳು ಊರಿನ ವಿಷಯ ಮಾತೇ ಆಡಲಿಲ್ಲ. ತಾನೇ ಕೆದಕಿ ಕೆದಕಿ ಕೇಳಿದ್ದ.</p>
		<p><en>`Your presents are wonderful'</en></p>
		<p>'ನಾನು?'</p>
		<p><en>`I married you, did'nt I ?'</en></p>
		<p>ಸಮಾಧಾನವಾಗಿತ್ತಾದರೂ--</p>
		<p>ಮನೆ ನೃತ್ಯಶಾಲೆಯಾಗುತ್ತ ಬಂತು. ಮದುವೆಯಾದ ಮೇಲೆ, ಕಾಕ್‍ಟೇಲ್ ಪಾರ್ಟಿಗಳಿಗೆ ಹೋಗುವುದು ಬೇಸರದ ಮಾತು ಎಂದುಕೊಂಡಿದ್ದ ತಮ್ಮ ಮನೆಯಲ್ಲಿ ತಿಂಗಳಿಗೊಮ್ಮೆಯಾದರೂ ಅಂತಹ ಪಾರ್ಟಿ. ಗುಜುಗುಜು ಮಾತು. ಗುಳ್ಳೆ ಹೊಳೆದು ಗುಳ್ಳೆ ಒಡೆದ ಹಾಗೆ, ವಿನಯದ ಮಾತು. ಇಂತಹ ಸಂಜೆಯಲ್ಲಿ ತಾನು ಗೋಡೆಗಂಟಿ ನಿಲ್ಲುತ್ತಿದ್ದ ಪ್ರೇಕ್ಷಕ. ಸುಲಭವಾದ ನೃತ್ಯವೂ ಸಾಧ್ಯವಾಗದ ಮರದ ಕಾಲು ತನ್ನದು. ಲೂಸಿಗೆ ಪ್ರಾಣ: ವಾಲ್ಟಸ್, ಲ್ಯಾಟಿನ್ ಮಾದರಿಯದ್ದು. ಟ್ವಿಸ್ಟ್- ಯಾವುದಾದರೂ ಸರಿಯೆ! ಪಿರ್ರೆಗಳನ್ನು ಬಳುಕಿಸಿ ಮೊಲೆಗಳನ್ನು ಕುಲುಕಿ ಕಂಡ ಕಂಡ ಗಂಡಸರ ಜೊತೆ ಇಂಥ ಚೆಲ್ಲಾಟ</p>
		<p>ಇದೆಲ್ಲ ತನಗೆ ಹಿಡಿಸದು- ಹೇಳಿಬಿಡಲೇ ಎಂದುಕೊಂಡಾಗ ತನಗೆ ಅಂತಹ ಹಕ್ಕು, ಗಂಡನಾದ ಮಾತ್ರಕ್ಕೆ ಇದೆಯೇ ಎಂದು ಸುಮ್ಮನಾಗಿದ್ದ. ಅದೂ ಅಲ್ಲದೆ ವ್ಯಕ್ತಿ ಸ್ವಾತಂತ್ರ್ಯ ದೇವರ ಸಮ ಇಲ್ಲಿ. ತಾನು ಭಾರತದ ಒಬ್ಬ ಹಂಬನ ಹಾಗೆ ನಡೆದುಕೊಳ್ಳುವುದು ತಾನೇ ಹೇಗೆ?</p>
		<p>ಊರಿಗೆ ಹೋಗಬಾರದಾಗಿತ್ತು. ಅದು ಹೋಗಲಿ, ಓದು ಮುಗಿದ ಮೇಲೆ ಕೆಲಸ ಕೊಟ್ಟ ಕಂಪನಿಯವರು ಆರು ತಿಂಗಳ ಮಟ್ಟಿಗೆ ಇಜಿಪ್ಟಿಗೆ ಹೋಗಿ ಬಾ ಎಂದಾಗ ಈಗ ಬೇಡ ಅನ್ನಬೇಕಾಗಿತ್ತು. ಲೂಸಿಗೆ ಒಂದು ಮಾತೂ ಹೇಳದೆ ಒಪ್ಪಿಕೊಂಡು ಆಮೇಲೆ ತಿಳಿಸಿದ್ದ.</p>
		<p>'ನೀನೂ ಬಾ' - ಉಪಚಾರಕ್ಕೆ ಕರೆದ.</p>
		<p>'ನನ್ನ ಕೆಲಸದ ಗತಿ? ರಾಜೀನಾಮೆ ಕೊಟ್ಟು ಬರಲೇ?'</p>
		<p>ಬೇಡ ಅಂದಿದ್ದ. ಅನ್ನಬಾರದಿತ್ತು. ಬಾ ಅಂತ ಬಲವಂತ ಮಾಡಬೇಕಾಗಿತ್ತು.</p>
		<p>ಹೊರಡುವ ದಿನ ಮುಟ್ಟಾಗಿದ್ದ ಅವಳಿಗೆ ಸಾಮಾನ್ಯವಾಗಿ ಹೊಟ್ಟೆ ನೋವು ಬರುವದೆಂದು ತಿಳಿದಿದ್ದು ತಾನು ಅವಳನ್ನು ಏರ್‍ಪೋರ್ಟಿಗೆ ಕರೆಯಲಿಲ್ಲ. ಮನೆ ಬಾಗಿಲಲ್ಲೇ ಬೀಳ್ಕೊಡುಗೆ.</p>
		<p>ಲಂಡನ್ ತಲುಪಿದಾಗ ಬೆಳಿಗ್ಗೆ ಹನ್ನೊಂದು ಗಂಟೆಯಾದರೂ ಸೂರ್ಯನ ಹೆಸರಿರದ ಹಾಗೆ ಮಂಜು ಕವಿದಿತ್ತು. ಕೊರೆಯುವ ಚಳಿ ಬೇರೆ . ಇನ್ನು ಸುರು ಚಳಿ, ಮಳೆಯ ಕಾಟ: ಮೇಲಂಗಿ, ಗ್ಲೌಸ್, ನಡುಮನೆಯ ಬೆಂಕಿ. ಮನೆ ಬಿಟ್ಟು ಬಸ್ಸಿಗೋ ಟ್ಯೂಬಿಗೋ ಓಡಿ ಹೋಗಿ ಹೋಗುವದರಲ್ಲಿಯೇ ಸುರುಟಿಕೊಳ್ಳುವ ಕೈಕಾಲ ಬೆರಳ ಚುಮ ಚುಮ ಕಡಿತ; ಕಕ್ಕಸಿಗೆ ಹೋಗುವ ಅಗತ್ಯವಿದ್ದರೂ ಬೆಂಕಿಯಿಂದ ದೂರ ಹೋಗುವ ಮನಸ್ಸಾಗದೇ ಕೊನೆ ಗಳಿಗೆಯವರೆಗೂ ತಡೆಯುವ ಕೆಲಸ. ಊರಲ್ಲಾದರೆ, ಇಂಥ ಒದ್ದಾಟವಿಲ್ಲ. ಎಲ್ಲಿದ್ದರಲ್ಲೇ ಬೀದಿಗೆ ಬೆನ್ನು ತಿರುಗಿಸಿ ನಿರಾಳವಾಗಿ ನಿಂತು ಉಚ್ಚೆ ಬಿಡಬಹುದು.</p>
		<p>ಲೂಸಿ ತನ್ನ ಕಾಗದಕ್ಕೆ ಉತ್ತರ ಬರೆದಿರಲಿಲ್ಲ. ಕೆಲಸದ ದಿನದಲ್ಲಿ ಹನ್ನೊಂದರ ಹೊತ್ತಿಗೆ ಅವಳು ಏರ್‍ಪೋರ್ಟಿಗೆ ಬರುವುದು ಹೇಗೆ ಸಾಧ್ಯವೆಂದುಕೊಂಡಿದ್ದರೂ ಕಣ್ಣು ಹುಡುಕಾಡಿತ್ತು. ಅವಳಿರಲಿಲ್ಲ.</p>
		<p>ಟ್ಯಾಕ್ಸಿ ಟ್ರಾಫಿಕ್ ಲೈಟಿನ ಬಳಿ ನಿಂತಾಗ ಎದೆ ಧಸಕ್ಕೆಂದಿತು: ತಾನು ಮನೆಗೆ ಹೋದಾಗ ಲೂಸಿಯೇ ಇಲ್ಲದಿದ್ದರೆ? ತನಗೆ ಬರೆದ ಕಾಗದ ಮಾತ್ರ ಇದ್ದರೆ?</p>
		<p>ಧೈರ್ಯ ತಂದುಕೊಂಡ. ಅದೇ ಪ್ರಪಂಚದ ಕೊನೆಯಲ್ಲ. ತಾನು ತಕ್ಷಣ ಊರಿಗೆ ಹೋಗಿ ಬೆಂಗಳೂರಿನಲ್ಲೋ ಮೈಸೂರಿನಲ್ಲೋ ಒಂದು ಕೆಲಸ ಹುಡುಕಿ ಮನೆಮಾಡಿ ಅಪ್ಪ ಅಮ್ಮ ಹುಡುಕಿದ ಹೆಣ್ಣೊಂದನ್ನು ಮದುವೆಯಾಗಿ ಸುಖವಾಗಿ ಬದುಕಬಹುದು. ಮನೆ ಸಿಕ್ಕಿತು. ಜೋಬೊಳಗೆ ಹುಡುಕಿ ತೆಗೆದ ಬೀಗದ ಕೈಯಿಂದ ಮನೆ ಬಾಗಿಲನ್ನು ತೆಗೆದು ನಡುಮನೆಗೆ ಬಂದ.</p>
		<p>ಅರೆ! ಲೂಸಿ! ಕುರ್ಚಿಯಿಂದೆದ್ದಳು ಬಡವಾದಂತೆ ಕಂಡಳು. ಕೈರೋವಿಗೆ ಒಬ್ಬನೇ ಹೋದದ್ದು ತಪ್ಪು ಎನ್ನಿಸಿತು. ಅವಳ ಮುಖವನ್ನು ಎದೆಗೊತ್ತಿಕೊಳ್ಳಬೇಕು ಎನ್ನಿಸಿ ನುಗ್ಗಿದ.</p>
		<p>ಅವನನ್ನು ಕೈ ಚಾಚಿ ತಡೆದು ಹೇಳಿದಳು:</p>
		<p>'ನಾನು ಬಸುರಿ. ಮೂರು ತಿಂಗಳು.'</p>
		<p>ಮಾತು ಬೇಗ ಅರ್ಥವಾಗಲಿಲ್ಲ. ಅರ್ಥವಾದಾಗ ವಾಕರಿಕೆ ಬರುವ ಹಾಗಾಗಿ ತಲೆ ಸುತ್ತ ತೊಡಗಿತು.</p>
		<p>ಕುರ್ಚಿಯಲ್ಲಿ ಕುಸಿದವನೇ ತಲೆ ಹಿಡಿದುಕೊಂಡ.</p>
		<p>'ಶ್ರೀನಿವಾಸ, ನಿನ್ನ ದಮ್ಮಯ್ಯ. ಅವಳ ಮೈ ಇಳಿಯಲಿ' ಅವನಿಗೆ ಅರಿವಿಲ್ಲದ ಹಾಗೆ ಕನ್ನಡದ ಮಾತು ಆಡಿದ್ದ. ಮನೆದೇವರನು ಕರೆದಿದ್ದ.</p>
		<p class="quote-author"><strong><em>ರಾಮಚಂದ್ರ ಶರ್ಮ</em></strong>(ಬೆಂಗಳೂರು, ಭಾರತ)</p>
	</section>
	<section class="level1 numbered" epub:type="chapter" role="doc-chapter" id="id-0">
		<h1 class="level1-title" epub:type="title">'ಮೇರೆ ದೇಶ್ ಕಿ ಧರ್ತಿ'</h1>
		<p><em>ಮೂವರು ವ್ಯಕ್ತಿಗಳು- ಈ ಮೂವರ ಆಸೆ, ಅಭಿರುಚಿ, ಆಸಕ್ತಿ, ಜೀವನದಲ್ಲಿ ಅವರು ಎದರಿಸುವ ಸಮಸ್ಯೆಗಳು ಬೇರೆ ಬೇರೆ ಆದರೂ.... 


		</body>
		</html>
