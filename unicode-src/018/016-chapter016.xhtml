<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಮಲ್ಲಿಗೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-016">
		<h1 class="level1-title" epub:type="title"><span class="num">೧೬ ::</span> ಏನಿ ಬಂದಿರಿ, ಹದುಳವಿದ್ದಿರೇ?</h1>
		<p>ಯಾರನ್ನಾದರೂ ನಾವು ಭೇಟಿಯಾದಾಗ, ಯಾರೊಂದಿಗಾದರೂ ನಾವು ಮಾತನಾಡಲು ಪ್ರಾರಂಭಿಸಿದಾಗ, ಸಾಮಾನ್ಯವಾಗಿ ನಾವು ಕೇಳುವ ಪ್ರಶ್ನೆ ''ಹೇಗಿದ್ದೀರಿ? ಚೆನ್ನಾಗಿದ್ದೀರಾ? ಎಲ್ಲರೂ ಕ್ಷೇಮವೇ?''- ಹೀಗೆ. ಹಿಂದೆಲ್ಲಾ ನಾವು ಕಾಗದ ಬರೆಯುವಾಗ, ಮೊದಲ ಒಕ್ಕಣೆ 'ಉಭಯಕುಶಲೋಪರಿ ಸಾಂಪ್ರತ' ಎಂದಿರುತ್ತಿತ್ತು. ಸ್ವಾಭಾವಿಕವಾಗಿ ನಾವು ಪರಸ್ಪರ ಕುಶಲ, ಯೋಗಕ್ಷೇಮವನ್ನ ವಿಚಾರಿಸಿಕೊಳ್ಳುವುದೇ ಒಂದು ವಾಡಿಕೆಯಾಗಿದೆ. ಒಳ್ಳೆಯ ವಿಚಾರವನ್ನ ಹೇಳುವ ಮೊದಲೇ ಆಗಲಿ, ಅಷ್ಟು ಪ್ರಿಯವಲ್ಲದ ಯಾವುದಾದರೊಂದು ವಿಷಯವನ್ನ ಕ್ರಮೇಣ ಪ್ರಸ್ತಾಪಿಸುವುದೇ ಆಗಲೀ, ಅಥವಾ ಏನೂ ವಿಷಯವಿಲ್ಲದೇ ಸುಮ್ಮನೇ ಮಾತನಾಡುವುದೇ ಆಗಲಿ- ಯಾವುದನ್ನು ಆದರೂ ಹೇಳುವಾಗ ಪೂರ್ವಪೀಠಿಕೆಯಾಗಿ ಪ್ರಾರಂಭಿಸುವುದು, ಪರಸ್ಪರ ಕ್ಷೇಮಸಮಾಚಾರವನ್ನ ವಿಚಾರಿಸಿಕೊಳ್ಳುವುದರಿಂದ. ಈ ಕ್ಷೇಮ, ಸೌಖ್ಯ, ನೆಮ್ಮದಿ, ಆರೋಗ್ಯ, ಕುಶಲ, ಹದುಳದ ಬಗ್ಗೆ ಪ್ರಸ್ತಾಪಿಸುವುದು, ಬೆಣ್ಣೆ ಸವರಿ ಮುಂದುವರಿದಂತೆ. ಇದು ಶಿಷ್ಟಾಚಾರ; ಇದು ಸಭ್ಯತೆಯ ಲಕ್ಷಣ; ಇದು ಸೌಜನ್ಯದ ಕುರುಹು. ಎಲ್ಲಾ ಜನಾಂಗಗಳಲ್ಲೂ ಜನರು ಆತ್ಮೀಯರೊಂದಿಗೆ ಮಾತಿನಲ್ಲಿ ತೊಡಗುವುದು ಈ ಬೆಣ್ಣೆಮಾತುಗಳಿಂದಲೇ.</p>
		<p>''ಹೇಗಿದ್ದೀರಿ, ಚೆನ್ನಾಗಿದ್ದೀರಾ?'' ಎಂದು ಕನ್ನಡದಲ್ಲಾದರೆ, ಇಂಗ್ಲೀಷಿನಲ್ಲಿ ''ಹೌ ಆರ್ ಯೂ?'', ಅಥವಾ ''ಹೌ ಡು ಯು ಡು?''; ಪಾರ್ಸಿಯಲ್ಲಿ ''ಹಾಲಿ ಶುಮ ಖೂಬೆ?''; ಹಿಂದಿಯಲ್ಲಿ ''ಆಪ್ ಕೈಸೆ ಹೈ ಂ, ಸಕುಶಲ ಹೈ ಂ ಕ್ಯಾ?'', ತಮಿಳಿನಲ್ಲಿ ''ಎಪ್ಪಡಿ ಇರ್ಕಿಂಗೆ ಸೌಖ್ಯಮಾ? ನಲ್ಲ ಎರ್ಕಿಂಗ್‍ಳಾ?''; ತೆಲುಗಿನಲ್ಲಿ ''ಎಮಂಡಿ, ಎಷ್ಟ್ಲುನ್ನಾರು? ಬಾಗುನ್ನಾರಾ?''- ಹೀಗೆ, ''ಆರೋಗ್ಯವಾಗಿದ್ದೀರಾ?'' ಎಂದು ಕೇಳುತ್ತಾ ಭೇಟಿಯಾದವರನ್ನ (ಅಥವಾ ಫೋನಿನಲ್ಲಿ ಮಾತನಾಡಿಸುವವರನ್ನ) ಪ್ರಶ್ನಿಸುವುದು ಸಾಮಾನ್ಯ. ಮನೆಗೆ ಬಂದವರನ್ನಂತೂ ''ಬನ್ನಿ ಬನ್ನಿ'' ಎಂದು ಸ್ವಾಗತಿಸಿದ ಮೇಲೆ, ಆಡುವ ಮೊದಲ ಮಾತುಗಳೇ ಇವು.</p>
		<p>ಈ ಪ್ರಶ್ನೆಗೆ ಉತ್ತರವೂ ಸಹ ಸಾಮಾನ್ಯವಾಗಿ ಇದೇ ಪ್ರಶ್ನೆಯೇ! ಯಾರೂ ಸಹ, ಕೇಳಿದೊಡನೆಯೇ ತಮ್ಮ ಇತ್ತೀಚಿನ ಕೆಮ್ಮು, ನೆಗಡಿ, ಗಂಟಲು ನೋವು, ಚಳಿ ಜ್ವರ, ಇತ್ಯಾದಿಗಳ ಬಗ್ಗೆ ವಿವರಣೆ ಕೊಡಲು ತೊಡಗುವುದಿಲ್ಲ. ಅಪವಾದಕ್ಕಾಗಿ ಎಲ್ಲೋ ಕೆಲವರು, ತಮ್ಮ ಇತ್ತೀಚಿನ ಅನಾರೋಗ್ಯದ ಪ್ರಸ್ತಾಪವನ್ನ ಆಗಲೇ ಮಾಡಿಬಿಡುವುದೂ ಉಂಟು. ಆದರೆ ಅದು ಶಿಷ್ಟಾಚಾರವನ್ನ ಅರಿತವರ ರೀತಿ ನೀತಿಯಲ್ಲ. ಇದು ಒಂದು ಥರ ಸಂಪ್ರದಾಯ ಶರಣತೆ. ಆದರೆ ನಮ್ಮ ನಡುವೆ, ಈ ಶಿಷ್ಟಾಚಾರದ ಸೌಜನ್ಯದ ಮಾತುಗಳನ್ನಾಡಿ ಯೋಗಕ್ಷೇಮವನ್ನ ವಿಚಾರಿಸಲು ಮನಸ್ಸಿಲ್ಲದವರೂ ಕೆಲವರು ಇದ್ದಾರೆಂಬುದೇ ಆತಂಕ ಹುಟ್ಟಿಸುವ ಸಂಗತಿ!</p>
		<p>ಮನೆಗೆ ಯಾರೇ ಬರಲಿ, ಅತಿಥಿಗಳನ್ನ ಗೌರವಿಸಬೇಕು, ಆ ಸಮಯಕ್ಕೆ ಅವರೇ ನಮ್ಮ ಪಾಲಿನ ದೇವರು, ಅವರ ಯೋಗಕ್ಷೇಮ ನಮ್ಮ ಹೊಣೆ"- ಇದನ್ನೆಲ್ಲಾ ನಂಬಿ ನಡೆಯುವ ಸಂಸ್ಕೃತಿ ನಮ್ಮದು. ನಮ್ಮ ಮನೆಗಳು ತೆರೆದ ಬಾಗಿಲಿನ ಮನೆಗಳು. ಯಥೇಚ್ಚ ಗಾಳಿ, ಬೆಳಕು ಓಡಾಡುತ್ತಿರಲೆಂದು ಮನೆಯ ಮತ್ತು ಮನಸ್ಸಿನ ಬಾಗಿಲು ಕಿಟಕಿಗಳನ್ನ ನಾವು ಸಾಮಾನ್ಯವಾಗಿ ಯಾವಾಗಲೂ ತೆರೆದೇ ಇಟ್ಟುಕೊಂಡಿರುವ ಜನ. ನಿಮಗೆ ಗೊತ್ತೇನು? ವಿದೇಶದಲ್ಲಿ ಸಾಮಾನ್ಯವಾಗಿ ಎಲ್ಲರ ಮನೆಗಳ ಬಾಗಿಲುಗಳು ಯಾವಾಗಲೂ ಮುಚ್ಚಿಯೇ ಇರುವುದು ಒಂದು ಸಾಮಾನ್ಯ ನೋಟ. ''ಹವಾ-ನಿಯಂತ್ರಣಕ್ಕಾಗಿ ನಾವು ಹಾಗೆ ಮಾಡಬೇಕಾಗುತ್ತದೆ''- ಎಂದು ವಿದೇಶೀ ಸಂಸ್ಕೃತಿಯ ಮನೆಗಳವರ ಮಾತು ಇದಾದರೂ, ನಾವು ಅವರ ಹಾಗಲ್ಲ, ನಾವು ತೆರೆದ ಬಾಗಿಲಿನವರು. ''ಬನ್ನಿ, ನೀವು ಕ್ಷೇಮವೇ, ನಮ್ಮಲ್ಲಿರುವುದನ್ನು ಹಂಚಿಕೊಳ್ಳೋಣ''- ಎಂದೆಲ್ಲಾ ಮಾಡುವ ಅತಿಥಿ ಸಂಸ್ಕಾರಕ್ಕೆ ನಾವು ಹೆಸರುವಾಸಿಯಾದವರು. ಈ ಅತಿಥಿ ಸಂಸ್ಕಾರ ವಿಪರೀತವಾಗಿ ಹೋಗಿ, ನಮ್ಮ ಸೌಜನ್ಯದ ದುರುಪಯೋಗವಾಗಿ, ನಾವು ಬಹಳಷ್ಟು ಕಷ್ಟನಷ್ಟಗಳಿಗೆ ಗುರಿಯಾದೆವು- ಎಂಬುದನ್ನ ನಮ್ಮ ದೇಶದ ಇತಿಹಾಸ ನಮಗೆ ತಿಳಿಹೇಳುವ ಆ ಮಾತು ಬೇರೆ.</p>
		<p>ನಾವು ಪರಸ್ಪರ ಬೀಳ್ಕೊಡುವಾಗಲೂ ಅಷ್ಟೇ 'ಹೋಗಿ ಬನ್ನಿ' ಎಂದೇ ಹೇಳುತ್ತೇವೆ. ಮತ್ತೊಮ್ಮೆ ನಮ್ಮಲ್ಲಿಗೆ ಬನ್ನಿ ಎಂದು ಹೇಳುವುದನ್ನ ನಾವು ಮರೆಯುವುದಿಲ್ಲ. ಸ್ವಾಗತದಂತೆ ನಮ್ಮ ಬೀಳ್ಕೊಡುಗೆಯಲ್ಲೂ ಪರಸ್ಪರ ಯೋಗಕ್ಷೇಮದ, ನೆಮ್ಮದಿಯ, ಸೌಖ್ಯದ, ಹದುಳದ ಮಾತೇ ನಮಗೆ ಮುಖ್ಯವಾಗಿರುತ್ತದೆ.</p>
		<p class="myquote">''ಏನಿ ಬಂದಿರಿ, ಹದುಳವಿದ್ದಿರೆ?''- ಎಂದಡೆ<br /> ನಿಮ್ಮ ಮೈಸಿರಿ ಹಾರೆ ಹೋಹುದೆ?<br /> ''ಕುಳ್ಳಿರಿ'' ಎಂದಡೆ ನೆಲ ಕುಳಿಹೋಹುದೆ?<br /> ಒಡನೆ ನುಡಿದಡೆ ಸಿರ ಹೊಟ್ಟೆಯೊಡೆವುದೆ?<br /> ಕೊಡಲಿಲ್ಲದಿದ್ದಡೆ ಒಂದು ಗುಣವಿಲ್ಲದಿದ್ದಡೆ,<br /> ಕೆಡಹಿ ಮೂಗ ಕೊಯ್ಯದೆ ಮಾಣ್ಪನೆ ಕೂಡಲಸಂಗಮದೇವರು<sup><a epub:type="noteref" href="999-aside.xhtml#id-016-1">೧</a></sup></p>
		<p>''ನೀವುಗಳು ಬಂದ ಕಾರಣವೇನು? ಕ್ಷೇಮವಾಗಿದ್ದೀರಾ?''- ಎಂದು ವಿನಯ, ಪ್ರೀತಿಗಳೊಡನೆ ಬಂದವರೊಂದಿಗೆ ಮಾತನಾಡಿದರೆ ನಿಮ್ಮ ಮೈಸಿರಿ ಹಾರಿ ಹೋಗು ತ್ತದೆಯೇನು? ''ಬನ್ನಿ ಕುಳಿತುಕೊಳ್ಳಿ''- ಎಂದು ನೀವು ಹೇಳಿದರೆ, ನಿಂತ, ಕುಳಿತ ನೆಲ ಕುಳಿ ಬೀಳುತ್ತದೆಯೇನು? ಜೊತೆಯಲ್ಲಿ ಕುಳಿತುಕೊಂಡು, ಬೆರೆತು ಮಾತನಾಡಿದರೆ ನಿಮ್ಮ ತಲೆ ಒಡೆದು ಹೋಳಾಗಿಹೋಗುತ್ತದೆಯೇನು? ನಿಮ್ಮ ಬಳಿ ಕೊಡಲು ಏನೂ ಇಲ್ಲದೇ ಇರಬಹುದು; ಆದರೆ, ವಿನಯ ಸೌಜನ್ಯದ ಗುಣವಾದರೂ ನಿಮ್ಮಲ್ಲಿ ಇಲ್ಲದಿದ್ದರೆ, ಇಂತಹ ಸಭ್ಯ ವರ್ತನೆ ಇಲ್ಲದವರನ್ನ ದೇವರು (ಮೇಲಿನಿಂದ ಕೆಳಗೆ ತಳ್ಳಿ, ಮೂಗನ್ನು ಕೊಯ್ದು ಅವಮಾನ ಪಡಿಸುವಂಥ) ಶಿಕ್ಷೆ ಕೊಡದೆ ಇರುತ್ತಾನೆಯೇ?</p>
		<p>ಇಲ್ಲಿ ಮತ್ತು ಮುಂದಿನ ಉಲ್ಲೇಖಗಳಲ್ಲಿ ಬರುವ ವಿಶೇಷ ಕನ್ನಡ ಪದ 'ಏನಿ?'. ಇದರ ಬಗ್ಗೆ ಕಮ್ಮಟದ ಕಿಡಿಗಳು ಪ್ರಬುದ್ಧಕರ್ನಾಟಕದಲ್ಲಿ ಹಾರಾಡಿವೆ. ತೀನಂಶ್ರೀ ಅವರ ಒಂದು ಸೊಗಸಾದ ಲೇಖನವೂ ಈಗಾಗಲೇ ಬಂದಿದೆ.<sup><a epub:type="noteref" href="999-aside.xhtml#id-016-2">೨</a></sup>ಕೆಲವು ಮುದ್ರಣಗಳಲ್ಲಿ ಈ 'ಏನಿ' ಪದ 'ಏನು' ಆಗಿ, ತಪ್ಪಾಗಿ ಪರಿಷ್ಕೃತಗೊಂಡಿರುವುದೂ ಉಂಟು. ಹಂಪೆಯ ರಗಳೆಯ ಕವಿ ಹರಿಹರನಲ್ಲೂ ಈ 'ಏನಿ' ಪದಪ್ರಯೋಗವಿದೆ. ಅಲ್ಲೂ ಸಹ ಕ್ಷೇಮಸಮಾಚಾರ, ಉಭಯಕುಶಲೋಪರಿಗೆ 'ಏನಿ' ಬಳಕೆಯಾಗಿದೆ.</p>
		<p class="verse">ನಡುವೆ ಮೂಡಿದನಲ್ಲಿ ಜಗಳದ ಮಹೇಶ್ವರಂ<br />ಕೊಡೆ ಪಾದರಕ್ಷೆ ನರೆದಲೆ ಗಡ್ಡದೀಶ್ವರಂ।<br />ಬರುತೆ ಶಿವಶಿವ ಕುಶಲವೇ ರುದ್ರಭಟ್ಟರೇ<br />ಹರಹರ ಕ್ಷೇಮವೇ ಈಶಾನಭಟ್ಟರೇ।</p>
		<p class="verse">ಇವರಾರ್ ಸಹಸ್ರವೇದಿಗಳೇ ಮಹಾದೇವ<br />ಇವರಾರ್ ಶಿವಾನಂದರೇ ಶಿವ ಮಹಾದೇವ।<br />ಏನಿ ಪಶುಪತಿಭಟ್ಟರೇ ಸುಖದೊಳಿರ್ದಿರೇ<br />ಏನಿ ಶಂಕರಭಟ್ಟರೇ ಹದುಳಿವಿರ್ದಿರೇ।<br />ಎಂದವರ ಕುಲಗೋತ್ರದನ್ವಯಂಗಳು ವೆರಸಿ<br />ಬಂದು ನುಡಿವುತ್ತುಮಿರೆ ಸಭೆ ಕೌತುಕಂ ಬೆರಸಿ।<sup><a epub:type="noteref" href="999-aside.xhtml#id-016-3">೩</a></sup></p>
		<p>ಸತ್ತವರನ್ನು ಕರೆದೆಬ್ಬಿಸಲೂ ಹರಿಹರ 'ಏನಿ' ಬಳಸುತ್ತಿದ್ದಾನೆ:</p>
		<p class="verse">ಊರ ಹೊಱಗಣ ಮಸಣವಟ್ಟಿಗೆಯೊಳಿರಲಂದು<br />ಹಾರೈಸುತೆಮ್ಮ ಮಯ್ದುನನೊಲ್ದು ನಗುತಂದು।<br />ಏನಿ ಶ್ಮಶಾನಶಯನರೆ ಎಂದು ಕರೆದಂದು<br />ತಾನಾಯ್ತು ಬಳಿಕವಾ ಪೆಸರೆಮಗೆ ಸಲೆ ಸಂದು।<sup><a epub:type="noteref" href="999-aside.xhtml#id-016-4">೪</a></sup></p>
		<p>ನಡುಗನ್ನಡದ ಇನ್ನೊಬ್ಬ ಪ್ರಖ್ಯಾತಕವಿ ಗದುಗಿನ ನಾರಣಪ್ಪ ಸಹ ತನ್ನ ಕುಮಾರವ್ಯಾಸ ಭಾರತದಲ್ಲಿ, ದ್ರೌಪದೀ ಸ್ವಯಂವರದ ಸಂದರ್ಭದಲ್ಲಿ 'ಏನಿ' ಪ್ರಯೋಗ ಮಾಡಿದ್ದಾನೆ. ಪೂಜೆ ಪುರಸ್ಕಾರ ಪೌರೋಹಿತ್ಯ ಪ್ರವಚನಗಳಲ್ಲೇ ತೊಡಗಿದ್ದ ಜನ ಬಿಲ್ಲನ್ನೆತ್ತಿ ಹೆದೆಯೇರಿಸಿ ಗುರಿಗೆ ಬಾಣಬಿಡುವ ಸನ್ನಾಹ ಕಂಡು ಅವರವರಲ್ಲೇ ಆಡಿಕೊಳ್ಳುವ ವಿಡಂಬನೆಯ ಮಾತುಗಳು ಹೀಗಿವೆ:</p>
		<p class="verse">ಏನಿ ಸಿದ್ಧಿಯುಪಾಧ್ಯರೆದ್ದಿರಿ<br />ದೇನು ಧನುವಿಂಗಲ್ಲಲೇ ತಾ<br />ನೇನು ಮನದಂಗವಣೆ ಬಯಸಿದಿರೇ ನಿತಂಬಿನಿಯ।<br />ವೈನತೇಯನ ವಿಗಡಿಸಿದ ವಿಷ<br />ವೇನು ಸದರವೋ ಹಾವಡಿಗರಿಗಿ<br />ದೇನು ನಿಮ್ಮತ್ಸಾಹವೆಂಬುದು ಧೂರ್ತ ವಟುನಿಕರ।<sup><a epub:type="noteref" href="999-aside.xhtml#id-016-5">೫</a></sup></p>
		<p>ಮತ್ತೊಂದು ಸನ್ನಿವೇಶದಲ್ಲಿ ಊರ್ವಶಿಯೊಡನೆ ಅರ್ಜುನನ ಸಾಮಾನ್ಯ ಮಾತುಕತೆಗಾಗಿ ನಾರಾಣಪ್ಪ 'ಏನಿ'ಯಿಂದ ಇನ್ನೊಂದು ಪದ್ಯವನ್ನ ಹೆಣೆದಿದ್ದಾನೆ:</p>
		<p class="verse">ಏನಿ ಬಿಜಯಂಗೈದಿರಿತ್ತಲು<br />ಮಾನನಿಧಿ ಕುಳ್ಳೀರಿ ಸುರೇಂದ್ರನ<br />ಮಾನಿನಿಯರಭಿವಂದನೀಯರು ನಾವ್ ಕೃತಾರ್ಥರಲಾ।<br />ಏನು ಬೆಸನೆನಗೇನು ಹದ ನಿಮ<br />ಗಾನು ಮಗನುಪಚಾರವೇಕೆ ಮ<br />ನೋನುರಾಗದಲಱುಹಿಯೆಂದನು ಪಾರ್ಥನುರ್ವಶಿಗೆ॥<sup><a epub:type="noteref" href="999-aside.xhtml#id-016-6">೬</a></sup></p>
		<p>ಇನ್ನು 'ಏನಿಂ' ಪದಪ್ರಯೋಗ. ನೇಮಿನಾಥ ಪುರಾಣದ ಕರ್ಣಪಾರ್ಯನಲ್ಲಿ ಇದನ್ನು ಕಾಣುತ್ತೇವೆ:</p>
		<p class="verse">ಏನಿಂ ಗಳ ನೀಮಿನಿತಂ<br />ಪೀನಂ ಗೞಪುತ್ತುಮಿರ್ಪಿರೀ ಹರಿ ಧುರದೊಳ್।<br />ತಾನೆೞ್ದು ಗರ್ಜಿಸುತ್ತಿರ<br />ಲೇನಾ ಮಾಗಧಮದೇಭಮಿದಿರಾಂತಪುದೇ॥<sup><a epub:type="noteref" href="999-aside.xhtml#id-016-7">೭</a></sup></p>
		<p>ಹನ್ನೆರಡನೇ ಶತಮಾನದ ಉತ್ತರಾರ್ಧದಲ್ಲಿ ಇದ್ದ ನೇಮಿಚಂದ್ರ ಸಹ 'ಏನಿಂ' ಪದ ಬಳಸಿದ್ದಾನೆ. ''ಏನದು? ಹಾಸುಗೆಯ ಹಾವೆ? ಅಸಾಧ್ಯವಾದ ಬಿಲ್ಲೆ? ಸಿಂಹ ಮುಖದ ಶಂಖವೆ?- ಏನಾದರಾಗಲಿ, ಅವುಗಳನ್ನ ನಾನು ಹತ್ತುವೆನು, ಎತ್ತುವೆನು, ಊದುವೆನು''- ಎಂದು ತುರುಪಟ್ಟಿಯಲ್ಲಿದ್ದ ಕೃಷ್ಣನು ಸೇವಕರು ಬಾರಿಸುತ್ತಿದ್ದ ಢಂಗುರದ ಆಹ್ವಾನವನ್ನು ಸವಾಲಾಗಿ ಸ್ವೀಕರಿಸಿದನು- ಎನ್ನುತ್ತಾ,</p>
		<p class="verse">ಏನಿಂ ಪಾಸುರಗನೆ ಬಿ<br />ಲ್ತಾನದೃಶಂ ಗಜಮೆ ಶಂಖಮಯ್ವಾಯದೆಪೋ<br />ಗಾನೇೞುವೆನಾನೆತ್ತುವೆ<br />ನಾನೊತ್ತುವೆನೆಂದು ಪಿಡಿಸಿದಂ ಡಂಗುರಮಂ॥<sup><a epub:type="noteref" href="999-aside.xhtml#id-016-8">೮</a></sup></p>
		<p>ಬಹುಶಃ ಬಿಜಯಂಗೈಯುವಾಗಲೆಲ್ಲ ಹಿಂದಿನ ಕವಿಗಳಿಗೆ 'ಏನಿ' ಜ್ಞಾಪಕಕ್ಕೆ ಬರುತ್ತಿತ್ತೋ ಏನೋ? ಪದಗಳನ್ನು ಕುಣಿದಾಡಿಸುವ ನಡುಗನ್ನಡದ ಕವಿ ಲಕ್ಷ್ಮೀಶ ತನ್ನ ಜೈಮಿನಿಭಾರತದಲ್ಲಿ 'ಏನಿ'ಯನ್ನು ನಡೆದಾಡಿಸಿದ್ದಾನೆ.</p>
		<p class="verse">ಏನಿ ಬಿಜಯಂಗೈದಿರೆನ, ಲಟ್ವಹಾಸದಿಂ। <br />ದಾನವಂಗೆಂದ; ನೇತಕೆ ಸುಮ್ಮನಿರ್ದಪೆ? ನಿ-।<br />ಧಾನವನೆಡಹಿ ಕಂಡೊಲಾಯ್ತು; ನಿಮ್ಮಯ್ಯ ಬನಂ ಕೊಂದ ಭೀಮನೆಂಬ॥<br />ಮಾನವನ ತಮನ್ನರ್ಜುನನೀಗ ಬಂದನಿದೆ-।<br />ಕೋ ನಿನ್ನ ಪೊಲಸೀಮೆ;ಗಾತನಂ ಪಿಡಿತಂದು<br />ನೀನುರುವ ನರಮೇಧಮಂ ಮಾಡೆನ''<br />ಲ್ಕವಂಗಸುರೇಂದ್ರನಿಂತೆಂದನು॥೨೫॥<sup><a epub:type="noteref" href="999-aside.xhtml#id-016-9">೯</a></sup></p>
		<p class="vertical-delimiter"/>
	</section>
</body>
</html>
