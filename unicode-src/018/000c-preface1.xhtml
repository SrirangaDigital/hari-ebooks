<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಮಲ್ಲಿಗೆ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000c.1">
		<h1 class="level1-title" epub:type="title">ಮುನ್ನುಡಿ</h1>
		<p>ಕನ್ನಡ ಸಾಹಿತ್ಯದಲ್ಲಿ ಪ್ರಬಂಧ ಎಂದು, ಹೇಗೆ ಕಾಣಿಸಿಕೊಂಡಿತು ಎಂಬುದು ಚರ್ಚೆಗೆ ಸಂಬಂಧಿಸಿದ್ದು. ಏಕೆಂದರೆ ನಮ್ಮ ಹಿಂದಿನ ಸಾಹಿತ್ಯವೆಂದರೆ ನಮಗೆ ತಿಳಿದಿರುವುದು ಕಾವ್ಯ, ನಾಟಕಗಳ ಬಗ್ಗೆ ಮಾತ್ರ. ಸಣ್ಣಕತೆ, ಕಾದಂಬರಿ ಮತ್ತು ಪ್ರಬಂಧಗಳು ಬಹುಮಟ್ಟಿಗೆ ನಮಗೆ ಪಾಶ್ಚಾತ್ಯರಿಂದ ಬಂದ ಕೊಡುಗೆಯೆಂದೇ ಹೇಳಬೇಕು. ಹಾಗೆ ನೋಡಿದರೆ ಸಣ್ಣಕತೆಯೊಂದು ಅಪವಾದವೆಂದು ತೋರುತ್ತದೆ. ಪಂಪನಿಗೆ ಪೂರ್ವದಲ್ಲಿದ್ದ ಶಿವಕೋಟ್ಯಾಚಾರ್ಯನ `ವಡ್ಡಾರಾಧನೆ'ಯ ಕತೆಗಳು ಇದಕ್ಕೆ ಪುಷ್ಟಿಕೊಡುತ್ತವೆ.</p>
		<p>ಪ್ರಬಂಧಗಳು ಕನ್ನಡಕ್ಕೆ ಇಂಗ್ಲಿಷಿನಿಂದ ಬಂದ ವಿಶಿಷ್ಟ ಕೊಡುಗೆಯೆನ್ನಬೇಕು. ಇಂಗ್ಲಿಷ್ ಭಾಷೆಯೊಂದಿಗೆ ನಮ್ಮ ಸಾಹಿತ್ಯಕ್ಕೆ ಸಂಪರ್ಕ ಬರುವವರೆಗೆ ಇದು ಕನ್ನಡದಲ್ಲಿ ಕಾಣಿಸಿಕೊಂಡಿರಲಿಲ್ಲ. ಪ್ರಾಚೀನ ಭಾರತೀಯ ಸಾಹಿತ್ಯದಲ್ಲಿ ಲಘುಪ್ರಬಂಧ ಎಂಬರ್ಥ ದಲ್ಲಿ ಅಳವಡುವ ಕೃತಿಗಳು ಒಂದಲ್ಲ ಒಂದು ರೂಪದಲ್ಲಿವೆಯೆ ಹೊರತು ಪ್ರಬಂಧ ವೆಂಬ ಹೆಸರಿನಲ್ಲಿಲ್ಲ. ಪ್ರಬಂಧದ ಸ್ವರೂಪವನ್ನು ಕುರಿತು ಆಲೋಚಿಸುವಾಗ ಹಲವು ಲಕ್ಷಣಗಳನ್ನು ಇದಕ್ಕೆ ಆರೋಪಿಸಬಹುದಾದರೂ ಅದರ ಸ್ವರೂಪವನ್ನು ಪೂರ್ತಿಯಾಗಿ ತಿಳಿಸಿದಂತೆ ಆಗುವುದಿಲ್ಲ. ವಿಷಯ ನಿರೂಪಣೆಯಲ್ಲಿ ಸ್ಪಷ್ಟತೆ ಮರ್ಯಾದೆಯನ್ನು ಮೀರದ ಹಾಸ್ಯ, ಆಕರ್ಷಕ ದೃಷ್ಟಿ, ಆಳವಾದ ಜ್ಞಾನ ಇವೆ ಮೊದಲಾದವು ಪ್ರಬಂಧದ ಉತ್ಕೃಷ್ಟ ಅಂಶಗಳು.</p>
		<p>ಪ್ರಬಂಧವು ಬಹುಮುಖ್ಯವಾಗಿ ವೈಯಕ್ತಿಕ ಭಾವನೆಗಳ ಪದವಿನ್ಯಾಸ. ಲೇಖಕನಿಗೆ ಒಂದು ವಿಷಯದ ಬಗ್ಗೆ ಯಾವ ಯಾವ ಅಂಶಗಳು ಹೊಳೆಯುತ್ತವೆಯೋ ಆ ಅಂಶಗಳನ್ನು ಭಾವಗಳನ್ನು ಗುರುತಿಸುವ ಒಂದು ಆತ್ಮನಿರೂಪಣೆಯೇ ಪ್ರಬಂಧ ವೆಂದು ಕರೆಸಿಕೊಳ್ಳಲು ಅರ್ಹವಾಗುತ್ತದೆ. ಬೇಕಾದರೆ ಭಾವಗದ್ಯವೆಂದು ಇದಕ್ಕೆ ಬೇರೊಂದು ಹೆಸರನ್ನು ಕೊಡಬಹುದೆಂದು ತೋರುತ್ತದೆ. ಈ ಪ್ರಕಾರ ಇಂಗ್ಲಿಷಿನಿಂದ ನಮಗೆ ಪ್ರಚುರಗೊಂಡಿದ್ದರೂ ಇಂಗ್ಲಿಷ್ ಸಾಹಿತ್ಯದಲ್ಲೂ ಈ ಪ್ರಕಾರ ಕಾಣಿಸಿ ಕೊಂಡದ್ದು ಹದಿನಾರನೇ ಶತಮಾನದ ಕೊನೆಯಲ್ಲಿಯೇ. ಈ ಸಾಹಿತ್ಯ ಪ್ರಕಾರ ಇಂಗ್ಲಿಷಿನಲ್ಲಿ ಜನಪ್ರಿಯತೆಯನ್ನು ಗಳಿಸಲು ಕಾರಣನಾದವನೆಂದರೆ ಫ್ರಾನ್ಸಿಸ್ ಬೇಕನ್ (ಕ್ರಿ.ಶ. ೧೫೬೧-೧೬೨೬). ತರುವಾಯ ಈ ಪ್ರಕಾರದಲ್ಲಿ ಅನೇಕರು ಕೃತಿಗಳನ್ನುರಚಿಸಿ ಇಂಗ್ಲಿಷ್ ಸಾಹಿತ್ಯದ ಘನತೆಗೌರವಗಳನ್ನು ಹೆಚ್ಚಿಸಿದರು.</p>
		<p>ಪ್ರಕೃತ ಪ್ರಬಂಧ ಸಂಕಲನಕ್ಕೆ ಅದರ ಕರ್ತೃ ಶ್ರೀ ಶಿಕಾರಿಪುರ ಹರಿಹರೇಶ್ವರ ಅವರ `ಮಾತಿನ ಮಲ್ಲಿಗೆ' ಎಂದು ನಾಮಕರಣ ಮಾಡಿದ್ದಾರೆ. ಒಟ್ಟು ಇಪ್ಪತ್ತಮೂರು ಪ್ರಬಂಧಗಳು ಈ ಸಂಕಲನದಲ್ಲಿವೆ. `ಮಾತಿನ ಮಲ್ಲಿಗೆ'' ಎಂದು ಅವರು ಈ ಕೃತಿಗೆ ನಾಮಕರಣಮಾಡಿದ್ದರೂ- ಈ ಹೆಸರಿನ ಪ್ರಬಂಧ ಇಲ್ಲಿಲ್ಲದಿದ್ದರೂ- ಈ ಪ್ರಬಂಧಗಳು ಬರಿಯ ಮಾತಿನ ಚಪಲಕ್ಕಾಗಿ ಖಂಡಿತವಾಗಿ ಬರೆದಂಥವುಗಳಲ್ಲ. ಒಮ್ಮೆ ಈ ಪ್ರಬಂಧಗಳ ಗುಚ್ಛದತ್ತ ಕಣ್ಣುಹಾಯಿಸಿದರೆ ಎಷ್ಟೊಂದು ವೈವಿಧ್ಯಮಯ ವಿಷಯಗಳು ಇವರ ಲೇಖನಿಯಿಂದ ಹೊರಹೊಮ್ಮಿವೆ ಎಂದು ಆಶ್ಚರ್ಯವಾಗುತ್ತದೆ. ಮೂಲತಃ ಇವರು ಎಂಜಿನಿಯರ್ ಆಗಿ ಅಮೆರಿಕಾದಲ್ಲಿ ಬಹುವರ್ಷಗಳು ಕಾರ್ಯ ಪ್ರವೃತ್ತರಾಗಿದ್ದರೂ, ತಮ್ಮ ಬಿಡುವಿನ ವೇಳೆಯಲ್ಲಿ ಸಾಹಿತ್ಯಕ್ಕೆ ಸಂಬಂಧಿಸಿದ ಅನೇಕ ಕೃತಿಗಳನ್ನು ತುಲನಾತ್ಮಕವಾಗಿ ಅಧ್ಯಯನ ಮಾಡಿದ್ದಾರೆ. ಸ್ವಾಧ್ಯಾಯದ ಫಲ ಇಲ್ಲಿ ಗೊಂಚಲು ಗೊಂಚಲಾಗಿ ಓದುಗನಿಗೆ ಸವಿಯಲು ಸಿದ್ಧವಾಗಿದೆ.</p>
		<p>ಈ ಸಂಕಲನದ ಪ್ರಬಂಧಗಳು ಯಾವುದೇ ನಿರ್ದಿಷ್ಟಗುಂಪಿಗೆ ಅಥವಾ ವಿಷಯಕ್ಕೆ ಸೇರಿದ ಪ್ರಬಂಧಗಳಲ್ಲ. ಅಧ್ಯಾತ್ಮ, ಅನುಭಾವ, ಸಾಹಿತ್ಯ, ಜೀವನಾನುಭವ ಹೀಗೆ ನಾನಾ ವಿಷಯಗಳತ್ತ ಇವರ ಜಿಜ್ಞಾಸೆ ಹರಿದಾಡಿದೆ. ಇವರು ತಮ್ಮ ಪ್ರಬಂಧಗಳ ಉದ್ದಕ್ಕೂ ಅಲ್ಲಲ್ಲಿ ಉದ್ಧರಣೆಗಳನ್ನು ಮೂಲ ಗ್ರಂಥಗಳಿಂದ ನೀಡುತ್ತಾರೆ. ಹಾಗೆ ನೀಡುವುದರ ಜೊತೆಗೆ ಅವುಗಳ ಆಕರ, ಮೂಲ ಉದ್ಧರಣೆಗಳ ಕನ್ನಡದ ನಿಷ್ಕೃಷ್ಟ ಅನುವಾದವನ್ನು ನೀಡುತ್ತಾರೆ. ಈ ಅರ್ಥಗಳು ಕೆಲವೆಡೆ ಕಾವ್ಯರೂಪದಲ್ಲಿರುವುದೂ ಒಂದು ವಿಶೇಷ. ಮೂಲದ ಭಾವನೆಗಳನ್ನು ನವಿರಾಗಿ ಕನ್ನಡದಲ್ಲಿ ಪದ್ಯರೂಪದಲ್ಲಿ ನೀಡುವ ಕಲೆ ಇದರಲ್ಲಿ ವಿಶಿಷ್ಟವಾಗಿದೆ.</p>
		<p>ಈ ಪ್ರಬಂಧ ಸಂಕಲನ ಆಚಾರ್ಯ ಶ್ರೀ ಶಂಕರರ `ಸೌಂದರ್ಯ ಲಹರಿ'ಯ ಇಪ್ಪತ್ತೆರಡನೆಯ ಶ್ಲೋಕದ ಸವಿಸ್ತಾರ ವ್ಯಾಖ್ಯಾನದೊಂದಿಗೆ ಆರಂಭವಾಗುತ್ತದೆ (ಪುಟ ೦೧). ತಾಯಿ ಮತ್ತು ಮಗುವಿನ ವಾತ್ಸಲ್ಯ ಭಾವವನ್ನು ಈ ಶ್ಲೋಕ ಬಹು ಅರ್ಥವತ್ತಾಗಿ ವರ್ಣಿಸುತ್ತದೆ. ಈ ಪದ್ಯದಲ್ಲಿ ಬರುವ ಪ್ರತಿಯೊಂದು ಪದದ ವ್ಯಾಖ್ಯಾನವನ್ನು ಪ್ರಬಂಧಕಾರರು ಎಳೆಎಳೆಯಾಗಿ ಬಿಡಿಸುತ್ತಾರೆ. ಇದರಿಂದಾಗಿ ನಾರಿಖೇಳಪಾಕದ ಸೊಗಸನ್ನು ಸಾಮಾನ್ಯ ಓದುಗನೂ ಅನುಭವಿಸಲು ಸಾಧ್ಯ ವಾಗುತ್ತದೆ. `ಸರ್ವತೋಮುಖ ಶಿವನು ಐಮೊಗನಾದಾಗ' ಎಂಬ ಪ್ರಬಂಧದಲ್ಲಿ (ಪುಟ ೦೯) ಶಿವನ ಗುಣಾತಿಶಯ ಬಣ್ಣನೆ ಹಾಗೂ ಶಿವನನ್ನು ಆರಾಧಿಸಲು ಧ್ಯಾನಿಸಲು ಸಾಧ್ಯವಾಗುವಂತಹ ಐದು ಹೂಗಳ ಮಂತ್ರಗುಚ್ಛಗಳ ವಿವರಣೆ ಇವೆ. ಸದ್ಯೋಜ್ಯಾತ, ವಾಮದೇವ, ಅಘೋರ, ತತ್ಪುರುಷ, ಈಶಾನ ಮತ್ತು ರುದ್ರರೇ ಇಲ್ಲಿ ವರ್ಣಿತ ರಾಗಿರುವವರು. ಈ ಐದು ಮಂತ್ರಗಳ ವಿವರಣೆ ಮನಸ್ಸಿಗೆ ಮುದವನ್ನು ನೀಡುತ್ತದೆ. ಈ ಪರಶಿವನ ಅವತಾರಗಳ ವಿವರಣೆಗಳನ್ನು ಸ್ಪಷ್ಟವಾಗಿ ತಿಳಿಸಿಕೊಡುವ ಜೊತೆಜೊತೆಗೆ ಪ್ರಬಂಧಕಾರರ ಕವಿಹೃದಯದ ಮಿಡಿತವನ್ನು ನಾವು ಅನುಭವಿಸಬಹುದು.</p>
		<p>ಉದಾಹರಣೆಗೆ: ``ಹೊಳೆಹೊಳೆವ ದಿವ್ಯರೂಪದ ಚೆಲುವಾಂತ ಜೊನ್ನೊಡಲ ಚೆನ್ನಿಗನೆ'' ಎಂಬ ಪದ್ಯ. ಇಲ್ಲಿನ ಪದಗಳ ಓಟ ನಾವು ಉಸಿರಾಡುವಷ್ಟೇ  ಸಹಜ ರೀತಿಯಲ್ಲಿ ಮೂಡಿಬಂದಿದೆ. ಪ್ರಬಂಧಕಾರರ ಶೈಲಿಯ ಸತ್ವ ಇರುವುದು ಇಂಥ ಸಾಲುಗಳಲ್ಲಿ. ರುದ್ರನ ರೌದ್ರಶಕ್ತಿಯನ್ನು ಪ್ರಬಂಧಕಾರರು ಅಕ್ಲಿಷ್ಟ ಪದಗಳಲ್ಲಿ ಬಣ್ಣಿಸುವುದನ್ನು ಅವರ ಮಾತುಗಳಲ್ಲೇ ಕೇಳೋಣ.</p>
		<p class="myquote">ನಿನ್ನ ನೋಡಿದೆ, ಹೌದು, ಇಳಿವುದನೂ ಕಂಡೆ, ಬಾನಿನಿಂದಲೆ ಬುವಿಗಿಳಿವುದನು ಕಣ್ಣಾರೆ ಕಂಡೆ;
		ಎರಗಿ ಬಂದಪ್ಪಳಿಸುವ `ರುದ್ರ' ನಿನ್ನನ್ನು ಕಂಡೆ</p>
		<p>ಎಂಬಂಥ ಮಾತುಗಳಲ್ಲಿ ರುದ್ರನ ಸಂಪೂರ್ಣ ದರ್ಶನ ಓದುಗನನ್ನು ಸೆರೆಹಿಡಿದುಪುಳಕಿತನನ್ನಾಗಿಸುತ್ತದೆ.</p>
		<p>ಅಕ್ಕಮಹಾದೇವಿಯ <em>`ಚಿಲಿಮಿಲಿಯೆಂದೋದುವ ಗಿಳಿಗಳಿರಾ, ನೀವು ಕಾಣಿರೇ,</em> ನೀವು ಕಾಣಿರೇ' ಎಂಬ ಜನಪ್ರಿಯ ವಚನವನ್ನು ಕುರಿತು ಪ್ರಬಂಧಕಾರರು ಮಾಡಿರುವ ವಿಶ್ಲೇಷಣೆ ಮಿಂಚಿನಂತೆ ಬೆಳಗಿ ಕ್ಷಣಕಾಲ ವಚನದ ಅಂತಃಪ್ರಭೆಯನ್ನು ಹೊರಸೂಸುತ್ತದೆ (ಪುಟ ೨೨). ಈ ವಚನದ ವಿಶ್ಲೇಷಣೆಗೆ ಪೂರಕವಾಗಿ ಆಂಡಾಳ್, ಮೀರಾ, ಮುಕ್ತಾಬಾಯಿಯರಂಥ ಸಂತರನ್ನು ತೌಲನಿಕವಾಗಿ ಪರಿಚಯಮಾಡಿಕೊಡುವ ಮೂಲಕ ಅಕ್ಕನ ಅನುಭಾವಭೂತಿಯನ್ನು ತೆರೆದಿಟ್ಟಿದ್ದಾರೆ. ಈ ವಚನದ ಸೊಬಗನ್ನು ಸವಿಯು ವಂತಾಗುವಂತೆ ಎಲ್ಲ ಕಡೆಗಳಿಂದಲೂ ದೃಷ್ಟಾಂತಗಳನ್ನು ನೀಡುತ್ತಾರೆ. ಒಟ್ಟಿನಲ್ಲಿ ಇದು ಜನಸಾಮಾನ್ಯರಿಗಷ್ಟೇ  ಅಲ್ಲ ವಿದ್ವಜ್ಜನರಿಗೂ ಪ್ರಿಯವಾಗಿದೆ.</p>
		<p>ಅಕ್ಕನಂಥ ಅನುಭಾವಿಯ ಪರಿಚಯದ ನಂತರ ಕಾಶ್ಮೀರದಲ್ಲಿ ಹದಿಮೂರನೆಯ ಶತಮಾನದಲ್ಲಿದ್ದ ಅನುಭಾವಿ ಕವಯಿತ್ರಿ ಲಲ್ಲೇಶ್ವರಿಯನ್ನು ಕುರಿತು ಪರಿಚಯಿಸಿ ಕೊಳ್ಳಲು ಸುಲಭವಾಗುವಂತೆ ಆಕಾಲದಲ್ಲಿದ್ದ ಸೂಫೀಧರ್ಮದ ಬಗ್ಗೆ ಒಂದು ವಿಸ್ತಾರವಾದ ಪ್ರಬಂಧವನ್ನು ಬರೆದಿದ್ದಾರೆ (ಪುಟ ೩೪). ಸೂಫೀ ಧರ್ಮದ ಮೂಲಸೆಲೆಗಳು, ಆನಂದಪರವಶತೆ, ತನ್ಮಯತೆ, ಮಗ್ನತೆ ಇತ್ಯಾದಿ ಸಂಗತಿಗಳನ್ನು ಮನಮುಟ್ಟುವಂತೆ ಚಿತ್ರಿಸುತ್ತಾರೆ. ಸೂಫಿಸಂತರ ವಾಣಿಯನ್ನು ಮೂಲದೊಂದಿಗೆ ಉದಾಹರಣೆಯಾಗಿ ನೀಡುತ್ತಾರೆ. ಈ ಪ್ರಬಂಧ ರಚನೆಗೆ ಸಾಕಷ್ಟು ಸಿದ್ಧತೆ ನಡೆಸಿರುವ ಬಗ್ಗೆ ಅವರ ಉಲ್ಲೇಖಗಳನ್ನು ನೋಡಿದಾಗ ಆಶ್ಚರ್ಯವಾಗುತ್ತದೆ. ಇಲ್ಲೆಲ್ಲ ಶ್ರದ್ಧೆ, ಪರಿಶ್ರಮ, ವಿದ್ವತ್ ಹೀಗೆ ಮುಪ್ಪರಿಗೊಂಡಿರುವುದನ್ನು ಕಾಣಬಹುದು.</p>
		<p>ಮನುಕುಲ ಈ ಪ್ರಪಂಚದಲ್ಲಿ ಕಾಲಿರಿಸಿದಾಗಿನಿಂದ ಅದೆಷ್ಟು ನೋವು ನಲಿವುಗಳನ್ನು ನಿರಂತರವಾಗಿ ಅನುಭವಿಸುತ್ತ ಬಂದಿದೆ. ಈ ಪ್ರಪಂಚದಲ್ಲಿ ಪ್ರತಿಯೊಬ್ಬ ವ್ಯಕ್ತಿಯೂ ಕೆಲಕಲ ಇದ್ದುಹೋಗುತ್ತಾನೆಂಬ ಅರಿವಿದ್ದರೂ ಆ ವ್ಯಕ್ತಿ ತಾನು ಇಲ್ಲೇ ಶಾಶ್ವತವಾಗಿ ಬದುಕುಳಿಯುತ್ತೇನೆ ಎಂಬ ಭ್ರಮೆಯಿಂದ ಜೀವನ ನಡೆಸುತ್ತಾನೆ. ತನ್ನ ಸುತ್ತಲೂ ಬೇಲಿಯನ್ನು ನಿರ್ಮಿಸಿಕೊಂಡು ಅದನ್ನು ದಾಟಲಾಗದೆ ನರಳುತ್ತಾನೆ. ಇಂಥ ಪ್ರಪಂಚದಲ್ಲೂ ಕೆಲಮಂದಿ ಮನುಕುಲೋದ್ಧಾರಕರಿದ್ದಾರೆ. ಅಂಥ ಮಹಾತ್ಮರನ್ನು ಕುರಿತು ನಮ್ಮ ಹಿರಿಯ ಕವಿಗಳಾದ ರಾಷ್ಟ್ರಕವಿ ಎಂ. ಗೋವಿಂದ ಪೈ, ಜಿ.ಪಿ. ರಾಜರತ್ನಂ, ರಾಷ್ಟ್ರಕವಿ ಕುವೆಂಪು ಅವರು ಕೃತಿಗಳನ್ನು ರಚಿಸಿದ್ದಾರೆ. ಆ ಕೃತಿಗಳನ್ನು ಅವಲೋಕಿಸಿ ಬರೆದ ಪ್ರಬಂಧ `ಮನುಕುಲೋದ್ಧಾರಕರು' ದೇವರನ್ನು ನಂಬದವರೂ ಮಾನವೀಯ ಮೌಲ್ಯಗಳಿಗೆ ಗೌರವ ತೋರುತ್ತಾರೆ ಎಂಬ ಸಂಗತಿಯನ್ನುಇಲ್ಲಿ ವರ್ಣಿಸಲಾಗಿದೆ (ಪುಟ ೪೬).</p>
		<p>ಇಲ್ಲಿನ ಕೆಲವೊಂದು ಪ್ರಬಂಧಗಳು ಚೆನ್ನುಡಿಯ ರೂಪದಲ್ಲಿ ಕಾಣಿಸಿಕೊಂಡಿವೆ. `ನಾಲ್ಕು ಬಗೆಯ ಜನಗಳು' ಶೀರ್ಷಿಕೆ ಬಹು ಆಕರ್ಷಕವಾಗಿದೆ (ಪುಟ ೫೬). ಆತ್ಮಗಳು ನಾಲ್ಕು ಗುಂಪುಗಳಾಗಿ ಸೃಷ್ಟಿಕರ್ತನ ಬಳಿ ಬಂದು ಅವನಲ್ಲಿ ನಿವೇದನೆ ಮಾಡಿ ಕೊಂಡವಂತೆ. ಮೊದಲನೆ ಗುಂಪು ಒಳ್ಳೆಯ ಕಾಲುಗಳನ್ನು ಬೇಡಿದವಂತೆ. ಅವರೆಲ್ಲರೂ ಪಾದಾಚಾರಿಗಳಾದರು, ಅನುಕರಣಶೀಲರಾದರು. ಎರಡನೆ ಗುಂಪಿನವರು ಕುದುರೆ ಸವಾರರಾದರು, ಇವರಿಗೆ ಹಿಂದಿನವರು ಬರೆದಿಟ್ಟ ಗ್ರಂಥಗಳ, ಶಾಸ್ತ್ರ ಸಾಹಿತ್ಯದ ಊರುಗೋಲು ಬೇಕು. ಮೂರನೆಯ ಗುಂಪಿನವರು ಗಾಳಿಯಂತೆ ಮುನ್ನುಗ್ಗುವವರು, ಪ್ರಚಾರಪ್ರಿಯರು. ಆದರೆ ಬೆಳಕನ್ನು ಬಯಸಿ, ಅರಸಿಹೊರಟ ನಾಲ್ಕನೆಯವರು ಎಲ್ಲರಿಗಿಂತ ಭಿನ್ನರು. ಇವರೇ ಚಿಂತಕರು, ಶರಣರು, ಜ್ಞಾನಿಗಳು. ಇದೊಂದು ಅಪರೂಪದ ಪ್ರಬಂಧವೆಂದೇ ಹೇಳಬೇಕು.</p>
		<p>ಈ ಪ್ರಬಂಧ ಸಂಪುಟದಲ್ಲಿ ಬರುವ `ಸಾಂಖ್ಯದ ಬಗ್ಗೆ ಒಂದು ವಿವೇಚನೆ' ಸಾಮಾನ್ಯನ ದೃಷ್ಟಿಯಲ್ಲಿ ಕಬ್ಬಿಣದ ಕಡಲೆಯಾದರೂ ವಿದ್ವತ್ ಪ್ರಪಂಚಕ್ಕೆ ಇದೊಂದು ಉತ್ತಮ ಕೊಡುಗೆಯಾಗಿದೆ (ಪುಟ ೬೦). ಸಾಂಖ್ಯ ತತ್ವದ ವಿವರಣೆಗಳು ಇಲ್ಲಿಲ್ಲವಾದರೂ ಅದರ ಅಧ್ಯಯನಕ್ಕೆ ದಿಗ್ದರ್ಶನವಾಗುವಂಥ ಅನೇಕ ಗುಣಲಕ್ಷಣಗಳ ಸೂಚನೆಗಳಿವೆ. ಜಗತ್ತಿನ ತತ್ತ್ವಶಾಸ್ತ್ರ ವಿದ್ವಾಂಸರನ್ನು ವೇದಾಂತಿಗಳನ್ನು ಈ ದರ್ಶನ ಶಾಸ್ತ್ರ ತನ್ನತ್ತ ಆಕರ್ಷಿಸಿಕೊಂಡಿದೆ. ಇಲ್ಲಿ ಜ್ಞಾನವೇ ಪ್ರಧಾನವಾಗಿದೆ. ಈ ಪ್ರಬಂಧ ಸಂಕಲನದಲ್ಲಿ ಜಾನಪದೀಯ ಪ್ರಬಂಧವೂ ಸ್ಥಾನವನ್ನು ಪಡೆದಿದೆ. ಮಹಾಭಾರತ ಕಥೆಯಲ್ಲಿ ಬರುವ ಒಂದು ಉಪಾಖ್ಯಾನವೇ ಇದರ ವಸ್ತು. ಕುಂತಿಯು ಗೌರಿಪೂಜೆ ಮಾಡುವ ಸಂದರ್ಭ (ಪುಟ ೧೦೭). ಪಾಂಡವರು ತಾಯಿಯ ಆಸೆಯನ್ನು ಈಡೇರಿಸಲು ಸ್ವರ್ಗದ ದೇವೇಂದ್ರನ ಪಟ್ಟದಾನೆ ಐರಾವತವನ್ನೇ ಭೂಮಿಗೆ ಇಳಿತಂದದ್ದು ಇದರ ಕಥಾವಸ್ತು. ಈ ವಸ್ತುವನ್ನು ಆಧರಿಸಿ ಕರ್ನಾಟಕದ ಮೈಸೂರು, ಮಂಡ್ಯ ಮತ್ತಿತರ ಜಿಲ್ಲೆಗಳಲ್ಲಿ `ಕೊಂತೀ ಪೂಜೆ' ಯನ್ನು ಹಳ್ಳಿಗರು ಆಚರಿಸುತ್ತಾರೆ. ಈ ಪ್ರಸಂಗವನ್ನು ಬಳಸಿಕೊಂಡು ಪ್ರಬಂಧಕಾರರು `ಕುಂತಿ ಪೂಜೆ'ಯ ಹಿನ್ನೆಲೆಯನ್ನು ಓದುಗರಿಗೆ ಪರಿಚಯಿಸಿದ್ದಾರೆ. ಈ ಪರಿಚಯಾತ್ಮಕ ವಿಶ್ಲೇಷಣೆಯಲ್ಲಿ ಹೊಸತನವಿದೆ. ಅಲ್ಲಲ್ಲಿ ಹಳ್ಳಿಗರ ಆಡುಭಾμÉಯನ್ನೇ ಬಳಸಿ ವಿವರಣೆ ನೀಡುವುದರಿಂದ ಓದುಗನಲ್ಲಿ ಕುತೂಹಲಕರ ಆಸಕ್ತಿ ಬೆಳೆಯುತ್ತದೆ.</p>
		<p>ಶ್ರೀ ಶಿಕಾರಿಪುರ ಹರಿಹರೇಶ್ವರ ಅವರ ಈ ಪ್ರಬಂಧಗಳ ಸಂಪುಟದಲ್ಲಿ ಓದುಗರನ್ನು ಆಕರ್ಷಿಸುವ ಹಲವಾರು ತಂತ್ರಗಳಿವೆ. ಮೊದಲನೆಯದಾಗಿ ಇವರು ಬಳಸುವ ಭಾμÉ. ತಾವು ಯಾವ ವಸ್ತುವನ್ನು ಆಯ್ದುಕೊಂಡಿದ್ದಾರೆ, ಯಾವ ಮಟ್ಟದ ಓದುಗನನ್ನು ಕುರಿತು ವಿಷಯ ನಿರೂಪಣೆಯಿದೆ ಎಂಬುದನ್ನು ಅನುಸರಿಸಿ, ಅದಕ್ಕೆ ತಕ್ಕಂತೆ ಭಾμÉಯನ್ನು ಬಳಸುವ ಕಲೆ ಇವರಿಗೆ ಸಿದ್ಧಿಸಿದೆ. ಎರಡನೆಯದಾಗಿ ಈ ಸಂಕಲನದ ಉದ್ದಕ್ಕೂ ಅವರೇ ಸ್ವತಃ ಬರೆದಿರುವ ಕನ್ನಡದ ಕವನಗಳ ಸಾಲುಗಳು. ಅವು ಸಂಸ್ಕೃತ ಮೂಲದಿಂದ ಬಂದಿರಬಹುದು, ಪರ್ಷಿಯನ್, ಅರ್ಯಾಬಿಕ್ ಅಥವಾ ಇಂಗ್ಲಿಷ್ ಮೂಲದಿಂದ ಬಂದಿರಬಹುದು. ಅವುಗಳ ಅರ್ಥವನ್ನು `ಸುಲಿದ ಬಾಳೆಯ ಹಣ್ಣಿನಂದದಿ' ನಿರೂಪಿಸುವ ತಂತ್ರ ಇವರಿಗೆ ತಿಳಿದಿದೆ. ವಿಸ್ತಾರ ಭಯದಿಂದ ಅವುಗಳನ್ನು ಇಲ್ಲಿ ಉದ್ಧರಿಸಹೋಗಿಲ್ಲ. ಆದರೂ ಒಂದೆರಡು ಉದ್ಧರಣೆಗಳನ್ನು
		ನೀಡಬೇಕೆಂಬ ಅಭಿಲಾಷೆಯಿಂದ ಇಲ್ಲಿ ಅವುಗಳನ್ನು ಕೊಡುತ್ತಿದ್ದೇನೆ:</p>
		<p class="myquote">ಹುಡುಹುಡುಕಿ ಹೂ ಮಾತುಗಳ ಗಿಡದಿ ಬಿಡಿಸಿ ಆಯ್ದು ಕೋದಮಣಿಗಳ ಮುತ್ತಿನ ಹಾರವಾಗಿಸು ನಿನ್ನ ಕವನ; ಕಿರಿರೂಪ, ಹಿರಿಯರ್ಥ ಧ್ವನಿಸೆ ಚಿಕ್ಕದದು ಚೊಕ್ಕವಿರೆ ಚಿನ್ನ ಬಹುಕಾಲ ಉಳಿದು ನೆನೆವರು, ಸತ್ವವಿರೆ, ಮಾಡಿ ಮನನ</p>
		<p class="quote-author">-ಮೂಲ: ಫಾರಸಿ ಕವಿ, ನಿಜಾ಼ಮಿ (ಪುಟ ೩೪)</p>
		<p>ಮತ್ತೊಂದು ಕವನ:</p>
		<p class="myquote">ಯಾರವನು? ಎಲ್ಲಿಹನು? ಲೋಕಮೆಚ್ಚುವ ಮಾರ, ವೀರಾಧಿವೀರ ದಿಟ್ಟೆದೆಯ ಗುಣವಂತ ಹಮ್ಮೀರ? ಧರ್ಮಜ್ಞ, ಕೃತಜ್ಞ, ಸತ್ಯವೇ ಮೂರ್ತಿವೆತ್ತ ಮಹಾತ್ಮ ಇಟ್ಟ ನಡೆ ಬಿಟ್ಟಳುಕಿ ಸರಿಯದಿಹ ಒಬ್ಬ ಧೀರ ಶೂರ?</p>
		<p class="quote-author">-ಮೂಲ: ವಾಲ್ಮೀಕಿ ರಾಮಾಯಣ ೧:೧:೨ (ಪುಟ ೮೮)</p>
		<p>ಉಮರನ ಮಾತುಗಳಂತೆ ತೋರುವ, ಆದರೆ ಅದೆμÉ್ಟೂೀ ಕಾಲದ ಮುಂಚೆ ಇದ್ದ `ವಿಷ್ಣುಸ್ಮೃತಿ'ಯ ಪದ್ಯಾನುವಾದಗಳಲ್ಲಿ ಒಂದನ್ನು ಇಲ್ಲಿ ಹೇಳಲೇಬೇಕೆನಿಸುತ್ತದೆ. ಆ ಪದ್ಯ ಹೀಗಿದೆ:</p>
		<p class="myquote">ನಾಳೆ ಮಾಡುವುದೇನು ಇಂದೇ ಮಾಡಲು ತೊಡಗಿ ಸಂತೆಗೇತಕೆ ಕಾಯುವುದು? ಮುಂಜಾನೆಯೇ ಮುಗಿಸಿ; ಮೃತ್ಯುಕಾಯುವನಲ್ಲ, ಮುಗಿದಿರಲಿ ಮುಗಿಯದೆ ಇರಲಿ ಕನಸ ಸಂಕಲ್ಪದ ಕೆಲಸ ಹೋಗುವುದೇ ಉಳಿಸಿ?</p>
		<p class="quote-author">-ವಿಷ್ಣುಸ್ಮೃತಿ ೨೦:೪೧ (ಪುಟ ೧೦೪)</p>
		<p class="vertical-delimiter"/> 
		<p>ಈ ಪ್ರಬಂಧಗಳ ಸಂಪುಟ ಒಟ್ಟಾರೆ ಸಮಗ್ರವಾಗಿದ್ದು ಬುದ್ಧಿ ಆಲೋಚನೆಗಳಿಗೆ ಗ್ರಾಸವನ್ನು ಒದಗಿಸುತ್ತದೆ. ವಿಮರ್ಶಕರ ದೃಷ್ಟಿಯೇನೇ ಇರಲಿ, ಸಾಮಾನ್ಯ ಓದುಗನ ದೃಷ್ಟಿಯಿಂದ ಈ ಪ್ರಬಂಧಗಳು ಯಶಸ್ವಿಯಾಗಿವೆ. ಹತ್ತಾರು ವರ್ಷಗಳು ಹೊರದೇಶದಲ್ಲಿದ್ದು ನಮ್ಮ ಸಂಸ್ಕೃತಿಯ ವಿಭಿನ್ನ ಹಿನ್ನಲೆಯಲ್ಲಿ ತಮ್ಮ ತಾರುಣ್ಯದ ಬಹುಭಾಗವನ್ನು ಶ್ರೀ ಶಿಕಾರಿಪುರ ಹರಿಹರೇಶ್ವರ ಅವರು ಕಳೆದಿದ್ದರೂ, ತಮ್ಮ ಮೂಲ ನೆಲೆಯನ್ನು ಮರೆಯದೆ, ಸಹಜವಾಗಿ ಮತ್ತು ಸತ್ವಯುತವಾಗಿ ಕನ್ನಡವನ್ನು ತಮ್ಮ ಲೇಖನಗಳಲ್ಲಿ ಬಳಸುತ್ತಾ ಬಂದಿರುವುದು ಕನ್ನಡಿಗರೆಲ್ಲರಿಗೂ ಹೆಮ್ಮೆಯ ಅಭಿಮಾನದ ಸಂಗತಿ.</p>
		<p>ಇಲ್ಲಿಯ ಪ್ರಬಂಧಗಳು ಅಧ್ಯಯನ ಶೀಲ ಸಾಮಾನ್ಯ ವಿದ್ಯಾರ್ಥಿಯ ಪರಿಪೂರ್ಣ ಪರಿಭಾವನೆಯ ಫಲ ಎನ್ನುವುದು ಉದ್ದಕ್ಕೂ ಗೋಚರಿಸುತ್ತದೆ. ಚಿಂತನಶೀಲ ಮನಸ್ಸಿನ ಆಂತರಿಕ ಅನುಭವದ ಆತ್ಮೀಯ ಅಭಿವ್ಯಕ್ತಿಯಾಗಿ ಇದು ಪರಿಣಮಿಸಿದೆ. ಇಂತಹ 	ಉತ್ತಮ ಪ್ರಬಂಧಗಳನ್ನು ಕನ್ನಡಿಗರಿಗೆ ಕಾಣಿಕೆಯಾಗಿ ನೀಡಿರುವ ಶ್ರೀ ಶಿಕಾರಿಪುರ ಹರಿಹರೇಶ್ವರ ಅವರು ಅಭಿನಂದನಾರ್ಹರು.</p>
		<p>೦೭.೦೩.೨೦೦೯</p>
		<p class="quote-author">-ಪ್ರೊ /ಎಚ್.ಎಸ್. ಹರಿಶಂಕರ್<br />ನಿವೃತ್ತ ಕನ್ನಡ ಪ್ರಾಧ್ಯಾಪಕರು,<br />ಕುವೆಂಪು ಕನ್ನಡ ಅಧ್ಯಯನ ಕೇಂದ್ರ, ಮಾನಸ ಗಂಗೋತ್ರಿ,ಮೈಸೂರು</p>
	</section>
</body>
</html>
