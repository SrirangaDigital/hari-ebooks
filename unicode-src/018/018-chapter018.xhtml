<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಮಲ್ಲಿಗೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-018">
		<h1 class="level1-title" epub:type="title"><span class="num">೧೮ ::</span> 'ಸಿರಿಗನ್ನಡಂ ಗೆಲ್ಗೆ! :: ಕನ್ನಡದ ಮೇಲೆ ಅಭಿಮಾನ'</h1>
		<p>'ಅಭಿಮಾನ' ಎಂದರೆ ಏನು? ನಮ್ಮ ಮಾನಸಿಕ ಲೋಕದ ಒಂದು ವಿಶಿಷ್ಟ ಭಾವನಾತ್ಮಕ ನಿಲುವು ಅದು. ಯಾವುದಾದಾದರೊಂದು ವಿಷಯವನ್ನ, ವಸ್ತುವನ್ನ ನಾವು ಮೆಚ್ಚಿಕೊಂಡೆವು, ಎನ್ನೋಣ. ನಮಗೆ ಆಪ್ಯಾಯಮಾನವಾದ ಅದರಿಂದ ಏನನ್ನೂ ಅಪೇಕ್ಷಿಸದೆ, ಅದರ ಬಗ್ಗೆ ತೋರುವ ಮನೋಭಾವನೆಯೇ 'ಅಭಿಮಾನ'! 'ಅಭಿಮಾನ'ದ ಮಾನದಂಡವಾವುದು? 'ಅದು ನನ್ನದು'; ನನ್ನದು ಅದೆಂದು ಹೇಳಿಕೊಳ್ಳಲು ನನಗೆ 'ಹೆಮ್ಮೆ' ಎಂದು ಅನ್ನಿಸುತ್ತೆ; ''ನನ್ನದಾಗಿಸಿಕೊಂಡ ಈ ವೈಶಿಷ್ಟ್ಯವನ್ನ ನಾನು ನನ್ನ ನಡೆ-ನುಡಿಗಳಲ್ಲಿ ಬೀಗಬಲ್ಲೆ''- ಎಂಬ ಈ ಮನೋಭಾವನೆಯ ಒಳ-ಹೊರ ನೋಟವೇ 'ಅಭಿಮಾನ'!</p>
		<p>'ಕನ್ನಡತನ'ವನ್ನು ಮೈಗೂಡಿಸಿಕೊಂಡವರು ಮಾತ್ರ ಕನ್ನಡದ ಮೇಲೆ ಅಭಿಮಾನ ತಳೆಯಬಲ್ಲರು. ಮತ್ತೆ ಹುಟ್ಟಿದರೆ, ನಾನು ಕನ್ನಡನಾಡಿನಲ್ಲಿಯೇ ಹುಟ್ಟಬೇಕು, ಒಂದು ಚಿಕ್ಕ ಜೇನು ಅದರೂ ಚಿಂತೆಯಿಲ್ಲ, ಆ ಹೂದೋಟದ ಸವಿ ಸವಿದೇನು; ಒಂದು ಪುಟ್ಟ ಪರಪುಟ್ಟನಾಗಿ ಹುಟ್ಟಿದರೂ ಪರವೆಯಿಲ್ಲ, ಹಾಡಿ ತಣಿದೇನು- ಎನ್ನುವ ವಿಕ್ರಮಾರ್ಜುನವಿಜಯದ ಮಹಾಕವಿ ಪಂಪನ (ಕ್ರಿ. ಶ ೯೪೧)ಮಾತು ಇಂಥ ಅಭಿಮಾನದ ಝೇಂಕಾರ! ಹೇಳುತ್ತಾನೆ:</p>
		<p>ಆರ್(ಯಾರಾದರೂ), ಅಂಕುಸಂ (ಆನೆಯನ್ನು ನಿಯಂತ್ರಿಸುವಂತೆ ಅಂಕುಶವನ್ನು), ಇಟ್ಟೊಡಂ (ಇಟ್ಟರೂ ಸಹ), ಎನ್ನ ಮನಂ (ನನ್ನ ಮನಸ್ಸು), ಬನವಾಸಿದೇಶಮಂ (ಬನವಾಸಿ ಪ್ರದೇಶವನ್ನು, ಅಂದರೆ ಸೂಚ್ಯವಾಗಿ ಕನ್ನಡನಾಡನ್ನು), ನೆನೆವುದು (ಜ್ಞಾಪಿಸಿಕೊಳ್ಳುತ್ತಲೇ ಇರುತ್ತದೆ!)<sup><a epub:type="noteref" href="999-aside.xhtml#id-018-1">೧</a></sup></p>
		<p>ತಾನು ಹುಟ್ಟಿದ ನಾಡಿನ ಬಗ್ಗೆ, ಸೂಚ್ಯವಾಗಿರುವ ಈ ಚೆನ್ನುಡಿ ಕನ್ನಡದ ಬಗ್ಗೆ ಕನ್ನಡಿಗನೊಬ್ಬನ ಗುಂಜಾರವ! ಇದೇ ಇನ್ನೂ ವಾಚ್ಯವಾಗಿ, ನೇರವಾಗಿ ರತ್ನನ ಮುತ್ತಿನ ಮಾತೊಂದಿದೆ:</p>
		<p class="myquote">ನರಕಕ್ಕಿಳ್ಸಿ, ನಾಲ್ಗೆ ಸೀಳ್ಸಿ,<br />ಬಾಯ್ ಒಲಿಸಾಕಿದ್ರೂನುನೆ-<br />ಮೂಗ್ನಲ್ಲ್ ಕನ್ನಡ ಪದ ಹಾಡ್ತೀನಿ-<br />	ನನ್ನ ಮನಸನ್ ನೀ ಕಾಣೆ!<sup><a epub:type="noteref" href="999-aside.xhtml#id-018-2">೨</a></sup></p>
		<p>-ಇದೆಂದರೆ ಹತ್ತು ಕಟ್ಟುವ ಕಡೆ ಕಟ್ಟಿದ ಒಂದು ಮುತ್ತು, ಇದೀಗ ಅಭಿಮಾನ ಪುರಸ್ಸರ ಉದ್ಗಾರ!</p>
		<p>''ಕನ್ನಡವೆನೆ ಕುಣಿದಾಡುವುದೆನ್ನೆದೆ, ಕನ್ನಡವೆನೆ ಕಿವಿ ನಿಮಿರುವುದು!''- ಎಂದ ರಾಷ್ಟ್ರಕವಿ ಕುವೆಂಪು ಅವರ ಕವಿವಾಣಿ ಕೆಲವರಿಗೆ ಕೊಂಚ ಭಾವೋನ್ಮಾದದ ಉದ್ಗಾರ ವೆನಿಸಿದರೂ, ನಾಡಿನಿಂದ ದೂರ ಹೋದವರಿಗೆ, ವಿದೇಶವಾಸೀ ಕನ್ನಡಿಗರಿಗಂತೂ ಆ ಹೃದಯದ ಮಾತು ಸತ್ಯಸ್ಯ ಸತ್ಯ.</p>
		<p>ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ, ''ತನು ಕನ್ನಡ, ಮನ ಕನ್ನಡ, ನುಡಿ(ಧನ) ಕನ್ನಡ''- ಎಂದು ಮಂಜೇಶ್ವರ ಗೋವಿಂದ ಪೈಗಳೊಂದಿಗೆ ಹಾಡುತ್ತ, ''ನೀನೆ ಕಣಾ ನಮ್ಮ ಬಾಳ್ವೆ, ನಿನ್ನ ಮರೆಯಲಮ್ಮೆವು (ಮರೆಯಲಾರೆವು)!''- ಎಂದು ನುಡಿತಾಯಿಯನ್ನ ನಮ್ಮ ಹೃನ್ಮಂದಿರದಲ್ಲಿ ಮೆರೆಸುತ್ತಿರಲೂ ಬಹುದು. ಇದು ಅಭಿಮಾನ!</p>
		<p class="vertical-delimiter"/>
		<p>ಈ ಅಭಿಮಾನವನ್ನು ಸ್ಫುರಿಸುವ ಆ 'ಕನ್ನಡತನ' ಯಾವುದು? ಅದರ ಚಹರೆ ಏನು? ಪ್ರಾದೇಶಿಕತೆಯ ವೈವಿಧ್ಯತೆಯೇ ಒಂದು ಬಗೆಯ ಸೊಬಗನ್ನಿತ್ತು, ಕೊಡಗರ ಕ್ಷಾತ್ರ, ಹಳೆಯ ಮೈಸೂರು ಭಾಗದ ಜನರ ನಾಜೂಕು, ಮಂಗಳೂರಿನ ಕಡೆಯವರ ಜಾಣತನ, ಧಾರವಾಡದ ಮಂದಿಯ ಗಡಸು, ಬಿಜಾಪುರದವರ ಕಸುವು-ಮುಂತಾದುವೆಲ್ಲ ಮೇಳೈಸಿ ಕನ್ನಡತನವಾಗಿದೆ ಎನ್ನೋಣವೇ?</p>
		<p>ಉಳಿದೆಲ್ಲುದಕ್ಕಿಂತ ಮಿಗಿಲಾದ ಅತಿ ದೊಡ್ಡ ಸಾಂಸ್ಕೃತಿಕ ಪರಂಪರೆಯ ವೈಭವ, ಪೂರ್ವಾರ್ಜಿತ ಸಂಪತ್ತಿನ ಹೆಗ್ಗಳಿಕೆ ನಾವಾಡುವ ನುಡಿಗೆ, ನಾವಿರುವ/ನಾವು ಹುಟ್ಟಿ ಬೆಳೆದ ನಾಡಿಗೆ ಇದೆಯೆಂಬ ಹಿರಿಮೆಯ ಭಾವವೊಂದೇ 'ಕನ್ನಡತನ'ವೆನಿಸೀತೇ?</p>
		<p>ಹೇಳಿಕೊಳ್ಳಬಹುದು:</p>
		<p>ನಾವು ಎಂಥವರು ಗೊತ್ತೆ?:</p>
		<p><strong>ಸಾಧುಗೆ ಸಾಧು, ಮಾಧುರ್ಯಂಗೆ ಮಾಧುರ್ಯಂ।</strong><sup><a epub:type="noteref" href="999-aside.xhtml#id-018-3">೩</a></sup></p>
		<p>ನಾವು ಹೇಗಿದ್ದೆವು ಗೊತ್ತೆ?:</p>
		<p><strong>ಆ ನಾಡವರ್ಗಳ್; ಚದುರರ್, ನಿಜದಿಂ,</strong></p>
		<p><strong>ಕುರಿತು ಓದದೆಯುಂ ಕಾವ್ಯ-ಪ್ರಯೋಗ-ಪರಿಣತಮತಿಗಳ್॥</strong><sup><a epub:type="noteref" href="999-aside.xhtml#id-018-4">೪</a></sup></p>
		<p>ನಮ್ಮ ಕಮ್ಮಿತ್ತ ನಾಡು ಹಿಂದೆ ಹೇಗಿತ್ತು ಗೊತ್ತೆ?:</p>
		<p><strong>ಅಲ್ಲಿಗಲ್ಲಿಗೆ ಬೆಳೆದ ಬೆಳೆಗಳಿಂದ, ಮಳೆಗಳಿಂದ,<br />ವನಸ್ಥಳಗಳಿಂದ, ಕೊಳಗಳಿಂದ, ಕೆರೆಗಳಿಂದ, ಗಿರಿಗಳಿಂದ .. ..<br />ಆ ದೇಶಂ ಒಪ್ಪಿರ್ದುದು!<sup><a epub:type="noteref" href="999-aside.xhtml#id-018-5">೫</a></sup></strong></p>
		<p>ನಮ್ಮಲ್ಲಿ ಸಮೃದ್ಧಿ ಎಷ್ಟಿತ್ತು ಗೊತ್ತಾ?</p>
		<p><strong>ಜೋಳದ ಬೋನಕ್ಕೆ ಬೇಳೆಯಾ ತೊಗೆಯಾಗಿ<br />ಕಾಳೆಮ್ಮೆ ಕರೆದ-ಹೈನಾಗಿ ಬೆಳವಲದ<br />ಮೇಳ ನೋಡೆಂದ- ಸರ್ವಜ್ಞ॥<br />ಕಿಚ್ಚುಂಟು ಕೆಸರುಂಟು, ಬೆಚ್ಚನಾ ಮನೆಯುಂಟು,<br />ಇಚ್ಛೆಗೆ ಬರುವ ಸತಿಯುಂಟು, ಮಲೆನಾಡ<br />ಮೆಚ್ಚು ನೋಡೆಂದ-ಸರ್ವಜ್ಞ॥</strong></p>
		<p>ನಮ್ಮ ಕನ್ನಡ ನುಡಿಯ ಅಂದ ಚೆಂದವೇನು ಗೊತ್ತಾ?:</p>
		<p><strong>ಸುಲಿದ ಬಾಳೆಯ ಹಣ್ಣಿನಂದದಿ<br />ಕಲಿದ ಸಿಗುರಿನ ಕಬ್ಬಿನಂದದಿ<br />ಅಳಿದ ಉಷ್ಣದ ಹಾಲಿನಂದದಿ ಸುಲಭವಾಗಿರ್ಪ<br />ಲಲಿತವಹ ಕನ್ನಡದ ನುಡಿಯಲಿ<br />ತಿಳಿದು ತನ್ನೊಳು ತನ್ನ ಮುಕ್ತಿಯ<br />ಗಳಿಸಿಕೊಂಡರೆ ಸಾಲದೇ?<sup><a epub:type="noteref" href="999-aside.xhtml#id-018-6">೬</a></sup></strong></p>
		<p>-ಇವೆಲ್ಲ ಹೆಗ್ಗಳಿಕೆಯ ಸ್ಮರಣೆಯೊಂದೇ 'ಕನ್ನಡತನ'ವೆನಿಸೀತೆ?</p>
		<p>-ಹೀಗೆಲ್ಲ ಕನ್ನಡತನದ ಬಗ್ಗೆ ಪ್ರಶ್ನೆಗಳನ್ನು ನಮಗೆ ನಾವೇ ಕೇಳಿಕೊಂಡಿದ್ದೇವೆ. ಮೇಲೆ ಹೇಳಿದ ಎಲ್ಲಾ ವಿವರಣೆಗಳೂ ಹೌದು; ಕೆಲವು ಸರಿ, ಇನ್ನು ಕೆಲವು, ಹಾಗೆ ಮೇಲಿನದಕ್ಕಿಂತ ಇನ್ನೂ ಬೇರೆ ರೀತಿ ಹೇಳಬಹುದು- ಹೀಗೆ ನಿರ್ದಿಷ್ಟ ನಿರ್ವಚನದಿಂದ 'ಕನ್ನಡತನ' ಜಾರಿಕೊಳ್ಳುತ್ತದೆ. 'ಇದು ಹೀಗೇ (ಇದಂ ಇತ್ಥಂ)'- ಎಂದು ಹೇಳಲು ಬಾರದ, ಅವರವರ ಮನೋಭಾವಕ್ಕೆ ಅನುಗುಣವಾಗಿ ಸರಿತೋರಬಲ್ಲ ಲಕ್ಷಣ, ಒಂದು ವಿಶೇಷ ಸಂಕೇತ- ಈ 'ಕನ್ನಡತನ'!</p>
		<p class="vertical-delimiter"/>
		<p>'ಕನ್ನಡತನ'ಕ್ಕೂ, ಕನ್ನಡದ ಮೇಲಣ 'ಅಭಿಮಾನ'ಕ್ಕೂ ಇರುವ ಅವಿನಾ ಸಂಬಂಧದ ಬಗ್ಗೆ ಮಾತನಾಡುವಾಗ ಒಂದು ವಿಚಾರದ ಕಡೆ ಗಮನ ಹರಿಸೋಣ: ನಮ್ಮ ಸುತ್ತ ಮುತ್ತಣ ಜಗತ್ತು ಎಷ್ಟೊಂದು ಕುಗ್ಗುತ್ತಿದೆ, ಗಮನಿಸಿದ್ದೀರಾ? ಕರ್ನಾಟಕದ ಗಡಿಯನ್ನ ದಾಟಿ, ಭಾರತದ ಎಲ್ಲೆಗಳನ್ನ ಮೀರಿ, ವಿಶ್ವದ ಎಲ್ಲೆಡೆ ತಲುಪಿ, ಕನ್ನಡ, ನಮ್ಮ ಕನ್ನಡ ಅಲ್ಲೆಲ್ಲ ಭದ್ರವಾಗಿ ತಳವೂರಿ ನಿಲ್ಲತೊಡಗಿದೆ, ಗೊತ್ತಾ?</p>
		<p>ಇನ್ನೊಂದು ಮಾತು: 'ದೇವರು' ಎಂದಾಗ ಬೇರೆ ಬೇರೆ ರೀತಿ ಅರ್ಥ ಹೊಳೆಯುವುದಿಲ್ಲವೇ? ಹಾಗೆಯೇ, ಕನ್ನಡ ಎಂದೊಡನೆ ಬೇರೆ ಬೇರೆಯವರಿಗೆ ಬೇರೆ ಬೇರೆ ಬಗೆಯ ಕಲ್ಪನೆ ಒಡಮೂಡುವದುಂಟು! ಭಾರತದಲ್ಲಿ, ಕರ್ನಾಟಕದಲ್ಲಿ ಇದ್ದಾಗ 'ಕನ್ನಡ'ದ ಬಗ್ಗೆ ನಮಗೆ ಆಗುತ್ತಿದ್ದ ಕಲ್ಪನೆ ಒಂದು ರೀತಿಯದಾದರೆ, ತೌರಿನಿಂದ ದೂರ ಹಾರಿ ಬಂದ ಮೇಲೆ, ವಿದೇಶದ ಕನ್ನಡಿಗರಿಗೆ ಆ ಕಲ್ಪನೆ ಗರಿಗೆದರಿ ಬಣ್ಣ ಬಣ್ಣದ ಕಾಮನ ಬಿಲ್ಲಾಗಿ ತೋರುವುದು ಸಹಜ.</p>
		<p>ಅನುಭವದ ಮಾತನ್ನು ಕೇಳಿ: ವಿದೇಶದ ಕನ್ನಡಿಗರಿಗೆ 'ಕನ್ನಡ' ಒಂದು ಬರಿಯ ಭಾಷೆಯಾಗಿ ಉಳಿದಿಲ್ಲ. ಕನ್ನಡದ ಜನರ ನಡೆ, ನಡವಳಿಕೆ, ಆಚಾರ, ವಿಚಾರ, ವ್ಯವಹಾರ, ಕನ್ನಡದ ಇನಿ ದನಿ, ಹಾಡು ಹಸೆ, ಕುಣಿತ, ನರ್ತನ, ಕನ್ನಡಿಗರ (ವಿಶೇಷವಾಗಿ ಕನ್ನಡತಿಯರ) ವೇಷ-ಭೂಷಣ-ಕೇಶಾಲಂಕಾರ, ಕನ್ನಡಿಗರ ಮಾತುಕತೆ (ಹಾಗೂ ಪ್ರಾದೇಶಿಕ ವೈವಿಧ್ಯತೆ), ಒಟ್ಟಾರೆ ಕನ್ನಡಕ್ಕೇ ವಿಶಿಷ್ಟ ವೆನಿಸಿಕೊಳ್ಳುವ 'ಸಂಸ್ಕೃತಿ'- ಇವೆಲ್ಲದರ ಸಾರಸರ್ವಸ್ವವೇ 'ಕನ್ನಡ' ಎನಿಸಿಕೊಳ್ಳುತ್ತದೆ, ವಿದೇಶದ ಕನ್ನಡಿಗರ ಮನದಾಳಗಳಲ್ಲಿ! ಈ ಕನ್ನಡಕ್ಕೆ ಮಾರುಹೋದಾಗ, 'ಕನ್ನಡವೆನೆ ಕುಣಿದಾಡುವುದು ಎನ್ನ ಎದೆ!' ಸ್ಥಳೀಕರ ಕಣ್ಣಲ್ಲಿ ನಾವೆಲ್ಲಾ ಭಾರತೀಯರೇ, ನಿಜ; ಹೀಗಿದ್ದೂ, ಭಾರತೀಯ ಸಂಸ್ಕೃತಿಯ ಅವಿಭಾಜ್ಯ ಅಂಗವಾಗಿ ಈ ಕನ್ನಡತನ ನಮ್ಮನ್ನ ಅಲ್ಲಿ ಒಂದುಗೂಡಿಸುತ್ತದೆ.</p>
		<p class="vertical-delimiter"/>
		<p>ಹೀಗಾಗಿ, ನಾವು ಅನುಭವಿಸುವ ನಮ್ಮ 'ಕನ್ನಡತನ' ಒಂದು ತ್ರಿಕೋಣದಂತೆ! ಅದರ ಕೇಂದ್ರದಲ್ಲಿ, ಹೃದಯಸ್ಥಾನದಲ್ಲಿ 'ಅಭಿಮಾನ' ಇದೆ; ಅದರ ಮುಮ್ಮೂಲೆ ಗಳಲ್ಲಿ ಇಚ್ಛಾಶಕ್ತಿ, ಜ್ಞಾನಶಕ್ತಿ ಮತ್ತು ಕ್ರಿಯಾಶಕ್ತಿಗಳು ಈ 'ಅಭಿಮಾನ'ಕ್ಕೆ ರಕ್ಷೆಯಾಗಿವೆ. ಇಲ್ಲಿಯವರೆಗೆ ಇಚ್ಛೆ ಮತ್ತು ಜ್ಞಾನಗಳು ಈ 'ಅಭಿಮಾನ'ವನ್ನು ಪೋಷಿಸಿದುದನ್ನು ಮನಗಂಡೆವು. ಈಗ ಕ್ರಿಯಾಶಕ್ತಿಯತ್ತ, ಕನ್ನಡದ ಅಭಿಮಾನಿಗಳು ಏನನ್ನು ಮಾಡಬೇಕು ಎಂಬುದರ ಕಡೆ, ವಾಲ್ಮೀಕಿಯ ಸೀತೆ ಶ್ರೀರಾಮನಿಗೆ ಹೇಳಿದಂತೆ, 'ನಿಮಗೆ ಎಲ್ಲಾ ಗೊತ್ತೇ ಇದೆ, ಜ್ಞಾಪಿಸುತ್ತಿದ್ದೇನೆ, ಅಷ್ಟೆ' (ಸ್ಮಾರಯೇ ನ ತು ಶಿಕ್ಷಯೇ) -ಎಂಬಂತೆ, ನಿಮ್ಮ ಗಮನ ಸೆಳೆಯ ಬಯಸುತ್ತೇನೆ:</p>
		<p>ಮೊದಲನೆಯದು: ಮಾತನಾಡೋಣ; ನಮಗಿಬ್ಬರಿಗೂ ಕನ್ನಡ ಗೊತ್ತಿದ್ದರೆ, ಕನ್ನಡದಲ್ಲೇ ಮಾತನಾಡೋಣ!</p>
		<p>ಎರಡನೆಯದು: ಓದೋಣ; ಕನ್ನಡ ಪುಸ್ತಕಗಳನ್ನ, ಪತ್ರಿಕೆಗಳನ್ನ ಓದೋಣ!</p>
		<p>ಮೂರನೆಯದು: ಕನ್ನಡದ ಹಾಡುಗಳನ್ನು ಕೇಳೋಣ. ಹಾಡಲಾಸೆಯಿರೆ, ಹಾಡಬಲ್ಲವರೆಲ್ಲ ಕನ್ನಡದ ಗೀತೆಗಳನ್ನ ಯಥೇಚ್ಛ ಮನಸಾರೆ ಹಾಡಲಿ; ಕೇಳಿ ನಲಿಯೋಣ.</p>
		<p>ನಾಲ್ಕನೆಯದು: ಕೊಂಡು ಓದೋಣ. ಕನ್ನಡ ಪ್ರೇಮಿಗಳಲ್ಲದೆ, ಹೇಳಿ, ಬೇರೆ ಯಾರು ತಾನೆ ಕನ್ನಡ ಪುಸ್ತಕಗಳನ್ನು, ಧ್ವನಿಮುದ್ರಿಕೆಗಳನ್ನು ಕೊಂಡಾರು? 'ಕೊಂಡು ಓದಬೇಕು!' ಹಂಚಿದಷ್ಟೂ ಹೆಚ್ಚುವ ಮೋಜು ನೋಡ ಬೇಕೆ? 'ಹಬ್ಬ' ಹುಣ್ಣಿಮೆಗೆ, ಸಂತೋಷ ಸಮಾರಂಭಗಳಲ್ಲಿ ಕನ್ನಡ ಪುಸ್ತಕವೊಂದನ್ನೋ ಧ್ವನಿಸುರುಳಿಯನ್ನೋ ಉಡುಗೊರೆಯಾಗಿ ಕೊಡೋಣ.</p>
		<p>ಐದನೆಯದು: ಕನ್ನಡದಲ್ಲಿ ಬರೆಯೋಣ. ನೆಂಟರಿಗೆ, ಇಷ್ಟರಿಗೆ, ಸ್ನೇಹಿತರಿಗೆ, ಪರಿಚಯಸ್ಥರಿಗೆ ಲೋಕಾಭಿರಾಮವಾಗಿ ಕಾಗದ ಬರೆಯುವಾಗಲೆಲ್ಲಾ ಕನ್ನಡದಲ್ಲೇ ಬರೆಯುವ ಪಣ ತೊಡೋಣ. ನಮ್ಮ ಆ ಕಾಗದಗಳಲ್ಲಿ, ಓದಿದ ಲೇಖನ ಅಥವಾ ಪುಸ್ತಕ, ನೋಡಿದ ಸಿನಿಮಾಗಳ ಬಗ್ಗೆ ನಾಲ್ಕು ಸಾಲು ಬರೆಯೋಣ. ಕನ್ನಡ ನಿಯತಕಾಲಿಕ ಪತ್ರಿಕೆಗಳ 'ಪ್ರತಿಕ್ರಿಯೆ' 'ಓದುಗರ ಓಲೆ' ವಿಭಾಗಗಳಂತೂ ಬರೆಯಬೇಕೆನ್ನುವವರ ಒಂದು ಬಗೆಯ 'ಅನುಭವ ಮಂಟಪ'ವಲ್ಲವೇ? ಅದನ್ನು ಉಪಯೋಗಿಸಿಕೊಳ್ಳೋಣ. ಇನ್ನು, ಕನ್ನಡದಲ್ಲಿ ಬರೆಯುವ ಪರಿಶ್ರಮ ಉಳ್ಳವರನ್ನು ಕುರಿತು ಈ ಮಾತು: ಅನುಭವಕ್ಕೆ ಕಲ್ಪನೆಯ, ಕಲ್ಪನೆಗೆ ಅನುಭವದ, ಎರಡಕ್ಕೂ ತನ್ನತನದ ಮೆರಗು ಹಚ್ಚಿ ಹೊಸತನ್ನು ಹುಟ್ಟಿಸಬಲ್ಲ ಸೃಜನಶೀಲ ಬರಹಗಾರರೇ, ಬಿಡದೆ ಕನ್ನಡದಲ್ಲಿ ಬರೆಯುತ್ತಿರಿ!</p>
		<p>ಆರನೆಯದು: ಕನ್ನಡದ ಪ್ರಖ್ಯಾತ ಕವಿ ಕತೆಗಾರ ಕಾದಂಬರಿಕಾರ ವಿಮರ್ಶಕ ನಾಟಕಕಾರ-ರನ್ನು ಅನುಕೂಲವಾದಾಗಲೆಲ್ಲ ಆಹ್ವಾನಿಸಿ, ನಾವಿದ್ದಲ್ಲಿಗೆ ಅವರನ್ನು ಬರಮಾಡಿಕೊಳ್ಳೋಣ; ಸಾಂಘಿಕವಾಗಿ ಉಪನ್ಯಾಸ ಕಾರ್ಯಕ್ರಮಗಳನ್ನು ಏರ್ಪಡಿಸೋಣ, ಅವರ ಸಾಧನೆ ಸಿದ್ಧಿಗಳನ್ನು ಗುರುತಿಸಿ ಗೌರವಿಸೋಣ!</p>
		<p>ಕೊನೆಯದಾಗಿ, ಕನ್ನಡ ಗಣಕೀಕರಣದ (ಕಂಪ್ಯುಟರೀಕರಣದ) ಬಗ್ಗೆ ನಾಲ್ಕು ಮಾತುಗಳು:</p>
		<p>ಕನ್ನಡದ ಉಳಿವಿನಲ್ಲಿ ಬೆಳವಣಿಗೆಯಲ್ಲಿ ಒಂದು ಮುಖ್ಯ ಸಾಧನವನ್ನಾಗಿ ಒಂದು ಉಪಕರಣವನ್ನು ಭಾರತದ, ವಿಶೇಷವಾಗಿ ವಿದೇಶದ, ಕನ್ನಡಿಗರು ಗರಿಷ್ಠ ಪ್ರಮಾಣದಲ್ಲಿ ಬಳಸಿಕೊಳ್ಳುತ್ತಿದ್ದಾರೆ- ಅದೇ ಸರ್ವತೋಮುಖವಾಗಿ ಪ್ರಗತಿ ಪಥದಲ್ಲಿ ನಾಗಾಲೋಟದಿಂದ ಓಡುತ್ತಿರುವ ಕನ್ನಡದ ಗಣಕೀಕರಣ, ಕಂಪ್ಯುಟರೀಕರಣ! ಇದು ನಮ್ಮ ಪಾಲಿಗೆ ಸಕಾಲಕ್ಕೆ ಬಂದಿರುವ ವರ! ಕನ್ನಡ ಕಂಪ್ಯುಟರೀಕರಣದ ಜೊತೆ ಜೊತೆಗೇ ಈ ವಿಶ್ವವ್ಯಾಪೀ ಅಂತರ್ಜಾಲ, ಇಂಟರ್‍ನೆಟ್ ನಮ್ಮ ಬಾಳಿಗೊಂದು ಹೊಸ ಆಯಾಮವನ್ನ, ಡೈಮೆನ್ಷನ್ನ ಒದಗಿಸಿದೆ. ಅನಿಸಿದುದನ್ನ, ಬಯಸಿದುದನ್ನ ಕನ್ನಡದಲ್ಲೇ ಬರೆಯಲು, ಓದಲು, ಬರೆದುದನ್ನ ಕ್ಷಣಾರ್ಧದಲ್ಲೇ ಪ್ರಪಂಚದ ಯಾವ ಮೂಲೆಗಾಗಲೀ ತಲುಪಿಸಲು ಈಗ ಸಾಧ್ಯವಾಗಿದೆ. ಸುಲಭವಾಗಿ ಬಳಸುವಂಥ ವಿನ್ಯಾಸದ, ಸ್ನೇಹಪರ ಗುಣಭರಿತ ಕನ್ನಡ ತಂತ್ರಾಂಶ, ಸಾಫ್ಟ್‍ವೇರ್ ಈಗ ನಮಗೆಲ್ಲರಿಗೂ ಸಿಗತೊಡಗಿವೆ. ಇದೀಗ ಕನ್ನಡ ಗಣಕೀಕರಣದ ಹೆಬ್ಬಾಗಿಲು ತೆರೆದಿದೆ. ಎಲ್ಲರೂ ಒಳನುಗ್ಗಿರಿ. ಕನ್ನಡದ ವೈಭವವನ್ನು ಅಲ್ಲಿ ಕಂಡು ಸಂತೋಷಿಸಿ!</p>
		<p>ಬನ್ನಿ, ನಿಜವಾದ ಅಭಿಮಾನದ, ಸತ್ತ್ವದ ಜೊತೆ ಜೊತೆಗೆ ಎಲ್ಲ ಬಗೆಯ ಪೋಷಕ ಪೂರಕ ಸಾಧನಗಳನ್ನೂ ಬಳಸಿಕೊಳ್ಳೋಣ! ಬಳಸಿಕೊಂಡಂತೆ ಬೆಳೆಯುತ್ತ ಹೋಗುವ ಪ್ರಭಾವ ವಲ್ಲರಿಯ ಹೊಂಬೆಳಕಿನಲ್ಲಿ ಕನ್ನಡವನ್ನ ಸಿಂಗರಿಸಿ ಮೆರೆಸೋಣ!</p>
		<p class="vertical-delimiter"/>
	</section>
</body>
</html>
