<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-023">
		<h1 class="level1-title" epub:type="title"><span class="num">೨೩ </span> :: ಹಾಡು ಹಕ್ಕಿಯ ಹಾರಾಟ 'ಮೌಲ್ಯ'<sup><a epub:type="noteref" href="999-aside.xhtml#id-023-1">೧</a></sup></h1>
		<p>ಒಂದು ಹಳ್ಳಿಯ ಪ್ರಾಥಮಿಕ ಶಾಲೆ. ಎಂದಿನಂತೆ ಒಂದು ದಿನ. ಇನ್ನೂ ಶಾಲೆಯ ಘಂಟೆ ಹೊಡೆದಿಲ್ಲ; ಪ್ರಾರ್ಥನೆ ಆಗಿಲ್ಲ, ತರಗತಿ ಪ್ರಾರಂಭವಾಗಿಲ್ಲ. ಶಾಲೆಯ ಅಂಗಳದಲ್ಲಿ ಮಕ್ಕಳೆಲ್ಲ ಅದೂ ಇದು ಹರಟುತ್ತ, ನಿಂತಿದ್ದಾರೆ. ಅಲ್ಲೇ ಹತ್ತಿರದ ಮರದ ನೆರಳಲ್ಲಿ ಕೆಲವರು ಪುಟಾಣಿ ಹುಡುಗಿಯರು ಗುಂಪಾಗಿ ಕುಳಿತಿದ್ದಾರೆ. ಅವರಲ್ಲಿ ಹುಡುಗಿಯೊಬ್ಬಳು ಎದ್ದು ನಿಂತು, ''ಮೊನ್ನೆ ಮೇಷ್ಟರು ನಮಗೆ ಹೇಳಿಕೊಟ್ಟರಲ್ಲ, ಆ ಪದ್ಯಕ್ಕೆ ನಾನೊಂದು ಹೊಸ ರಾಗ ಹಾಕಿದ್ದೇನೆ, ಹಾಡ್ತೀನಿ, ಕೇಳ್ತೀರಾ?''- ಎನ್ನುತ್ತಾಳೆ. ''ಹೇಳು, ಹೇಳು'' ಎಂದು ಗೆಳತಿಯರು ಪುಸಲಾಯಿಸುತ್ತಾರೆ. ''ಆಗ ಆ ಪುಟ್ಟ ಬಾಲಕಿ, ತನ್ನ ಕನ್ನಡ ಪಠ್ಯಪುಸ್ತಕದಲ್ಲಿನ ಕವನವೊಂದನ್ನ ತಾನೇ ಹಾಕಿದ ರಾಗ ಸಂಯೋಜನೆಯೊಂದಿಗೆ'' ಹಾಡುತ್ತಾಳೆ:</p>
		<p class="verse">ತಿರುಕನ್ ಓರ್ವನ್ ಊರ ಮುಂದೆ<br /> ಮುರುಕು ಧರ್ಮಶಾಲೆಯಲ್ಲಿ<br /> ಒರಗಿರುತ್ತಲ್ ಒಂದು ಕನಸ ಕಂಡನ್ ಎಂತೆನೆ|<br /> ಪುರದ ರಾಜ ಸತ್ತನ್ ಅವಗೆ<br /> ವರಕುಮಾರರ್ ಇಲ್ಲದಿರಲು<br /> ಕರಿಯ ಕೈಗೆ ಕುಸುಮಮಾಲೆಯಿತ್ತು ಪುರದೊಳು|| .. .. ..</p>
		<p class="verse">ಅನಿತರೊಳಗೆ ನೃಪರ ಕಂಡು<br /> ಮನೆಯ ಮುತ್ತಿದಂತೆಯಾಗಿ<br /> ಕನಸ ಕಾಣುತಿರ್ದು ಹೆದರಿ ಕಣ್ಣ ತೆರೆದನು||</p>
		<p class="verse">ಮೆರೆಯುತಿರ್ದ ಭಾಗ್ಯವೆಲ್ಲ<br /> ಹರಿದು ಹೋಯಿತೆಂದು ತಿರುಕ<br /> ಮರಳಿ ನಾಚುತ್ತಿದ್ದ ಮರುಳನಂತೆಯಾಗಲೇ||</p>
		<p>ಹಿಂದಿನ ದಿನ ಟೀಚರ್ ಕ್ರಿ.ಶ. ೧೫೦ಂರ ಮುಪ್ಪಿನ ಷಡಕ್ಷರಿಕವಿಯ ಭೋಗಷಟ್ಪದಿಯ ಈ<em>ತಿರುಕನ ಕನಸಿನ</em>ಪಾಠ ಮಾಡುವಾಗ ತದೇಕಚಿತ್ತಳಾಗಿ ಪದ್ಯವನ್ನು ಹುಡುಗಿ ಕೇಳಿಸಿಕೊಂಡಿದ್ದಳು. ಕಥಾಸಂದರ್ಭವನ್ನು ಉಪಾಧ್ಯಾಯರು ಬಣ್ಣಿಸಿದ್ದುದು ಈ ಬಾಲಪ್ರತಿಭೆಯ ಮೇಲೆ ಏನೋ ಪ್ರಭಾವ ಬೀರಿತ್ತು. ತನ್ನ ವಯಸ್ಸಿಗೆ ಸಹಜವಾದ, ಕಂಡದ್ದು ಕೇಳಿದ್ದು ಊಹಿಸಿದ್ದೂ ಎಲ್ಲಾ ಸೇರಿಸಿ ಸ್ವಲ್ಪ ಭಾವುಕತನದಿಂದ ಆ ಬಡ ಭಿಕ್ಷುಕನ ಮನದಾಸೆಯನ್ನು ಅತ್ಯಂತ ಹೃದಯಂಗಮವಾಗಿ ಈ ಬಾಲಕಿ ಹಾಡಿ ಮುಗಿಸಿದಳು. ಆಗ, ಯಾರೋ ದೊಡ್ಡವರು ಚಪ್ಪಾಳೆ ಹೊಡೆದಂತಾಯಿತಂತೆ. ನೋಡಿದರೆ, ಇವರಾರಿಗೂ ಗೊತ್ತಾಗದಂತೆ ಅಲ್ಲಿಗೆ ಬಂದು ಹಿಂದೆ ನಿಂತ ಶಾಲೆಯ ಉಪಾಧ್ಯಾಯರಿಂದ ಷಹಾಬಾಸಗಿರಿಯ ಚಪ್ಪಾಳೆ ಕೇಳಿ, ಹುಡುಗಿ ನಾಚಿ ಮುದ್ದೆಯಾದಳಂತೆ. ಇದನ್ನು ನೆನೆಸಿಕೊಂಡು ಹೇಳುತ್ತಾರೆ, ಮೈಸೂರಿನ ಗಾನಕೋಗಿಲೆಯೆಂದೇ ಮನ್ನಣೆ ಪಡೆದಿರುವ ಕವಯಿತ್ರಿ ಶಾಂತಾಜಗದೀಶ್ ಅವರು, ಈ ಘಟನೆಯೇ ನನ್ನ ಹಾಡುಗಾರಿಕೆಗೆ ನಾಂದಿಯಾಯಿತು- ಎನ್ನುತ್ತಾರೆ.</p>
		<p>ಮೈಸೂರಿನಲ್ಲಿ ಬಿ.ಎಸ್‍ಸಿ, ಓದಿದ ನಂತರ, ಫಾ಼ರ್ಮಸಿಯಲ್ಲಿ ಡಿಪ್ಲೊಮೋ ಮಾಡಿ, ನಂತರ ಕನ್ನಡದಲ್ಲಿಯೂ ಡಿಪ್ಲೊಮೋ ಮಾಡಿ, ಕೊನೆಗೆ ಮೈಸೂರು ವಿಶ್ವವಿದ್ಯಾನಿಲಯದಲ್ಲಿ, ಕನ್ನಡದಲ್ಲಿ ಎಂ.ಎ(೧೯೭೪), ಮಾಡಿ, ಈ ಐವತ್ತೊಂಬತ್ತರ ಇಳಿವಯಸ್ಸಿನಲ್ಲೂ ಓದನ್ನೇ ಒಂದು ಸತತ ಹವ್ಯಾಸ ಮಾಡಿಕೊಂಡಿರುವ ಗಾಯಕಿ- ಶಾಂತಾ ಜಗದೀಶ್.</p>
		<p>ಮೈಸೂರು ಆಕಾಶವಾಣಿಯಲ್ಲಿ ಉದ್ಘೋಷಕಿಯಾಗಿ, ಅಲ್ಲಿಯೇ ಸುಮಾರು ಐದು ವರ್ಷ ಕಾಲ (೧೯೭೪-೧೯೭೮) ಸುಗಮ ಸಂಗೀತ ಕಲಾವಿದೆಯಾಗಿ ಕೆಲಸ ಮಾಡಿದ ಕಲಾವಿದೆ. ಸುಮಾರು ನಲವತ್ತು ವರ್ಷಗಳಿಂದ ಕರ್ನಾಟಕ ರಾಜ್ಯಾದ್ಯಂತ ಸುಗಮ ಸಂಗೀತ, ಹಳೆಗನ್ನಡ ಗೀತೆಗಳು ಮತ್ತು ಶರಣರ ವಚನ ಗಾಯನ ಕಾರ್ಯಕ್ರಮಗಳನ್ನು ನೀಡಿ ಜನಪ್ರಿಯತೆಗಳಿಸಿರುತ್ತಾರೆ. ಮುಂಬಯಿ ಸಾಹಿತ್ಯ ಸಮ್ಮೇಳನದಲ್ಲಿ ಹಾಡಿದ ಕೀರ್ತಿ ಇವರದು.</p>
		<p>ರಾಷ್ಟ್ರಕವಿ ಕುವೆಂಪು ಭಾಗವಹಿಸಿದ ಸಭೆಯಲ್ಲಿ, ಕುವೆಂಪು ಅವರೇ ರಚಿಸಿದ<em>''ಓ ನನ್ನ ಚೇತನ, ಆಗು ನೀ ಅನಿಕೇತನ''</em>ಗೀತೆಯನ್ನು ಹಾಡುವ ಸುಯೋಗ ಒಮ್ಮೆ ಇವರಿಗೆ ಒದಗಿ ಬಂದಿತ್ತಂತೆ; ಆ ಹಾಡನ್ನು ಆಲಿಸಿದ ಕುವೆಂಪು ಅವರು, ಹಾಡು ಮುಗಿದ ನಂತರ, ಶಾಂತಾರವರನ್ನು ಹತ್ತಿರ ಕರೆದು, ''ಚೆನ್ನಾಗಿ ಹಾಡಿದೆ ತಾಯಿ''- ಎಂದು ನುಡಿದರಂತೆ. ಹೀಗೆ ಆಯಾಯ ಕವಿಗಳ ಮುಂದೆ ಅವರ ಕವನಗಳನ್ನು ಬೇರೊಂದು ರೀತಿಯಲ್ಲಿ ಹಾಡಿದಾಗ, ಅವರ ಮೆಚ್ಚುಗೆ ಪಡೆದಾಗ ಗಾಯಕಿಗೆ ಆದ ಸಂತೋಷ ಅಷ್ಟಿಷ್ಟಲ್ಲ. ರಾಷ್ಟ್ರಕವಿ ಜಿಎಸ್‍ಎಸ್, ನಿಸಾರ್ ಅಹಮದ್, ಅಡಿಗರು, ಪುತಿನ, ವಿಸೀ. ನರಸಿಂಹಸ್ವಾಮಿ, ಲಕ್ಷ್ಮೀನಾರಾಯಣ ಭಟ್ಟರು- ಮುಂತಾದ ಅನೇಕ ಜನಪ್ರಿಯ ಕವಿಗಳ ಭಾವಗೀತೆಗಳ ರಸದೊಡಲಿಗೆ ಜೀವ ತುಂಬಿ ಹಾಡ ತೊಡಗಿದರು. ಜೊತೆಗೆ, ಹಳಗನ್ನಡ ಕಾವ್ಯಗಳ ಆಯ್ದ ಪದ್ಯಗಳಿಗೆ ಆಧುನಿಕವಾಗಿ ರಾಗ ಸಂಯೋಜಿಸಿ, ಹಾಡಿದ ಮೊಟ್ಟ ಮೊದಲ ಗಾಯಕಿ ಎನಿಸಿಕೊಂಡರು. ಶಾಂತಾ ಅವರು ಪಂಪ ರನ್ನ ಜನ್ನ ಆಂಡಯ್ಯ ಹರಿಹರ ಕುಮಾರವ್ಯಾಸ ಮೊದಲಾದವರ ಕಾವ್ಯಪದ್ಯಗಳಿಗಲ್ಲದೆ, ಶರಣ-ಶರಣೆಯರ ವಚನಗಳು, ದಾಸರ ಪದಗಳು, ಶಾಸನ ಪದ್ಯಗಳು ಹಾಗೂ ಕನ್ನಡದ ಮೊಟ್ಟ ಮೊದಲ ಕಾವ್ಯವೆನಿಸಿದ ಶ್ರೀವಿಜಯಕೃತ ಕವಿರಾಜಮಾರ್ಗದ ಪದ್ಯಗಳಿಗೂ ರಾಗ ಸಂಯೋಜಿಸಿ ಹಾಡಿದ್ದಾರೆ.</p>
		<p>ಹಳೆಗನ್ನಡದ ಪದಪ್ರಯೋಗಗಳೂ ಅರ್ಥವಾಗುವ ಹಾಗೆ, ಪದವಿಭಾಗ ಮಾಡಿ ಅವರು ಹಾಡಿದಾಗ ಬರುವ ಶೋಭೆಯೇ ವಿಶಿಷ್ಟವಾದದ್ದು.</p>
		<p class="verse">ಸಾಧುಗೆ ಸಾಧು, ಮಾಧುರ್ಯಂಗೆ ಮಾಧುರ್ಯಂ;<br /> ಬಾಧಿಪ್ಪ ಕಲಿಗೆ ಕಲಿಯುಗ ವಿಪರೀತನ್;<br /> ಮಾಧವನೀತನ್ ಪೆರನ್ ಅಲ್ಲ||</p>
		<p>-ಎಂದು ಕ್ರಿ.ಶ. ೭೦ಂ ರ ಬಿಜಾಪುರ ಜಿಲ್ಲೆಯ ಬಾದಾಮಿ ತಾಲ್ಲೂಕಿನ, ತಟ್ಟುಕೋಟೆಯ ಬಂಡೆಕಲ್ಲಿನ ಮೇಲಿರುವ, ಕಪ್ಪೆ ಅರಭಟ್ಟನ ಶಾಸನಪದ್ಯವನ್ನು ಸಹೃದಯರಿಗೆ ಅವರು ಮನದಟ್ಟು ಮಾಡಿಸುವಾಗ ಸಭೆಯಲ್ಲಿ ಒಡಮೂಡುವ ವಾತಾವರಣವೇ ಭಿನ್ನವಾದದ್ದು;</p>
		<p class="verse">ಕಾವೇರಿಯಿಂದಂ ಆ ಗೋದಾವರಿವರಂ ಇರ್ಪ ನಾಡದು,<br /> ಆ ಕನ್ನಡದೊಳ್ ಭಾವಿಸಿದ ಜನಪದಂ,<br /> ವಸುಧಾವಳಯ ವಿಲೀನ ವಿಶದ ವಿಷಯ ವಿಶೇಷಮ್||</p>
		<p>-ಎಂದು ಕ್ರಿ. ಶ. ೮೭೭ರ ಶ್ರೀವಿಜಯನ<em>ಕವಿರಾಜಮಾರ್ಗದ</em>ನಾಂದಿಪದ್ಯವನ್ನು ಶ್ರೋತೃಗಳಿಗೆ ಅವರು ಪರಿಚಯಿಸುವುದೇ ಒಂದು ಸೊಬಗು.</p>
		<p class="verse">ಚಾಗದ ಭೋಗದ ಅಕ್ಕರದ ಗೇಯದ ಗೊಟ್ಟಿಯ ಅಲಂಪಿನ<br /> ಇಂಪುಗಳ್ಗೆ ಆಗರ ಆದ ಮಾನಸರೆ ಮಾನಸರ್;<br /> ಅಂತವರಾಗಿ ಪುಟ್ಟಲ್ ಏನಾಗಿಯುಂ ಏನೋ ತೀರ್ದುಪುದೆ;<br /> ತೀರದೊಡಂ ಮರಿದುಂಬಿಯಾಗಿ, ಮೇಣ್ ಕೋಗಿಲೆಯಾಗಿ,<br /> ಪುಟ್ಟುವುದು ನಂದನದೊಳ್ ಬನವಾಸಿ ದೇಶದೊಳ್||</p>
		<p>-ಎಂದು ಕ್ರಿ.ಶ. ೯೪೧ ರ ಪಂಪನ<em>ವಿಕ್ರಮಾರ್ಜುನವಿಜಯದ</em>ಜನಪ್ರಿಯಪದ್ಯದ ಜೇನಸವಿಯನ್ನು ಕೇಳುಗರಿಗೆ ಅವರು ಉಣಬಡಿಸುವುದೇ ಒಂದು ಸೊಗಸು.</p>
		<p>ಹೀಗೆ, ಸಾಂಸ್ಕೃತಿಕ ಕಾರ್ಯಕ್ರಮಗಳಲ್ಲಿ ಶಾಂತಾ ಜಗದೀಶ್ ಹಾಡುತ್ತಾರೆಂದರೆ ಸಭೆಯಲ್ಲಿನ ವಿಶ್ವವಿದ್ಯಾನಿಲಯದ ಅಧ್ಯಾಪಕರಿಗೆ, ಸಾಹಿತ್ಯದ ವಿದ್ಯಾರ್ಥಿಗಳಿಗೆ, ಆಸಕ್ತ ರಸಿಕರಿಗೆ ಎಲ್ಲಿಲ್ಲದ ಖುಷಿ; ಏಕೆಂದರೆ ಶಾಂತಾ ಅವರು ಆರಿಸಿಕೊಳ್ಳುವುದು ಶಾಸನದ ಅಪೂರ್ವ ಮಾಣಿಕ್ಯಪದ್ಯಗಳನ್ನ ಇಲ್ಲವೇ ಹಳಗನ್ನಡದ ಕಾವ್ಯದಲ್ಲಿನ ಆಣಿಮುತ್ತುಗಳನ್ನ.</p>
		<p>ಇವರ ಅನೇಕ ಧ್ವನಿಸುರುಳಿಗಳೂ ಹೊರಬಂದಿವೆ. ಪ್ರೊ| ಜಿಎಸ್‍ಎಸ್ ನೇತೃತ್ವದಲ್ಲಿ ಬಂದ ಧ್ವನಿಸುರುಳಿ 'ಸಿರಿಗನ್ನಡಂ ಗೆಲ್ಗೆ'ಯಲ್ಲಿ ಕವಿರಾಜಮಾರ್ಗ ಹಾಗೂ ಪಂಪಭಾರತದ ಜನಪ್ರಿಯ ಪದ್ಯಗಳನ್ನು ಹಾಡಿದ್ದಾರೆ;<em>ಕವನೋತ್ಸವ</em>(೧೯೭೨)ದಲ್ಲಿ ಮೈಸೂರಿನ ಹೆಸರಾಂತ ಕವಿಗಳ ರಚನೆಗಳು- ಸಿಪಿಕೆ, ಎಚ್‍ಎಸ್‍ಕೆ, ಅಕ್ಬರ್ ಅಲಿ, ಸುಜನಾ ಮುಂತಾದವರ ಹಾಡುಗಳು ಇವೆ.<em>ಹೂಮಾಲೆ</em>(೧೯೭೪) ಧ್ವನಿಸುರುಳಿ ಮಹಿಳೆಯರ ಕವನಗಳಿಗೆ ಮುಡುಪಾಗಿದೆ.<em>ಬೆಳಕಿನ ರಾಗ</em>(೧೯೭೪),<em>ಜೀವನ ಗಾನ</em>(೧೯೭೫),<em>ಅಭಿನವನಾದ</em>(೧೯೭೬),<em>ಈಶ ಸುಧಾ</em>(೧೯೭೯)- ಗಳು ಹಿರಿ-ಕಿರಿಯ ಕನ್ನಡ ಕವಿಗಳ, ಹೊಸ ಮಾದರಿಯ ರಾಗ ಸಂಯೋಜನೆ ಮಾಡಿ ಹಾಡಿದ ಭಾವಗೀತೆಗಳ ಹೂಗುಚ್ಛ.<em>'ಬನ್ನಿ ವಚನ ಹಾಡೋಣ'</em>(೨೦೦೫) ವಂತೂ ಶರಣರ ವಚನಗಳಿಗೇ ಮೀಸಲಿಟ್ಟ ಒಂದು ಕದಳೀವನ- ಇವು ಅವರ ಧ್ವನಿಸುರುಳಿಗಳು.</p>
		<p>ಹೀಗೆ ಹಂತಹಂತವಾಗಿ ತಮ್ಮ ಸಾಧನೆಯ ಪಥದಲ್ಲಿ ಮೇಲೇರುತ್ತ ಬಂದ ಶಾಂತಾ ಅವರನ್ನ ಸಂಘ ಸಂಸ್ಥೆಗಳು ಗೌರವಿಸಿ, ಇತ್ತ ಬಿರುದುಗಳಿಗೆ ಕೊರತೆಯಿಲ್ಲ:<em>ಸಂಗೀತಸರಸ್ವತಿ</em>(ನಾಗಲಿಂಗಸ್ವಾಮಿ ಕನ್ನಡ ಕ್ರಾಂತಿದಳದ ಕೊಡುಗೆ);<em>ಗಾನಗಂಗಾ</em>(ಕನ್ನಡ ಕಲಾ ಕೂಟ ಸಂಘದವರಿಂದ);<em>ಗಾನಕೋಗಿಲೆ</em>(ಶ್ರೀಶೈಲ ಸಾರಂಗಧರ ಮಠದಿಂದ)- ಹೀಗೆ ಹಲವಾರು. ಹಾಗೆಯೇ, ಶಾಂತಾವರನ್ನು ಹುಡುಕಿಕೊಂಡು ಬಂದ ಪ್ರಶಸ್ತಿಗಳೂ ಸಹ. ವಿವಿಧ ಸಂಘಸಂಸ್ಥೆಗಳಿಂದ ಬಂದ ಪ್ರಶಸ್ತಿಗಳ ಪಟ್ಟಿಯೂ ದೊಡ್ಡದೇ: ರೋಟರಿ ಉತ್ತರ, ಮೈಸೂರು ಅವರ<em>ರಾಜ್ಯೋತ್ಸವ ಪ್ರಶಸ್ತಿ</em>(೧೯೯೯), ಅಖಿಲ ಭಾರತ ಅಂಬರೀಷ ಪ್ರಕಾಶನದಿಂದ ರಾಜ್ಯ ಮಟ್ಟದ ಗೌರವ ಪ್ರಶಸ್ತಿ (೧೯೮೦), ಬೆಂಗಳೂರು ಲೇಖಕಿಯರ ಪರಿಷತ್ತು ಇತ್ತ<em>ತ್ರಿವೇಣಿ</em>ಪ್ರಶಸ್ತಿ (೨೦೦೩), ಅಖಿಲ ಭಾರತ ಸರ್ವಜ್ಞ ಸಾಂಸ್ಕೃತಿಕ ಪ್ರತಿಷ್ಠಾನ, ಮೈಸೂರು ಇವರ<em>ಗಾನಸುಧಾ</em>ಪ್ರಶಸ್ತಿ, ಮೈಸೂರಿನ ಹೊಯ್ಸಳ ಕನ್ನಡ ಸಂಘದವರ<em>ಹೊಯ್ಸಳ</em>ಪ್ರಶಸ್ತಿ (೨೦೦೪), ಸ್ತ್ರೀ ಶಕ್ತಿ ಪ್ರತಿಷ್ಠಾನದ<em>ಗಾನ ಮಾಧುರಿ</em>ಪ್ರಶಸ್ತಿ, ಸ್ನೇಹಸಿಂಚನ ವೇದಿಕೆಯವರ<em>ಗಾನ ಸಿಂಚನ</em>ಪ್ರಶಸ್ತಿ, ಸ್ತ್ರೀಶಕ್ತಿ ಮಹಿಳಾ ವೇದಿಕೆಯವರ<em>ಕರ್ನಾಟಕ ಶ್ರೀ</em>ಪ್ರಶಸ್ತಿ, ಕಂಪಲಾಪುರ ಅಂಗಳ ಕಲಾ ಸಾಹಿತ್ಯ ವೇದಿಕೆಯಿಂದ, ಚಿಕ್ಕಮಗಳೂರು ಜಿಲ್ಲಾ ಕನ್ನಡ ಸಾಹಿತ್ಯ ಪರಿಷತ್ತು ಹಾಗೂ ಮೈಸೂರು ಜಿಲ್ಲಾ ಕನ್ನಡ ಸಾಹಿತ್ಯ ಪರಿಷತ್ತುಗಳಿಂದ, ಕುವೆಂಪು ಪ್ರತಿಷ್ಠಾನದಿಂದ, ಭಾರತ ಕುಟುಂಬ ಯೋಜನೆ ಸಂಸ್ಥೆ ಮುಂತಾದವುಗಳ ಪ್ರಶಸ್ತಿಗಳಿಂದ ಪುರಸ್ಕೃತರಾದ ಮಹಿಳೆ ಇವರು.</p>
		<p>ಲೇಖಕಿಯಾಗಿಯೂ ಶಾಂತಾ ಜಗದೀಶ್ ಅವರು ಹೆಸರು ಮಾಡಿದ್ದಾರೆ: ಅವರ<em>ಎರಡು ಸೆಳೆ</em>(ಕವನ ಸಂಕಲನ, ಪ್ರಸೂತಿ ಪ್ರಕಾಶನ, ಮೈಸೂರು),<em>ಸ್ಪಂದನ</em>(ವಿಮರ್ಶೆಗಳು, ೧೯೭೭),<em>ಮೌಲ್ಯ</em>(ಕವನಸಂಕಲನ, ಭಾವಸಂಪದ ಪ್ರಕಾಶನ, ಮೈಸೂರು, ೧೯೯೦),<em>ಬೆಳಕಾಗಲಿ ಬದುಕು</em>(ಸೇವಾಪರ ಗೀತೆಗಳು, ಮನೋವಿಕಾಸ ಪುಸ್ತಕಮಾಲೆ, ಭಾರತ ಕುಟುಂಬ ಯೋಜನೆ ಸಂಸ್ಥೆ, ಮೈಸೂರು, ೨೦೦೨),<em>ಶಾಂತನುಡಿ</em>(ಆಧುನಿಕ ವಚನಗಳು, ತಳುಕಿನ ವೆಂಕಣ್ಣಯ್ಯ ಸ್ಮಾರಕ ಗ್ರಂಥಮಾಲೆ, ಮೈಸೂರು, ೨೦೦೨)- ಇವುಗಳು ಪ್ರಕಟಗೊಂಡಿವೆ.</p>
		<p>ಗಾಯನದಂತೆ ತಮ್ಮ ಕಾವ್ಯರಚನೆಯಲ್ಲಿ ಸೃಜನಶೀಲತೆಯನ್ನು ಶಾಂತಾ ಜಗದೀಶ್ ಅವರು ಹೇಗೆ ಬೆಳೆಸಿಕೊಳ್ಳುತ್ತಿದ್ದಾರೆಂಬುದಕ್ಕೆ ಒಂದೆರಡು ನಿದರ್ಶನಗಳನ್ನು ನೋಡೋಣ. ಅವರ 'ಮೌಲ್ಯ' ಕವನಸಂಕಲನದಲ್ಲಿನ<em>'ಬೆಂಕಿಯಲ್ಲಿ ಒಗೆದ ಬಟ್ಟೆ'</em>ಯನ್ನೇ ನೋಡಿ:</p>
		<p class="myquote">ಅಶೋಕವನದಲ್ಲಿ ಕುಳಿತ ಇಡೀ ಒಂದು ವರುಷ<br /> ಒಂದೇ ಸೀರೆಯಲ್ಲಿ ಕೊಳೆತು ನಾರುತ್ತಿದ್ದ<br /> ಸೀತೆಯ ಕೊಳೆಯನೆಲ್ಲ ನೀರಲ್ಲಿ ತೊಳೆದರೆ<br /> ಹೋಗುವುದಿಲ್ಲವೆಂದು ಅವಳನ್ನು ಸೀರೆಯ ಸಮೇತ<br /> ಬೆಂಕಿಯಾಳಗೇ ಅದ್ದಿ ತೆಗೆದಿರಬೇಕು ರಾಮ-<br /> ರಾಮ ರಾಮ!''</p>
		<p>-ಎನ್ನುತ್ತಾರೆ, ಕವಯಿತ್ರಿ. ಲಕ್ಷ್ಮೀಶನ ಸೀತೆಯ ''ಕಡೆಗೆ ಕರುಣಾಳು ರಾಘವನಲಿ ತಪ್ಪಿಲ್ಲ''- ಎನ್ನುವ ಮನೋಭಾವ ಇಲ್ಲಿಲ್ಲ. ಆ ಸಚ್ಚಾರಿತ್ರ್ಯದ ಸೀತೆಯ ಶೀಲವನ್ನೇ ಶಂಕಿಸಿದ ರಾಮನನ್ನು, ತನ್ಮೂಲಕ ಪುರುಷಪ್ರಧಾನ ಸಮಾಜವನ್ನೇ ಕೆಣಕುವ, ವಿಡಂಬನೆಯ ಕೂರಂಬುಗಳಿಂದ ಚುಚ್ಚುವ 'ಅಯ್ಯೋ ರಾಮ, ರಾಮ'ದ ಹೀಯಾಳಿಕೆ ಸಮರ್ಥವಾಗಿ ಇಲ್ಲಿ ಮಾರ್ದನಿಗೊಳ್ಳುತ್ತಿವೆ.</p>
		<p>ಅದೇ 'ಮೌಲ್ಯ' ಸಂಕಲನದಲ್ಲಿನ 'ಕಾಣಿಕೆ' ಎಂಬ ಇನ್ನೊಂದು ಪುಟ್ಟ ಮುಕ್ತಕವನ್ನೂ ಗಮನಿಸಿ:</p>
		<p class="myquote">ಹಸಿರು ಹುಲ್ಲಿನ ಎಸಳುಗಳ ಮೇಲೆ<br /> ಹನಿಹನಿಯಾಗಿ ಇಬ್ಬನಿ ಕೂತಿದ್ದವು;<br /> ಭೂರಮೆಯ ಮೈಗೆಲ್ಲ ಮುತ್ತಿಟ್ಟ<br /> ಸೂರ್ಯದೇವನ ಪ್ರೀತಿಯ ಕಾಣಿಕೆಗಳಂತೆ!</p>
		<p>-ಪ್ರಕೃತಿಯ ಬಣ್ಣನೆಯ ವಿಚಾರದಲ್ಲಿ ಇಂತಹ ಸೂಕ್ಷ್ಮಾತಿಸೂಕ್ಷ್ಮ ಕುಸುರಿಯ ಕೆಲಸವನ್ನೂ ಮಾಡಬಲ್ಲರು.</p>
		<p>ಇನ್ನೊಂದು ಪದ್ಯ. ಶೀರ್ಷಿಕೆ ವ್ಯಷ್ಟಿ(ಬಿಡಿ ಬಿಡಿಯಾಗಿರುವುದು) ಯಿಂದ ಸಮಷ್ಟಿ (ಒಟ್ಟುಗೂಡಿರುವುದು)ಗೆ ಎನ್ನುವುದೇ ಎಲ್ಲವನ್ನೂ ಸಾಂಕೇತಿಕವಾಗಿ ಹೇಳಿಬಿಟ್ಟಿದೆ.</p>
		<p class="myquote">ನನ್ನೊಳಗೇ ಹುಟ್ಟಿ, ನನ್ನೊಳಗೇ ಬೆಳೆದು,<br /> ನನ್ನೊಳಗೇ ತುಡಿಯುತ್ತ, ಪಟಪಟನೆ ರೆಕ್ಕೆ ಬಡಿಯುತ್ತ,<br /> ಹೊರ ಬರಲಾಶಿಸುತ್ತಿದ್ದ ಗಾನಪಕ್ಷಿಗೆ ದೊರೆತಿದೆ-<br /> ದಿವ್ಯಮಂಡಲ ವಿಹಾರವೀಗ!<br /> ಆನಂದದ ಮನೆಯಲ್ಲಿ<br /> ಅನನ್ಯವಾಗಿ ಹರಡಿಹೋಗಿರುವ ನನಗೀಗ<br /> ವ್ಯಷ್ಟಿಯಿಂದ ಸಮಷ್ಟಿಗೆ ಸಾಗಿದನುಭವವಾಗುತ್ತಿದೆ!''</p>
		<p>-ಏಳುಸುತ್ತಿನ ಕೋಟೆಯೊಳಗೆ ಬೆಳೆದ ಕವಿಹೃದಯದ ರಾಜಕುಮಾರಿಯರಿಗೆಲ್ಲ ಆಗುವುದೇ ಹೀಗೆ!</p>
		<p>ಬರೆದುದೆಲ್ಲವೂ ಗಟ್ಟಿಯಾಗಿ ಉಳಿಯಬಲ್ಲವೆಂದು ಹುಸಿ ನಂಬಿಕೆ ಬೇಕಿಲ್ಲ. ಲಹರಿ ಬಂದಂತೆ, ಸ್ಫೂರ್ತಿ ತುಡಿದಂತೆ ಸಂಗೀತ; ಹಾಡಿದುದೆಲ್ಲವೂ ಎದೆ ತುಂಬಿ ಬಾರದೇ ಹೋಗಲೂ ಬಹುದಲ್ಲವೇ? ಭಾವುಕರು ಗುನುಗುನಿಸುವುದೆಲ್ಲವೂ ಮುಖ್ಯವಾಗಿ ಸ್ವ-ಸಂತೋಷಕ್ಕೇನೇ. ಆ ಕಲಾವಿದರೆಲ್ಲರೂ ಉತ್ತಮಿಕೆಯನ್ನೇ ಗುರಿಯಾಗಿರಿಸಿಕೊಂಡು ಮುಂದುವರಿಯುವ ಸತತ ಅಭ್ಯಾಸಿಗಳು; ನಿರಂತರ ಅನ್ವೇಷಕರು.</p>
		<p>ತಾವು ಬರೆಯುವುದಲ್ಲದೆ, ಬೇರೆಯವರ ಬರೆಹಗಳಿಗೂ ಬೆಳಕು ಕಾಣಿಸುವ ಹಂಬಲ ಶಾಂತಾ ಅವರದು. ಹೀಗಾಗಿ, ಇವರು<em>'ಭಾವಸಂಪದ'</em>ಎಂಬ ಪ್ರಕಾಶನ ಸಂಸ್ಥೆಯನ್ನು ಸ್ಥಾಪಿಸಿ, ಉದಯೋನ್ಮುಖ ಬರಹಗಾರರಿಗೆ ಪ್ರೋತ್ಸಾಹ ಕೊಡುತ್ತಿದ್ದಾರೆ. ಈ ಪ್ರಕಾಶನ ಸಂಸ್ಥೆಯಿಂದ ಹೊರಬಂದ ಕೆಲವು ಕೃತಿಗಳು ಹೀಗಿವೆ:<em>ನಾನೂ ನೀನು, ಭಾವದೀಪ, ಗುಚ್ಛ ಗರಿಗೆದರಿದ ಗೀತ, ಚಿತ್ರಾಂಜಲಿ, ಕುಸುಮಾಂಜಲಿ, ಅಮೃತ ಕಂಬನಿ, ಧ್ವನಿ, ಸ್ಪಂದನ, ಸಮ್ಮಿಳನ ಮೌಲ್ಯ.</em></p>
		<p>ಶಾಂತಾ ಅವರ ಬಗ್ಗೆ ಪರಿಚಯಾತ್ಮಕ ಲೇಖನಗಳು, ಸಂದರ್ಶನಗಳು ಹಲವಾರು ದೈನಿಕ, ಮಾಸಿಕ ಮತ್ತು ವಿಶೇಷ ಸಂಚಿಕೆಗಳಲ್ಲಿ ಪ್ರಕಟಗೊಂಡಿವೆ: ನಿದರ್ಶನಕ್ಕೆ, ಮೈಸೂರಿನ<em>ಆರತಿ, ಪ್ರಜಾನುಡಿ, ಸವಿಗನ್ನಡ-</em>ಪತ್ರಿಕೆಗಳು,<em>ವನಿತಾ</em>,<em>ಪ್ರಿಯಾಂಕ-</em>ಮಾಸ ಪತ್ರಿಕೆಗಳು. ಇದಲ್ಲದೆ, ವಿಶೇಷ ಸಾಧನೆ ಮಾಡಿದ ಮಹನೀಯರು ಮತ್ತು ಮಹಿಳೆಯರು ಯಾರು ಯಾರು?- ಗ್ರಂಥ (ಇಂಗ್ಲಿಷಿನಲ್ಲಿ), ಮತ್ತು<em>ಕರ್ನಾಟಕದ ಮಹಿಳೆಯರು</em>(ಇಂಗ್ಲಿಷಿನಲ್ಲಿ) ಗ್ರಂಥಗಳಲ್ಲೂ ಅವರ ಬಗ್ಗೆ ಲೇಖನಗಳು ಇವೆ.</p>
		<p>ಮೈಸೂರಿನಲ್ಲಿ ವಾಸಿಸುತ್ತಿರುವ ಗಾಯಕಿ ಶಾಂತಾ ಜಗದೀಶ್ ದಿವಂಗತ ಬಿ.ಕೆ. ರಾಜಶೇಖರಯ್ಯ ಮತ್ತು ಆರ್ ಸರ್ವಮಂಗಳಮ್ಮ ಅವರ ಮಗಳು. ಅವರ ಪತಿ ಡಾ| ಜಗದೀಶ್ ವೃತ್ತಿಯಲ್ಲಿ ವೈದ್ಯರು. ಮಗ ಜೆ. ನಾಗಾನಂದ್ ಸಾಫ್ಟ್‍ವೇರ್ ಇಂಜನಿಯರ್, ಅಮೆರಿಕಾದಲ್ಲಿ ವಾಸಿಸುತ್ತಿದ್ದಾರೆ.</p>
	</section>
</body>
</html>
