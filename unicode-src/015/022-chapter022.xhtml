<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-022">
		<h1 class="level1-title" epub:type="title"><span class="num">೨೨</span> :: ಹೆಂಗರುಳಿನ ಹಂಬಲದ ತುಡಿತ-ಮಿಡಿತಗಳು'ಫ್ಲವರ್ ಇನ್ ದಿ ಫರ್ನೆಸ್'</h1>
		<p>ಸೌಂದರ್ಯವೆಂಬುದು ಕಾವ್ಯದ ಆವಶ್ಯಕ ಗುಣವೊಂದಾದ ರಸಾಭಿಜ್ಞತೆ- ಎಂಬುದನ್ನು ಶ್ರೀಮತಿ ಡಿ.ಎಲ್. ವಿಜಯಕುಮಾರಿಯವರ ಕವನಗಳು ಪ್ರತಿಬಿಂಬಿಸುತ್ತವೆ.</p>
		<p>ಅವರ ಆಯ್ದ ಕವನಗಳನ್ನು ಇಂಗ್ಲಿಷಿಗೆ ಸಮರ್ಥವಾಗಿ ಮೈಸೂರು ವಿಶ್ವವಿದ್ಯಾನಿಲಯದ ಇಂಗ್ಲಿಷ್ ಪ್ರಾಧ್ಯಾಪಕ ಡಾ| ಸಿ. ನಾಗಣ್ಣ ಅವರು ಅನುವಾದಿಸಿ, 'ಫ್ಲವರ್ ಇನ್ ದಿ ಫರ್ನೆಸ್'<sup><a epub:type="noteref" href="999-aside.xhtml#id-022-01">೧</a></sup>ಎಂಬ ಕವನ ಸಂಕಲನವನ್ನು ಹೊರತಂದಿದ್ದಾರೆ. ಈ ಅನುವಾದಕ್ಕೆ ಮೂಲ ಆಕರಗಳಾದ 'ಅಂತರಂಗದ ಮೃದಂಗ'<sup><a epub:type="noteref" href="999-aside.xhtml#id-022-02">೨</a></sup>ಮತ್ತು 'ಆಯ್ದ ಕವನಗಳು'<sup><a epub:type="noteref" href="999-aside.xhtml#id-022-03">೩</a></sup>ಗಳನ್ನು ಮೊದಲು ಅವಲೋಕಿಸಿ, ಅನಂತರ ಅನುವಾದಿತ ಇಂಗ್ಲಿಷ್ ಕವನ ಸಂಕಲನದ ಬಗ್ಗೆ ಗಮನ ಹರಿಸೋಣ.</p>
		<p>ಆಲೋಚನೆ, ರಚನಾ ವಿನ್ಯಾಸ ಮತ್ತು ಅಭಿವ್ಯಕ್ತಿಗಳಲ್ಲಿ ಸ್ಪಷ್ಟತೆಯನ್ನು ವಿಜಯಕುಮಾರಿಯವರ ಶೈಲಿಯಲ್ಲಿ ಕಾಣುತ್ತೇವೆ. ಅವರ ಬರವಣಿಗೆಯಲ್ಲಿ ಬಿಗಿಯಿದೆ. ಕ್ರಿಯೆ ಮತ್ತು ಸಂವೇದನೆಯನ್ನು ಭಾವಾಭಿವ್ಯಕ್ತಿಯ ವೈರುಧ್ಯ ಸಾಮ್ಯ ವೈಷಮ್ಯಗಳ ಹಂದರದಲ್ಲಿ ಬಂಧುರವಾಗಿ ಬಣ್ಣಿಸುವ, ಚಿತ್ರಿಸುವ, ಕಣ್ಸೆಳೆಯುವಂತೆ ನಿರೂಪಿಸುವ ಸಾಮಥ್ರ್ಯ ಕಂಡುಬರುತ್ತದೆ. ವಿಮರ್ಶಕರು ಸರಿಯಾಗಿಯೇ ಗುರುತಿಸುತ್ತಾರೆ: ಕವಿಯ ಶೈಲಿಯೆಂಬುದು ಬರೆಹಗಾರರ ವೈಯಕ್ತಿಕತೆ, ಅವರ ಬೌದ್ಧಿಕ, ತಾತ್ತ್ವಿಕ ಮತ್ತು ಕಲಾತ್ಮಕ ಬೆಳವಣಿಗೆಯ ಪಾರದರ್ಶಕ ದಾಖಲೆಯೇ."ಅದು ಇಲ್ಲಿಯೂ ನಿಜವಾಗಿದೆ.</p>
		<p>ಜೀವನದಲ್ಲಿನ ವ್ಯಕ್ತಿನಿಷ್ಠ ಮತ್ತು ವಸ್ತುನಿಷ್ಠ ದೃಷ್ಟಿಯನ್ನು ಪ್ರತಿಬಿಂಬಿಸುವ ವಿಜಯಕುಮಾರಿಯವರ ಕವನಗಳು ಸಾಹಿತ್ಯಕ ಸೊಬಗು ಮತ್ತು ಪ್ರಸಾದಗುಣಗಳ ಒಂದು ಬಗೆಯ ಅನನ್ಯ ಸಂಮಿಶ್ರಣ. ಕವನಗಳಿಗೆ ವಸ್ತುವಿನ ಆಯ್ಕೆ, ಸಂವಿಧಾನ, ನಿರೂಪಣೆ ಮತ್ತು ಗುರಿಯ ಸಾಧನೆಯ ವಿಚಾರದಲ್ಲಿ ಕವಯಿತ್ರಿಯ ಬೆಳವಣಿಗೆಯನ್ನೂ ಓದುಗ ಗುರುತಿಸಬಹುದು. ನಿರಂತರವಾಗಿ ವಿಕಾಸಗೊಳ್ಳುತ್ತಿರುವ ವ್ಯಕ್ತಿಯ ಜೀವನಾನುಭವವನ್ನು ಪ್ರತಿಬಿಂಬಿಸುವ ಮಾತುಗಳಿಗೆ ಒಂದು ಸಮರ್ಥ ಮಾಧ್ಯಮ ವನ್ನು ಈ ಕವನಗಳ ಮೂಲಕ ಕವಿ ಹುಡುಕುವುದನ್ನೂ ಓದುಗ ಗಮನಿಸಬಹುದು.</p>
		<p>ಉಪದೇಶಾತ್ಮಕ ಮತ್ತು ವಿಧಿ-ನಿಷೇಧಾತ್ಮಕ ಒಕ್ಕಣೆಗಳೂ ಅಲ್ಲಲ್ಲಿ ನುಸುಳಿದ್ದರೂ ಅವನ್ನು ಸಹಿಸಿಕೊಳ್ಳುವಷ್ಟು ಮಾತ್ರ ಇವೆ- ಎಂಬ ಸಮಾಧಾನವಂತೂ ಇದೆ; ಸಂಕಲನದ ಸಮಗ್ರ ಪರಿಣಾಮಕ್ಕೆ ಊನವೇನನ್ನೂ ಅವು ತಾರವು.<sup><a epub:type="noteref" href="999-aside.xhtml#id-022-04">೪</a></sup></p>
		<p>ನೆನಪು, ಕನಸು, ನಿರೀಕ್ಷೆ, ಪ್ರೀತಿ, ನಿರಾಶೆ, ನೋವು- ಇವುಗಳನ್ನು ಕೇಂದ್ರವಾಗಿ ಇಟ್ಟುಕೊಂಡು ಅವುಗಳ ಸುತ್ತ ಹೆಣೆದಿರುವ ಭಾವಸ್ಪಂದಿಯಾದ ನವಿರು ಹೂವುಗಳು ಇಲ್ಲಿವೆ; ಅವು ಬೆಂಕಿಗೆ ಬೀಳಬಾರದೆನ್ನುವ ಹಂಬಲ ಕವಯಿತ್ರಿಯದು.</p>
		<p class="vertical-delimiter"/>
		<p>ಈಗ, ಶ್ರೀಮತಿ ವಿಜಯಕುಮಾರಿ ಅವರ ಕವನಸಂಕಲಗಳಿಂದ,<sup><a epub:type="noteref" href="999-aside.xhtml#id-022-05">೫</a></sup>ಕನ್ನಡ ಪದ್ಯಗಳನ್ನು ಆಯ್ದು, ಇಂಗ್ಲಿಷಿನಲ್ಲಿ ಅವನ್ನು ಪ್ರಸ್ತುತಪಡಿಸುತ್ತಿರುವ ಖ್ಯಾತ ಕವಿ, ವಿಮರ್ಶಕ, ಇಂಗ್ಲಿಷ್ ಪ್ರಾಧ್ಯಾಪಕ ಡಾ| ಸಿ. ನಾಗಣ್ಣನವರ ಕಲೆಗಾರಿಕೆಯ ಬಗ್ಗೆ ನಾಲ್ಕು ಮಾತುಗಳು:</p>
		<p>ಭಾಷಾಂತರ ಒಂದು ಕಲೆ. ಅದರಲ್ಲೂ ಕವನಗಳನ್ನು ಅನುವಾದಿಸುವುದು, ಮೂಲಕವಿಯ ಇಂಗಿತವನ್ನು ಮನಗಂಡು ಬೇರೊಂದು ಭಾಷೆಯಲ್ಲಿ ಅದನ್ನು ಅಭಿವ್ಯಕ್ತಿಸುವುದು ಸುಲಭದ ಕೆಲಸವಲ್ಲ. ಭಾವಗೀತೆಗಳನ್ನು ಕನ್ನಡದಿಂದ ಇಂಗ್ಲಿಷಿ ಸುವುದರ ವಿಚಾರದಲ್ಲಿ ಆ ಎರಡೂ ಭಾಷೆಗಳ ಮೇಲೆ ಯಾಜಮಾನ್ಯವುಳ್ಳ, ಎರಡೂ ಭಾಷೆಗಳಲ್ಲಿ ಪರಿಣತಿಯುಳ್ಳವರು ಮಾತ್ರ ನ್ಯಾಯ ಒದಗಿಸಬಲ್ಲರು. ಇಲ್ಲಿ, ನಾಲ್ಕಾರು ವಿಶೇಷಾಂಶಗಳಿವೆ:</p>
		<p>ಕನ್ನಡದ ಜಾಯಮಾನಕ್ಕೇ ವಿಶಿಷ್ಟವಾದ ಪದಪುಂಜಗಳು, ಶ್ಲೇಷೆಗಳು, ನುಡಿಗಟ್ಟುಗಳು, ಹೊರಹೊಮ್ಮುವ ಅರ್ಥವಿನ್ಯಾಸಗಳಿವೆ; ಅವಕ್ಕೆ ಸರಿಹೊಂದುವ, ಸಮಾಂತರ, ಪರ್ಯಾಯ ಅಥವಾ ಸಮೀಚೀನವಾದ ಇನ್ನೊಂದು ನುಡಿಯ ಪದ ಗಳೊಂದಿಗೆ ಕವನಗಳಿಗೆ ಮರುಹುಟ್ಟನ್ನು ಕೊಡುವುದು. ಹಾಗೆ ಬೇರೊಂದು ಬಟ್ಟೆ ತೊಡಿಸಿದಾಗ, ಕವನ ತನ್ನ ಮೂಲ ಸೌಂದರ್ಯವನ್ನು ಕಾಪಾಡಿಕೊಳ್ಳಬೇಕೇ ವಿನಾ, ತೊಟ್ಟ ಹೊಸ ಬಟ್ಟೆಯೇ ಅದನ್ನು ನುಂಗಿಹಾಕಬಾರದೆಂಬುದರ ಕಡೆ ಗಮನ. ಬೇರೊಂದು ನುಡಿಯ ಸಮಾನಾಂತರ ಪದಗಳು ಭಾವನೆಗಳನ್ನು ಬೇರೊಂದು ದಿಕ್ಕಿಗೆ ಕೊಂಡೊಯ್ಯದಂತೆ ಅವನ್ನು ದುಡಿಸಿಕೊಳ್ಳುವ ಜಾಣ್ಮೆ.</p>
		<p>ಬೇರೊಬ್ಬ ಕವಿಯ ಮನದಿಂಗಿತವನ್ನು ಕವಿಹೃದಯದಿಂದಲೇ ಕಾಣುವ ದುಸ್ಸಾಹಸ. ವಿಮರ್ಶಕನ ವಿಚಿಕಿತ್ಸಕ ಪ್ರಜ್ಞೆ ತಾಂಡವವಾಡದಂತೆ ಕಾಯ್ದುಕೊಳ್ಳುವ ಮನೋನಿಗ್ರಹ. ತಾನೊಬ್ಬ ಕವಿಯಾಗಿದ್ದಾಗಲಂತೂ ಅನುವಾದದಲ್ಲಿ ತನ್ನತನ ಸುಳಿಯದಂತೆ, ಮೂಲಕವಿಯೇ ಮೆರೆಯುವಂತೆ ಕಾಪಾಡಿಕೊಳ್ಳುವ ಮನಃಸ್ಥೈರ್ಯ.</p>
		<p>ಹೆಣ್ಣಿಗೇ ವಿಶಿಷ್ಟವಾದ ಭಾವಲಹರಿಗಳು ಇರುತ್ತವೆ. ತಮ್ಮ ಸೂಕ್ಷ್ಮ ಸಂವೇದನೆಗಳ ಅಭಿವ್ಯಕ್ತಿಯಲ್ಲಿ ಧ್ವನಿ, ಔಚಿತ್ಯಪ್ರಜ್ಞೆ, ಸಂಕೋಚಪ್ರವೃತ್ತಿ, ಲಜ್ಜೆ- ಮುಂತಾದ ಸ್ತ್ರೀಸಹಜ ಲಕ್ಷಣಗಳು- 'ಇದು ಒಬ್ಬ ಕವಯಿತ್ರಿಯ ಬರೆಹವೇ ಇರಬೇಕು' ಎಂದು ಬೊಟ್ಟುಮಾಡಿ ತೋರಿಸುವಷ್ಟು ನವಿರಾಗಿರುತ್ತವೆ. ಪರಕಾಯಪ್ರವೇಶ ಮಾಡಿದ ಒಬ್ಬ ಗಂಡಸು ಎಷ್ಟೇ ಸಮರ್ಥನಿರಲಿ, ಹೆಣ್ಣುಜೀವದ ಆ ಸೂಕ್ಷ್ಮಸಂವೇದನೆಗಳನ್ನು ಅದೇ ಮಟ್ಟದಲ್ಲಿ ಅರಿಯಬಲ್ಲನೇ, ಅರಿತುದನ್ನು ಅಭಿವ್ಯಕ್ತಿಸಬಲ್ಲನೇ, ಈ ಅನ್ಯ ದೇಶೀಯ ನುಡಿಯಲ್ಲಿ ಅವನ್ನು ಭಟ್ಟಿ ಇಳಿಸಬಲ್ಲನೇ, ಇಳಿಸಿದ್ದಾನೆಯೇ ಎಂಬುದೂ ಅನುವಾದದ ಒರೆಗಲ್ಲಾಗುತ್ತದೆ.</p>
		<p>ಒಂದೆರಡು ಉದಾಹರಣೆಗಳೊಂದಿಗೆ ಮೇಲಿನ ಮಾತುಗಳನ್ನು ತೂಗಿ ನೋಡೋಣ:</p>
		<p class="verse">ಹುಣ್ಣಿಮೆ ಚಂದ್ರನಂತೆ ನಿನ್ನ ಪ್ರೀತಿಯು<br /> ಕಸ್ತೂರಿ ಚಂದನದಂತೆ ನಿನ್ನ ಪ್ರೀತಿಯು<br /> ಹೂಮಳೆಯಲಿ ಮಿಂದಂತೆ ನಿನ್ನ ಪ್ರೀತಿ<br /> ಹರುಷಸಾಗರದಲೆಗಳು ನಿನ್ನ ಪ್ರೀತಿ</p>
		<p class="verse-author">(ನಿನ್ನ ಪ್ರೀತಿ,<em>ಆಯ್ದ ಕವನಗಳು,</em>ಪುಟ ೭೮)</p>
		<p class="verse">Your love is like the orb of the full moon;<br /> It's the fragrant sandal in the vicinity;<br /> It's like the rain of blossoms and sweet petals;<br /> It's like the spirited waves of an effervescent sea.</p>
		<p class="verse-author">-( Your Love, Flower in the Furnace, pp 78)</p>
		<p>ಇಲ್ಲಿ ಪ್ರೀತಿಯ ಬಗ್ಗೆ ಉದ್ಗರಿಸುವ ಮೂಲಕವನದ ಮಾಲೋಪಮೆಗೆ ತಕ್ಕ ನ್ಯಾಯ ದೊರಕಿದೆ. ಹುಣ್ಣಿಮೆಯ ಚಂದಿರ: ಅದು ತಂಪು ಆಗಬಹುದಿತ್ತು, ನೈರ್ಮಲ್ಯ ಎಂದು ಅನುವಾದಿತವಾಗಿರಬಹುದಿತ್ತು- ಅದೆಲ್ಲವನ್ನೂ ಮೀರಿದ ವೈಶಿಷ್ಟವಾಗಿ, ಅದು ತೋರುವ ಪ್ರಭಾವಲಯವಾಗಿ ಪರಿವರ್ತಿತವಾಗಿದೆ. ಹೂಮಳೆಯೋ ಸಿಹಿ ಪಳಕೆಗಳ ಸಿಂಚನವಾಗಿ, ಹರುಷಸಾಗರದಲೆಗಳು ಉತ್ಸಾಹದೂರ್ಮಿಯ ಬುದ್ಬುದವೆಬ್ಬಿಸಿದ ಕಡಲ ತೆರೆಗಳಾಗಿ ಅನುವಾದಿತವಾಗಿರುವುದೂ ಕವನದ ಸಾಲುಗಳನ್ನು ಶೋಭಾಯಮಾನವಾಗಿಸಿವೆ.</p>
		<p class="vertical-delimiter"/>
		<p class="verse">ನೀನಿತ್ತ ಸಾವಿರ ಮುತ್ತುಗಳ ನಾ ಹೇಗೆ ಮರೆಯಲಿ<br /> ಮಧುರ ಮಿಲನದ ನಿನ್ನ ಸವಿನುಡಿಯೋ ಜೇನು<br /> ಮೈಮನದಲ್ಲೆಲ್ಲಾ ಶ್ರುತಿ ಮೀಟಿದಂತಾಗಿ<br /> ಹೊಂಪುಳಿ ತಂದ ನಾದತರಂಗ<br /> ಧರೆಗಿಳಿದಿದೆ ಗಂಧರ್ವಲೋಕ<br /> ಬಾಳ ಸರದಾರ, ಇನ್ನೇನು ಬೇಕು ಬದುಕಲಿ?</p>
		<p class="verse-author">(ಇನ್ನೇನು ಬೇಕು ಬದುಕಲಿ,<em>ಆಯ್ದ ಕವನಗಳು,</em>ಪುಟ ೩೦)</p>
		<p class="verse">How can I forget the thousand kisses you gave<br /> The nectar of your melodious voice<br /> plucking all the chords of emotion inside me<br /> Waves and waves of sweet sounds emerge<br /> When the paradise has descended from the skies<br /> The lord of life, what more should I ask for.<br /></p>
		<p class="verse-author">-(What Else You Want in Life?,<br /> <em>Flower in the Furnace, pp 31</em>)</p>
		<p>ಮೂಲದ ಗಂಧರ್ವಲೋಕ ಇಲ್ಲಿ ಆಗಸದಾಚೆಯ ಸ್ವರ್ಗವಾಗಿದೆ; ಮೂಲದ ಬದುಕು ಬಾಳುಗಳ ಪುನರಾವರ್ತನೆಯನ್ನ ತಪ್ಪಿಸಿದುದು ಜಾಣ್ಮೆಯೇನೆ. ಮೈನವಿರೇಳಿಸುವ ಹೊಂಪುಳಿ ಇಲ್ಲಿ ಅಲೆಯಾಡುತಿದೆ. ಇಷ್ಟಲ್ಲದೆ ಇನ್ನೇನು ಬೇಕು?</p>
		<p class="vertical-delimiter"/>
		<p class="verse">ನಿನ್ನ ಮಧುರ ನೆನಪುಗಳೇ ಸಾಕು ನನಗೆ<br /> ಅದನೇ ಬಳಸಿ ಬಳಸಿ ಬದುಕುವೆ ಸಾವಿರ ವರುಷ<br /> ಹೃದಯದ ಹಾಡಿಗೆ ಶ್ರುತಿಯಾಗುವೆ ಪ್ರತಿ ನಿಮಿಷ!<br /></p>
		<p class="verse-author">(ಮಧುರ ನೆನಪು,<em>ಆಯ್ದ ಕವನಗಳು,</em>ಪುಟ ೮೦)</p>
		<p class="verse">Your sweet memories are enough for me<br /> I'll live for a thousand years in its warmth<br /> Fine-tuning myself to the song of the heart!</p>
		<p class="verse-author">-(Sweet Memories, Flower in the Furnace, pp 80)</p>
		<p>''ಈ ಚಿತ್ತಾರಗಳನೆಲ್ಲ ನಾನು ಬಿಡಿಸಲೇ ಇಲ್ಲ; ನನ್ನ ಭೋರ್ಗರೆವ ಮನದ ಭಾವನೆಗಳು ತಾನಾಗಿಯೆ ಬಿಡಿಸಿದಂಥವು ಅವು''- ಎಂದು ತಮ್ಮ 'ಒಳರಾಗ'ದಲ್ಲಿ ಒಂದೆಡೆ ಕವಯಿತ್ರಿ ಹೇಳಿರುವುದನ್ನು ಇಲ್ಲಿ ಆ ಸವಿನೆನಪುಗಳ 'ಕಾವು' ಹೊಸದಾಗಿ ಸೇರಿದೆ; 'ಬಳಸಿ, ಬಳಸಿ ಮತ್ತು ಪ್ರತಿ ನಿಮಿಷ' ಮಾಯವಾದರೂ ತೊಂದರೆಯಿಲ್ಲ. ಹಾಡಿಗೆ ಶ್ರುತಿ ಪ್ರತಿಕ್ಷಣವೂ ಹೊಂದಿಕೊಂಡೇ ಇರಬೇಕೆಂಬ ಇಂಗಿತವಿದ್ದೇ ಇದೆ.</p>
		<p class="verse">ನೀನಂದು ಬಂದಾಗ ನನ್ನ ಬರಡು ಬದುಕಿನಲಿ<br /> ಸಪ್ತವರ್ಣಗಳ ಕಾರಂಜಿ ಚಿಮ್ಮಿತು, ಗೆಳೆಯ!</p>
		<p class="verse">ಕೋಗಿಲೆ ಕಾಜಾಣಗಳ ಇಂಚರದಲಿ<br /> ಎದೆಯಾಳದಲುದಯಿಸಿತು ಪ್ರೇಮಚೈತ್ರ ಗೆಳೆಯ<br /> ಹರಿವ ನದಿಯ ಜುಳುಜುಳು ನಾದದಲಿ<br /> ತಿಳಿಜಲ ತಂಪೆರೆದು ಜೀವರಸ ಕೊಡ ತುಂಬಿತು ಗೆಳೆಯ!</p>
		<p class="verse-author">-(ನೀನಂದು ಬಂದಾಗ,<em>ಆಯ್ದ ಕವನಗಳು,</em>ಪುಟ ೭೫)</p>
		<p class="verse">Dear friend, when you came to my life that day,<br /> The seven-colored fountain sprang at once!</p>
		<p class="verse">In the sweetest songs of cuckoo and kaajaana<br /> The spring of love revealed itself in the heart<br /> In the murmur of the flowing river<br /> The crystalline water filled the life, dear friend.</p>
		<p class="verse-author">-(When You Came That Day,<br /> <em>Flower in the Furnace, pp 75</em>)</p>
		<p>ಮೂಲದ 'ಬರಡು ಬದುಕು' ಇಲ್ಲಿ ಬರೀ 'ಬದುಕು' ಆಗಿದ್ದರೇನಂತೆ, ಜೀವರಸದ ಚಿಲುಮೆ ಒಮ್ಮೆಲೆ ಚಿಮ್ಮಿದೆಯಲ್ಲ, ಸಾಕು. 'ಉದಯಿಸು'ವುದಕ್ಕಿಂತ 'ಮೈದೋರು'ವುದರಲ್ಲಿ ಕಾಣ್ಕೆಯ ಮಹತ್ವವಿದೆಯಲ್ಲ- ಅದನ್ನು ಅನುವಾದಕರು ಗ್ರಹಿಸುತ್ತಾರೆ.</p>
		<p class="vertical-delimiter"/>
		<p class="verse">ಭೀತಿಯ ಕಾರ್ಮೋಡಗಳು ಸೀಳಿಬಂದಂತಾಗಿ<br /> ಧಾರಾಕಾರವಾಗಿ ಸುರಿದ ಕಣ್ಣೀರು<br /> ಕಂಬನಿಯ ತೊಡೆವ ಪ್ರೀತಿಯ ಕೈಗಳಿಲ್ಲ<br /> ನಗಿಸಿ ನಗೆಗಡಲ ನಿರ್ಮಿಸುವವರಿಲ್ಲ<br /> ಬದುಕು ರುದ್ರಭೂಮಿ!</p>
		<p class="verse-author">-(ವಿಧವೆಯ ಬದುಕು,<em>ಆಯ್ದ ಕವನಗಳು,</em>ಪುಟ ೧೬)</p>
		<p class="verse">The clouds of fear rush hither<br /> Exacting tears of blood<br /> No hands are seen to wipe the tears<br /> No one to bring laughter<br /> In this graveyard that's life!</p>
		<p class="verse-author">-( A widow's life, <em>Flower in the Furnace</em>, pp 17)</p>
		<p>ತುಂಬಿ ತುಳುಕುವ ಕಣ್ಣೀರಿನಲ್ಲಿ ತನ್ನ ದುಃಖವನ್ನು ಅದುಮಿಟ್ಟುಕೊಳ್ಳುವ ಪ್ರವೃತ್ತಿ ಕವಯಿತ್ರಿಯದು. ಕಣ್ಣೀರು ರಕ್ತಧಾರೆಯಾಗಲೂ ಬಹುದು. ಬಾಳು ಬರಡಾಗಿ, ಮರಳುಗಾಡಾಗಿ, ರುದ್ರಭೂಮಿ ಆಗಿಬಿಡಲೂಬಹುದು; ನಗೆಯ ಹನಿಯೇ ಇಲ್ಲದ ಮೇಲೆ ಕಡಲ ಗೊಡವೆಯೇಕೆ- ಎಂದು ಭಾವಿಸಿದ್ದಾರೆ ಅನುವಾದಕರು.</p>
		<p class="vertical-delimiter"/>
		<p class="verse">ನೆಲ ನಮ್ಮದು, ಜಲ ನಮ್ಮದು, ದೇಶ ನಮ್ಮದು- ಎನ್ನಿರಿ<br /> ನಾವೆಲ್ಲ ಒಂದೆಂದು ಸ್ನೇಹ ಸೇತುವೆ ಕಟ್ಟಿರಿ<br /> ಸೇವೆಗೊಂದೆ ಬಾಳಿಗರ್ಥ ಸೇವೆ ಬಾಳ ಬೆಳಗಿರಿ<br /> ಸರ್ವಸಮಾನತೆ ಸಾರ ತಿಳಿಸಿ ಜನಮನ ಬೆಳಗಿರಿ!<br /></p>
		<p class="verse-author">-(ಭಾವೈಕ್ಯತೆ,<em>ಆಯ್ದ ಕವನಗಳು,</em>ಪುಟ ೨)</p>
		<p class="verse">Say the Land is ours; The Waters are ours;<br /> And the Nation is ours.<br /> Build the bridge of friendship<br /> In a bid to unite.<br /> Service alone lends meaning;<br /> Lead the life of service.<br /> Tell the essence of equality,<br /> And enlighten people!</p>
		<p class="verse-author">-(Grow Harmony, <em>Flower in the Furnace,</em> pp 3)</p>
		<p>ಮೂಲದ ಆಶಯವನ್ನು ಅನುವಾದದಲ್ಲಿ ಸಮರ್ಥವಾಗಿ ಪ್ರತಿಬಿಂಬಿಸುವ ಹಲವಾರು ಪದ್ಯಗಳಲ್ಲಿ ಇದೂ ಒಂದು.</p>
		<p class="vertical-delimiter"/>
		<p class="verse">ಬಣ್ಣದ ಬದುಕಿಗೆ ಬೆರಗಾಗಿ ನಿಂತೆ<br /> ಅಂದದರಮನೆ ಕಟ್ಟಿಕೊಂಡೆ<br /> ಅಪ್ಸರೆಯೆಂದು ಮುಖ ನೋಡಿಕೊಂಡೆ-<br /> ನಿಂತ ಮರಳ ಸೇತುವೆಯಲಿ ಕುಸಿತ ಕಂಡೆ!</p>
		<p class="verse-author">-(ಜಾಳಾದ ಕನಸುಗಳು, ಅಂತರಂಗದ ಮೃದಂಗ, ಪುಟ ೧೫)</p>
		<p class="verse">I was amazed at the life of color<br /> Building beautiful palaces;<br /> I looked into the mirror admiring my own beauty-<br /> I felt the slump in the sandy bridge on which I stood!</p>
		<p class="verse-author">-(Frayed Dreams, <em>Flower in the Furnace</em>, pp 106)</p>
		<p>ಜೀವನದಲ್ಲಿ ಉತ್ಸಾಹವಿರಬೇಕು; ಬಣ್ಣಕಾಣುವ ಕಣ್ಣು ಇರಬೇಕು; ಬಣ್ಣ ಬಣ್ಣದ ಕನಸುಗಳನ್ನೂ ಕಾಣುತ್ತಿರಬೇಕು. 'ವರ್ಣರಂಜಿತವಾದ ಬದುಕು' ಅನುವಾದದಲ್ಲಿ ಹೊಸ ಆಯಾಮವನ್ನು ಪಡೆದು ಬಣ್ಣಕ್ಕೇ ಒಂದು ಬದುಕನ್ನ ಇಲ್ಲಿ ಕೊಡುತ್ತಿದೆ. ಭಾವುಕ ದಂತದರಮನೆಯ ಕಂಡು ಬೆರಗಾಗುತ್ತಲೂ ಇರಬೇಕು. ಆದರೆ, ಮೂಕವಿಸ್ಮಿತರಾಗಿದ್ದಾಗ ನಿಂತ ನೆಲ, ದಾಟಲು ಹೊರಟ ಸೇತುವೆಯೇ ಕುಸಿದರೆ?</p>
		<p class="vertical-delimiter"/>
		<p class="verse">ಕಪು ಹೊಗೆಯಲಿ ಕಪ್ಪಾಗುವ ಮುನ್ನ<br /> ಕಾಯುವ ಕೈಗಳಿಗೆ ಕಾಯುತ್ತಿದ್ದೇನೆ;<br /> ಕರಗುವ ಮನಗಳಿಗೆ ಕಾಯುತ್ತಿದ್ದೇನೆ-<br /> ಕೋಟಿ ನಕ್ಷತ್ರಗಳಲಿ ಒಂದಾಗ ಬಯಸಿದ್ದೇನೆ!</p>
		<p class="verse-author">-(ವ್ಯಥೆಯ ಕಥೆ ನಿರೀಕ್ಷೆ,<em>ಅಂತರಂಗದ ಮೃದಂಗ</em>, ಪುಟ ೩೩)</p>
		<p class="verse">I Am waiting for the protecting hands<br /> Before I'm turned into pitch black with smoke;<br /> I'm waiting for sympathetic hearts,<br /> Desiring to be one with a hundred thousand stars..</p>
		<p class="verse">(A Tale of Despondency-Expectation, <em>Flower in the Furnace</em>, pp 9)</p>
		<p>''ಬದುಕಿನಲ್ಲಿ ದಕ್ಕದೇ ಹೋದ ಸಾಂಗತ್ಯವನ್ನು ಕಲ್ಪನೆಯ ಮೂಲಕ ಸಾಕ್ಷಾತ್ಕರಿಸಿಕೊಳ್ಳುವ ಮನದ ಮಿಡಿತ''- ಎಂದು ಕವಯಿತ್ರಿಯವರ 'ಅಂತರಂಗದ ಮೃದಂಗ'ದ ಬಗ್ಗೆ ಅನುವಾದಕರೇ ವಿಮರ್ಶಿಸುವುದನ್ನು ಇಲ್ಲಿ ನೆನೆಸಿಕೊಳ್ಳಬಹುದು.</p>
		<p class="vertical-delimiter"/>
		<p class="myquote">ಹಸುರಿಲ್ಲ, ಉಸುರಿಲ್ಲ, ಜೀವಕಳೆಯಿಲ್ಲ<br /> ನನ್ನವರೆಂಬ ಪ್ರೀತಿ ಗಂಧಗಾಳಿಯ ಸುಳಿವೆ ಇಲ್ಲ;<br /> ನಿನ್ನೆ ಇಂದು ನಾಳೆಗಳಲಿ ಅಂತರವಿಲ್ಲ-<br /> ಜೀವಕೊಳದ ತುಂಬ ತೊಟ್ಟು ನೀರಿಲ್ಲ, ಕಣ್ಣೀರೆ ಎಲ್ಲ|</p>
		<p class="verse-author">-(ಬಿಡುಗಡೆಯ ಹಾಡು,<em>ಆಯ್ದ ಕವನಗಳು,</em>ಪುಟ ೬೮)</p>
		<p class="verse">There is no sign of life<br /> The affection of known people<br /> Is conspicuous by its absence<br /> What is the difference between<br /> Yesterday, today and tomorrow<br /> The pool of life is without water<br /> But it's full of tears!</p>
		<p class="verse-author">-(The Song of Liberation, <em>Flower in the Furnace</em>, pp 68)</p>
		<p>ಹೀಗೆ ಹೇಳುವ ಕವಯಿತ್ರಿ ತಮ್ಮ ಕಾವ್ಯದ ಒಳತಿರುಳೋ ಏನೋ ಎಂಬಂತೆ ಈ ಮಾತುಗಳನ್ನು ಆಡಿರುವುದು ಗಮನಾರ್ಹ:</p>
		<p class="verse">ನನ್ನದೆಲ್ಲವ ಕದ್ದು, ನೀ ಮರೆಯಾದೆ<br /> ನನ್ನ ಬದುಕಿನ ಪುಟಪುಟಗಳಲಿ ಚಿತ್ತಾದ ಅಕ್ಷರವಾದೆ;<br /> ನನ್ನ ಬದುಕಿನ ಮುಗಿದ ಅಧ್ಯಾಯದಲ್ಲಿ<br /> ಮನದನೋವಾಗಿ ಉಳಿದೆ!</p>
		<p class="verse-author">-(ಚಿತ್ತಾದ ಅಕ್ಷರ,<em>ಅಂತರಂಗದ ಮೃದಂಗ,</em>ಪುಟ ೧೬)</p>
		<p class="vertical-delimiter"/>
		<p>ಅನುವಾದಕರು ಪ್ರಸ್ತಾವನೆಯಲ್ಲಿ ಬರೆಯುತ್ತಾರೆ: ''ಡಾ| ವಿಜಯಕುಮಾರಿಯವರ ಕವನಗಳನ್ನು ಭಾಷಾಂತರಿಸುವಾಗ ಇಂಗ್ಲಿಷ್ ಅಧ್ಯಾಪಕನಾಗಿ ಗಳಿಸಿದ ನನ್ನ ಪದ ಸಂಪತ್ತನ್ನು ಅನವಶ್ಯಕವಾಗಿ ತೂರಿಸಲು ನಾನು ಪ್ರಯತ್ನಪಡಲಿಲ್ಲ; ಮೂಲ ರಚನೆಯ ನೇರ ಮತ್ತು ಸರಳ ದಾರಿಯನ್ನೇ ನಾನೂ ಗುರುತಿಸಲು ಅನುಸರಿಸಲು ಬದ್ಧನಿದ್ದೆ. ಕವಯಿತ್ರಿ ಬಳಸಿರುವ ಸಾಧನೋಪಕರಣಗಳು ನಿಯಮಿತರೂಪದವು; ಆದರೆ, ಅವುಗಳನ್ನೇ ಉಪಯೋಗಿಸಿಕೊಂಡು ಅವರು ಪ್ರದರ್ಶಿಸಿರುವ ಎಚ್ಚರದ ಕುಸುರಿಯ ಕೆಲಸವೇನಿದೆ ಅದು ಗಮನಾರ್ಹ; ಹೀಗಾಗಿ, ಚೌಕಟ್ಟು ಚಿಕ್ಕದಿರಬಹುದು, ಗಳಿಸಿದ ವೈವಿಧ್ಯ ಅಲ್ಪವೆನಿಸದು. ನನ್ನ ಅನುವಾದದಲ್ಲಿ ಆ ಅಂಶವನ್ನು ಪ್ರತಿಕೃತಿಸಲು ಯತ್ನಿಸಿರುವೆ..''</p>
		<p>ಕವನಗಳನ್ನು ಸೊಗಸಾಗಿ ಅನುವಾದಿಸುವಲ್ಲಿ ಪ್ರೊ| ನಾಗಣ್ಣನವರು ಯಶಸ್ವಿ ಯಾಗಿದ್ದಾರೆ.<sup><a epub:type="noteref" href="999-aside.xhtml#id-022-06">೬</a></sup></p>
	</section>
</body>
</html>
