<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-008">
		<h1 class="level1-title" epub:type="title"><span class="num">೦೮</span> :: ನವಿರು ಮನಸ್ಸಿನ ಬಂಧುರ ಅಭಿವ್ಯಕ್ತಿ ಜಯಪ್ಪ ಹೊನ್ನಾಳಿ</h1>
		<section class="level2 numbered" id="id-008.01">
			<h2 class="level2-title" epub:type="title">ಹುಲ್ಲಿನ ಮನೆ:<sup><a epub:type="noteref" href="999-aside.xhtml#id-008-01">೧</a></sup></h2>
			<p>ತಮ್ಮ<em>ಬಾ ಬೆಳಕೆ</em>ಕವನ ಸಂಕಲನದಿಂದ ಈಗಾಗಲೇ ಹೆಸರು ಮಾಡಿರುವ ಕವಿ<strong>ಶ್ರೀ ಜಯಪ್ಪ ಹೊನ್ನಾಳಿ</strong>ಯವರು<em>ಹಾಡ ಹಕ್ಕಿಯೇ ಹಾಡು</em>ಎಂದು ಮನದಾಳಕ್ಕೆ ಕರೆಯಿತ್ತಾಗ ಗರಿಗೆದರಿ ಕುಣಿದ ಸೋಗೆಯ ಸೊಗಸು ಇದೀಗ ಹೊರ ಬಂದಿರುವ ಕವನ ಗುಚ್ಛದ ವೈಶಿಷ್ಟ್ಯ, ರಸರಮನೀಯತೆ, ಪ್ರೇಮ, ದಿನನಿತ್ಯದ ವ್ಯಾವಹಾರಿಕತೆ, ಸತ್ಯ ಪ್ರಿಯತೆ, ಕಲ್ಪನಾ ವಿಲಾಸ, ನಾದ ಮಾಧುರ್ಯ -ಹೀಗೆ ಹಲವಾರು ಉತ್ತಮಿಕೆಯ ಗುಣ ಜಯಪ್ಪನವರ<em>ಹುಲ್ಲಿನ ಮನೆ</em>ಯಕವನಗಳಲ್ಲಿ ಮಿಂಚುತ್ತವೆ.</p>
			<p><em>ನೊರೆ ಕುದುರೆ, ಜಡಧಿ, ಜ್ಞಾನ ದೊನ್ನೆ</em>ಯಂಥ ಉತ್ತಮ ಪ್ರತಿಮೆಗಳ ಸುತ್ತ ಈ ಕವಿಯ ಕುಂಚ ಚಿತ್ರಕೂಟಗಳನ್ನು ರಚಿಸಿ ರಂಜಿಸಬಲ್ಲದು; ಕನ್ನಡವೆಂದರೆ ಭಾಷೆಯ ಬನದಲಿ ಸವಿ ಜೇನೆಂದು ಚಪ್ಪರಿಸುವ ಜಯಪ್ಪ, ಪ್ರಕೃತಿ ವರ್ಣನೆಗೆ ತೊಡಗಿದಾಗ (ನಿದರ್ಶನಕ್ಕೆ<em>ನಿನ್ನ ನೆನಪಾಗುತಿದೆ</em>) ಮಲ್ಲಿಗೆಯ ಚಪ್ಪರದೊಳಗಿನಿಂದ ಸುಳಿದು ಬರುವ ಧ್ವನಿಪೂರ್ಣ ಮಾಧುರ್ಯದ ಮಾತುಗಳನ್ನಾಡುತ್ತಾರೆ. ಛಂದೋಬದ್ಧತೆ, ಸರಳ ನಿರೂಪಣೆ ಮತ್ತು ಗೇಯತೆಗಳು ಇಲ್ಲಿನ ಹಲವು ಕವನಗಳನ್ನು ಜನಪ್ರಿಯ ಗೊಳಿಸುವ ಲಕ್ಷಣಗಳಿವೆ.</p>
			<p>ಕಾವ್ಯದ ಭಾಷೆ ಬೇರೆಂಬ ಅರಿವು ಕವಿಗೆ ಇದೆ; ಅನುಭವವನ್ನು ಅಭಿವ್ಯಕ್ತಿಸುವ ವಿಶಿಷ್ಟ ಕಲೆಯನ್ನು ಕರಗತ ಮಾಡಿಕೊಳ್ಳುವ ಜಾಣ್ಮೆಯ ಜಾಡಿನಲ್ಲಿ ನಡೆದಾಗ ಒಡಮೂಡಿದ ಸೂಳ್ನುಡಿಗಳು ಇಲ್ಲಿವೆ. ಶೈಲಿಯ ಲಾಲಿತ್ಯಕ್ಕೆ<em>ಹುಲ್ಲಿನ ಮನೆ</em>ಕವನವನ್ನು ಹೆಸರಿಸಿದರೆ ಆಡು ನುಡಿಯ ಸೊಗಡಿಗೆ<em>ಅವ್ವಾ...! ಎಂದರೆ, ಎಲ್ಲಿ ಹೋಯ್ತ ನಿನ್ನ ಪ್ರೀತಿ?</em>ಇಂಥವುಗಳನ್ನು ಬೆಟ್ಟು ಮಾಡಿ ತೋರಿಸಬಹುದು. ಅಲ್ಲಲ್ಲಿ ಪ್ರಾಸದ ಪ್ರಾಸಾದಿಕತೆಗೇ ವಜ್ಜೆ ಹಾಕಿ, ಅದು ಪದ್ಯಕ್ಕೆ ಮುಂಭಾರವಾಯ್ತೇನೋ ಎಂದು ಭಾಸವಾದರೂ (ಬಾ ಕವನ) ಎಲ್ಲವೂ ಹಾಗಲ್ಲ. ಪದಲಾಲಿತ್ಯ (ಉದಾಹರಣೆಗೆ: 'ಎಲ್ಲಿ ಹೋದವು ಆ ದಿನಗಳು?, ತಿರುತಿರುಗಿ ನೋಡದಿರು') ಕವನಕ್ಕೆ ಮೆರಗು ತರುತ್ತವೆ. ಕಷ್ಟ ಕಾರ್ಪಣ್ಯ, ನೋವು, ನಲಿವು, ಬದುಕಿನ ಏರಿಳಿತಗಳ ಒಳಸುಳಿಯನ್ನು ಕಾಣುವ, ಕಾಣಿಸುವ ಈ ಕವಿಯ ಹಂಬಲವನ್ನು ಎಲ್ಲರೂ ಮೆಚ್ಚಬೇಕು.</p>
			<p>ಇಲ್ಲಿನ<em>ಉಳಿ ಏಟು ಸಹಿಸಲತಿ ಶಿಲೆಯು ಶಿವವಾಗುವುದು</em>ಎಂಬ ಕವಿಯ ಮಾತು,<em>ಗುಲಾಬಿ ಅರಳಲಿ, ಕೃಷ್ಣ ಚಂದ್ರ, ಭಾವ ಬರಗಾಲ, ವರ ಕೊಟ್ಟರೆ ಹರ</em>ಗಳಿಗೂ ಅನ್ವಯಿಸಿ ಹೇಳಬಹುದು. ಜೊತೆಗೆ ಮತ್ತೆ ಮತ್ತೆ ಮೆಲುಕು ಹಾಕುವ (<em>ದೇಶದೊಳಿತಿಗೆ ನಾವು ಕೊಡುವ ಕಾಣಿಕೆ ಇಷ್ಟೆ, ಜಡತೆ ತೊಲಗಿಸಿ ನಾವೇ ಬೆಳೆಯಬೇಕು</em>ಇತ್ಯಾದಿ)ಹಲವು ಮಾತಿನ ಮುತ್ತುಗಳಿಗೆ ಆಕರವಾಗಿದೆ.</p>
			<p>ಅವರ ರಚನೆಗಳಲ್ಲಿನನಗೆ ಅತ್ಯಂತ ಪ್ರಿಯವಾದ, ಈಗಾಗಲೇ ಧ್ವನಿ ಸಂಪುಟದಲ್ಲಿ ಮುದ್ರಿತವಾಗಿ<sup><a epub:type="noteref" href="999-aside.xhtml#id-008-02">೨</a></sup><sup/>ಜನಪ್ರಿಯವಾಗಿರುವ ಒಂದು ಕವನವನ್ನು ಇಲ್ಲಿ ಪ್ರಸ್ತಾಪಿಸಬೇಕು. ಅದರ ಪೂರ್ಣಪಾಠ ಹೀಗಿದೆ:</p>
		</section>
		<section class="level2 numbered" id="id-008.02">
			<h2 class="level2-title" epub:type="title">ಎಲ್ಲಿ ಹೋಯ್ತ ನಿನ್ನ ಪ್ರೀತಿ?</h2>
			<p class="verse">ಎಲ್ಲಿ ಹೋಯ್ತ ನಿನ್ನ ಪ್ರೀತಿ?<br /> ಇತ್ತಿತ್ತಲಾಗ...<br /> ಎಲ್ಲೋ ಯಾಕ ನೋಡ್ತ ಕುಂತಿ?<br /> ಅತ್ತತ್ತಲಾಗ....</p>
			<p class="verse">ಸೂರ್ಯನಂತೆ ಉರಿಯುತ್ತಿದ್ದಿ<br /> ಚಂದ್ರನಂತೆ ಮೆರಿಯುತ್ತಿದ್ದಿ<br /> ಚಿಕ್ಕಿಯಂತೆ ಕಣ್ಣ ಮಿಟುಕಿ<br /> ಜೇನು ಮಳೆಯ ಸುರಿಯುತ್ತಿದ್ದಿ<br /> ಇಂದ್ಯಾಕ ಎಲ್ಲ ನಿಧನ?<br /> ಚಿಂತಿ ತುಂಬಿದಂಥ ವದನ</p>
			<p class="verse">ನಿನ್ನ ಕಣ್ಣ ದೀಪದುರಿಗೆ<br /> ಮನ ಚಿಟ್ಟೆ ಚಡಪಡಿಸೈತಿ<br /> ಹಿಮ ಬಂಡೆ ನಿನ್ನ ಸ್ಥಿತಿಗೆ<br /> ಸುಮ ದಂಡೆ ಬಾಡುತೈತಿ<br /> ನಿನ ಪ್ರೇಮ ನನ್ನ ನಿಧಾನ<br /> ಇಲ್ಯಾಕ ನನ್ನೆಡೆ ಧ್ಯಾನ?</p>
			<p class="verse">ಜನುಮದಿಂದ ಜಾರದ ಮೈತ್ರಿ<br /> ತಂತ್ಯಾಕ ತಣ್ಣನೆ ರಾತ್ರಿ?<br /> ಹಾಲ್ದಿಂಗಳ ತೀರದಲ್ಲಿ<br /> ನಿಟ್ಟುಸಿರೆ ದೂರದಲ್ಲಿ?<br /> ಚಿತ್ತ ಚಿತ್ತಾಗದೆ ಇಲ್ಲಿ!?<br /> ಗುಲ್‍ಮೊಹರ ಗಲ್ಲಿಯಲ್ಲಿ!</p>
			<p  class="verse">ವೈರಾಗ್ಯ ಎಂಥ ನೀತಿ?<br /> ದೈವದೂರ ದಾರಿ ಪ್ರೀತಿ!<br /> ದೇವರಿಲ್ಲ ದೂರದಲ್ಲಿ<br /> ಹುಡುಕಬೇಡ ಅಲ್ಲಿ ಇಲ್ಲಿ<br /> ಇರುವುದಿಲ್ಲೆ ಪ್ರೀತಿಯಲ್ಲಿ<br /> ಇತ್ತಲ್ಯಾಕ ನೋಡಲೊಲ್ಲಿ!?</p>
			<p class="vertical-delimiter"/>
			<p>ದೇವರು ಸತ್ಯವೆಂದರು ಹಲವರು; 'ಸತ್ಯವೇ ದೇವರು'- ಎಂದು ಸಾರಿದರು, ಮಹಾತ್ಮಾ ಗಾಂಧಿಯವರಂಥ ಕೆಲವರು. ಯಾವ ವಿಕಾರಕ್ಕೂ ಒಳಗಾಗದ ಮನುಷ್ಯನ ಭಾವವಿಶೇಷವಿದೆಂದು ಬಗೆಯುತ್ತ, ಮನ್ನಣೆಯೀಯುತ್ತ 'ಸತ್ಯ'ವನ್ನು ಭಗವಂತ ಎಂದು ಕರೆದವರಲ್ಲಿ ಮೊದಲಿಗರು ಭಾರತೀಯರು. ತೈತ್ತಿರೀಯ ಉಪನಿಷತ್ತು (೨:೧:೧) ನಲ್ಲಿ<em>'ಸತ್ಯಂ ಜ್ಞಾನಂ ಅನಂತಂ ಬ್ರಹ್ಮ'</em>ಎಂದಿದೆ. ಸ್ಮೃತಿಗಳಲ್ಲಿ ಪ್ರಾಚೀನ ಕಾಲದ್ದೆನಿಸಿದ ಒಂದು ಧರ್ಮಗ್ರಂಥ<em>ವಿಷ್ಣುಸ್ಮೃತಿ</em>(೬೨:೨) 'ಸತ್ಯ'ವನ್ನು ದೇವರಾಗಿ ದಾಖಲಿಸುತ್ತದೆ. ವಿಷ್ಣು ಪಾರಮ್ಯವನ್ನು ಪ್ರತಿನಿಧಿಸುತ್ತ, ನಾರಾಯಣನ ರೂಪವನ್ನೇ 'ಸತ್ಯ'ಕ್ಕೆ ಕೊಟ್ಟು ಅದನ್ನು ಅರ್ಚಾವಿಧಾನದಿಂದ ಪೂಜಿಸುವ 'ವ್ರತ'ವೊಂದನ್ನು ಯಾವನೋ ಬುದ್ಧಿವಂತ ಋಷಿಕವಿ ಸುಮಾರು ಮುನ್ನೂರು-ನಾನೂರು ವರ್ಷಗಳ ಹಿಂದೆ ರೂಢಿಗೆ ತಂದು, ಈ ಅಮೂರ್ತ ಭಾವನೆಗೆ ಮೂರ್ತರೂಪ ಕೊಟ್ಟು ಆಸ್ತಿಕರ ಮನೆಮಾತಾಗಿಸಿದ. ಬೈಬಲ್‍ನಲ್ಲಿ ನಾಲ್ಕನೆಯ ಸುವಾರ್ತೆಕಾರ ಜಾನ್ ಚಿತ್ರಿಸುವ,<em>'ನಾನೇ ಸತ್ಯ, ನಾನೇ ಮಾರ್ಗ, ನಾನೇ ಬಾಳು'</em>- ಎಂದು ಘೋಷಿಸಿದ ಯೇಸುಕ್ರಿಸ್ತ, 'ಸತ್ಯ'ದ ಜೊತೆಗೆ 'ಪ್ರೀತಿ'ಗೂ ತನ್ನ ಬೋಧನೆಗಳಲ್ಲಿ ಮಹತ್ವವಿತ್ತ.</p>
			<p>ಈಗ ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ, ಈ ಭಾವಗೀತೆಯಲ್ಲಿ 'ಪ್ರೀತಿ'ಯೇ ದೇವರು- ಎನ್ನುತ್ತಾರೆ ಕವಿ ಜಯಪ್ಪ ಅವರು. ''ತಿಳಿದವರಲ್ಲಿ ಸಂತಸವನ್ನುಂಟು ಮಾಡುವುದೇ ಭಗವಂತನ ಆರಾಧನೆ ಇದ್ದಂತೆ'' (ಸಂತೋಷಂ ಜನಯೇತ್ ಪ್ರಾಜ್ಞಃ, ತದ್ ಏವ ಈಶ್ವರ ಪೂಜನಮ್||)- ಎಂಬ ಜ್ಞಾನೋಕ್ತಿಯಿದೆ, ಆ ಸಂತೋಷಕ್ಕೆ ಕಾರಣವಾಗಿರುವ ಪ್ರೀತಿಯೇ ದೇವರಲ್ಲದೆ ಮತ್ತೇನು?</p>
			<p>ಶ್ರೀ ಜಯಪ್ಪ ಹೊನ್ನಾಳಿ ಅವರ ಕಾವ್ಯ ಹೀಗೇ ಸಾಗಿ, ಹಿಗ್ಗಿ ಹಲವಾರು ಸುಗ್ಗಿಗಳನ್ನು ಕಾಣುವ ಭರವಸೆ ನನಗಿದೆ.</p>
			<p class="vertical-delimiter"/>
		</section>
		<section class="level2 numbered" id="id-008.03">
			<h2 class="level2-title" epub:type="title">ಕುವೆಂಪು ನುಡಿನಮನ:<sup><a epub:type="noteref" href="999-aside.xhtml#id-008-03">೩</a></sup></h2>
			<p>ಚಿಂತಕರಲ್ಲಿ ಮನಸ್ಸಿನ ತುಡಿತ ಮಿಡಿತಗಳನ್ನ ಮಾತನಾಡಿ, ಗಾಳಿಗೆ ತೂರಿಬಿಡುವವರೇ ಹೆಚ್ಚು ಮಂದಿ. ಹಾಗೆಂದ ಮಾತ್ರಕ್ಕೆ ಸ್ವಾರಸ್ಯಕರವಾಗಿ ಆಡಿ, ಕೇಳುಗರನ್ನ ರಂಜಿಸಿವುದು ಸುಲಭದ ಮಾತೇನಲ್ಲ. ಬಲ್ಲವರೇ ಬಲ್ಲರು, ಎಲ್ಲರಿಗೂ ದಕ್ಕದ ಮೋಡಿಗಾರನ ಆ ನುಣುಪು ನುಡಿ-ಬೆಲ್ಲದ ಸವಿಯ, ಎಲ್ಲರೂ ಹೆಣೆಯಲಾಗದ ಆ ಜಾಣ್ಮೆಯ ಕಲೆಯ ಬಲೆಯ. ಅದು ಅತ್ತ ಇರಲಿ, ಅದಕ್ಕಿಂತ ಕಷ್ಟತರವಾದದ್ದೆಂದರೆ- ಬರಹ.</p>
			<p>ಬರೆಹದ ಹಲವು ಪ್ರಕಾರಗಳಲ್ಲಿ ಪದ್ಯವೂ ಒಂದು. ತಮ್ಮ ತಮ್ಮ ಅನಿಸಿಕೆಗಳನ್ನ ಅರ್ಥವತ್ತಾಗಿ ದಾಖಲಿಸುವ ವಿಶಿಷ್ಟ ಪ್ರಯತ್ನ ಇದು. ಔಚಿತ್ಯದ ಎಲ್ಲೆಯೊಳಗೆ, ಸ್ಫೂರ್ತಿ ಹೊಮ್ಮಿಸಿದ ಆಯ್ದ ಪದಗಳ ಮೊಲ್ಲೆ ಮಾಲೆಯನ್ನ ಇಲ್ಲಿ ಬರಹಗಾರ ಕಟ್ಟುತ್ತಾನೆ. ಗದ್ಯ ನಡೆದಾಡಿದರೆ, ಪದ್ಯ ಕುಣಿದಾಡುತ್ತದೆ, ಕುಣಿದಾಡಿಸುತ್ತದೆ. ಗದ್ಯದ ಬೀಸುಗಾಲಿನ ನಡೆಯ, ಕೆಲವೊಮ್ಮೆ ದಾಪುಗಾಲಿನ ಓಟಕ್ಕಿಂತ ಪದ್ಯದ ವೈಯಾರದ ಹೆಜ್ಜೆಗಳ ಗೆಜ್ಜೆಗಳ ಇನಿನಾದ ಭಿನ್ನ ಮತ್ತು ಬಂಧುರ. ಒಳ್ಳೆಯ ಪದ್ಯಗಳು ಸಹೃದಯರಲ್ಲಿ ಉಲ್ಲಾಸ ಸೃಜಿಸಿ ಮೈಮರೆಸುತ್ತದೆ; ರಸಿಕರನ್ನು ರಂಜಿಸುತ್ತದೆ; ಇಲ್ಲವೇ ಮನವನ್ನು ಕಲಕುವ, ಕರುಳನ್ನು ನುಲಿಯುವಂಥ ಪರಿಣಾಮ ಬೀರುವ ಸಂದರ್ಭಗಳೂ ಉಂಟು. 'ಚಾಕು ಚೂರಿಗಳಿಗಿಂತ ಲೇಖಣಿಯೇ ಬಲಶಾಲಿ' ಎಂದಾಗ- ಮಾರ್ದನಿಗೊಳ್ಳುತ್ತಲೇ ಕಿಡಿಕಾರುತ್ತಿರುವ, ಕಲ್ಲೆದೆಯನ್ನೂ ಕರಗಿಸುವ, ಚುಚ್ಚಿ ಕೊಚ್ಚಿ ಹಾಕಿ, ರೊಚ್ಚಿಗೆಬ್ಬಿಸುವ ಪದ್ಯಗಳನ್ನೇ ನಾವು ಬೊಟ್ಟುಮಾಡಿ ತೋರಿಸುವುದು. ಇದಕ್ಕೆ ನಿದರ್ಶನಗಳು ಅಪೂರ್ವವೇನಲ್ಲ. ಸಮರ್ಥ ಬರಹಗಾರರ ಮೂಸೆಯಲ್ಲಿ ಪದ್ಯವೊಂದು ಲಯ ಬಂಧ ರಸಗಳ ಅವಯವಗಳಿಂದೊಡಗೂಡಿ, ಪುಟವಿಟ್ಟ ಚಿನ್ನದ ಕಾವ್ಯವಾಗಿ ಹೊರಹೊಮ್ಮುತ್ತದೆ. ಈ ಹೊನ್ನಕಿಡಿಗಳ ತುಂತುರು ಮಳೆಯ ಹಿನ್ನೆಲೆಯಿದ್ದಿತೆಂದರೆ, ವಾಚ್ಯವೊಂದು ಬಣ್ಣ, ಸೂಚ್ಯವೋ ಐದೂ ಮತ್ತೊಂದು ಬಣ್ಣವಾಗಿ ಧ್ವನಿಸುತ್ತಾ ಅಭಿವ್ಯಕ್ತಿಯ ಕಾಮನಬಿಲ್ಲು ಮೂಡಿಬಿಡುತ್ತದೆ. ಇಂತಹ ಕಾಮನಬಿಲ್ಲುಗಳನ್ನು ಕಾಣಹೊರಟಿದ್ದಾರೆ ಈ ಕವನ ಸಂಕಲನದ ಸಂಪಾದಕರು.</p>
			<p class="vertical-delimiter"/>
			<p>ಸ್ವಪ್ರಯತ್ನದ ತಪಸ್ಸಮ ಸಾಧನೆಯಿಂದ ಬೆಳೆದು, ಹಿರಿಯ ಚೇತನವಾಗಿ ಮೆರೆದು, ಕನ್ನಡದ ಆಗಸವನ್ನು ಚಿರಕಾಲ ಬೆಳಗುತ್ತಿರುವ ಧ್ರುವತಾರೆ ರಾಷ್ಟ್ರಕವಿ ಕುವೆಂಪು. ಸಣ್ಣಕತೆ, ಕಾದಂಬರಿ, ಪ್ರಬಂಧ, ಜೀವನಚರಿತ್ರೆ, ನಾಟಕ, ಗೀತರೂಪಕ, ವಿಮರ್ಶೆ, ಕಾವ್ಯ- ಇತ್ಯಾದಿ ಸಾಹಿತ್ಯದ ಹಲವು ಪ್ರಕಾರಗಳಲ್ಲಿ ಕೃತಿರಚನೆ ಮಾಡಿ, ಎಲ್ಲಕ್ಕೂ ಕಿರೀಟಪ್ರಾಯವಾದ ತಮ್ಮ ಮೇರುಕೃತಿ 'ಶ್ರೀ ರಾಮಾಯಣದರ್ಶನಂ' ಮಹಾಕಾವ್ಯ ದಿಂದ ನಾಡಿನ ಉದ್ದಗಲಕ್ಕೂ ಮನೆಮಾತಾದವರು- ಕುವೆಂಪು. ಕನ್ನಡದ ಇಂಥ ಅಸದೃಶ ಕವಿಯ ಜನ್ಮ ಶತಮಾನೋತ್ಸವ ವರ್ಷದ ಸಡಗರದ ಸಂದರ್ಭದಲ್ಲಿ ಅವರನ್ನು ನೆನೆಯಲು<em>'ಕಾವ್ಯಕುಸುಮಾಂಜಲಿ'</em>ಗಿಂತ ಬೇರೆ ತಕ್ಕ, ಅರ್ಥಪೂರ್ಣ ವಿಧಾನ ಇನ್ನೇನಿದೆ? ಆ ವಿಶಿಷ್ಟ ನುಡಿನಮನ ಸಮರ್ಪಣೆಯನ್ನು ಈ ಕವನಸಂಕಲನದ ಮೂಲಕ ನಡೆಸಿದ್ದಾರೆ, ಸಂಪಾದಕ ಶ್ರೀ ಜಯಪ್ಪ ಹೊನ್ನಾಳಿ ಅವರು.</p>
			<p>ಇಲ್ಲೊಂದು ಹೂದೋಟವಿದೆ, ಒಳ ಬನ್ನಿ, ಈ ಪುಷ್ಪೋದ್ಯಾನದಲ್ಲಿ ಸುತ್ತಾಡಿ, ನೋಡಿ, ವಿಹರಿಸಿ ಬರೋಣ. ಇಲ್ಲಿ ಬಗೆ ಬಗೆಯ ಬಣ್ಣದ ಕವನಗಳಿವೆ; ಅವುಗಳನ್ನ ಹೀಗೆ ಸ್ಥೂಲವಾಗಿ (ಅಕಾರಾದಿಯಾಗಿ) ವಿಂಗಡಿಸಿಕೊಳ್ಳಬಹುದು:</p>
			<p>&#8226; <em>ಅನುಭಾವೀ ಕವನಗಳು:</em> ಅಹಲ್ಯೆಯ ಕೂಗು, ಆಸೆಗಳು, ಒಂದು ಖಾಲಿಮನೆಯ ಸ್ವಗತ, ಒಲವಿಗಾಗಿ, ಕಣ್ಣು ಕೊಳವಾಯಿತು, ಕರಗಿಹೋಗುವೆ, ತೂಗುಯ್ಯಾಲೆ, ದೀಪಾವಳಿ, ದೇವನ ಸ್ವರ್ಗ, ದೈವಲೀಲೆ ಹೊಸ ಬಗೆ, ನಿರೀಕ್ಷೆ, ನಿಷ್ಪಾಪಿ, ಪಾಪು ತುಂಬೆ, ಬಾ ಕೋಗಿಲೆ ನನ್ನೆದೆಗೆ, ಮಧುರಗೀತೆ, ಮಾಡಿದ್ದುಣ್ಣೋ ಮಹರಾಯ, ಸೊನ್ನೆಯೊಳಗೆ ನಾನು, ಸ್ತ್ರೀಶಕ್ತಿಯ ಓಂಕಾರದಲಿ, ಹಕ್ಕಿ ಹಾರಿತು, ಹನಿಜೀವ ಹಬೆಯಾಡಿದೆ, ಹಾಡುವೆನು ನಿಮಗಾಗಿ.</p>
			<p>&#8226; <em>ಕನ್ನಡ ನಾಡು ನುಡಿಯ ಬಗ್ಗೆ ಕಳಕಳಿಯ ಸ್ಪಂದನ:</em> ಅಮೃತಧಾರೆ, ಆಸೆ, ಕನ್ನಡದ ಸ್ಠಿತಿಗತಿ, ಕನ್ನಡವೇ ಸತ್ಯ, ಕನ್ನಡಾನುಭವ, ಕನ್ನಡರಾಜ್ಯೋತ್ಸವ, ದಸರಾ, ನನ್ನಜನ್ಮವೆಷ್ಟೇ ಬರಲಿ, ನೂರು ಜನ್ಮಕೂ, ಭರತನಾಟ್ಯ, ಮಾತೃಭಾಷೆ, ಮುದ್ದಣನಿಗೆ ನನ್ನ ಹರಕೆ, ವ್ಯಸನ, ಶಾಂತಿಯ ಕೊಡು, ಸಂಜಾತೆ ಸಮೇಲ, ಹಂಪೆಯ ಒಡೆದ ಮೂರ್ತಿಗಳು.</p>
			<p>&#8226; <em>ಕುವೆಂಪು ಹೆಗ್ಗಳಿಕೆಯ ಪ್ರಶಂಸನ, ಗೌರವಸಮರ್ಪಣ ಗೀತಗಳು:</em> ಅನಿಕೇತನ, ಓ ತಂದೆ, ಕವಿ ಕುವೆಂಪು, ಕುವೆಂಪು, ಕನ್ನಡದ ಕಂಪು, ಕುವೆಂಪು ನಿಶಾನೆ, ಕುವೆಂಪು ನೀವು ಕನ್ನಡದ ಕಂಪು, ಕುವೆಂಪು ನುಡಿನಮನ, ಕಾನೂರು ಹೆಗ್ಗಡತಿ, ಬೆಂಕಿ-ಹಕ್ಕಿ, ರಸಋಷಿಗೆ ನಮನ, ವಿಶ್ವಮಾನವ</p>
			<p>&#8226; <em>ಚುಟುಕಗಳು/ ಮುಕ್ತಕಗಳು:</em> ಇರಲಾರೆ, ಕಾಯುತ್ತಿರುವೆ, ಕೃಷಿ ಸಾಲ, ಗಂಡ ದಂಡ, ಗರ್ಭಿಣಿ, ತಬ್ಬಲಿ, ನಮ್ಮ ಮನೆ, ಪ್ರಿಯತಮೆಗಾಗಿ, ಯೌವನ ಮುಪ್ಪು, ಹತ್ತು ಮುತ್ತು.</p>
			<p>&#8226; <em>ಪ್ರಕೃತಿವರ್ಣನೆಯ ಗೀತೆಗಳು:</em> ಇಳೆ, ಗೂಡ ಸೇರೋಣ, ನಿಸರ್ಗದಾಟ, ನಿಸರ್ಗ ಸಲ್ಲಾಪ, ಪ್ರಕೃತಿ ಪ್ರೇಮ, ಪ್ರಕೃತಿ ಸಂದೇಶ, ಬರಗಾಲದ ಬೇಸಿಗೆ, ಶಾಂತಿದೂತ, ಸುಗ್ಗಿ ಕುಣಿತ.</p>
			<p>&#8226; <em>ಬದುಕಿನ ಮತ್ತು ಜೀವನ ರಹಸ್ಯದ ಗೀತಗಳು:</em> ಅಂತರ್ದೃಷ್ಟಿ, ಎಲ್ಲರಂತಲ್ಲ ನನ್ನ ಗಂಡ, ಕದವ ಮುಚ್ಚದಿರು, ಕಾರಿರುಳ ಬದುಕಿನಲಿ, ಜಾದುಮಾನವ, ನಾಳೆ ಬರುವ ನನ್ನ ನಲ್ಲ, ನೀನು ಕಾಡಿದೆ, ನೀನೇಕೆ ಅಳುವೆ. ನೀ ಸೂತ್ರಧಾರ, ನಾ ಪಾತ್ರಧಾರಿ, ನೆಮ್ಮದಿ, ಪರಿಚಯ, ಬದುಕು(೧), ಬದುಕು(೨), ಮಾಯಾಕನ್ನಡಿ, ಬಾಳು ಕಟ್ಟು ಗೆಳತಿ, ಬಾಳೇ ಭಾವಗೀತೆ, ಭಾವಗೀತ ಚೇತನ, ಮಿನುಗುವ ಗೋರಿಗಳು, ಮೇಘಮಂದಾರ, ಯಾರಿದ್ದೀರಿ, ಯುಗಾದಿ, ವಿಳಾಸ ಗೊತ್ತಿಲ್ಲ, ಸುವರ್ಣಕಾಲ, ಸೋಲು-ಗೆಲುವು. ಹುಡುಕಾಟ, ಹುಲ್ಲಿನ ಮನೆ, ಹೆದ್ದಾರಿಯ ನಡೆದುಬಿಡಿ.</p>
			<p>&#8226; <em>ಭಾರತದ ಗಡಿ ಗುಡಿ ಮುನ್ನಡೆ ಅಡೆತಡೆ ಹೊಡೆಗಳ ಬಗ್ಗೆ ತುಡಿತಗಳು ಮತ್ತು ಮಿಡಿತಗಳು:</em> ಇನ್‍ಕಿಲಾಬ್ ಜಿಂದಾಬಾದ್, ಐವತ್ತರ ನಂತರ, ದೇಶಭಕ್ತಿಗೀತೆ, ಐವತ್ತರ ಸ್ವಾತಂತ್ರ್ಯೋತ್ಸವ, ನಿನಗೆಲ್ಲಿ ಮುಕ್ತಿ, ಓ ಮಾತೆ, ಬೇಡಿ, ಬರಬೇಡಿ!, ಭಾರತಮಾತೆಯ ಸೇವೆ, ಭಾರತೋದಯ, ವಿಜಯಕಂಕಣ, ಹೇ ಭಾರತ.</p>
			<p>&#8226; <em>ಭಕ್ತಿಪುರಸ್ಸರ ಗೀತಗಳು:</em> ಕಾಯುತಿಹಳೋ ಕೃಷ್ಣ, ರಾಧೆ!, ದೂರು, ನಂಟು, ಬೆವರೇ ಅಭಿಷೇಕ, ಮುಗುದೆ ರಾಧೆ, ರಾಧೆಯ ಮೊರೆ.</p>
			<p>&#8226; <em>ವೈಯಕ್ತಿಕ ವಿಷಯಕ ಗೀತಗಳು:</em> ಒಲವಿನ ಗೆಳತಿಗೆ, ಓ ನನ್ನ ಪ್ರೀತಿಯ ಅಮ್ಮ, ನೆನಪಿನ ದೋಣಿಯಲಿ, ಸಾಂತ್ವನ.</p>
			<p>&#8226; <em>ವ್ಯಕ್ತಿಚಿತ್ರಣ ಗೀತೆಗಳು:</em> ಕವಿರತ್ನ ಪುಟ್ಟಣ್ಣ, ಗಾಂಧೀತಾತ, ಚಪಲದಾಸಿ, ನುಡಿನಮನ, ಭರವಸೆ, ಮುದ್ದಣ.</p>
			<p>&#8226; <em>ಸಂದೇಶ ಗೀತೆಗಳು:</em> ಅದುವೆ ದೇವಮಂದಿರ, ಇಳಿದು ಬಾ ತಾಯಿ, ಈರೇಳು ಕ್ರೀಡಾಂಗಣ ಸ್ತೋತ್ರ, ಉದಯಿಸಲಿ ವಿಶ್ವಮಾನವ, ಜಾತ್ರೆಯ ಬಲಿ, ನೀ ಕ್ರಾಂತಿಕಾರಿಯಾಗೇಳ್ ಕನ್ನಡಿಗ, ಭಾರತಮಾತೆಯ ಸೇವೆ, ಭಾವಾಂಜಲಿ, ಮಕ್ಕಳೆರಡೇ ಪಡೆಯಿರಿ, ಮಹಿಮಾವಂತನಾಗು, ಲೋಕ ಮೆಚ್ಚುವುದಿಲ್ಲ, ವಿನಾಶದ ಮೆಟ್ಟಿಲು, ಸಾರ್ಥಕ, ಸಾಮ್ರಾಜ್ಯಯುಗ, ಹಸುಗೆ-ಬೆಸುಗೆ.</p>
			<p class="vertical-delimiter"/>
			<p>ಈ ಉದ್ಯಾನದಲ್ಲಿ ಈಗಿನ್ನೂ ಅರಳುತ್ತಿರುವ ಹೂ-ಗೊಂಚಲಗಳ ಗಿಡಗಳೂ ಇವೆ. ಇನ್ನೇನು ವಿಕಸನಗೊಳ್ಳಲಿರುವ ಬಿರಿಮುಗುಳುಗಳು, ಮೊಗ್ಗುಗಳೂ ಇಲ್ಲಿವೆ. ಬಿರಿಯ ತೊಡಗಿದ ನನೆಗಳೂ ಅಲ್ಲಲ್ಲಿವೆ. ಮುಗುಳು ನಗೆ ಸೂಸುತ್ತಿರುವ ಸುಮನಸಗಳೋ ಹಲವಾರು. ಏಕತಾನತೆಯ ಬಿಸಿಲ ಝಳಕ್ಕೆ ನೊಂದು ಬಾಡಿ ಹೋದ ಪುಷ್ಪಗಳೂ ಒಂದೆರಡು ಇವೆ. ಸಾಗಿದ್ದೇ ಹಾದಿಯಾದ, ಬಟ್ಟೆಗೆಟ್ಟ ಭ್ರಮೆಯಲ್ಲಿ ನಡೆದಾಡಿದ ಅಡ್ದಾದಿಡ್ದಿಯ ನಾಲ್ಕಾರು ಗಪದ್ಯಗಳೂ ನಿಮ್ಮನ್ನು ಎದುರುಗೊಂಡು ನಮ್ಮ ನಿಮ್ಮ ಹುಬ್ಬೇರಿಸಿಯಾವು.</p>
			<p>ಹೂವುಗಳಲ್ಲಿ 'ವನಸುಮ'ಗಳೂ ಇರುತ್ತವೆ; ಹೊಳಪಿನ ಎಸಳುಗಳು, ಚೇತೋಹಾರೀ ಬಣ್ಣದ ಪರಾಗ, ಸುವಾಸನೆ ಮಕರಂದದೊಡಗೂಡಿದ್ದರೂ, ಕಾಡುಹೂ ಅಲ್ಲೇ ಅರಳಿ, ಯಾರ ಕಣ್ಣಿಗೂ ಬೀಳದೆ, ಬಾಡಿ ಕೆಳಗುರುಳಿ ಹೋಗುವುದುಂಟು. ಇಂಥ ಸಂಕಲನಗಳು ಅಂತಹವುಗಳ ಮೇಲೆ ಬೆಳಕನ್ನು ಚೆಲ್ಲಲು ಸಹಾಯಕ ವಾಗುವದೆಂದೇ ಒಂದು ಸಮಾಧಾನ. ಇದರ ಜೊತೆಗೆ, ಅಭ್ಯಾಸಕ್ಕೆ ಮನಗೊಡದ, ಬರಿಯ ಬರೆಯಲಾಸೆವುಳ್ಳವರ ಕೆಲವರ ಉತ್ಸಾಹ ಅಭಿಲಾಷೆಯ ಪ್ರಯತ್ನಗಳು ಹೇಗೆ ಗುರಿ ಮುಟ್ಟದ 'ಗಗನಕುಸುಮ'ವಾಗಿ ನಿರಾಶೆಯುಂಟುಮಾಡಿಯಾವು ಎಂಬುದಕ್ಕೂ ಈ ಕಬ್ಬದ ಕಟ್ಟು ಒಂದು ಕನ್ನಡಿಯಾದೀತು.</p>
			<p>ಮತ್ತೆ ಮತ್ತೆ ಅಲ್ಲ, ದೀರ್ಘಾವಧಿಯ ಕಾಲದ ಬಳಿಕವೇ, ಎಲ್ಲರೂ ಮಲಗಿದ್ದಾಗ ಕತ್ತಲ ಆ ರಾತ್ರಿಯಲ್ಲಿಯೇ ಅರಳುವ, ಬ್ರಹ್ಮಕಮಲದಂತಹ ಅಪರೂಪದ ಕೆಂದಾವರೆಗಳೂ ಇಲ್ಲಿ ಉಂಟು. ಅವೆಲ್ಲದರ ನಡುವೆ, ತಮ್ಮ ಪ್ರತಿಭೆಯ ಸುಗಂಧ ಗಾಳಿಯಲ್ಲಿ ಹರಡಿ, ತಮ್ಮತ್ತ ಸೆಳೆದೊಯ್ದು, ನಮ್ಮನ್ನ ಭ್ರಮರಿಸುವ ಪ್ರಫುಲ್ಲ ಕುಸುಮಗಳೂ ಇಲ್ಲಿವೆ. ತಮ್ಮ ಹಲವು ಕವನಸಂಕಲನಗಳನ್ನ ಹೊರತಂದು, ಪ್ರಶಸ್ತಿಗಳಿಗೆ ಭಾಜನರಾದ ಹಲವು ಹೆಸರಾಂತ ಸಿದ್ಧಹಸ್ತರ ಕವನಗಳೂ, ಗೇಯ ಗೀತೆಗಳೂ ಈ ಸಂಪುಟವನ್ನು ಅಲಂಕರಿಸಿವೆ.</p>
			<p>ರವಿ ಕಾಣದ್ದನ್ನ ಕವಿ ಕಾಣುವುದು ಮಾತ್ರವಲ್ಲ, ಭವಿ ಕೇಳಲಸಾಧ್ಯವಾದುದನ್ನ ಕವಿ ಅನುಭಾವಿಯಾಗಿ ಆಲಿಸಿರುತ್ತಾನೆ. ಬೃಂದಾವನವೆಲ್ಲಾ ಮಲಗಿದ್ದ ಆ ನಸುಕಿನಲ್ಲಿ 'ಮುಗುದೆ ರಾಧೆ'ಗೆ ಮಾತ್ರ ಕೇಳಿಸುವ ಕೊಳಲಿನ ದನಿ ಇಲ್ಲಿ ಕವಿಗೆ ಕೇಳಿಸುತ್ತದೆ; ನೀರೆ ನೀರು ಕಲಕುತ್ತಿರುವಾಗಿನ ಕಲರವ ಅವನಿಗೆ ಕೇಳಿಸುತ್ತದೆ; 'ರಾಧೆ ಕಾಯುತಿಹಳೋ'- ಎಂದು ಕೃಷ್ಣನನ್ನು ಕರೆದೆಚ್ಚರಿಸ ಬಯಸುತ್ತಾನೆ. ಅಂತರಂಗದ ವೀಣೆ ಚಿಮ್ಮಿಸುವ ಇನಿಗಾನಕ್ಕೆ ಕವಿಯ ಎದೆ 'ಕದ ಮುಚ್ಚದೆ' ತೆರೆದಿರುತ್ತದೆ. ಅವನ ಹಾಡು ಸಹೃದಯರೆಲ್ಲರ ಎದೆಗೆ ಮುಟ್ಟಬೇಕೆಂದು ಕವಿ 'ಹಾಡುವೆನು ನಿಮಗಾಗಿ' ಎನ್ನುತ್ತಾನೆ. ಚೇತನವನ್ನು 'ಅನಿಕೇತನ'ವನ್ನಾಗಿಸುವ ನೆಪದಲ್ಲಿ, ಕವಿಕೃತಿಗಳ ಶೀರ್ಷಿಕೆಗಳ ಬಗ್ಗೆ ತನ್ನ ನೆನಪನ್ನ, ತೋರಣ ಕಟ್ಟಿ ಆ ಉತ್ತುಂಗ ಕವಿಶಿಖರವನ್ನು ಒಬ್ಬ ಕವಿ ಅಲಂಕರಿಸಲೆಳಸುತ್ತಾನೆ. 'ದಾರ್ಶನಿಕ ಕವಿಯಾಗಿ ಕುವೆಂಪು' ಅವರ ಸಂವೇದನೆ, ಸಾಧನೆ, ಅಮೋಘ ಸಿದ್ಧಿಯ ಬಗ್ಗೆ ಪ್ರೊ| ಸಿ.ಪಿ.ಕೆ. ಅವರು ಬರೆದಿರುವ ಒಂದು ಉತ್ತಮ ಕವನ ಈ ನುಡಿನಮನ ಸಂಕಲನದ ತೂಕವನ್ನು ಮುಮ್ಮಡಿ ನಾಲ್ಮಡಿ ಹೆಚ್ಚಿಸಿದೆ. 'ಬೆಂಕಿ-ಹಕ್ಕಿ' ಶೀರ್ಷಿಕೆಯಡಿ ಅವರು ಹೇಳುತ್ತಾರೆ:</p>
			<p class="verse">ದಶದಿಕ್ಕಿನಲಿ ರೆಕ್ಕೆ ಬಡಿದ ಬೆಂಕಿಯ ಹಕ್ಕಿ;<br /> ಪೂರ್ವಾಪರದ ಸಂಧಿ; ವರ್ತಮಾನ ವಿವೇಕ<br /> ಅನವರತ ಅನಿಮಿಷ; ಅಯೋಧ್ಯೆ, ಸಹ್ಯಾದ್ರಿಗಳ<br /> ಸಂಗ; ಸೀತಾರಾಮ, ತಿಮ್ಮಿ ಗುತ್ತಿಯರನ್ನು<br /> ಕಡೆದ ಕಲೆ; ಆತ್ಮಾನುಭೂತಿಯೇ ಕಡೆಯ ನೆಲೆ!</p>
			<p class="verse">ಮಲೆಯನಾಡಿನ ಬೀಜ ಮೊಳೆತು, ಗಿಡ ಮರನಲಿ<br /> ಯುಗದ ಸಾರವನೆಲ್ಲ ಹೀರಿ, ಸುರತರುವಾಗಿ,<br /> ನೆರಳು ಹೂ ಹಣ್ಣುಗಳ ಕೊಟ್ಟ ಕಟ್ಟಚ್ಚರಿಯೆ!<br /> ಕೇಳಿ ಬರುತಿದೆ ತೇನೆ, ಕಾಮಳ್ಳಿ, ಕಾಜಾಣ-<br /> ಗಳ ಕೂಜನದ ಮೇಳ ನಿಮ್ಮ ಅಮೃತ ಸಮಾಧಿ-<br /> ಯಿಂದ! ಈ ಶತಮಾನವಾಯ್ತು, ಹೇ ಶೂದ್ರರ್ಷಿ,<br /> ಆಡುಂಬೊಲವು ನಿಮ್ಮ ಲೆಕ್ಕಣಿಗೆ ನಿರುಪಾಧಿ!</p>
			<p class="verse">ಬರಿಯ ಮಣ್ಣಿನ ವಾಸನೆಯೇ? ಗೊಬ್ಬರದ ಗಂಧ;<br /> ಒಂದೇ ಬಿಂದುವಿನಲಿ ಭೂ-ವ್ಯೋಮ ಸಂಬಂಧ!</p>
			<p class="vertical-delimiter"/>
			<p>ಹೀಗೆ ಆ ಉತ್ತರಧ್ರುವದಿಂದ ಈ ದಕ್ಷಿಣಧ್ರುವದವರೆಗಿನ ವಿವಿಧ ಗುಣಮಟ್ಟದ, ಬೇರೆ ಬೇರೆ ಪ್ರಮಾಣದ ಬಂಡು ತುಂಬಿದ ಅನ್ಯಾನ್ಯ ಕವನಸುಮಗಳ ದಂಡು ಈ ಉಪವನದಲ್ಲಿ ಮೇಳೈಸಿರುವುದಕ್ಕೆ ಕಾರಣವನ್ನು ನಾನು ಊಹಿಸಿಕೊಳ್ಳಬಲ್ಲೆ; ಈ ಕವನಸಂಕಲನ ಆಯ್ದ ಕವನಗಳ ಹೂಗೊಂಚಲಲ್ಲ. ಹಿಂದೆ 'ಮಲಾರ'ದಲ್ಲಿ ಮಾಸ್ತಿ 'ಶ್ರೀನಿವಾಸ'ರು ಕರೆಯಿತ್ತಂತೆ- ''ಯಾವ ವೇಳೆಗೆ ಯಾರ 'ಬಾ ಕಂದ, ಬಾ, ಬೆಳೆ'- ಎಂದು ಹರಸುವಳೋ ಸರಸತಿ ಹೇಳಲಾಗದು; ಹಾಡಲಾಸಯಿರೆ, ಮನಸಾರ ಹಾಡು; ನೀನಾಗಬಹುದು ಅವಳ ವೀಣೆಯ ತಂತಿ!''- ಎಂಬುದನ್ನು ಮನ್ನಸ್ಸಿನಲ್ಲಿಟ್ಟುಕೊಂಡು, ಬೆಳೆದವರನ್ನೂ, ಬೆಳೆಯುತ್ತಿರುವವರನ್ನೂ, ಬೆಳೆಯಲಾಶಿಸುವವರನ್ನೂ ಆಹ್ವಾನಿಸಿ ಅವರ ಕವನಗಳ ಗುಚ್ಛವೊಂದನ್ನ ರಾಷ್ಟ್ರಕವಿಯ ಹುಟ್ಟುಹಬ್ಬದ ನೆನಪಿನಲ್ಲಿ ಈ ಸಂದರ್ಭದಲ್ಲಿ ಸಂಪಾದಕರು ಪ್ರಕಟಿಸುತ್ತಿದ್ದಾರೆ. ಹೀಗೆ ನಾಡಿನ ಶ್ರೇಷ್ಠ ಕವಿಯೊಬ್ಬರಿಗೆ ಗೌರವ ಸಮರ್ಪಿಸಲು ಕವಿಹೃದಯವುಳ್ಳ ಎಲ್ಲ ಹಿರಿಯ ಮತ್ತು ಕಿರಿಯರಿಗೆ ಸಮಾನ ಅವಕಾಶ ಕಲ್ಪಿಸಿ ಕೊಟ್ಟಿರುವುದು ಒಂದು ಸ್ತುತ್ಯರ್ಹ ಪ್ರಯೋಗವಾಗಿದೆ.</p>
			<p>ಕವನಗಳ ಆಹ್ವಾನ, ಆಯ್ಕೆ, ಆವಶ್ಯಕತೆ ಬಿದ್ದೆಡೆ ಪರಿಷ್ಕಾರ- ಇತ್ಯಾದಿಗಳ ಗುರುತರ ಹೊಣೆ ಸಂಕಲನ ಸಂಪಾದಕರದು. ಇದನ್ನು ಯಶಸ್ವಿಯಾಗಿ ನಿರ್ವಹಿಸಿದ ಲಕ್ಷಣಗಳು ಉತ್ತಮವಾಗಿ ಹೊರಬಂದ ಈ ಹೊತ್ತಗೆಯಲ್ಲಿ ಎದ್ದು ತೋರುತ್ತವೆ. ಸಂಪಾದಕ ಶ್ರೀ ಜಯಪ್ಪ ಹೊನ್ನಾಳಿಯವರು ಅಭಿನಂದನಾರ್ಹರು!</p>
			<p class="vertical-delimiter"/>
		</section>
		<section class="level2 numbered" id="id-008.04">
			<h2 class="level2-title" epub:type="title">'ಹೂರಣ-ತೋರಣ':<sup><a epub:type="noteref" href="999-aside.xhtml#id-008-04">೪</a></sup></h2>
			<p>'ಪ್ರಬಂಧ-ಸಾಹಿತ್ಯ' ಪ್ರಕಾರದಂತೆ 'ಅಂಕಣ ಬರೆಹ'ವೂ ಸಹ ಭಾರತೀಯ ಸಾಹಿತ್ಯ ಪ್ರಪಂಚಕ್ಕೆ ಪಾಶ್ಚಾತ್ಯ ಅಕ್ಷರ ಪ್ರಪಂಚದ ವಿಶಿಷ್ಟ ಕೊಡುಗೆಯೆಂದರೆ ತಪ್ಪಲ್ಲ. ''ಅವಳ ತೊಡಿಗೆ ಇವಳಿಗಿಟ್ಟು, ಇವಳ ಸೊಬಗನವಳಿಗೆ ತೊಡಿಸಿ ನೋಡ ಬಯಸಿ, ಹಾಡ ಬಯಸಿ''- ತಾವೂ ಖುಷಿ ಪಟ್ಟು ಓದುಗರಿಗೂ ಸಂತೋಷ ತರಿಸುವ ಹೊಸಬಗೆಯ ಕಾಣಿಕೆಯಿದು. ನಿಯತ, ಅನಿಯತ ಕಲಿಕೆಗಳು ಈ ಅಂಕಣ ಬರೆಹಗಳನ್ನು ನೀರೆರೆದು ಪೋಷಿಸಿ, ಆ ಸುದ್ದಿ ಮಾಧ್ಯಮ ಬಿಸಿ, ಕೆಲವೊಮ್ಮೆ ತುಸು ಹಸಿ, ಕಸಿವಿಸಿಗಳ ನಡುವೆ ರವಷ್ಟು ಗಂಭೀರ ಚಿಂತನೆಗೆ ಉಪಾಹಾರ ಒದಗಿಸುತ್ತವೆ.</p>
			<p>ಅಂಕಣ ಬರೆಹಗಳಲ್ಲೇ ಮಿಂಚಿ ಮೆರೆದ ಕನ್ನಡದ ಖ್ಯಾತ ಲೇಖಕರಿದ್ದಾರೆ. ಈಗಾಗಲೇ ತಮ್ಮ ಕವನ ಸಂಕಲನ (ಬಾ ಬೆಳಕೆ!, ಹುಲ್ಲಿನ ಮನೆ ಮತ್ತು ನಕ್ಷತ್ರ ಕಾವ್ಯ!) ಗಳಿಂದ ಹಾಗೂ ಆಧುನಿಕ ವಚನ ಸಂಕಲನ (ವಚನ-ವಂದನ)ದಿಂದ ಹೆಸರು ಮಾಡಿರುವ ಶ್ರೀ ಜಯಪ್ಪ ಹೊನ್ನಾಳಿಯವರು ಹಲವು ಪತ್ರಿಕೆಗಳಲ್ಲಿ ಹಾಗೂ 'ಒಡಲಾಳ' ಮಾಸ ಪತ್ರಿಕೆಯ ತಮ್ಮ ಅಂಕಣದಲ್ಲಿ ಬರೆದು, ಈಗಾಗಲೇ ಜನಪ್ರಿಯವಾದ ಲೇಖನಗಳ ಚಿಂತನೆಗಳ ಮಾಲಿಕೆ ಈ 'ಹೂರಣ-ತೋರಣ.<sup><a epub:type="noteref" href="999-aside.xhtml#id-008-05">೫</a></sup></p>
			<p>ಈಗ ಹೂರಣಗಳ ಕಡೆ ಒಮ್ಮೆ ಕಣ್ಣು ಹಾಯಿಸೋಣ:</p>
			<p>ಕುಣಿಯಲಾಗದವಳಿಗೆ ನೆಲ ಡೊಂಕು; ಗುರು-ಶಿಷ್ಯ; ಇಹುದೆ ಹಣೆ(ವಿಧಿ)ಯ ಬರೆಹ?; ಸ್ನೇ(ಹ)ಹಿತ; ಸಾಧನೆ-ಬೋಧನೆ; ಶಿವರಾತ್ರಿ-ಶುಭರಾತ್ರಿ; ಹಣದ ಹಾದಿ; ಸಿದ್ಧಿಯಲ್ಲಿದೆ ಸುಖ; ನಗು ನೆಮ್ಮದಿ; ಉಪಕಾರಕ್ಕೆ ಉಪದ್ರವ; ದೇಹ ಮೋಹದ ಬಂಡಿ; ಬಿತ್ತಿದಂತೆ ಬೆಳೆ; ಪಾಪ-ಪುಣ್ಯ; ಅಕ್ಷರತೆ-ರಾಕ್ಷಸತೆ; ಬದುಕೊಂದು ಬವರ; ನಡೆ-ನುಡಿ; ದುಃಖಬೇಕು ಸುಖಕ್ಕಾಗಿ; ಸಜ್ಜನ-ದುರ್ಜನ; ಒಳ್ಳೆಯ ಕವಿತೆಯಿದ್ದರೆ ರಾಜ್ಯವೇಕೆ?</p>
			<p>ಮುನ್ನುಡಿಯಲ್ಲಿ ಪ್ರೊ| ಕೆ. ಭೈರವಮೂರ್ತಿಯವರು ಬರೆದಿರುವಂತೆ ''ಈ ಕೃತಿಯ ಮೂಲಕ ಬದುಕಿನ ಕೆಲವಾರು ಒಳಮಗ್ಗಲುಗಳನ್ನು ಅನಾವರಣಗೊಳಿಸುವಲ್ಲಿ ಪ್ರಬಂಧಕಾರರು ಸಫಲರಾಗಿದ್ದಾರೆ''. ಅವರು ಹೇಳುವುದು ನಿಜ: ''ಚಿಂತನ ಬರೆಹಗಳು ಕಗ್ಗಂಟಾಗಬಾರದು, ಜಟಿಲವಾಗಿ ಉಳಿಯಬಾರದು, ಅವುಗಳು ಜನತೆಗೆ ತಲುಪ ಬೇಕಾದರೆ ಸಂಕೀರ್ಣತೆಯಿಂದ ಸರಳತೆಯ ಕಡೆಗೆ ಸಾಗಬೇಕೇ ಹೊರತು, ಸಂಕೀರ್ಣತೆಯಿಂದಲೇ ಬೀಗಬಾರದು.'' ಈ ವಿಷಯದಲ್ಲಿ ಚಿಂತನಕಾರ ಜಯಪ್ಪ ಅವರು ಯಶಸ್ವಿಯಾಗಿದ್ದಾರೆ. ತಮ್ಮ ಹತ್ತೊಂಬತ್ತು ಚಿಂತನ ಬರೆಹಗಳಲ್ಲಿ ''ತಮ್ಮ ವಿಚಾರಧಾರೆಗಳನ್ನು ಸುರುಳಿ ಸುರುಳಿಯಾಗಿ ಬಿಚ್ಚಿಕೊಂಡು ಸಹೃದಯರ ಮನ ತಲುಪಲು ಕಾತರಿಸುವುದನ್ನು'' ತೋರಣದೊಳಗಿನ ಹೂರಣವೇ ಸಮರ್ಥವಾಗಿ ಕಾಣಿಸುತ್ತದೆ.</p>
			<p>ಇದರಲ್ಲಿನ ಪ್ರಬಂಧಗಳ ವಿಷಯಗಳ ಆಯ್ಕೆಯನ್ನು ನೋಡೋಣ. ಅಂಕಣ ಬರೆಹಗಳಿಗೆ ಒಂದು ವೈಶಿಷ್ಟ್ಯ ಉಂಟು. ಸಮಕಾಲೀನ ವಸ್ತು ವಿಷಯಗಳನ್ನು ಕುರಿತು ಚಿಂತನಾ ಲಹರಿ ಹರಿದುಬಿಡುವುದು ಅಂಕಣಕಾರರ ಮನೋಧರ್ಮ. ಬಹುಶ್ರುತರಾದಾಗ ಅವರು ಉಲ್ಲೇಖಿಸುವ ಜ್ಞಾನೋಕ್ತಿಗಳು ವಿಶೇಷ ಪದಪುಂಜಗಳು ಓದುಗರ ಆಸಕ್ತಿಯನ್ನು ಕೆರಳಿಸಬಲ್ಲವು. ಇಲ್ಲಿ ಆಗಿರುವುದು ಹಾಗೆಯೇ.</p>
			<p>ವಿಷಯಗಳ ವೈವಿಧ್ಯ, ಸರಳ ಮನೋಜ್ಞ ಶೈಲಿ ಇವರ ಕಾವ್ಯ ಕೃಷಿಯಲ್ಲಿ ಹೇಗೋ ಹಾಗೆಯೇ ಈ ಗದ್ಯದ ಬರವಣಿಗೆಯಲ್ಲೂ ಮೈತುಂಬಿ ಬೆಳಗಿದೆ. ಸಮಾಜ ಮುಖಿಯಾದ ಚಿಂತನೆ, ಸಾಧನೆಯ ಬಗ್ಗೆ ನಿರ್ದಿಷ್ಟ ಖಚಿತ ಅಂಕಿ ಅಂಶಗಳ ವಿವರಗಳೊಂದಿಗೆ ಸಾಧಾರ ವಿವರಣೆ, ಕಾಂತಾ ಸಮ್ಮಿತ ರೂಪದ ಉಪದೇಶಾತ್ಮಕ ಸಲಹೆ ಸೂಚನೆಗಳಿಂದ ಈ 'ಹೂರಣ-ತೋರಣ' ಓದುಗರ ಮೆಚ್ಚುಗೆಗಳಿಸು ವುದರಲ್ಲಿ ಸಂದೇಹವಿಲ್ಲ!</p>
			<p class="vertical-delimiter"/>
		</section>
		<section class="level2 numbered" id="id-008.05">
			<h2 class="level2-title" epub:type="title">'ಭಾವ ಬೆಳದಿಂಗಳು':<sup><a epub:type="noteref" href="999-aside.xhtml#id-008-06">೬</a></sup></h2>
			<p>ಛಂದೋಬದ್ಧತೆ ಗೇಯಗೀತೆಗಳ ಪ್ರಧಾನ ಲಕ್ಷಣ; ಹಾಗೆಯೇ ಭಾವಪ್ರಧಾನ ವಾಗಿರಿಸಿಕೊಂಡ ಮುಕ್ತಛಂದಸ್ಸು ನವ್ಯಮಾರ್ಗದ ನಡೆಯ ಹೊರನೋಟದ ಒಂದು ಚಹರೆ- ಇವೆರಡನ್ನೂ ಮೈಗೂಡಿಸಿಕೊಂಡು ಸಮರ್ಥವಾಗಿ ಬರೆಯಬಲ್ಲವರು ಕವಿ ಶ್ರೀ ಜಯಪ್ಪ ಹೊನ್ನಾಳಿ ಅವರು. ಹಾಗೆ ನೋಡಿದರೆ, ಕನ್ನಡ ಕಾವ್ಯಪರಿಸರಕ್ಕೆ ಜಯಪ್ಪನವರು ಹೊಸಬರೇನಲ್ಲ.</p>
			<p>ಶ್ರೀ ಜಯಪ್ಪನವರು ಮುದ್ದಣನಂತೆ ಹಗಲು ಶಾಲೆಯಲ್ಲಿ ವಿದ್ಯಾರ್ಥಿಗಳನ್ನು ಶಾರೀರಕವಾಗಿ ಸದೃಢಗೊಳಿಸುತ್ತ, ಸಂಜೆ ಸಾಹಿತ್ಯಾಸಕ್ತರ ನೆರೆಹೊರೆಯಲ್ಲಿ ಕವಿ ಮನಸ್ಸಿನ ಸಹೃದಯರೊಂದಿಗೆ ಕಾವ್ಯಾಲಾಪದಲ್ಲಿ ತಮ್ಮನ್ನು ತೊಡಗಿಸಿಕೊಳ್ಳುವ ಪ್ರವೃತ್ತಿಯವರು. ತಮ್ಮ ಸ್ನಾತಕೋತ್ತರ ವ್ಯಾಸಂಗಕ್ಕಾಗಿ ಕನ್ನಡವನ್ನು ಆರಿಸಿಕೊಂಡು, ಆಳವಾಗಿ ಅಭ್ಯಾಸಮಾಡಿದವರು. ಕನ್ನಡದ ಎಂ ಎ. ವಿದ್ಯಾರ್ಥಿಗಳಿಗೆ ಸಂಜೆಶಿಕ್ಷಣ ಶಿಬಿರಗಳಲ್ಲಿ ಸಾಹಿತ್ಯದ ಪಾಠಹೇಳಿದವರು, ಹೇಳುತ್ತಿರುವವರು. ಸಾಹಿತ್ಯಕೂಟಗಳ ವೇದಿಕೆಯೇರಿ, ಆಗಾಗ್ಗೆ ಕವಿಗೋಷ್ಠಿಗಳ ಅಧ್ಯಕ್ಷತೆ ವಹಿಸಿ, ಕಾವ್ಯದ ಒಡಲು, ಜೀವ, ಉಸಿರು, ಸಿಂಗಾರ, ಪರಿಕರ, ಉದ್ದೇಶಗಳ ಬಗೆಗೆ ಮಾತನಾಡಿ ಸಹೃದಯರ ಮನ ರಂಜಿಸುತ್ತಿರುವರು.</p>
			<p>ಈಗಾಗಲೇ ಜಯಪ್ಪ ಅವರ ಐದು ಕವನಸಂಕಲನಗಳು<em>(ಬಾ ಬೆಳಕೆ(೨೦೦೧),</em> <em>ಹುಲ್ಲಿನ ಮನೆ(೨೦೦೩), ವಚನ-ವಂದನ(೨೦೦೪), ನಕ್ಷತ್ರಕಾವ್ಯ (೨೦೦೪), ನಿನ್ನ ಹೆಸರು ಪ್ರೀತಿಯೆ?(೨೦೦೬),</em>ಹೊರಬಂದಿವೆ. ತಮ್ಮ ಕವನಗಳೂ ಸೇರಿದಂತೆ, ಇತರರ ಕವನಗಳ ಮಾಲಿಕೆ<em>ಕುವೆಂಪು ನುಡಿನಮನ</em>(೨೦೦೪) ವನ್ನೂ ಇವರು ಸಂಪಾದಿಸಿದ್ದಾರೆ. ನಿಯತ ಕಾಲಿಕಗಳಿಗೆ ಅಂಕಣಬರಹಗಾರರಾಗಿ ಬರೆದ ಪ್ರಬಂಧಗಳ ಸಂಕಲನವಾಗಿ ಇವರ<em>ಹೂರಣ-ತೋರಣ</em>(೨೦೦೬)ವೂ ಪ್ರಕಟವಾಗಿದೆ. ಇತ್ತೀಚೆಗೆ<em>ಗುಲ್‍ಮೊಹರ್</em>ಎಂಬ ಇವರ ಕವನಗಳ ಸುಶ್ರಾವ್ಯ ಸಾಂದ್ರಧ್ವನಿಮುದ್ರಿಕೆ ಯೊಂದು ಬಿಡುಗಡೆಯಾಗಿ, ಅದು ಇವರ ಕವನಗಳ ಶ್ರಾವಣ ಪ್ರತಿಭೆಗೆ ಕನ್ನಡಿ ಹಿಡಿದಂತಾಯಿತು. ಮಾಧುರ್ಯ, ಲಾಲಿತ್ಯ, ಸಂವೇದನಾಶೀಲತೆಗಾಗಿ ವಿಮರ್ಶಕರಿಂದ ಮೆಚ್ಚುಗೆಪಡೆದ ಹಲವು ಕವನಗಳು ಈಗಾಗಲೇ ಜಯಪ್ಪನವರಿಗೆ ಹೆಸರು ತಂದಿವೆ.</p>
			<p>ಕುಸಿಯುತ್ತಿರುವ ಜೀವನಮೌಲ್ಯವನ್ನು ಎತ್ತರಿಸಿ ಪ್ರೀತಿಯ ಪರಿಮಳವನ್ನು ಬಿತ್ತರಿಸುವಲ್ಲಿ"''ನಾಂದಿ ಹಾಡಿದ<em>ಬಾ ಬೆಳಕಿ</em>ನ ಕವಿ,<em>ನಿನ್ನ ಹೆಸರು ಪ್ರೀತಿಯೇ?''-</em>ಎಂದು ಪ್ರಸ್ನಿಸುತ್ತ, 'ಪ್ರೀತಿಯ ಹುಡುಕಾಟದಲ್ಲಿ ಅದರ ಸಮಸ್ತ ನೆಲೆ ಸೆಲೆ'ಗಳನ್ನು ಗುರುತಿಸ ಹೊರಟ ಪ್ರೇಮಕವಿ, ಬದುಕು ಮತ್ತು ಕಾವ್ಯದ ನಡುವಣ ಸಂಬಂಧವನ್ನು ಅಧ್ಯಾತ್ಮದ ಹಿನ್ನೆಲೆಯಲ್ಲಿ ಮನಗಾಣ ಹೊರಟ ವಚನಕವಿ, ಮನೆ ಹುಲ್ಲಿನದಾದರೂ ಅರಮನೆಗಿಂತ ನೂರ್ಮಡಿ ಕೊಡ ತುಂಬಿದ ಪ್ರೀತಿ ತನ್ನಂಥವರ ಎದೆಗೂಡಿನಲ್ಲಿದೆ ಎಂದು ಗುನುಗುನಿಸಿದ ಹಾಡುಕವಿ, ''ಸ್ತ್ರೀಕುಲದ ಕರುಣ ಗಾಥೆಯೋಪಾದಿಯಾಗಿರುವ<em>'ನಕ್ಷತ್ರ ಕಾವ್ಯ'</em>ದಂತಹ ರಚನೆಗಳ ಮೂಲಕ ಸೂಕ್ಷ್ಮ ಭಾವಾಭಿವ್ಯಕ್ತಿಯನ್ನು ಮಿಂಚಿದ ಭರವಸೆಯ ಕವಿ, ತಮ್ಮ ಈ ಹೊತ್ತಗೆಯ ಮೂಲಕ ಕೊಡುತ್ತಿರುವ ಕೊಡುಗೆಯೇನು?''</p>
			<p>ಶ್ರೀ ಜಯಪ್ಪನವರ ಈ ಹೊಸ ಕವನಸಂಕಲನ<em>ಭಾವಬೆಳದಿಂಗಳು</em>ವಿನಲ್ಲಿ ವಿವಿಧ ಬಗೆಯ ಕವನಗಳಿವೆ: ಈ ಗೀತಗುಚ್ಛದಲ್ಲಿ ವ್ಯಕ್ತಿಚಿತ್ರಣವಿದೆ, ದೇಶಭಕ್ತಿಯ ಉದ್ಗಾರಗಳಿವೆ, ಆಧ್ಯಾತ್ಮಿಕತೆಯ ಚಿಂತನೆಗಳಿವೆ, ಪ್ರಕೃತಿಯ ಸೊಬಗಿಗೆ ಬೆರಗಾದವನ ಅನಂದಾತಿಶಯದ ಅಭಿವ್ಯಕ್ತಿಯಿದೆ, ಮಾನವೀಯತೆಯ ಆದ್ರ್ರ ಲಹರಿಗಳಿವೆ, ಪ್ರಣಯದ ಕಾವಿದೆ, ಕೆಳೆತನದ ಸೆಳೆತದ ಮಾತುಗಳಿವೆ, ಜೊತೆಗೆ ಸಿಹಿ ಬಾಳಿನ ಹಿನ್ನೆಲೆಯಲ್ಲೇ ಅವಿತು ಕುಳಿತಿರುವ ಕರಿನೆರಳ ಬೇವು ನೋವಿನ ಪ್ರಸ್ತಾಪಗಳಿವೆ.</p>
			<p>ಪ್ರಖ್ಯಾತ ಕವಿ, ವಿಮರ್ಶಕ ಡಾ| ಎಚ್.ಎಸ್. ವೆಂಕಟೇಶ್ ಮೂರ್ತಿ ಅವರು ತಮ್ಮ ಬೆನ್ನುಡಿಯಲ್ಲಿ ಗುರುತಿಸಿರುವಂತೆ ''ಈ ಕೃತಿಯಲ್ಲಿ ಎರಡು ಬಗೆಯ ರಚನೆಗಳಿದ್ದಾವೆ. ಸಂಗತಿಗಳನ್ನು ಕಲ್ಪಿಸಿ ಶಬ್ದಗಳ ಸರಣಿ ನೇಯುವ ಗೀತಾತ್ಮಕ ರಚನೆಗಳು ಮೊದಲ ಬಗೆಯವು. ತಮ್ಮ ಬದುಕಿನ ಮೇಲೆ ಗಾಢ ಪ್ರಭಾವ ಬೀರಿದ ವ್ಯಕ್ತಿಗಳನ್ನು ಕುರಿತು ಆಳವಾಗಿ ಚಿಂತಿಸುತ್ತ ಶಬ್ದಗಳ ಮೂಲಕ ಅವರ ವ್ಯಕ್ತಿತ್ವವನ್ನು ಅಧಿಕೃತ ಎಂಬಂತೆ ರಚಿಸಿಕೊಡುವ ಸ್ವಚ್ಛಂದಲಯದ ಭಾವಪೂರ್ಣ ರಚನೆಗಳು ಎರಡನೆಯ ಬಗೆಯವು. ಈ ಬಗೆಯ ರಚನೆಗಳಲ್ಲಿ ಕೆಲವು ಒಳ್ಳೆಯ ಕವಿತೆಗಳಿವೆ. ಅವಳು ಸತ್ತಿದ್ದಾಳೆ...!, ಅವ್ವನ ಪತ್ರ ಬಂದಿದೆ...!, ನನ್ನಜ್ಜಿ ಗಂಗಮ್ಮ!, ಇದೇನು ಮಾಡಿದಿರಿ ಎಚ್ಚೆಸ್ಕೆ ಅಜ್ಜಾ!? ಮುಂತಾದವು ಅಂಥ ರಚನೆಗಳು.''</p>
			<p>ಪ್ರಾಸದ ಅನುರಣನ ಕವನಕ್ಕೆ ಏನು ಶೋಭೆ ತಂದೀತು- ಎಂಬುದನ್ನು ಬಲ್ಲ ಕವಿ ಅಂತ್ಯಾಕ್ಷರ ಪ್ರಾಸಕ್ಕೆ ಆದ್ಯತೆಯಿತ್ತು ರಚಿಸಿದ ಕವನಗಳು ಇಲ್ಲಿ ಹಲವಿವೆ.<em>ಏಕೆ ವೀಣೆ ಮೌನವಾದೆ, ಏಕೆ ಮಲಗಿಹೆ ದಾರಿ, ಏಕೆ ಬೇಕು ನಿನ್ನ ಜೊತೆಯು, ಹಾಡಬೇಡ ಕೋಗಿಲೆ, ಯಾವ ರಾಗ ಏಕೆ ಬೇಕು, ಏಕೆ ಬಂದೆ ಕನಸಿಗೆ, ನನ್ನ ನಿನ್ನ ನಡುವೆ, ಏಕೆ ಕಾಣದಿರುವೆ, ಸುಗಂಧ ನಿನಗಾಗಿ, ಹಾಡದಿರಬಹುದೆನ್ನ ಹಾಡ ನೀನು, ತೇಲುತ್ತಿರುವ ದೋಣಿಯಲ್ಲಿ, ದೀಪವೊಂದು ಉರಿಯುತಿಹುದು, ಸೇವಾದಲವ ಸೇರು, ಆಡು ಬಾ ಓಡು ಬಾ</em>- ಕವನಗಳು ಹಾಡಲು ಅನುಕೂಲವಾಗುವ, ಎರಡನೆಯ ಮತ್ತು ನಾಲ್ಕನೆಯ ಸಾಲುಗಳ ಅಂತ್ಯಾಕ್ಷರ ಪ್ರಾಸದ ಮೋಡಿಯಲ್ಲಿ ಮೆರೆಯುವ ಚೌಪದಿಗಳು. ಷಟ್ಪದಿಯ ರೂಪದಲ್ಲಿಯೂ ಕೆಲವು ಸುಂದರ ರಚನೆಗಳಿವೆ. ಪ್ರತಿ ಸಾಲಿಗೂ ಸುಮಾರಾಗಿ ಹತ್ತು ಹತ್ತು ಮಾತ್ರೆಗಳ ಪರಿಮಿತಿಯನ್ನ ಇಟ್ಟುಕೊಂಡು ಸಾಗುವ ಅಲ್ಲೂ ಮೂರು ಮತ್ತು ಆರನೆಯ ಸಾಲಿನ ಅಂತ್ಯಾಕ್ಷರ ಪ್ರಾಸವನ್ನು ಅವರು ಕಾಯ್ದುಕೊಂಡು ಬಂದಿದ್ದಾರೆ<em>ವಿಷಾದ ವಿಸ್ತರಿಸಿ, ಕಾಯಕ ವಿಭೂತಿ, ಕೊಳಲ ಮಾಡು, ಹಾಡು ಬಾ ಗಾಯಕನೆ, ಭಾವ ಬೆಳದಿಂಗಳು, ಬಾ ಬಾರೇ ಬೆಳ್ಳಕ್ಕಿ,</em>-ಮುಂತಾದವು.</p>
			<p>ಮುಕ್ತ ಛಂದಸ್ಸಿನ ರಚನೆಗಳಲ್ಲೂ ಈ ಪ್ರಾಸ ಅನುಪ್ರಾಸಗಳ ಯಥೋಚಿತ ಸಿಂಗಾರ ನಡೆದಿದೆ. ಪ್ರಾಸಕ್ಕಾಗಿ ಪ್ರಾಸ ಎಂದಾಗ ಮಾತ್ರ ಅಸಹಜತೆ ಕಾವ್ಯಾಂಶವನ್ನ ದೂರವಿಟ್ಟುಬಿಡುತ್ತದೆ (ಬನ್ನಿ ನಗೋಣ).</p>
			<p>ಹಾಡಲಾಸೆಯಿದ್ದಾಗ ಮನಸಾರೆ ಹಾಡಲು ತೊಡಗುವ ಕವಿಹೃದಯಕ್ಕೆ ಕಿವಿ ಕೇಳಿಕೊಂಡಂತಿದೆ, ಒಂದು ಕವನ:</p>
			<p class="verse">ಯಾವ ರಾಗ ಏಕೆ ಬೇಕು?<br /> ನನ್ನ ನಿನ್ನ ಹಾಡಿಗೆ!<br /> ಹೃದಯ ಶ್ರುತಿಯ ಮೇಳವಿರಲು<br /> ನಿನ್ನ ನನ್ನ ಪಾಡಿಗೆ!</p>
			<p class="verse-author">-(<em>ಯಾವ ರಾಗ ಏಕೆ ಬೇಕು?</em>, ಪುಟ ೧೩)</p>
			<p>ಅನೀರ್ವಚನೀಯ ಅನುಭವವನ್ನ ಹೇಗೆ ಅಭಿವ್ಯಕ್ತಿಸುವುದು ಎಂಬುದೇ ಎಲ್ಲ ಭಾವುಕರ ತೊಳಲಾಟ. ಎಷ್ಟೋ ಬಾರಿ ತನ್ಮಯತೆಯಿಂದ ಹಾಡುವ ಕೋಗಿಲೆ ಒಡನೆಯೇ ಮೌನಕ್ಕೆ ಶರಣಾಗಿಬಿಡುವ ಸಂದರ್ಭಗಳು ಒದಗಿಬರುವುದುಂಟು. ಮನದ ಮಿಡಿತ ತುಡಿತಗಳನ್ನ ನುಡಿಸುವ ವೀಣೆ ಸುಮ್ಮನಾಗಿಬಿಟ್ಟಾಗ ಏಕೆ ವೀಣೆ ಮೌನವಾದೆ/ ಎದೆಯ ಹಾಡ ಹಾಡದೆ?/ ಆಳದಾಳ ಧ್ಯಾನಕ್ಕಿಲ್ಲಿ ಮಧುರ ಸ್ವರವ ಕೂಡದೇ (<em>ಏಕೆ ವೀಣೆ ಮೌನವಾದೆ</em>)- ಎಂದು ಕೇಳಿಕೊಳ್ಳುವ ಸನ್ನಿವೇಶಗಳುಂಟು. ನೋವಿನ ಕಾರಣವನ್ನೇ ನೀಡುತ್ತ, '<em>ಹಾಡಬೇಡ ಕೋಗಿಲೆ'-</em>ಎನ್ನುತ್ತಾ, ಮಾತಿಗೂ ಧಾತಿಗೂ ಅಂತರವನ್ನ ಗುರುತಿಸುವ ಪ್ರಮೇಯಗಳು ಎದುರಾಗುವುದೂ ಉಂಟು.</p>
			<p class="verse">ಸೋಲ ಅಳಿಯುತಿರಲಿ ಮಾತು<br /> ತರಲಿ ಗೆಲುವ ಆಗಿ ಧಾತು<br /> ಲಂಬಿಸದಿರು ಬೇಸರ<br /> ಇರುಳಂಚಲೆ ನೇಸರ!</p>
			<p class="verse-author">-(<em>ಹಾಡಬೇಡ ಕೋಗಿಲೆ</em>, ಪುಟ ೧೦)</p>
			<p>ಆಗ ಕವಿ ಹೇಳಿಯಾನು:</p>
			<p class="verse">ಭಾಷೆ ದೇಹ ಭಾವ ಜೀವ<br /> ಹೇಳದಾಗದೆಲ್ಲವ;<br /> ಆಡದಿರುವ ಅರಿವ ಮರೆತು<br /> ಅಡರಲುಂಟೆ ಸಗ್ಗವ"</p>
			<p class="verse-author">-(ಯಾವ ರಾಗ ಏಕೆ ಬೇಕು?, ಪುಟ ೧೩).</p>
			<p>ಸ್ವರ್ಗವನ್ನ ಸಂಕೇತಿಸುವ ಆನಂದಾತಿಶಯದ ಮಟ್ಟವನ್ನು ಮುಟ್ಟಿ, ಅದೇ ಎಲ್ಲೆಲ್ಲೂ ಹಬ್ಬಿರುವ ಪರಿಸ್ಥಿತಿಯೇ ಕವಿಯ ಹಾಡಿನ ಗುರಿ.</p>
			<p>ವ್ಯಕ್ತಿ ಚಿತ್ರಣಗಳ ವಿಭಾಗದಲ್ಲಿ ಧಾರ್ಮಿಕ, ಸಾಮಾಜಿಕ ಕ್ರಾಂತಿಯ ಮೇರು ವ್ಯಕ್ತಿ ಬಸವಣ್ಣನವರ ಬಗ್ಗೆ, ಕನ್ನಡದ ರಂಗಕರ್ಮಿ ಕಲಾಪ್ರಿಯ ಶ್ರೀಕಂಠಗುಂಡಪ್ಪನವರ ಬಗ್ಗೆ, ಕಾಯಕವಿಭೂತಿ ಎನಿಸಿದ ದೇಜಗೌ ಅವರ ಬಗ್ಗೆ, ಅವಿನಾಭಾವದ ಗಂಡಭೇರುಂಡದಂತೆ ಇದ್ದು, ಕನ್ನಡವ್ವನಿಗೆ ಬೆಳಕನುಡಿ ಹಾಡಿಸಿದ ಭೈರವಮೂರ್ತಿ-ವಿಜಯಕುಮಾರಿ ದಂಪತಿಗಳ ಬಗ್ಗೆ, ಹೃದಯವಂತ ಆಚಾರ್ಯ ಬಾಲರಾಜರ ಬಗ್ಗೆ, ನಡೆವ ವಿಶ್ವಕೋಶವೆನಿಸಿದ ಎಚ್ಚೆಸ್ಕೆಯವರ ಬಗ್ಗೆ, ಹರಿದೆಡೆಯೆಲ್ಲ ದಟ್ಟ ಹಸಿರಿನ ಸುಗ್ಗಿ ತರುವ ಗಂಗೆಯಂತಿದ್ದ ಅಜ್ಜಿ ಗಂಗಮ್ಮನ ಬಗ್ಗೆ, ಬಾಳುದ್ದಕ್ಕೂ ಹೋರಾಟದಲ್ಲೇ ಸುಖಕಂಡು ಹುತಾತ್ಮಳಾದ ಬೇನಜಿ಼ೀರ್ ಬಗ್ಗೆ, ಬಹುಶ್ರುತತೆ ವಾಗ್ಮಿತೆಯ ಕನ್ನಡದ ವಸಂತ ಮಳಲಿಯವರ ಬಗ್ಗೆ, ಕನ್ನಡ ಸಾಹಿತ್ಯದ ವಿರಾಟ್‍ರೂಪವೆನಿಸಿದ ಸಿ.ಪಿ.ಕೆ. ಯವರ ಬಗ್ಗೆ ಮತ್ತು ತಮ್ಮ ಬಾಳ ಸಂಗಾತಿ ಸುಗಂಧಮ್ಮನವರನ್ನು ಕುರಿತು ಜಯಪ್ಪನವರ ಅನಿಸಿಕೆಗಳು ಇಲ್ಲಿ ಕವನರೂಪವನ್ನು ತಾಳಿವೆ. ಬಹುಶಃ ಇವೆಲ್ಲ ಆಯಾಯ ವ್ಯಕ್ತಿಗಳಿಗೆ ಸಂಬಂಧಪಟ್ಟ ಯಾವುದೋ ವಿಶೇಷ ಸಂದರ್ಭಗಳಿಗಾಗಿ ರಚಿತವಾದ, ಅಲ್ಲಿಯವರೆಗಿನ ಅವರ ಸಾಧನೆ ಸಿದ್ಧಿಗಳನ್ನು ಗುರುತಿಸಿ, ಗೌರವಿಸುವ ಪ್ರಯತ್ನಗಳಿವೆ. ನಾಡು ನುಡಿಯ ಮೇಲೆ ಅಕ್ಕರೆ ಗೌರವ ಹೆಮ್ಮೆಗಳನ್ನು ಬೀಗುವ<em>(ಬಾ ತಾಯೆ ನಲಿದಾಡು, ವಂದನೆ ಅಭಿವಂದನೆ, ಕನ್ನಡವು ನಮ್ಮದೊ...!-</em>ಮುಂತಾದ) ದೇಶಭಕ್ತಿಗೀತೆಗಳೂ ಇಲ್ಲಿವೆ. ಜೊತೆಗೆ, ಹೃದಯಸ್ಪರ್ಶಿಯಾಗಿ ಘಟನೆಯೊಂದನ್ನು ವಿವರಿಸುತ್ತ, ಮೆಲ್ಲ ಮೆಲ್ಲಗೆ ವಾಚ್ಯದಿಂದ ಸೂಚ್ಯಕ್ಕೆ ನಮ್ಮನ್ನು ಮೇಲಕ್ಕೆ ಕೊಂಡೊಯ್ಯುತ್ತ, ಹಿಂದೆ ಹೇಳಿದ್ದೆಲ್ಲವೂ ಸಂಕೇತಮಯ ಎನ್ನಿಸುವುದರಲ್ಲಿ ಕವಿ ತಮ್ಮ ಜಾಣ್ಮೆ ಪ್ರೌಢಿಮೆಯನ್ನ ಹಲವೆಡೆ ಪ್ರದರ್ಶಿಸುತ್ತಾರೆ. ಒಂದು ಉದಾಹರಣೆ:</p>
			<p class="verse">ಮಣ್ಣು ಕೆದರುತ್ತ ವಾಹನ ಓಡಿ ಕಾಣದಾದಂತೆ...<br /> ಕುಸಿಯದಂತೆ ನಿಂತ ನನ್ನ ಮಂಜು ಕಣ್ಣಿಗೆ<br /> ಎಲ್ಲವೂ ಧೂಳು...!<br /> ಅವಳು ಸತ್ತಿದ್ದಾಳೆ...<br /> ಅಲ್ಲಲ್ಲ; ಅವಳು ಸತ್ತೂ ಇದ್ದಾಳೆ...!</p> 
			<p class="verse-author">-(ಅವಳು ಸತ್ತಿದ್ದಾಳೆ...!, ಪುಟ ೫೬)</p>
			<p>ಪುಣ್ಯಕೋಟಿ ಗೋವಿನ ನೋವಿನ ಹಾಡು ಇಲ್ಲಿ<em>ಹುಲಿ ಹಸುವಿನ ಆಟ</em>ವಾಗಿ ನಮ್ಮ ಮುಂದಿದೆ.</p>
			<p>ಆಧ್ಯಾತ್ಮಿಕತೆಯನ್ನು ವಸ್ತುವಾಗುಳ್ಳ ಇಲ್ಲಿನ ಕವನಗಳು ಇನ್ನೊಂದು ಬಗೆಯವು: ಹಾರುತಿದೇ ಹಕ್ಕಿ...!, ಗುರುವೇ... ಓ ಗುರುವೆ, ಪೂರ್ಣ ನೀಲ, ವೀರಭದ್ರನ ಕುಣಿತ!, ಬಾ ತಾಯೆ ಶಾರದೆಯೆ- ಮುಂತಾದವು ಮರದ ಒಂದು ರೆಂಬೆಯಮೇಲೆ ಕುಳಿತ ಆ ಎರಡು ಹಕ್ಕಿಗಳ ಪರಸ್ಪರ ಸಂಬಂಧವನ್ನು ಗರಿಗೆದರಿಸುವಂತಹವು. ನಿದರ್ಶನಕ್ಕೆ, ಅಂತರಂಗದ ಅಳಲು ಚೆನ್ನಾಗಿ ಧ್ವನಿಸುತ್ತಿರುವ ಕೆಲವು ಸಾಲುಗಳನ್ನು ಇಲ್ಲಿ ನೋಡಿ:</p>
			<p class="verse">ವಿಶ್ವವನು ನಿತ್ಯದಲಿ<br /> ಪಾಡುತಿಹ ಓ ಕೊರಳೆ<br /> ನಿನ್ನ ಬೆರಳಲಿ ನನ್ನ ಕೊಳಲ ಮಾಡು<br /> ಜೀವ ಕಾಣಲಿ ಹಾಡು<br /> ಕಳೆದು ಒಳಹೊರ ಕೇಡು<br /> ಜೀವ ಭಾವದ ಒಲವ ನುಡಿಸಿ ನೋಡು<br /> ಹಾಡುವವನೂ ನೀನೆ<br /> ಕೇಳುವವನೂ ನೀನೆ<br /> ಬರಿ ಬಾಯಿ ಕಿವಿ ನಾನು ನಿನರಾಗಕೆ<br /> ಕ್ಷಣಕ್ಷಣವು ಕಾಯುತಿಹೆ<br /> ನಿನ್ನ ನುಡಿ ಗುಡಿಯಾಗೆ<br /> ಹುಡಿ ನಾನು ಮಡಿಯಾಗಿ ನಿನಯೋಗಕೆ<br /> ಉಸಿರುಸಿರಿಸಲು ನೀನು<br /> ಹೊರಹೊಮ್ಮುತಿರೆ ಜೇನು<br /> ಗಂಧ ಪವನದಿ ನಾಕ ಪಸರದೇನು!?<br /> ಜನ್ಮಜನ್ಮಾಂತರವು<br /> ನಿಮಿಷ ನಿಮಿಷಗಳಾಗಿ<br /> ರಸಮಯದ ಕ್ಷಣ ನಿನ್ನ ತೋರವೇನು!?</p>
			<p class="verse-author">-(ಕೊಳಲ ಮಾಡು, ಪುಟ ೨೫)</p>
			<p>ಆಲೋಚನಾ ಶಕ್ತಿ ಮತ್ತು ವಿವೇಚನಾಶಕ್ತಿಯ ಪರಿಮಿತಿಯೊಳಗೆ ದಕ್ಕದ, ಬುದ್ಧಿಶಕ್ತಿಯ ಗಡಿಯಿಂದಾಚೆಗಿನ ಹಕ್ಕಿಯನ್ನು ಅರಸಿ ಹೊರಟವರ ಪಾಡು ಇದೇ:</p>
			<p class="verse">ಕಾಮನಬಿಲ್ಲು ಕಾಣದು ಎಲ್ಲು<br /> ಭೂಮಿಯ ನೋಟ ಕಣ್ಣಿಗೆ ಮಾಟ!<br /> ದಕ್ಕದೆ ಆ ಪರ...! ಸಿಕ್ಕದೆ ಆ ಹರ...!<br /> ಹಾರುತಿದೇ ಹಕ್ಕಿ... ಹಾರುತಿದೇ ಹಕ್ಕಿ...!</p>
			<p class="verse-author">-(ಹಾರುತಿದೇ ಹಕ್ಕಿ...!, ಪುಟ ೨೪)</p>
			<p>ಅಷ್ಟಕ್ಕೂ ಹಿಂದೆ ಕವಿಗಳೇ ಕಣಿ ಹೇಳಿಲ್ಲವೇ? 'ಮಳೆ ಬಂದರೂ ಕಾಮನಬಿಲ್ಲು ಮೂಡುವದೆಂಬ ನಂಬಿಕೆಯಿಲ್ಲ!'"</p>
			<p class="verse">ಮಳೆಯೆ ಕಾಣದ ನನ್ನ ಮರುಭೂಮಿ ಬಾನಿನಲಿ<br /> ಎಲ್ಲಿಂದ ತಂದಿಡಲಿ ಮಳೆಯ ಬಿಲ್ಲು!?<br /> ಬರಿ ವಿಷವೆ ಮೊಳೆದಿರುವ ಜಾತಿಕುಲ ಕಾಡಿನಲಿ<br /> ತಂದೆಂತು ಅಂಟಿಸಲಿ ಹೂವ ಗೆಲ್ಲು!?</p>
			<p class="verse-author">-(ಹಾಡದಿರಬಹುದೆನ್ನ ಹಾಡ ನೀನು..., ಪುಟ ೪)</p>
			<p>ಇಲ್ಲೋ ಈ ಹೊಲದಲ್ಲಿ, ಹಿಂದೆ ಯಾವುದೋ ಕಾರಣಕ್ಕಾಗಿ ಕಳೆಹುಳ ಕೊಲ್ಲಲು ಬಿತ್ತಿದ ತುಸವಿಷಬೀಜ ಈಗ ತನ್ನನು ಬಿಟ್ಟು ಬೇರೇನೂ ಬೆಳೆಯಗೊಡದಂತೆ<br />ಅಡರಿಕೊಂಡು ಮುಳ್ಳಿನ ಹೂವಾಗಿ ಬಿಟ್ಟಿದೆ - ಎಂದು ಕವಿ ಬಿಸುಸುಯ್ಯುತ್ತಾರೆ.</p>
			<p>ಜಯಪ್ಪ ಅವರು ಕವಿಯಾಗಿ ಮಿಂಚುವುದು ತಮ್ಮ ಪ್ರೇಮಗೀತೆಗಳಲ್ಲಿ. ''ಎಲ್ಲಿ ಹೋಯ್ತು ನಿನ್ನ ಪ್ರೀತಿ ಇತ್ತಿತ್ತಲಾಗ..''- ಎಂದು ಛೇಡಿಸುವ ಮನೋಭಾವದವರು. ಈ ಕವಿಯದೋ ಸ್ವಾಭಾವಿಕವಾUಯೇ ಕೆಳೆತನಕ್ಕೆ ಹಾತೊರೆಯುವ ಮುಗ್ಧ ಚೇತನ. ಓದುಗರ ಮನಸೆಳೆಯುವ, ಬಹುಕಾಲ ಅಲ್ಲೇ ಉಳಿಯುವ ಬಹುತೇಕ ಕವನಗಳ ಜೀವದುಸಿರೂ ಇದೇ:</p>
			<p class="verse">ನೀನಿರದೆ ಇರಬಹುದೆ<br /> ಕ್ಷಣವಾದರೂ ನಾನು!?<br /> ನನ್ನ ಒಲವಿನ ನೆರಳ<br /> ನಿಲುವೆ ನೀನು!<br /> ನುಡಿಸಿದೊಲು ನುಡಿಯುವೆನು<br /> ಮಿಡಿಸಿದೊಲು ಮಿಡಿಯುವೆನು<br /> ರಾಧೆಯೆಂಬೀ ಕೊಳಲ<br /> ಕೊರಳೆ ನೀನು!</p>
			<p class="verse-author">-(ಹೋಗದಿರು... ಹೋಗದಿರು..., ಪುಟ ೭)</p>
			<p class="verse">ಜೀವ ನೀನು ಭಾವ ನೀನು<br /> ಹೇಳು ಪಾತ್ರ ನಿನ್ನದೆ...!?<br /> ಹೂವು ನೀನು ನೋವು ನೀನು<br /> ಹೇಳು ಸೂತ್ರ ನಿನ್ನದೆ..!?</p>
			<p class="verse-author">-(ಮಿಡಿಯುತಿರುವ ಹೃದಯ ಹೇಳು, ಪುಟ ೮)</p>
			<p class="verse">ಒಂಟಿ ಹಕ್ಕಿಯಾಗಿ ನಾನು<br /> ಬಾನಲಿಟ್ಟ ನಿಟ್ಟುಸಿರು...<br /> ಒಂಟಿ ಮೀನು ಆಗಿ ನಾನು<br /> ಕಡಲಲಿಟ್ಟ ಕಣ್ಣೀರು...</p>
			<p class="verse-author">-(ಹೋಗಬಹುದೆ ಹೀಗೆ ನೀನು...!?)</p>
			<p>ನನ್ನ ನಿನ್ನ ನಡುವೆ, ನನ್ನ ಮರೆ ನೀನೆಂದು..., ನಿನಗೇಕೆ ಅರ್ಥವಾಗದು ಗೆಳೆಯ!?, ಏಕೆ ಬಂದೆ ಕನಸಿಗೆ?- ಮುಂತಾದವೂ ಈ ಗುಂಪಿಗೇ ಸೇರಿದ ವಿಷಾದ ಛಾಯೆಯವು, ಮನಸ್ಸನ್ನು ಕಲಕದೆ ಬಿಡವು.</p>
			<p>ಆದರೆ ಇಲ್ಲಿನ ಕವಿ ನಿರಾಶಾವಾದಿಯಲ್ಲ; ಸಿನಿಕತನಕ್ಕೂ ಅವನಿಗೂ ಧ್ರುವಗಳಷ್ಟು ದೂರ. ಶಮ ದಮ ಯಮ ಸಹನೆ ಪ್ರೇಮಗಳ ಬಟ್ಟೆಗೆಡದೆ ಚಿನ್ನದ ನಡುಜಾಡಿನಲ್ಲಿ ಹೆಜ್ಜೆಯಿಡುತ್ತಿರ್ಪ ಪಥಿಕನಿಗೆ ಶ್ರದ್ಧೆ ಫಲಶ್ರುತಿಯಾಗಿ ಕೊನೆಗೆ ಬೆಳಕು ಮೂಡಿಯೇ ಮೂಡುತ್ತದೆ, ಹಾಡು ಕೇಳಿಸಿಯೇ ಕೇಳಿಸುತ್ತದೆ-ಎಂಬ ನಂಬಿಕೆ ಇದೆ:</p>
			<p class="verse">ಎದೆಬಡಿತ ತಾಳದಲಿ<br /> ಮನಮಿಡಿತ ಮೇಳದಲಿ<br /> ನರನಾಡಿ ತುಡಿತಗಳ ತೋಷಣದ ತೂರ್ಯದಲಿ<br /> ನಮ್ಮಿರುವ ಮರೆಯಿಸುವ<br /> ಮಂಗಳವ ಮೆರೆಯಿಸುವ<br /> ಪಾಡ ಪಳುವನು ಕಳೆವ ಅಕ್ಷರದ ಅಕ್ಷಯವ<br /> ಹಾಡು ಬಾ ಗಾಯಕನೆ...<br /> ಹೃದಯದೀ ಪುಟದಲ್ಲಿ...</p>
			<p class="verse-author">-(ಹಾಡು ಬಾ ಗಾಯಕನೆ, ಪುಟ ೨೬)</p>
			<p class="verse">ಬೇರಿಗೆರೆದಾ ನೀರು<br /> ಚಿಗುರ ಸೇರದೆ ಹೇಳು?<br /> ನೆಲದಿ ಸಲ್ಲುವ ಬದುಕೆ ನಭದಿ ಬಾಳು...!<br /> ಪೃಥ್ವಿಯಾಗಲಿ ನಾವು<br /> ಪುಟಿಯೆ ಚಿಮ್ಮುವ ಹಲಗೆ<br /> ಚಿಮ್ಮೋಣ ಚಿನ್ಮಯಕೆ ಗೆದ್ದು ಗೋಳು...!</p>
			<p class="verse-author">-(ಭಾವ ಬೆಳದಿಂಗಳು!, ಪುಟ ೨೯)</p>
			<p>ಮಾನ್ಯ ಜಯಪ್ಪನವರ ರಸಸ್ಯಂದಿಯಾದ ಮನಮುಟ್ಟುವ ಇಂತಹ ಕವನಗಳ ಸಂಕಲನಗಳು ಇನ್ನೂ ಹೆಚ್ಚು ಹೆಚ್ಚಾಗಿ ಪ್ರಕಟಗೊಂಡು ಕನ್ನಡಸಾರಸ್ವತ ಲೋಕವನ್ನು ಸಮೃದ್ಧಿಗೊಳಿಸುವದೆಂಬ ನಂಬಿಕೆ ನನಗಿದೆ.</p>
		</section>
	</section>
</body>
</html>
