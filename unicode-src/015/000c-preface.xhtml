<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000c.1">
		<h1 class="level1-title" epub:type="title">ಪ್ರಸ್ತಾವನೆ</h1>
		<p>ಸುಮಾರು ಮೂವತ್ತು ವರ್ಷಗಳ ಕಾಲ ಅಮೆರಿಕಾದಲ್ಲಿದ್ದು, ಭಾರತಕ್ಕೆ ಹಿಂತಿರುಗಿದ ಮೇಲೆ ಇಲ್ಲಿನ ಸಾಹಿತ್ಯಪರ ಚಟುವಟಿಕೆಗಳಲ್ಲಿ ಇನ್ನಷ್ಟು ತೀವ್ರವಾಗಿ ತೊಡಗಿಸಿಕೊಳ್ಳಲು ನನಗೆ ಅವಕಾಶಗಳು ಹೇರಳವಾಗಿ ಒದಗಿದವು. ಅವುಗಳಲ್ಲಿ ಮುಖ್ಯವಾದದ್ದು, ಹೆಚ್ಚು ಹೆಚ್ಚು ಕನ್ನಡ ಪುಸ್ತಕಗಳ ಓದು, ಚರ್ಚೆ, ವಿಚಾರ ಮಥನ, ಚಿಂತನೆ ಮತ್ತು ನನ್ನ ಅನಿಸಿಕೆಗಳನ್ನು ಹಂಚಿಕೊಳ್ಳಲು ಒದಗಿದ ವೇದಿಕೆಗಳು. ಅಂತಹ ಒಂದು ವೇದಿಕೆ ಎಂದರೆ ಮುನ್ನುಡಿ-ಬೆನ್ನುಡಿ ರೂಪದ ಪುಸ್ತಕ ವಿಮರ್ಶೆ.</p>
		<p>ಪುಸ್ತಕ ಬಿಡುಗಡೆಯ ಸಂದರ್ಭದಲ್ಲಿ ಮುಖ್ಯ ಅತಿಥಿಯಾಗಿ ವೇದಿಕೆಯನ್ನೇರಿ ಕೃತಿ ಕುರಿತು ಮಾಡಿದ, ಮಾಡುತ್ತಿರುವ ಉಪನ್ಯಾಸ ಮತ್ತು ಪತ್ರಿಕೆಗಳ ಅಂಕಣಗಳಿಗೆ ಬರೆಯತೊಡಗಿದ ಪುಸ್ತಕ ಪರಿಚಯಾತ್ಮಕ ಲೇಖನಗಳು.</p>
		<p>ನಾವು ಅಮೆರಿಕನ್ನಡ ಪತ್ರಿಕೆ ನಡೆಸುತ್ತಿದ್ದಾಗ, ಸಹೃದಯ ಲೇಖಕರಿಗೆ ನಾಗಲಕ್ಷ್ಮಿ ಮತ್ತು ನಾನು ದಿನವೂ ಬರೆಯದಿದ್ದರೆ, ''ನಿಮ್ಮ ಲೇಖನಿ ಮೊಂಡು ಆಗಿ ತುಕ್ಕು ಹಿಡಿದು ಹೋಗುತ್ತದೆ, ಬರೆಯಿರಿ''- ಎಂದು ದುಂಬಾಲು ಬೀಳುತ್ತಿದ್ದಂತೆ, ಬಲ್ಲವರು ನನಗೂ ಹಿತವಚನ ಹೇಳುತ್ತಾರೆ. ನಿವೃತ್ತ ಜೀವನದಲ್ಲಿ ಇಲ್ಲಿ ಓದಲು ನನಗೆ ಸಾಕಷ್ಟು ವೇಳೆ, ವಿಪುಲವಾಗಿ ವಿಧ ವಿಧ ಸಾಮಗ್ರಿ ಸಿಕ್ಕು ಅದರಲ್ಲಿ ಮುಳುಗುತ್ತೇನೆ. ಓದು ಬರಹದ ಶತ್ರು- ಎನ್ನುತ್ತಾರೆ; ಅದರ ಜೊತೆಗೆ, ಭಾಷಣವನ್ನೂ ಸೇರಿಸಿದರೆ ಅರ್ಥವತ್ತಾಗಿ ಇರುತ್ತೇನೋ. ಇಲ್ಲಿನ ಪತ್ರಿಕೆಗಳಿಗೆ, ಅಂಕಣ ಬರೆಯುತ್ತೇನೆ; ಸಂಭಾವನಾ ಗ್ರಂಥಗಳಿಗೆ, ವಿಶೇಷ ಸಂಪುಟಗಳಿಗೆ ಸಂಶೋಧನಾತ್ಮಕ ಪ್ರಬಂಧ ರಚಿಸಿ ಕಳುಹಿಸುತ್ತೇನೆ; ಕೇಳಿ ಬಂದವರ ಹಿರಿ-ಕಿರಿಯರ ಗ್ರಂಥಗಳಿಗೆ ಮುನ್ನುಡಿಯ ತಿಲಕಗಳನ್ನಿಡುತ್ತೇನೆ, ಬೆನ್ನುಡಿಯ ಪರಿಚಯಾತ್ಮಕ ಷಹಬಾಸಗಿರಿಯನ್ನೂ ತಟ್ಟ ತೊಡಗುತ್ತೇನೆ; ಖುಷಿ ಪಡುತ್ತೇನೆ. ಶುಕ್ರವಾರ ಶನಿವಾರ ಭಾನುವಾರಗಳೆಲ್ಲ ಸಭೆ ಸಮಾರಂಭಗಳಲ್ಲಿ ಪಾಲ್ಗೊಳ್ಳುತ್ತಲೇ ಇದ್ದರೆ, ಬಿಡುವೆಲ್ಲಿಂದ ಬರಬೇಕು- ಕುದುರೆ ಎತ್ತೆತ್ತಲೋ ಓಡುತ್ತದೆ. ಹೀಗಾಗಿ, ಇಲ್ಲಿನ ಅಂಕಣದ ಪ್ರಾಂಗಣದ ಓಟಕ್ಕಾಗಿ ಎಂದು ಹೊಡೆದಿದ್ದ ಶಿಸ್ತಿನ ಲಾಳಗಳು ಈ ಹುಚ್ಚಾಟದಲ್ಲಿ ಸವೆದು ಹೋಗಿ ಬಿಡುತ್ತವೆ. ಆದರೂ ಬರೆಯುತ್ತಿದ್ದೇನೆ.</p>
		<p>ಪುಸ್ತಕ ವಿಮರ್ಶೆಗಳನ್ನು ಬರೆಯತೊಡಗಿದಾಗ ಈ ಕ್ಷೇತ್ರದಲ್ಲಿ ಪರಿಣಿತರಾದ ಕೆಲವರ ಸಲಹೆ ಸೂಚನೆಗಳನ್ನು ಕೇಳಿದೆ. ಆ ಸಹೃದಯರು, ತಮ್ಮ ಅಭಿಪ್ರಾಯಗಳನ್ನು ನಿರ್ಭಿಡೆಯಿಂದ ಹಂಚಿಕೊಂಡಿದ್ದಾರೆ; ಅವರ ಅಭಿಮಾನಕ್ಕೆ ನಾನು ಚಿರಋಣಿ. ಜೊತೆಗೆ, ಪತ್ರಿಕೆಗಳಲ್ಲಿ ಲೇಖನಗಳು ಪ್ರಕಟವಾಗುವಾಗ, ನನ್ನ ಆತ್ಮೀಯ ಸಂಪಾದಕರೂ ಕೆಲವು ಮುನ್ಸೂಚನೆಗಳನ್ನು ಕೊಟ್ಟು ಎಚ್ಚರಿಸಿದ್ದಾರೆ. ಅವರು ಹೇಳುತ್ತಿದ್ದರು: ''ಬರೀ ಒಳ್ಳೆಯ ಮಾತುಗಳಿಗೇ ಮೀಸಲಿಟ್ಟು ಮೋಸಗೊಳಿಸಿಕೊಳ್ಳಬೇಡಿ, ಗುದ್ದಲಿಯನ್ನ ಗುದ್ದಲಿಯೆಂದೇ ಕರೆದು ಗುದ್ದಿದರೆ ತಪ್ಪೇನು- ಎನ್ನುತ್ತಾರೆ ಅವರು. ಗೋಳದ ಆ ಮೂಲೆಯಿಂದ ಈ ಮೂಲೆಗೆ ಎಲ್ಲೆಲ್ಲೋ ಸುತ್ತಾಡಿ ಬಂದವರು, ಕನ್ನಡಕ್ಕಾಗಿ ಕೈ ಸುಟ್ಟುಕೊಂಡವರು, ನಿಮ್ಮ ಹಣೆಯಕುಂಕುಮವನ್ನೇ ಎಷ್ಟೋ ಖಾಲಿ ಹಣೆಗಳಿಗೆ ಹಚ್ಚಿ ಸಿಂಗರಿಸಿದವರು, ನಿಮ್ಮ ಅಪೂರ್ವ ಸಿಹಿ-ಕಹಿ ಅನುಭವಗಳನ್ನು ನುಂಗಿ ಏಕೆ ಇಂಗಿಸಿಕೊಳ್ಳುತ್ತೀರಿ, ಯಥೋಚಿತ ಬರೆಹಕ್ಕಿಳಿಸ ಬೇಡವೇ?''- ಛೇಡಿಸುತ್ತಾರೆ, ಲೇವಡಿ ಮಾಡುತ್ತಾರೆ. ಅವರೆಲ್ಲರ ನಿರೀಕ್ಷೆಯನ್ನು ಹುಸಿಗೊಳಿಸುವುದಿಲ್ಲ ಎಂಬ ಆಶಾಭಾವನೆ ನನ್ನದು. ಲೇಖಕರ ಬೌದ್ಧಿಕ ವ್ಯಾಯಾಮದ ಫಲವಾಗಿ, ಕೆಲವರಿಗಾದರೂ ಕಿಂಚಿತ್ತು ಪ್ರಯೋಜನವಾದರೆ ಅದೇ ಬರಹಗಾರರ ಶ್ರಮದ ಸಾರ್ಥಕ್ಯ. ಇನ್ನು ಈಗ ಸಾಕು- ಎಂದು ನನಗೆ ಅನ್ನಿಸುವವರೆಗೂ ಬರೆಯಲು ಪ್ರಯತ್ನಿಸಬೇಕು.</p>
		<p>ಪ್ರತಿ ಬರೆಹಕ್ಕೂ ನಾನು ಸಾಕಷ್ಟು ಟಿಪ್ಪಣಿಗಳನ್ನು ಸಿದ್ಧಪಡಿಸಿಕೊಳ್ಳುತ್ತಿದ್ದೆ. ಅವನ್ನೆಲ್ಲ ಉಪಯೋಗಿಸಿಕೊಂಡು ವಿಮರ್ಶಾ ಲೇಖನಗಳ ರೂಪಕ್ಕೆ ಹಿಗ್ಗಿಸಿ ಈ ಮಾತಿನ ಚಾವಡಿಯಲ್ಲಿ ಸಂಕಲಿಸಿದ್ದೇನೆ.</p>
		<p>ಒಂದು ಮಾತಂತೂ ನಿಜ: ಹಿಂತಿರುಗಿ ಬರುವ ವೇಳೆಗೆ ಸೇತುವೆಯಡಿ ಬಹಳ ನೀರು ಹರಿದು ಹೋಗಿಯಾಗಿದೆ. ಉದ್ಯಾನವನದಲ್ಲಿ ಹೊಸಹೊಸ ಸಸಿ ಬಳ್ಳಿ ಗಿಡ ಮರಗಳು ಮೇಲೆದ್ದು, ಚಿಗುರಿ, ಹೂ ಕಾಯಿ ಹಣ್ಣುಗಳನ್ನು ಬಿಟ್ಟು ಸಮೃದ್ಧವಾಗಿ ತಲೆಯೆತ್ತಿವೆ. ಅಂದು ನೆಟ್ಟ ತೆಂಗಿನ ಮರಗಳಲ್ಲಿ ಕಾಯಿಗೊಂಚಲುಗಳು ತೂಗಾಡುತ್ತಿವೆ. ಆಗ ಮೊಟ್ಟೆಯೊಡೆದು ಹೊರಬರುತ್ತಿದ್ದ ಎಷ್ಟೋ ಮರಿ ಹಕ್ಕಿಗಳು ಬೆಳೆದು, ಗರಿಗೆದರಿ ಹಾರಾಡಿಕೊಂಡು ಈಗ ಬಾನಾಡಿಗಳಾಗಿವೆ- ಇವೆಲ್ಲ ಸಂತೋಷ ತರುವ ವಿಚಾರ. ಎಷ್ಟು ನೀರೆರೆದು ಪೋಷಿಸಿದರೇನು, ಅಂತಃಸತ್ವದ ಕೊರತೆಯೇ ಕುತ್ತಾಗಿ, ಹಲವು ಗಿಡಗಳು ಪ್ರಖರ ಬಿಸಿಲಿನ ಝಳವನ್ನು ತಾಳಲಾರದೆ, ಗಾಳಿ ಚಳಿ ಮಳೆಗಳ ಹೊಡೆತಗಳನ್ನು ತಡೆದುಕೊಳ್ಳಲಾಗದೆ, ಬಾಡಿಹೋದದ್ದೂ ಗೋಚರವಾಗುತ್ತಿದೆ- ಇದು ಖೇದದ ಸಂಗತಿ. ಆದರೆ, ಏನು ಮಾಡಲಾದೀತು? ಹೇಳಿ ಕೇಳಿ ಇದು ಸ್ಪರ್ಧೆಯ ಆಡುಂಬೊಲ. ಓಡಬೇಕು, ಇಲ್ಲವೇ ಓಡುವವರಿಗೆ ಎಡೆಮಾಡಿಕೊಡಲು ಪಕ್ಕಕ್ಕೆ ಸರಿದು ನಿಲ್ಲಬೇಕು! ಆದರೆ, ಓಡಿದವರೆಲ್ಲ ಗೆದ್ದೇ ಗೆಲ್ಲುತ್ತಾರೆಂಬ ಭ್ರಮೆ ಯಾರಿಗೂ ಇಲ್ಲ; ನೋಡುವವರಿಗಂತೂ ಇಲ್ಲವೇ ಇಲ್ಲ. ಮಳೆ ಬಂದರೂ ಕಾಮನ ಬಿಲ್ಲು ಮೂಡುವುದೆಂಬ ನಿಯಮವಂತೂ ಇಲ್ಲ. ಹೊಸ ನೀರು ಬಂದು, ಹಳೆಯ ನೀರು ಕೊಚ್ಚಿಕೊಂಡು ಹೋಗುವುದು ಪ್ರಕೃತಿ ನಿಯಮ, ಋತ; ಋತ ಒಂದೇ ಗೆಲ್ಲುವುದು, ಬೇರಲ್ಲ!</p>
		<p>ನನ್ನ ಮೇಲಿನ ಅಭಿಮಾನದಿಂದ ತಮ್ಮ ಬಹುದಿನಗಳ ಶ್ರಮದ ಸೃಜನಾತ್ಮಕ ಕೃತಿಗಳನ್ನು ಪ್ರಕಟಣೆಗೆ ಮುನ್ನವೇ ಓದಲು ನನಗೆ ಕೊಟ್ಟು, ನನ್ನ ಅಭಿಪ್ರಾಯಗಳಿಗೆ ಮನ್ನಣೆಯಿತ್ತು, ತಮ್ಮ ಪುಸ್ತಕಗಳಲ್ಲಿ ಆ ಅನಿಸಿಕೆಗಳನ್ನು ಅಳವಡಿಸಿಕೊಂಡು ಓದುಗರೊಂದಿಗೆ ಹಂಚಿಕೊಳ್ಳಲು ಅವಕಾಶ ಮಾಡಿಕೊಟ್ಟ ಆ ಎಲ್ಲ ಲೇಖಕರಿಗೆ ನನ್ನ ಕೃತಜ್ಞತೆಗಳು.</p>
		<p>ಓದುಗರಲ್ಲಿ ಒಂದು ವಿನಂತಿ: ಬೇರೆ ಬೇರೆ ಕಾಲಘಟ್ಟಗಳಲ್ಲಿ ಬರೆದ ಪ್ರಬಂಧಗಳ ಕಟ್ಟು ಇದು. ವಿಷಯಕ್ಕೆ ಸಂಬಂಧಿಸಿದಂತೆ ಅಭಿಪ್ರಾಯಗಳು, ಮಾಹಿತಿಗಳೂ ಅಲ್ಲೊಮ್ಮೆ ಇಲ್ಲೊಮ್ಮೆ ಪುನರಾವರ್ತನೆ ಆಗಿರುವುದುಂಟು. ಪ್ರವಾಸ ಕಥನಕ್ಕೆ ಸಂಬಂಧಪಟ್ಟ ವಿಮರ್ಶೆಯಲ್ಲಂತೂ ಈ ಪುನರಾವರ್ತನೆಯನ್ನು ತಪ್ಪಿಸಬಹುದಾಗಿತ್ತೇನೋ; ಆದರೆ, ಬಿಡಿಲೇಖನಗಳನ್ನು ಓದುವಾಗ ಸಾಕಷ್ಟು ಆಕರ ಸಾಮಗ್ರಿ ಆ ಲೇಖನದಲ್ಲೇ ಸಿಗಲೆಂಬ ಕಾರಣಕ್ಕೆ ಅವನ್ನು ಅಲ್ಲೇ ಉಳಿಯಬಿಟ್ಟಿದ್ದೇನೆ.</p>
		<p>ಹೊಸದಾಗಿ ಬರೆಯತೊಡಗಿದವರು ಈ ಹಿಂದೆ ಬಂದ ಪುಸ್ತಕಗಳನ್ನು ಸಾಕಷ್ಟು ಓದಬೇಕು, ಜೊತೆಗೆ ಆ ಪುಸ್ತಕಗಳ ಬಗ್ಗೆ ಬಂದಿರುವ ವಿಮರ್ಶೆಗಳನ್ನು ಗಮನಿಸಬೇಕು, ತಮ್ಮ ಅನಿಸಿಕೆಗಳೊಂದಿಗೆ ಅವುಗಳನ್ನು ತೂಗಿ ನೋಡಬೇಕು- ಹೀಗಾಗಿ ಕಲಿಕೆ ಮತ್ತು ಸ್ವಂತ ಬರೆಹ ಎರಡೂ ನಿರಂತರ ಸಾಗಬೇಕು- ಎಂಬುದೇ ನನ್ನ ಆಶಯ. ಈ ದಿಕ್ಕಿನಲ್ಲಿ ನನ್ನ ಈ 'ಮಾತಿನ ಚಾವಡಿ' ಸಹಾಯಕವಾದರೆ ನನ್ನ ಶ್ರಮ ಸಾರ್ಥಕವಾದಂತೆ.</p>
		<p class="text-right">-ಸ್ನೇಹದಲ್ಲಿ ನಿಮ್ಮ<br /> <strong><em>ಶಿಕಾರಿಪುರ ಹರಿಹರೇಶ್ವರ</em></strong></p>
	</section>
</body>
</html>
