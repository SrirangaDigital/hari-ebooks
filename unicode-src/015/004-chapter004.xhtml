<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-004">
		<h1 class="level1-title" epub:type="title"><span class="num">೦೪</span> :: ವಿಷ್ಣುಪಾರಮ್ಯ ಸಾರುವ ಅಪೂರ್ವ ಕನ್ನಡ ಕಾವ್ಯ 'ಕರ್ಣಾಟಕ ಭಾಗವತ'<sup><a epub:type="noteref" href="999-aside.xhtml#id-004-01">೧</a></sup></h1>
		<p class="verse">ತದ್ ಏವ ರಮ್ಯಂ ರುಚಿರಂ ನವಂ ನವಂ,<br />  ತದ್ ಏವ ಶಶ್ವನ್ ಮನಸೋ ಮಹೋತ್ಸವಂ|<br /> ತದ್ ಏವ ಶೋಕಾರ್ಣವ ಶೋಷಣಂ ನೃಣಾಂ,<br />  ಯದ್ ಉತ್ತಮ ಶ್ಲೋಕ ಯಶೋನುಗೀಯತೇ||</p>
		<p class="verse-author">-ಭಾಗವತ ೧೨:೧೨:೪೯</p>
		<p>ಸಲ್ಲಾಪಗಳು ಎಷ್ಟೇ ಸುಂದರವಾಗಿರಲಿ, ಭಾವಪೂರ್ಣವಾಗಿರಲಿ, ಅದು ಮುಖ್ಯವಲ್ಲ; ಎಲ್ಲಿ ಉತ್ತಮ ಮಾತುಗಳ ಮೂಲಕ ಭಗವಂತನ ಕೀರ್ತಿಯು ಹಾಡಲಾಗುತ್ತದೆಯೋ ಅದೇ ನಿಜಕ್ಕೂ ರಮಣೀಯ, ರುಚಿಕರ ಮತ್ತು ನಿತ್ಯನೂತನ. (ನಿಚ್ಚಂ ಪೊಸತು), ಆ ವಾಣಿಯೇ ಮನಸ್ಸಿಗೆ ಶಾಶ್ವತವಾದ ಆನಂದ ತರುವ ಹಬ್ಬ. ಜನಗಳ ಬಗೆ ಬಗೆಯ ದುಃಖದೊಡಲ ಕಡಲನ್ನು ಬತ್ತಿಸಬಲ್ಲ ಸಾಧನವೆಂದರೆ ಅದೊಂದೇ!</p>
		<p class="vertical-delimiter"/>
		<p>ಸಂಸ್ಕೃತದಲ್ಲಿ 'ಶ್ರೀಮದ್ಭಾಗವತ'ವು ಒಂದು ಪ್ರಸಿದ್ಧವಾದ ಗ್ರಂಥ. ವಿಷ್ಣುಪಾರಮ್ಯವನ್ನು ಸಾರುವ ಈ ಗ್ರಂಥವನ್ನು 'ಶ್ರೀಮದ್ಭಾಗವತ'ವೆಂದೂ, ಶಕ್ತಿದೇವಿಯ ವೈಶಿಷ್ಟ್ಯಗಳನ್ನು ಕೊಂಡಾಡುವ ಇನ್ನೊಂದು ಭಾಗವತಕ್ಕೆ 'ಶ್ರೀದೇವೀಭಾಗವತ' ಎಂದೂ ಕರೆಯುತ್ತಾರೆ. ಸಾಮಾನ್ಯವಾಗಿ ಭಾಗವತವೆಂದರೆ ಮೊದಲು ಹೇಳಿದ 'ಶ್ರೀಮದ್ಭಾಗವತ'ವೇ.</p>
		<p>ಸಂಸ್ಕೃತದಲ್ಲಿರುವ ಭಾಗವತವನ್ನು ಕನ್ನಡದಲ್ಲಿ ಪದ್ಯರೂಪದಲ್ಲಿ ಅನುವಾದಿಸಲ್ಪಟ್ಟಿರುವ ಗ್ರಂಥ 'ಕನ್ನಡ ಭಾಗವತ' ಅಥವಾ 'ಕರ್ಣಾಟಕ ಭಾಗವತ'. ಭಾಮಿನೀ ಷಟ್ಪದಿಯಲ್ಲಿ ರಚಿತವಾದ, ಹನ್ನೆರಡು ಸ್ಕಂಧ(ಭಾಗ)ಗಳಷ್ಟು ವಿಸ್ತಾರವಾದ ಕನ್ನಡದ ಈ ಕೃತಿ, ಸಂಸ್ಕೃತ ಭಾಗವತದ ಯಥಾವತ್ ಅನುವಾದವೇನಲ್ಲ. ಕನ್ನಡದ ಕವಿ ಸಂಸ್ಕೃತದ ಮೂಲವನ್ನು ಆಧರಿಸಿ ಅಲ್ಲಲ್ಲಿ ಸೂಕ್ತ ಬದಲಾವಣೆಗಳನ್ನೂ ಹೆಚ್ಚುವರಿ ವಿಷಯಗಳನ್ನೂ ಸೇರಿಸಿ, ಮೂಲದಲ್ಲಿರುವ ಕೆಲವು ವರ್ಣನೆ ಮತ್ತು ವಿಷಯಗಳನ್ನು ಸಂಕ್ಷೇಪಿಸಿಯೋ, ಕೈಬಿಟ್ಟೋ, ಬದಲಾಯಿಸಿಯೋ ಸ್ವತಂತ್ರವಾಗಿ ಇದೆಯನ್ನುವಷ್ಟರ ಮಟ್ಟಿಗೆ 'ಕನ್ನಡ ಭಾಗವತ'ವನ್ನು ರಚಿಸಿದ್ದಾನೆ.</p>
		<p>ಇಷ್ಟೆಲ್ಲಾ ಹೇಳಿದರೂ 'ಕನ್ನಡ ಭಾಗವತ'ದ ಕರ್ತೃ ಒಬ್ಬನೇ ಅಥವಾ ಇಬ್ಬರೆ, ಮೂವರೆ, ಹಲವರೇ- ಎಂಬ ಚರ್ಚೆ ಸಂಶೋಧಕ ವಿದ್ವಾಂಸರುಗಳಲ್ಲಿ ಬಹಳ ದಿನಗಳಿಂದ ನಡೆದು ಬರುತ್ತಿದೆ. ಚಾಟುವಿಠಲನಾಥ ಎಂಬ ಕವಿ 'ಕನ್ನಡ ಭಾಗವತ'ದ ಕರ್ತೃ ಎಂಬ ಸಾಮಾನ್ಯ ನಂಬಿಕೆಯ ಮಾತನ್ನ ಪ್ರಸ್ತುತ ಪ್ರಬಂಧಕ್ಕೆ ಇರಿಸಿಕೊಳ್ಳೋಣ. ನಿತ್ಯಾತ್ಮಶುಕಯೋಗಿ, ಸದಾನಂದ, ಆತ್ಮಾರಾಮ- ಎಂಬ ಬಿರುದುಗಳೂ, ಬೇರೆ ಹೆಸರುಗಳೂ ಈ ಚಾಟುವಿಠಲನಾಥನಿಗೆ ಇದ್ದಿರಬಹುದು ಅಥವಾ ಈ 'ಕನ್ನಡ ಭಾಗವತ'ದ ಬೇರೆ ಬೇರೆ ಸ್ಕಂಧಗಳನ್ನು ಈ ಹೆಸರುಗಳ ಬೇರೆ ಬೇರೆ ಕವಿಗಳೇ ಬರೆದಿರಬಹುದು ಅಥವಾ ಪರಿಷ್ಕರಿಸಿರಬಹುದು- ಎಂಬ ವಿಚಾರವನ್ನ ಸಾಮಾನ್ಯವಾಗಿ ಎಲ್ಲ ವಿದ್ವಾಂಸರೂ ಒಪ್ಪುತ್ತಾರೆ.</p>
		<p><em>'ಕರ್ಣಾಟಕ ಭಾಗವತ'</em>ಹನ್ನೆರಡು ಸ್ಕಂಧಗಳ, ಆಮೂಲಾಗ್ರವಾಗಿ ಸಂಪೂರ್ಣ ಪರಿಶೋಧಿತವಾಗಿ ಪ್ರಕಟವಾಗಿರುವ ಎರಡು ಸಂಪುಟಗಳ ಗ್ರಂಥ. ಇದರ ಪ್ರಧಾನ ಸಂಪಾದಕರು ಪ್ರೊ| ಹೊಳಲ್ಕೆರೆ ರಂಗರಾವ್ ಚಂದ್ರಶೇಖರ್ ಎಂಬುವರು. ಇವರು ಅಮೆರಿಕಾದ ಮಿಸ್ಸೌರಿ ರಾಜ್ಯದ ಕೊಲಂಬಿಯಾ ವಿಶ್ವವಿದ್ಯಾಲಯದ ಭೌತಶಾಸ್ತ್ರ ವಿಭಾಗದ ಪ್ರಾಧ್ಯಾಪಕರು ಮತ್ತು ಮುಖ್ಯಸ್ಥರು. ೧೯೯೨ ರಲ್ಲಿ ಅವರು ಪ್ರಾರಂಭಿಸಿದ ಈ ಮಹತ್‍ಗ್ರಂಥದ ಸಂಶೋಧನೆ ಮತ್ತು ಸಂಪಾದನೆಯ ಯೋಜನೆ ಹಲವು ಮಜಲುಗಳಲ್ಲಿ ದಾಪುಗಾಲು ಹಾಕುತ್ತ ೨೦೦೮ ರಲ್ಲಿ ಒಂದು ಪ್ರಮುಖ ಘಟ್ಟವನ್ನು ಮುಟ್ಟಿತು.</p>
		<p>ಈ ಗ್ರಂಥದ ಅವಲೋಕನವನ್ನು ಮುಖ್ಯವಾಗಿ ನಾಲ್ಕು ವಿಷಯಗಳ ಅಡಿ ಮಾಡಲು ಪ್ರಯತ್ನಿಸುತ್ತಿದ್ದೇನೆ: ಗ್ರಂಥಕ್ಕಾಗಿ ಮೂಲ ಮಾತೃಕೆಯಾಗಿ ಬಳಸಿದ ಹಸ್ತಪ್ರತಿಯ ವಿಚಾರದ ಹಿನ್ನೆಲೆ, ಪರಿಷ್ಕೃತ ಆವೃತ್ತಿಯನ್ನು ಹೊರತರಲು ನಡೆಸಿದ ಸಂಶೋಧನೆಯ ಕೆಲಸ, ಕನ್ನಡ ಭಾಗವತದ ವೈಶಿಷ್ಟ್ಯಗಳು ಮತ್ತು ಗ್ರಂಥಕರ್ತೃವಿನ ಹೆಸರು, ಅವನ ಕಾಲ ಮತ್ತು ಹುಟ್ಟೂರಿನ ವಿಚಾರ.</p>
		<p>ಕರ್ಣಾಟಕ ಭಾಗವತದ ರಚನೆ ಹದಿನಾರನೆಯ ಶತಮಾನದಲ್ಲಿ ಆರಂಭ ವಾದರೂ ತಾಳೆಗರಿಯ ಹಸ್ತಪ್ರತಿಗಳಿಂದ ಮಾತ್ರ ಪ್ರಸಾರಗೊಂಡಿತ್ತು; ೧೯೯೦ರ ಸುಮಾರಿನಲ್ಲಿ ಸಂಪಾದಕರ ವಂಶವೃಕ್ಷದ ಒಂದು ಹಸ್ತಪ್ರತಿಯಲ್ಲಿ ಒಂದು ತಾಳೆಗರಿಯ ಗ್ರಂಥದ ಸೂಚನೆ ಇತ್ತು. ಸಂಪಾದಕರ ಏಳನೇ ತಲೆಮಾರಿನ ಹಿಂದಿನವರಾದ ಶ್ರೀ ರಾಮಣ್ಣಯ್ಯ ಎಂಬುವರ ವಂಶಜರಾದ ಶ್ರೀ ಎಚ್.ಆರ್. ಶೇಷಗಿರಿರಾಯರು ತಮ್ಮ ಮನೆಯಲ್ಲಿ ತಾಳೆಗರಿಯ ಕಟ್ಟನ್ನು ಮರದ ಪೆಟ್ಟಿಗೆಯಲ್ಲಿ ಭದ್ರವಾಗಿರಿಸಿ ರಕ್ಷಿಸುತ್ತಿದ್ದರು. ಅದು ಕನ್ನಡ ಭಾಗವತ ಗ್ರಂಥ ಎಂದು ಆಮೇಲೆ ಅವರಿಗೆ ಗೊತ್ತಾಯಿತು. ಆದರೆ, ಆ ಗ್ರಂಥವನ್ನು ಪೂಜ್ಯಭಾವನೆಯಿಂದ ಇಟ್ಟುಕೊಂಡು ಉಪಯೋಗಿಸುತ್ತಿದ್ದುದು- ಇನ್ನೊಂದು ಕಾರಣಕ್ಕೆ. ಹಿಂದಿನವರು ಅದನ್ನು ಪೂಜಿಸಿ ಭವಿಷ್ಯ ಹೇಳಲು ಬಳಸುತ್ತಿದ್ದರಂತೆ.</p>
		<p>೨೩೨ ಗರಿಗಳಲ್ಲಿ ಲಿಖಿತವಾದ ೧೧೬೮೦ ಪದ್ಯಗಳ ಈ ಅಪೂರ್ವವಾದ ಕೃತಿಯನ್ನು ಶ್ರೀ ರಾಮಣ್ಣಯ್ಯನವರು ೧೭೫೫ರ ಡಿಸೆಂಬರ್ ೨೮ ರಂದು ನಕಲುಮಾಡುವ ಕೆಲಸ ಕೈಗೊಂಡರಂತೆ. ಅದನ್ನು ಮುಗಿಸಲು ಅವರಿಗೆ ಎಷ್ಟು ವರ್ಷಗಳು ಹಿಡಿದವೋ ಗೊತ್ತಿಲ್ಲ.</p>
		<p>ವಂಶಪಾರಂಪರ್ಯವಾಗಿ ಬಳುವಳಿಯಾಗಿ ಬಂದು, ಈ ತಾಳೆಗರಿಯ ಗ್ರಂಥ ಅದೃಷ್ಟವಶಾತ್ ಪ್ರೊ| ಹೊಳಲ್ಕೆರೆ ಚಂದ್ರಶೇಖರ್ ರವರ ಕೈಸೇರಿತು. ಇದು ಆದದ್ದು ೧೯೯೨ ರಲ್ಲಿ. ಲಿಪಿ ಸ್ಪಷ್ಟವಾಗಿತ್ತು. ಶಾಲಾ ಕಾಲೇಜಿನ ದಿನಗಳಲ್ಲಿ ಪದ್ಯ ರಚನೆ, ಗಮಕ ವಾಚನ ಇತ್ಯಾದಿಗಳಲ್ಲಿ ಸಾಕಷ್ಟು ತೊಡಗಿದ್ದ, ಕನ್ನಡಾಭಿಮಾನಿ, ಸಾಹಿತ್ಯಾಸಕ್ತರಾಗಿದ್ದ ಚಂದ್ರಶೇಖರ್ ಅವರಿಗೆ ಇದನ್ನೇಕೆ ಪ್ರಕಟಿಸಬಾರದು ಎಂಬ ಯೋಜನೆ ಮನಸ್ಸಿನಲ್ಲಿ ದಟ್ಟವಾಗಿ ಮನೆ ಮಾಡಿತು. ತಮ್ಮ ಬಿಡುವಿನ ವೇಳೆಯಲ್ಲಿ ಈ ಬೃಹತ್ ಗ್ರಂಥವನ್ನು ತಾವೇ ಸ್ವತಃ ಗಣಕೀಕರಣ ಮಾಡಲು ಪ್ರಾರಂಭಿಸಿದರು. ಇದು ಈ ಗ್ರಂಥ ಪ್ರಕಟಣೆಯ ಮೊದಲ ಮಜ್ಜಲು.</p>
		<p>ಈ ಗ್ರಂಥ ಪ್ರಕಟಣೆಯ ಪೂರ್ವಭಾವಿಯಾಗಿ ಕನ್ನಡ ವಿದ್ವಾಂಸರ ಒಂದು ಪರಿಶೋಧಕ ಮಂಡಳಿಯನ್ನು ಒಟ್ಟುಗೂಡಿಸಲು ನೆರವಾದವರು ಅಮೆರಿಕನ್ನಡದ ಶ್ರೀ ಶಿಕಾರಿಪುರ ಹರಿಹರೇಶ್ವರ ಅವರು. ೨೦೦೫ ರ ಜನವರಿಯಲ್ಲಿ ಮೈಸೂರಿನ ಸುಮಾರು ಐವತ್ತಕ್ಕೂ ಹೆಚ್ಚಿನ ಸಂಖ್ಯೆಯ ಆಹ್ವಾನಿತ ವಿದ್ವಾಂಸರ ಒಂದು ಸಮಾಲೋಚನ ಸಭೆಯನ್ನು ಅವರು ಕರೆದರು. ಇಲ್ಲಿಯವರೆಗೆ ಪ್ರಕಟವಾಗಿ ರಬಹುದಾದ ಭಾಗವತದ ಆವೃತ್ತಿಗಳ ಬಗ್ಗೆ ವಿಚಾರ ವಿನಿಮಯ ನಡೆಯಿತು. ಪ್ರೊ| ಚಂದ್ರಶೇಖರ್ ಅವರು ಪ್ರಾತ್ಯಕ್ಷಿಕೆಗಳ ಮೂಲಕ ತಮ್ಮ ಬಳಿ ಇರುವ ಹಸ್ತಪ್ರತಿಯ ಗಣಕೀಕೃತ ಕರಡು ಪ್ರತಿಯನ್ನು ವಿದ್ವಾಂಸರಿಗೆ ಪರಿಚಯಿಸಿದರು. ೧೯೧೧ನೆಯ ವರ್ಷದಲ್ಲಿ ಮೊದಲು, ಆಮೇಲೆ ೧೯೨೬ ರಲ್ಲಿ ಪುನರ್ ಮುದ್ರಣಗೊಂಡ ಶ್ರೀ ಎಂ.ವಿ. ಶಾಸ್ತ್ರಿಗಳ ಶ್ರೀಮದ್ ವಿಷ್ಣುಭಾಗವತವು ಎಂಬ ಆವೃತ್ತಿ ಹೊರಬಂದಿತ್ತು. ಮೈಸೂರಿನ ಶಾರದಾ ಮಂದಿರದ ಆಶ್ರಯದಲ್ಲಿ ಪ್ರೊ| ವೆಂಕಟರಾಮಪ್ಪನವರ ಸಂಪಾದಕತ್ವದಲ್ಲಿ ಪ್ರಕಟವಾದ ಕನ್ನಡ ಭಾಗವತದ ೧, ೨, ೩, ೪ ಮತ್ತು ೧೦ನೆ ಸ್ಕಂಧಗಳು ಮಾತ್ರ ಪ್ರಕಟವಾಗಿದ್ದವು. ಇವುಗಳನ್ನು ಬಿಟ್ಟರೆ ಪರಿಷ್ಕೃತ ಸಮಗ್ರ ಆವೃತ್ತಿ ಇಲ್ಲಿಯವರೆಗೆ ಇನ್ನೂ ಬಂದಿಲ್ಲ ಎಂಬ ಖಚಿತ ಮಾಹಿತಿಯನ್ನು ಎಲ್ಲಾ ವಿದ್ವಾಂಸರು ಒದಗಿಸಿದರು.</p>
		<p>ಪ್ರೊ| ಚಂದ್ರಶೇಖರ್ ಅವರ ಬಳಿಯಿರುವ ಹಸ್ತಪ್ರತಿಯನ್ನೇ ಮೂಲ ಮಾತೃಕೆಯಾಗಿ ಇರಿಸಿಕೊಂಡು ಲಭ್ಯವಿರುವ ಇನ್ನುಳಿದ ಹಸ್ತಪ್ರತಿಗಳು ಮತ್ತು ಪ್ರಕಟಿತ ಆವೃತ್ತಿಗಳನ್ನು ಪಾಠಾಂತರಗಳಿಗಾಗಿ ತೌಲನಿಕ ಅಧ್ಯಯನ ನಡೆಸಲು ನಿಶ್ಚಯಿಸಲಾಯಿತು.</p>
		<p>ಮಾನಸಗಂಗೋತ್ರಿಯ ನಿವೃತ್ತ ಪ್ರಾಧ್ಯಾಪಕರಾದ ಪ್ರಸಿದ್ಧ ಸಾಹಿತಿ, ಸಂಶೋಧಕರು ಪ್ರೊ| ಟಿ.ವಿ. ವೆಂಕಟಾಚಲಶಾಸ್ತ್ರಿಗಳ ನೇತೃತ್ವದಲ್ಲಿ ಒಂದು ಪರಿಶೋಧಕ ಮಂಡಲಿಯನ್ನು ಸಂಘಟಿಸಲಾಯಿತು. ಈ ಬಗೆಯ ಸಂಶೋಧನೆ ಮತ್ತು ಸಂಪಾದನೆಯ ಕ್ಷೇತ್ರದಲ್ಲಿ ಪರಿಣತರಾದ ಶ್ರೀ ಜಿ.ಜಿ. ಮಂಜುನಾಥನ್, ಪ್ರೊ| ಎಚ್.ಎಸ್. ಹರಿಶಂಕರ್, ಡಾ| ಟಿ.ಎನ್. ನಾಗರತ್ನ, ಡಾ| ವೈ.ಸಿ. ಭಾನುಮತಿ, ಶ್ರೀ ಶಿಕಾರಿಪುರ ಹರಿಹರೇಶ್ವರ ಮತ್ತು ಪ್ರೊ| ಎಚ್.ಆರ್. ರಾಮಕೃಷ್ಣರಾವ್ ಅವರುಗಳು ಈ ಪರಿಶೋಧಕ ಮಂಡಳಿಯ ಸದಸ್ಯರಾದರು.</p>
		<p>ಇವರುಗಳು ಕರ್ನಾಟಕದಲ್ಲಿಯೂ, ಪ್ರಾಧ್ಯಾಪಕ ಚಂದ್ರಶೇಖರ್ ಅವರು ಅಮೆರಿಕಾದ ಮಿಸ್ಸೌರಿಯಲ್ಲಿಯೂ ಕುಳಿತು, ಸುಮಾರು ಮೂರು ವರ್ಷಗಳ ಕಾಲ, ನಡೆಸಿದ ಅಂತಾರಾಷ್ಟ್ರೀಯ ಸಹಕಾರ ಸಂಶೋಧನೆಯ ಫಲವಾಗಿ ೧೪೭೫ ಪುಟಗಳ ಎರಡು ಸಂಪುಟಗಳ ಒಂದು ಬೃಹತ್ ಗ್ರಂಥ ಈಗ ವಿಶ್ವಾರ್ಪಣೆಗೆ ಸಿದ್ಧವಾಯಿತು. ಈ ಗ್ರಂಥದ ಬುನಾದಿ ಭದ್ರವಾಗಿ ಬಿದ್ದುದು ಮೈಸೂರಿನಲ್ಲಿ. ಆದ್ದರಿಂದ, ಭಾರತದಲ್ಲಿ ಮೈಸೂರಿನಲ್ಲಿ ಮೊದಲು ಇದರ ಲೋಕಾರ್ಪಣೆ ಕಾರ್ಯಕ್ರಮ ಹಮ್ಮಿಕೊಳ್ಳಲಾಯಿತು. ಬಹುಜನಗಳ ಅಪೇಕ್ಷೆಯನ್ನು ಅನುಸರಿಸಿ ಬೆಂಗಳೂರಿನಲ್ಲಿಯೂ, ಧಾರವಾಡದಲ್ಲಿಯೂ ಮತ್ತು ಶಿವಮೊಗ್ಗದಲ್ಲಿಯೂ ವಿದ್ವಜ್ಜನರ ಸಮ್ಮುಖದಲ್ಲಿ ಗ್ರಂಥದ ವಿಶ್ವಾರ್ಪಣೆಯನ್ನು ನಡೆಸಲಾಯಿತು. ಇದಿಷ್ಟು ಗ್ರಂಥಪ್ರಕಟಣೆಯ ಎರಡನೆಯ ಮಜಲು</p>
		<p class="vertical-delimiter"/>
		<p>ಕನ್ನಡ ಭಾಗವತದ ಹಸ್ತಪ್ರತಿಗಳು ಮತ್ತು ಅವುಗಳ ಆಧಾರದ ಮೇಲೆ ಕವಿಯೇ ಬರೆದಿರಬಹುದಾದ ಒಂದು ಮೂಲ ಮಾತೃಕೆಯ ಆವೃತ್ತಿಯನ್ನು ಸಿದ್ಧಪಡಿಸುವುದು ಪರಿಶೋಧಕ ಸಂಪಾದಕ ಮಂಡಳಿಯ ಕೆಲಸವಾಗಿತ್ತು. ಸಮಗ್ರ ಗ್ರಂಥ ಹೊರತರುವ ಈ ಕೆಲಸದ ಅಗಾಧತೆಯನ್ನು ಮನಗಾಣಿಸಲು ಸ್ವಲ್ಪ ಪ್ರಯತ್ನಿಸ ಬಯಸುತ್ತೇನೆ.</p>
		<p>ಕನ್ನಡ ಭಾಗವತದ ಕರ್ತೃವಿನ ಬಗ್ಗೆ ಬಹಳ ಚರ್ಚೆ ನಡೆದಿದೆ. ಕವಿಭೂಷಣ ಶ್ರಿ ಬೆಟಗೇರಿ ಕೃಷ್ಣಶರ್ಮರ ಲೇಖನ<sup><a epub:type="noteref" href="999-aside.xhtml#id-004-02">೨</a></sup>ವನ್ನು ಉಲ್ಲೇಖಿಸುತ್ತಾ ರಾ. ನರಸಿಂಹಾ ಚಾರ್ಯರು ತಮ್ಮ 'ಕನ್ನಡ ಕವಿಚರಿತೆ'<sup><a epub:type="noteref" href="999-aside.xhtml#id-004-03">೩</a></sup>ಯಲ್ಲಿ ಕನ್ನಡಭಾಗವತವನ್ನು ಐವರು ಕವಿಗಳು ರಚಿಸಿದ್ದಾರೆಂದು ಗುರುತಿಸಿದ್ದಾರೆ. ಅವರ ಪ್ರಕಾರ, 'ವಿದ್ಯಾಯೋಗಿಯು' (೮ನೆಯ ಸ್ಕಂಧವನ್ನು ಬರೆದವನು), ಆರಾಧ್ಯೇಂದ್ರ ಅಥವಾ ನಿತ್ಯಾತ್ಮನಾಥನು (೮ನೆಯ ಸ್ಕಂಧದ ಸ್ವಲ್ಪ ಭಾಗವನ್ನುಳಿದು ಮೊದಲ ಹತ್ತು ಸ್ಕಂಧಗಳನ್ನು ರಚಿಸಿದವನು), ಸದಾನಂದಯೋಗಿಯು (೧೧ನೆಯ ಸ್ಕಂಧವನ್ನು ಬರೆದವನು).</p>
		<p>ಚಾಟುವಿಠಲನಾಥನು (ಒಟ್ಟು ಎಲ್ಲಾ ೧೧ ಸ್ಕಂಧಗಳ ವಿಷಯಗಳನ್ನು ಸಂಗ್ರಹಿಸಿ, ಜೊತೆಗೆ ೧೨ನೆಯ ಸ್ಕಂಧವನ್ನು ಸಂಕ್ಷೇಪವಾಗಿ ರಚಿಸಿದವನು) ಮತ್ತು ನಿರ್ವಾಣನಾಥನು (೧೨ನೆಯ ಸ್ಕಂಧವನ್ನು ಬರೆದವನು) - ಎಂದು ತೀರ್ಮಾನಿಸಿದ್ದಾರೆ. ರಂ.ಶ್ರೀ ಮುಗಳಿಯವರ 'ಕನ್ನಡ ಸಾಹಿತ್ಯ ಚರಿತ್ರೆ'<sup><a epub:type="noteref" href="999-aside.xhtml#id-004-04">೪</a></sup>ಯಲ್ಲಿ, ತ.ಸು. ಶಾಮರಾಯರ 'ಕನ್ನಡ ಸಾಹಿತ್ಯ ಚರಿತ್ರೆ'<sup><a epub:type="noteref" href="999-aside.xhtml#id-004-05">೫</a></sup>ಯಲ್ಲಿ 'ಕನ್ನಡ ವಿಶ್ವಕೋಶ' <sup><a epub:type="noteref" href="999-aside.xhtml#id-004-06">೬</a></sup>ದಲ್ಲಿ ಮತ್ತು ಇನ್ನೂ ಹಲವಾರು ಸಂಶೋಧನ ಲೇಖನಗಳಲ್ಲಿ ಈ ಮೇಲಣ ವಿಚಾರಗಳ ಪ್ರಸ್ತಾಪವಿದೆ.</p>
		<p>ಮೈಸೂರು ವಿಶ್ವವಿದ್ಯಾನಿಲಯದಲ್ಲಿ ಅಧ್ಯಾಪಕರಾಗಿದ್ದ ಶ್ರೀ ಕೆ. ವೆಂಕಟರಾಮಪ್ಪ ಅವರು 'ಶ್ರೀ ಕೃಷ್ಣಚರಿತೆ' ಎಂಬ ಪುಸ್ತಕವನ್ನು ಸಂಪಾದಿಸಿ ಬರೆದಿದ್ದಾರೆ. 'ನಿತ್ಯಾತ್ಮ ಶುಕಯೋಗಿ' ಚಾಟುವಿಠಲನಾಥ<sup><a epub:type="noteref" href="999-aside.xhtml#id-004-07">೭</a></sup>ಬರೆದನೆಂದು ಪ್ರಚಲಿತವಾಗಿರುವ ಕನ್ನಡ ಭಾಗವತದ ದಶಮ ಸ್ಕಂಧವನ್ನು ಈ ಗ್ರಂಥದಲ್ಲಿ ಸಂಗ್ರಹಿಸಿದ್ದಾರೆ. ಗ್ರಂಥದ ಪ್ರಾರಂಭದಲ್ಲಿ ಸಂಪಾದಕರು ತಿಳಿಸಿರುವ ಉಪೋದ್ಘಾತ ದಲ್ಲಿ ಪ್ರಕಟಿತ ಪಾಠಕ್ಕೆ ಆಕರಸಾಮಗ್ರಿಗಳನ್ನು ಗ್ರಂಥಕರ್ತೃ ವಿವರಿಸಿದ್ದಾರೆ:</p>
		<p>ಈ ಪುಸ್ತಕದ ಪಾಠವನ್ನು ಮೂರು ಓಲೆಯ ಪ್ರತಿಗಳ ಆಧಾರದಿಂದ ಗೊತ್ತುಮಾಡಿದೆ.</p>
		<p>&#8226; ಮೊದಲನೆಯದು ಸೆಂಟ್ರಲ್ ಕಾಲೇಜಿನಲ್ಲಿ ತೆಲುಗು ಅಧ್ಯಾಪಕರಾಗಿದ್ದ ವಿದ್ವಾನ್ ಶ್ರೀ ವೆಂಕಾಟಾದ್ರಿಶರ್ಮರು ದಯೆಯಿಟ್ಟು ಕೊಟ್ಟ ಪುಸ್ತಕ. ಇದರಲ್ಲಿ ಹನ್ನೆರಡು ಸ್ಕಂಧಗಳು ಸಮಗ್ರವಾಗಿವೆ. ಇದನ್ನು 'ಕ' ಎಂದು ಕರೆದಿದೆ.</p>
		<p>&#8226; ಎರಡನೆಯದು ಮೈಸೂರು ಓರಿಯಂಟಲ್ ಲೈಬ್ರರಿಯ 'ಕೆ.ಐ.' ಎಂಬ ಪ್ರತಿ. ಇದು ಹನ್ನೆರಡು ಸ್ಕಂಧಗಳನ್ನು ಉಳ್ಳ ಶುದ್ಧವಾದ ಪ್ರತಿ. ಇದನ್ನು 'ಖ' ಎಂದು ಕರೆದಿದೆ.</p>
		<p>&#8226; ಮೂರನೆಯದು ಅದೇ ಲೈಬ್ರರಿಯ 'ಕೆ ೯೬' ಎಂಬ ಪ್ರತಿ. ಇದರಲ್ಲಿ ೧೦, ೧೧ ಮತ್ತು ೧೨ನೆಯ ಸ್ಕಂಧಗಳು ಮಾತ್ರಾ ಇವೆ. ಮಧ್ಯೆ ಕೆಲವು ಓಲೆಗಳು ಹೋಗಿವೆ. ಇದನ್ನು 'ಗ' ಎಂದು ಕರೆದಿದೆ.</p>
		<p>ಪ್ರಾಯಿಕವಾಗಿ ಮೂರು ಪ್ರತಿಗಳಿಗೂ ಸಮಾನವಾದ ಪಾಠಗಳನ್ನೇ ಅಂಗೀಕರಿಸಿದೆ. ಸಂದೇಹ ಬಂದ ಒಂದೆರಡು ಕಡೆಗಳಲ್ಲಿ ಮಾತ್ರ ಓರಿಯಂಟಲ್ ಲೈಬ್ರರಿಯ ಬೇರೆ ಎರಡು ಪ್ರತಿಗಳನ್ನು ನೋಡಲಾಯಿತು.''</p>
		<p class="vertical-delimiter"/>
		<p>ಕನ್ನಡ ಸಾಹಿತ್ಯ ಪರಿಷತ್ತು, ಮೈಸೂರಿನ ಪ್ರಾಚ್ಯ ಸಂಶೋಧನ ಸಂಸ್ಥೆ ಮತ್ತು ಮೈಸೂರು ವಿಶ್ವವಿದ್ಯಾನಿಲಯ, ಕರ್ನಾಟಕ ವಿಶ್ವವಿದ್ಯಾಲಯ, ಬೆಂಗಳೂರು ವಿಶ್ವವಿದ್ಯಾಲಯಗಳ ಪ್ರಾಚೀನ ಗ್ರಂಥ ವಿಭಾಗಗಳು ಮುಂತಾದ ಕಡೆಗಳಲ್ಲಿ ಕನ್ನಡ ಭಾಗವತದ ಓಲೆಗರಿ ಹಸ್ತಪ್ರತಿಗಳು ಇವೆ. ಉದಾಹರಣೆಗೆ ಮೈಸೂರು ವಿಶ್ವವಿದ್ಯಾನಿಲಯದ ಕನ್ನಡ ಅಧ್ಯಯನ ಸಂಸ್ಥೆಯಲ್ಲಿ ಕನ್ನಡ ಭಾಗವತದ ಈ ಕೆಳಗಂಡ ಹಸ್ತಪ್ರತಿಗಳು ಇವೆ:</p>
		<p>&#8226; 'ಭಾಗವತ (ಆರನೆಯ ಮತ್ತು ೮ನೆಯ ಸ್ಕಂಧ, ಅಜಾಮಿಳನ ಚರಿತ್ರೆ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ.ಎ. ೧೫೧. ಮೈಸೂರು ಪ್ರಾಚ್ಯ ವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). 'ಅಜಾಮಿಳನ ಚರಿತ್ರೆ'ಯ ಕಥೆಯು ಭಾಗವತದ ಆರನೆಯ ಸ್ಕಂಧದಲ್ಲಿಯೂ ಮತ್ತು 'ಗಜೇಂದ್ರ ಮೋಕ್ಷ'ದ ಕಥೆ ಎಂಟನೆಯ ಸ್ಕಂಧದಲ್ಲಿಯೂ ಬರುತ್ತದೆ. ಈ ಎರಡೂ ಕಥೆಗಳು ಈ ಹಸ್ತಪ್ರತಿಯಲ್ಲಿ ಮಿಳಿತವಾಗಿವೆ. ಈ ಪ್ರತಿಯಲ್ಲಿ ಭಾಗವತದ ಆರನೆಯ ಸ್ಕಂಧದ ಒಂದರಿಂದ ಆರನೆಯ ಸಂಧಿಗಳು ಮತ್ತು ಎಂಟರಿಂದ ಹನ್ನೆರಡನೆಯ ಸಂಧಿಗಳು, ಮತ್ತು ಎಂಟನೆಯ ಸ್ಕಂಧದ ಮೊದಲ ನಾಲ್ಕು ಸಂಧಿಗಳಿವೆ. ಹೀಗೆ ಇರುವುದು ಒಟ್ಟು ಹದಿನೈದು ಸಂಧಿಗಳು.</p>
		<p>&#8226; 'ಕರ್ಣಾಟಕ ಭಾಗವತ (ಹನ್ನೆರಡು ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೩೫೯. ಕನ್ನಡ ಅಧ್ಯಯನ ಸಂಸ್ಥೆ, ಮೈಸೂರು ವಿಶ್ವವಿದ್ಯಾನಿಲಯ. ಹಸ್ತಪ್ರತಿಯಲ್ಲಿ ಒಟ್ಟು ಹನ್ನೆರಡು ಸ್ಕಂಧಗಳಿವೆ. ಕೊನೆಯಲ್ಲಿ 'ಸ್ಕಂಧ ಹನ್ನೆರಡಕ್ಕಂ ಅಧ್ಯಾಯ ಇನ್ನೂರು ಎಪ್ಪತ್ತೇಳಕ್ಕಂ ಪದನು ೧೨೭೩೪ಕ್ಕಂ ಜಯಮಂಗಳ ಮಹಾಶ್ರೀ' ಎಂದಿದೆ. ವಿಷಯ ಶ್ರೀ ಕೃಷ್ಣನ ಕಥೆ. (ಸಂಶೋಧನಾ ಸಹಾಯಕರು ಶ್ರೀಮತಿ ವೈ. ಸಿ. ಭಾನುಮತಿ.)</p>
		<p>&#8226; 'ಭಾಗವತ (೧-೧೨ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಇದರಲ್ಲಿ ಹನ್ನೆರಡು ಸ್ಕಂಧಗಳ ಪೂರ್ಣಗ್ರಂಥವಿದೆ.</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೭೭. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಮತ್ತು ಶಿಥಿಲ ಪ್ರತಿ. ಒಂಬತ್ತು ಅಧ್ಯಾಯಗಳು ಮಾತ್ರ ಇವೆ.</p>
		<p>&#8226; 'ಭಾಗವತ (೧-೧೨ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೯೬. ಮೈಸೂರು ಪ್ರಾಚ್ಯ ವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವ ವಿದ್ಯಾನಿಲಯ). ಅಸಮಗ್ರ ಪ್ರತಿ. ಒಟ್ಟು ಹನ್ನೆರಡು ಸ್ಕಂಧಗಳು ಇವೆ ಎಂದು ಕೊನೆಯಲ್ಲಿ ಇದ್ದರೂ ಮಧ್ಯೆ ಮಧ್ಯೆ ಓಲೆಗರಿಗಳು ಲಭ್ಯವಿಲ್ಲ.</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೯೭. ಮೈಸೂರು ಪ್ರಾಚ್ಯ ವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ಹದಿಮೂರು ಸಂಧಿಗಳು ಇವೆ ಎಂದು ಕೊನೆಯಲ್ಲಿದೆ.</p>
		<p>&#8226; 'ಭಾಗವತ (೧೦ ರಿಂದ ೧೨ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೨೫೬. ಮೈಸೂರು ಪ್ರಾಚ್ಯ ವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಕೊನೆಯಲ್ಲಿ ಭಾಗವತ ದಶಮ ಸ್ಕಂದ, ಏಕಾದಶ ಸ್ಕಂಧ, ದ್ವಾದಶ ಸ್ಕಂಧ ಈ ಮೂರಕ್ಕೆ 'ಶ್ರೀರಸ್ತು ಮಂಗಳಾನಿ ಭವಂತು' ಎಂದಿದೆ. ಹನ್ನೆರಡನೆಯ ಸ್ಕಂಧದಲ್ಲಿ ಎರಡು ಸಂಧಿಗಳು ಮಾತ್ರ ಇವೆ. ತಾರಣನಾಮ ಸಂವತ್ಸರದ ಪುಷ್ಯ ಮಾಸ ಬಹುಳ ಹತ್ತು ಮೃಗಶಿರ ನಕ್ಷತ್ರದ ದಿನ ಪ್ರತಿ ಮಾಡಿದ್ದು.</p>
		<p>&#8226; 'ಭಾಗವತ (ದಶಮ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೨೬೯. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಶಿಥಿಲ ಪ್ರತಿ. ಭಾಗವತದ ದಶಮ ಸ್ಕಂಧ ಮಾತ್ರ ಇಲ್ಲಿದೆ.</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ, ೧-೬ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೩೦೮. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ಭಾಗವತದ ಎಲ್ಲಾ ಸ್ಕಂದಗಳಿಲ್ಲ. ಆರನೆಯ ಸ್ಕಂಧದ ಹದಿನಾರನೆಯ ಅಧ್ಯಾಯಕ್ಕೆ ಹಸ್ತಪ್ರತಿ ಕೊನೆಗೊಳ್ಳುತ್ತದೆ.</p>
		<p>&#8226; 'ಭಾಗವತ (ದಶಮ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೩೩೬. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಭಾಗವತದ ದಶಮ ಸ್ಕಂಧದ ಅಸಮಗ್ರ ಪ್ರತಿ. ಕೆಲವು ಗರಿಗಳಿಲ್ಲ. ಎಂಬತ್ತೈದು ಸಂಧಿಗಳಿವೆ.</p>
		<p>&#8226; 'ಭಾಗವತ (೧ ರಿಂದ ೪ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೫೪೭. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ಒಟ್ಟು ಮೊದಲ ನಾಲ್ಕು ಸ್ಕಂಧಗಳು ಇವೆ. ಕೊನೆಯಲ್ಲಿ 'ಸ್ಕಂಧನಾಳಿಕೆ ಸಂಧಿ ಐವತ್ತಕ್ಕೆ ಪದ ೨೪೪೫ಕ್ಕಂ ಮಂಗಳ ಮಹಾಶ್ರೀ' ಎಂದಿದೆ.</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೫೪೮. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ಕೊನೆಯಲ್ಲಿ ಸಂಧಿ ಹದಿಮೂರು ಪದನು ೫೦ಂಕ್ಕಂ ಮಹಾಮಂಗಳಶ್ರೀ ಎಂದಿದೆ.</p>
		<p>&#8226; 'ಭಾಗವತ (೬ ಮತ್ತು ೯ನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೫೯೭. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ಪ್ರಾರಂಭದಲ್ಲಿ 'ಭಾಗವತದ ಷಷ್ಠ ಸ್ಕಂಧವ ಬರೆವುದಕೆ ನಿರ್ವಿಘ್ನಮಸ್ತು' ಎಂದಿದೆ. ಕೊನೆಯಲ್ಲಿ 'ಸ್ಕಂಧ ಒಂಬತ್ತಕ್ಕಂ ಸಂಧಿ ೧೪೦ಕ್ಕಂ ಮಹಾಮಂಗಳಶ್ರೀ' ಎಂದಿದೆ. ಆರು ಮತ್ತು ಒಂಬತ್ತನೆಯ ಸ್ಕಂಧಗಳು ಇಲ್ಲಿವೆ.</p>
		<p>&#8226; 'ಭಾಗವತ (೬ ಮತ್ತು ೯ನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೬೦೮. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಇದರಲ್ಲಿ ಭಾಗವತದ ಆರು ಮತ್ತು ಒಂಬತ್ತನೆಯ ಸ್ಕಂಧಗಳು ಇವೆ. ಮೊದಲ ಎರಡು ಗರಿಗಳು ಮತ್ತು ೧೨೦ನೇ ಗರಿ ತ್ರುಟಿತವಾಗಿವೆ. ಕೊನೆಯಲ್ಲಿ ಸ್ಕಂಧ ಒಂಬತಕ್ಕಂ ಸಂಧಿ ೧೩೮ಕ್ಕಂ ಪದನು ೬೩೫೭ಕ್ಕಂ ಮಂಗಳಮಹಾಶ್ರೀ ಎಂದಿದೆ.</p>
		<p>&#8226; 'ಭಾಗವತ (ದಶಮ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೬೦೯. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಭಾಗವತದ ದಶಮ ಸ್ಕಂಧ. ಕೆಲವು ಗರಿಗಳು ಶಿಥಿಲ, ಮಧ್ಯದಲ್ಲಿ ಕೆಲವು ಪತ್ರಗಳಿಲ್ಲ.</p> 
		<p>&#8226;'ಭಾಗವತ (೧೧ನೆಯ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೮೪೯. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಭಾಗವತದ ಹನ್ನೊಂದನೆಯ ಸ್ಕಂಧದಲ್ಲಿ ಒಂದರಿಂದ ಹದಿಮೂರನೆಯ ಸಂಧಿ ಮತ್ತು ಹದಿನಾಲ್ಕನೆಯ ಸಂಧಿಯಲ್ಲಿ ಇಪ್ಪತ್ತೆಂಟನೆಯ ಪದ್ಯಗಳವರೆಗೆ ಮಾತ್ರ ಇದೆ. ಪತ್ರಗಳಿಗೆ ಅಲ್ಲಲ್ಲಿ ಹುಳು ತಿಂದ ರಂಧ್ರಗಳಿವೆ. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p>&#8226; 'ಭಾಗವತ (೬, ೭ ಮತ್ತು ೮ನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೯೨೨. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ಇದರಲ್ಲಿ ಆರನೆಯ ಸ್ಕಂಧದಿಂದ ಎಂಟನೆಯ ಸ್ಕಂಧದವರೆಗೆ ಮಾತ್ರ ಇದೆ. ಕೆಲವು ಪತ್ರಗಳಿಲ್ಲ. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p>&#8226; 'ಭಾಗವತ (೧ ಮತ್ತು ೭ನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೨೧೩. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ಈ ಕಟ್ಟಿನಲ್ಲಿ ಮೊದಲ ಭಾಗದಲ್ಲಿ ೧೪೩ ಪತ್ರಗಳು ಇವೆ. ಅದರಲ್ಲಿ ಭಾಗವತದ ಆದಿಯಿಂದ ಆರಂಭವಾಗುವ ಕಥೆ ಇದೆ. ಎರಡನೆಯ ಭಾಗದಲ್ಲಿ ೧೫೨ ಪತ್ರಗಳು ಏಳನೆಯ ಸ್ಕಂಧವನ್ನು ಒಳಗೊಂಡಿದೆ. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೨೪೬. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ೯ ರಿಂದ ೪೫೦ ನೇ ಸಂಖ್ಯೆಯ ಪತ್ರಗಳಿವೆ. ಪ್ರಾರಂಭದಲ್ಲಿ</p>
		<p class="verse">ಉರಿದುದುರಿ ಬಳಲಿತು ಬಳಲಿಕೆ<br />  ಮರಣ ಭಯ ಮೃತವಾಯ್ತು ಅಮೋಘದ<br />  ಗುರು ತನೂಜನ ಬಾಣವದು ನಿರ್ವಾಣ ಗಂಡುದಲೈ..||೫೧||"</p>
		<p class="verse">(ಅಂತ್ಯದಲ್ಲಿ) ಏನುತೆನುತ ತತ್ಕೀರ್ತಿ ಗುಣವನು<br /> ನೆನೆದು ವಿಸ್ತರಿಸುತ್ತಾ ನಾಮವ<br /> ನನವರತ ಕೀರ್ತಿ ಸುತ ಕೇಳುತ ತತ್‍ಕಥಾಮೃತವಾ..||೨೭||"</p>
		<p>-ಎಂದಿದೆ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ (೧ ರಿಂದ ೭ನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೩೧೧. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. 'ಭಾಗವತದ ಮೊದಲನೆಯ ಸ್ಕಂಧದಿಂದ ಏಳನೆಯ ಸ್ಕಂಧದ ಹದಿನಾಲ್ಕನೆಯ ಸಂಧಿ, ಅರವತ್ತೊಂದನೆಯ ಪದ್ಯದವರೆಗೆ ಸಪ್ತಮ ಸ್ಕಂದ ಸಂಪೂರ್ಣವಾಯಿತು'- ಎಂದಿದೆ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ (ಐದನೆಯ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೩೩೩. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ ೪ರಿಂದ ೧೯೧ ನೆಯ ಪತ್ರ ಇದೆ. ಒಟ್ಟು ಹದಿನಾಲ್ಕು ಸಂಧಿಗಳಿವೆ. ಕೆಲವು ಪತ್ರಗಳು ತೀರಾ ತ್ರುಟಿತವಾಗಿವೆ. (ಸಂಶೋಧನಾ ಸಹಾಯಕರು ಎಂ. ಪಿ. ಮಂಜಪ್ಪ ಶೆಟ್ಟಿ)</p>
		<p>&#8226; 'ಭಾಗವತ (ಹತ್ತನೆಯ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೩೫೦. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ಒಟ್ಟು ೬೪ ಅಧ್ಯಾಯಗಳಿವೆ. ೩೭೭ ರಿಂದ ೫೭೩ ನೆಯ ಸಂಖ್ಯೆಯ ಪತ್ರಗಳಿವೆ. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p>&#8226; 'ಭಾಗವತ (೧೧ ನೆಯ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೪೧೬. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಶಿಥಿಲಪ್ರತಿ. ಕೆಲವು ಗರಿಗಳು ಮುರಿದಿವೆ. ಒಟ್ಟು ಮೂವತ್ತು ಸಂಧಿಗಳಿವೆ. (ಸಂಶೋಧನಾ ಸಹಾಯಕರು ವೈ. ಸಿ. ಭಾನುಮತಿ)</p>
		<p>&#8226; 'ಭಾಗವತ (ಹತ್ತನೆಯ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೪೨೦. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಪ್ರತಿ ಚೆನ್ನಾಗಿದೆ. ೧ ರಿಂದ ೨೨೨ ಪತ್ರಗಳಿವೆ. ಶ್ರೀಮೂಲಿಕೆ ಹರಿ ಕನ್ತಿ ಯವರ ಮಗ ಚರಡಪ್ಪ ಕನ್ತಿ - ಎಂಬವರಿಗೆ ಕೃಷ್ಠ ಕಂಮ್ತಿಯವರ ಮಗ ಮಂಜುನಾಥ ಕಂಮ್ತಿ ಬರೆದುಕೊಟ್ಟ ಹಸ್ತಪ್ರತಿ. ಪ್ರಾರಂಭಿಸಿದ್ದು ಆಂಗೀರಸ ಸಂವತ್ಸರ, ಜ್ಯೇಷ್ಠ ಬಹುಳ ದಶಮಿ ರವಿವಾರ; ಮುಗಿಸಿದ್ದು ಅದೇ ವರ್ಷದ ಮಾಘ ಬಹುಳ ನವಮಿ ಶುಕ್ರವಾರ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ (ಹತ್ತನೆಯ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೪೨೧. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಪ್ರತಿ ಚೆನ್ನಾಗಿದೆ ಆದರೆ ಅಶುದ್ಧ. ೧ ರಿಂದ ೨೮೦ ಪತ್ರಗಳಿವೆ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ(ಒಂದರಿಂದ ಒಂಬತ್ತನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೪೨೨. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವ ವಿದ್ಯಾನಿಲಯ). ಪ್ರತಿ ಚೆನ್ನಾಗಿದೆ. ೧ ರಿಂದ ೩೦ಂ ಪತ್ರಗಳಿವೆ. ೨೩ ಸಂಧಿಗಳು, ೧೦೩೨ ಪದಗಳಿವೆ. ಪ್ರತಿ ಮಾಡಿದವರು ಹೊಳೆಗದ್ದೆ ಗ್ರಾಮದ ಲಕ್ಷುಮಣ ವೈದ್ಯನ ಮಗ ಗೋಪಾಲ ವೈದ್ಯ. ಬರೆದು ಮುಗಿಸಿದ್ದು ಪರಾಭವ ಸಂವತ್ಸರದ ಭಾದ್ರಪದ ಶುದ್ಧ ೧೫ ಶನಿವಾರ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p> 
		<p>&#8226;  'ಭಾಗವತ (ಒಂದರಿಂದ ನಾಲ್ಕನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೫೬೪. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೧ ರಿಂದ ೧೮೨ ಪತ್ರಗಳಿವೆ. ನಾಲ್ಕನೆಯ ಸ್ಕಂದದ ೧೯ನೇ ಅಧ್ಯಾಯದ ವರೆಗೆ ಹಸ್ತಪ್ರತಿ ಇದೆ. ಶಾಲಿವಾಹನ ಶಕ ೧೭೪೪ ನೆಯ ವಿಕ್ರಮ ಸಂವತ್ಸರ ಆಶ್ವಯುಜ ಶುದ್ಧ ೧೨ಕ್ಕೆ ದೇವಯ್ಯ ಎಂಬುವರು ಬರೆದು ಮುಗಿಸಿದ ಹಸ್ತಪ್ರತಿ ಇದು. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ (ಹತ್ತರಿಂದ ಹನ್ನೆರಡನೆ ಸ್ಕಂಧದವರೆಗೆ)', ಕರ್ತೃ: ಚಾಟುವಿಠಲನಾಥ. (ಗ್ರಂಥದ ಆದಿಯಲ್ಲಿ 'ಜಗದಾರಾಧ್ಯ ವಿರಚಿತ ಕರ್ಣಾಟಕ ಭಾಗವತ ಕೃತಿ' ಎಂದಿದೆ). ಹಸ್ತಪ್ರತಿ ಸಂಖ್ಯೆ: ಕೆ. ೧೫೬೬. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೧ ರಿಂದ ೧೭೭ ಪತ್ರಗಳಿವೆ. ಹತ್ತನೇ ಸ್ಕಂಧದಿಂದ ಆರಂಭವಾಗಿ ಹನ್ನೆರಡನೆ ಸ್ಕಂಧದ ಎರಡನೆಯ ಸಂಧಿಯವರೆಗೆ ಒಟ್ಟು ೧೧೦ ಸಂಧಿಗಳಿರುವ ೫೧೫೨ ಪದಗಳಿರುವ ಹಸ್ತಪ್ರತಿ. ಕೊನೆಯಲ್ಲಿ 'ಶ್ರೀ ಮಹಾಭಾಗವತ ದ್ವಾದಶ ಸ್ಕಂದ ಬಿರದ್ಯವೆಯ ಸಂವತ್ಸರದ ಆಶ್ವಿಜ್ಯ ಶು ೧೧ ಮಂಗಳವಾರದವರೆಗೆ ಶ್ರೀ ಶುಭಂ' ಎಂದಿದೆ.</p>
		<p>&#8226; 'ಭಾಗವತ (ಹನ್ನೊಂದು ಮತ್ತು ಹನ್ನೆರಡನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತಪ್ರತಿ ಸಂಖ್ಯೆ: ಕೆ. ೧೬೦೨. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೨ ರಿಂದ ೧೯೨ ನೇ ಪತ್ರಗಳಿವೆ. ಬರಹ ಚೆನ್ನಾಗಿದೆ. ಕೆಲವು ಗರಿಗಳು ಮುರಿದಿವೆ. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p>&#8226; 'ಭಾಗವತ (ಆರು ಮತ್ತು ಏಳನೆಯ ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೬೦೪. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಬರಹ ಸುಂದರವಾಗಿದೆ. ೬ ರಿಂದ ೨೩೬ ನೇ ಪತ್ರಗಳಿವೆ. ಹಸ್ತಪ್ರತಿಯನ್ನು 'ಗದ್ದೆಮನೆ ಹರಿಯಪ್ಪ ಬೆಗ್ಗದೇರ ಮನೆಯವರಿಗೆ ಗಟ್ಟಿದ ಕೆಳಗಣಕ್ಕಂ ಶಾಲಿಪುರದ ಹೋಬಳಿಗೆ ಏಳಿಕವಾದ ಹಳ್ಳಿಗೇರಿ ಸೀಮೆ ಒಳಗಣ ಕೆರಗಾಲ ಗ್ರಾಮದ ನಾಯಕನ ಕಷ್ಟೇ ಯಾಮ ಮನೆ ಏರಿಯ ನಾರಾಣಪ್ಪ' ಬರೆದಿದ್ದಾರೆ. ಶ್ರೀ ಪ್ರಭವ ಸಂವತ್ಸರದ ಶ್ರಾವಣ ಶುದ್ಧ ತದಿಗೆ ಗುರುವಾರ ೧೫ ನೇ ಘಳಿಗೆಗೆ ಬರೆದು ಮುಗಿಸಲಾಯಿತು. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p>&#8226; 'ಭಾಗವತ (ದಶಮ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೩೦ಂ. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಶಿಥಿಲ ಪ್ರತಿ. ಮಲೆಯಾಳಿ ಲಿಪಿಯಲ್ಲಿದೆ. (ಸಂಶೋಧನಾ ಸಹಾಯಕರು ಬಿ. ಎಸ್. ಸಣ್ಣಯ್ಯ)</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೬೩೯. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೧ ರಿಂದ ೩೪೬ ಪತ್ರಗಳಿವೆ. ಪ್ರಥಮ ಸ್ಕಂಧದಿಂದ ಪ್ರಾರಂಭವಾಗಿದೆ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ (ಸಮಗ್ರ ಪ್ರತಿ ೧ ರಿಂದ ೧೨ ಸ್ಕಂಧಗಳು)', ಕರ್ತೃ: ಚಾಟು ವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೬೭೩. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಒಂದರಿಂದ ೨೫೩ ಪತ್ರಗಳಿವೆ. ನಂತರ ಏಳರಿಂದ ೫೯ ನೆಯ ಕ್ರಮಾಂಕದ ಪತ್ರಗಳಿವೆ. ಮಧ್ಯೆ ಕೆಲವು ಗರಿಗಳು ಇಲ್ಲ. ಶಾಲಿವಾಹನ ಶಕ ೧೭೬೫ ಕ್ಕೆ ಸರಿ ಹೊಂದುವ ಶೋಭನಕೃತು ಸಂವತ್ಸರದ ಮಾಘ ಮಾಸ, ಶುಕ್ಲ ಪಕ್ಷದ ಎರಡನೆಯ ಭಾನುವಾರ. ಮೊದಲನೆಯ ಸ್ಕಂಧವನ್ನು ಬರೆಯಲು ಪ್ರಾರಂಭಿಸಿದ್ದಾರೆ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೭೩೩. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಪ್ರತಿಯ ಆದಿಯಲ್ಲಿ ವಿಷಯ ಸೂಚಿ ಕೊಟ್ಟಿದೆ. ಪ್ರತಿಯು ಉತ್ತಮ ಸ್ಥಿತಿಯಲ್ಲಿದೆ. (ಸಂಶೋಧನಾ ಸಹಾಯಕರು ವೈ. ಸಿ. ಭಾನುಮತಿ)</p>
		<p>&#8226; 'ಭಾಗವತ (ಒಂಬತ್ತು ಮತ್ತು ಹತ್ತನೆ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೭೩೫. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಅಸಮಗ್ರ ಪ್ರತಿ. ೨ ರಿಂದ ೩೧ ನೆಯ ಪತ್ರ ಮತ್ತು ೧ ರಿಂದ ೧೫೦ ನೆ ಪತ್ರ. ಶುಕ ಯೋಗಿ ಇದರ ಕರ್ತೃ ಎಂಬ ಒಕ್ಕಣೆ ಇದೆ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೭೩೯. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ಮೊದಲನೆಯ ಪತ್ರದಿಂದ ಹಿಡಿದು ೩೪೫ ಪತ್ರಗಳಿವೆ. ಮೊದಲನೆಯ ಸ್ಕಂಧದಿಂದ ಪ್ರಾರಂಭವಾಗುತ್ತದೆ. ಪ್ರತಿ ಚೆನ್ನಾಗಿದೆ. (ಸಂಶೋಧನಾ ಸಹಾಯಕರು ಜಿ. ಜಿ. ಮಂಜುನಾಥನ್)</p>
		<p>&#8226; 'ಭಾಗವತ (ದಶಮ ಸ್ಕಂಧ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೮೫೦. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೧ ರಿಂದ ೨೬೨ ಪತ್ರಗಳಿವೆ. ೨೫೯ ಪತ್ರ ಇಲ್ಲ. ದಶಮ ಸ್ಕಂಧದಲ್ಲಿ ೬೩ ನೆಯ ಸಂಧಿ ೩೧ನೇ ಪದ್ಯದವರೆಗೆ ಮಾತ್ರ ಇದೆ. ಬರಹ ಚೆನ್ನಾಗಿದೆ. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p>&#8226; 'ಭಾಗವತ (ಒಂದರಿಂದ ೫ನೆಯ ಸ್ಕಂಧದವರೆಗೆ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೮೬೩. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೧ ರಿಂದ ೨೬೧ ಪತ್ರಗಳಿವೆ. ಆತ್ಮರಾಮ ಮಹಾಪುರುಷ ವಿರಚಿತನಾದ ಭಾಗವತ ಎಂದು ಒಕ್ಕಣೆ ಇದೆ. ಶಾಲಿವಾಹನ ಶಕ ೧೭೭೨ ನೆ ಸಾಧಾರಣ ಸಂವತ್ಸರ ಆಷಾಢ ಬಹುಳ ಏಳು ಬುಧವಾರ, ಚಿಟ್ಟನ ಹಳ್ಳಿ ರಮ್ಮಾಭಟ್ಟರ ಪುತ್ರ ವೆಂಕಟಭಟ್ಟ ಈ ಪುಸ್ತಕ ಬರೆದುದೆಂದು ಇದೆ. ಬರಹ ಚೆನ್ನಾಗಿದೆ. ಪ್ರತಿ ಸಮಗ್ರವಾಗಿದೆ. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p>&#8226; 'ಭಾಗವತ (ಅಸಮಗ್ರ ಪ್ರತಿ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೩೨೨. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೫೨ ರಿಂದ ೨೫೭ ನೆ ಪತ್ರಗಳಿವೆ. ಕೆಲವು ಪತ್ರಗಳಿಲ್ಲ. (ಸಂಶೋಧನಾ ಸಹಾಯಕರು ವೈ. ಸಿ. ಭಾನುಮತಿ)</p>
		<p>&#8226; 'ಭಾಗವತ (ಒಂದರಿಂದ ಹನ್ನೊಂದು ಸ್ಕಂಧಗಳು)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೧೪೬೮. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೧೪೧ ಪತ್ರಗಳಿವೆ. ಪ್ರಾರಂಭದಲ್ಲಿ ಮೊದಲಿನಿಂದ ಹನ್ನೆರಡು ಸ್ಕಂಧ ಬರೆಯುವ ಉದ್ದೇಶ ಉಕ್ತವಾಗಿದೆ. ಕೊನೆಯಲ್ಲಿ ಆತ್ಮರಾಮ ವಿರಚಿತ ಕನ್ನಡ ಭಾಗವತದೊಳು ಏಕಾದಶ ಸ್ಕಂಧದ ಪ್ರಸಂಗ ಸಂಪೂರ್ಣ ವಾಯಿತೆಂದು ಇದೆ. ೧೧ನೆಯ ಸ್ಕಂಧದ ೩೪ ನೆಯ ಅಧ್ಯಾಯಕ್ಕೆ ಪ್ರತಿ ಮುಗಿಯುತ್ತದೆ. ಬರವಣಿಗೆ ಸುಂದರ ಹಾಗೂ ಸ್ಫುಟವಾಗಿವೆ. (ಸಂಶೋಧನಾ ಸಹಾಯಕರು ಎಂ. ಪಿ. ಮಂಜಪ್ಪ ಶೆಟ್ಟಿ)</p>
		<p>&#8226; 'ಭಾಗವತ (ಹರಿಹರ ಚಾರಿತ್ರಾ ಸಂಧಿ)', ಕರ್ತೃ: ಚಾಟುವಿಠಲನಾಥ. ಹಸ್ತ ಪ್ರತಿ ಸಂಖ್ಯೆ: ಕೆ. ೮೩೪/೭. ಕನ್ನಡ ಅಧ್ಯಯನ ಸಂಸ್ಥೆ, (ಮೈಸೂರು ವಿಶ್ವವಿದ್ಯಾನಿಲಯ). ೧೨ ರಿಂದ ೧೬ ನೆಯ ಪತ್ರಗಳಿವೆ. ಒಂದು ಸಂಧಿ ಮಾತ್ರ ಇಲ್ಲಿದೆ. (ಸಂಶೋಧನಾ ಸಹಾಯಕರು ಕೆ. ಆರ್. ಶೇಷಗಿರಿ)</p>
		<p class="vertical-delimiter"/>
		<section class="level2 numbered" id="id-004.01">
			<h2 class="level2-title" epub:type="title">ನಾರಾಯಣ ಕವಿಯ ಭಾಗವತಗಳು:</h2>
			<p>&#8226; 'ಭಾಗವತ (ಒಂದನೆಯ ಸ್ಕಂಧದಿಂದ ಆರನೆಯ ಸ್ಕಂಧದವರೆಗೆ)', ಕರ್ತೃ: ನಾರಾಯಣ. ಹಸ್ತ ಪ್ರತಿ ಸಂಖ್ಯೆ: ಕೆ. ೪೪೩/೧. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಇದು ಗದ್ಯಕೃತಿ. ಇದರಲ್ಲಿ ನಾಲ್ಕನೆಯ ಸ್ಕಂಧದ ಒಂಬತ್ತನೆಯ ಅಧ್ಯಾಯದವರೆಗೆ ಮಾತ್ರ ಇದೆ. ೧ ರಿಂದ ೧೩೪ ಪತ್ರಗಳಿವೆ. ಕಾಲ ಕ್ರಿ. ಶ. ಸುಮಾರು ೧೪೫೦.</p>
			<p>&#8226; 'ಭಾಗವತ (ಒಂದನೆಯ ಸ್ಕಂಧದಿಂದ ನಾಲ್ಕನೆಯ ಸ್ಕಂಧದವರೆಗೆ)', ಕರ್ತೃ: ನಾರಾಯಣ. ಹಸ್ತ ಪ್ರತಿ ಸಂಖ್ಯೆ: ಕೆ. ಎ. ೧೯೧. ಮೈಸೂರು ಪ್ರಾಚ್ಯವಿದ್ಯಾ ಸಂಶೋಧನಾಲಯ (ಮೈಸೂರು ವಿಶ್ವವಿದ್ಯಾನಿಲಯ). ಇದು ಗದ್ಯಕೃತಿ. ಇದರಲ್ಲಿ ೧ ರಿಂದ ೨೪೪ ಪತ್ರಗಳಿವೆ. ನಾಲ್ಕನೆಯ ಸ್ಕಂಧ ೧೯ ಅಧ್ಯಾಯಗಳು ಇವೆ. ವಿರೋಧಿ ಕೃತು ಸಂವತ್ಸರದ ಆಶ್ವಯುಜ ಶುದ್ಧ ೧೩ ಇದನ್ನು ಬರೆದು ಮುಗಿಸಲಾಯಿತು. ಮಹಿಷೂರ ನಗರದ ಲಕ್ಷ್ಮೀರಮಣಸ್ವಾಮಿ ಅವರ ದೇವಸ್ಥಾನದ ಸ್ಥಾನೀಕ ಲಕ್ಷ್ಮಪ್ಪನವರ ಮಗ ಕೃಷ್ಣಯ್ಯನು ತನಗೆ ತಾನು ಬರೆದುಕೊಂಡ ವಾಕ್ಯ ಭಾಗವತದ ಪುಸ್ತಕ ಇದು ಎಂಬ ಒಕ್ಕಣೆ ಅಂತ್ಯದಲ್ಲಿದೆ.</p>
			<p class="vertical-delimiter"/>
			<p>ಕನ್ನಡ ಭಾಗವತದ ಕೆಲವು ವೈಶಿಷ್ಟ್ಯಗಳ ಕಡೆ ಈಗ ಗಮನಹರಿಸೋಣ: ಭಾರತೀಯ ಪರಂಪರೆಯಲ್ಲಿ ಕವಿಗಳು ಗ್ರಂಥದ ಪ್ರಾರಂಭದಲ್ಲಿ ತಮ್ಮ ಇಷ್ಟದೇವತೆಯನ್ನು ಸ್ತುತಿಸಿ, ಕಾರ್ಯಸಿದ್ಧಿಗೆ ಆ ದೇವರ ಅನುಗ್ರಹವನ್ನು ಬೇಡುವ ಪದ್ಧತಿ ಸಾಮಾನ್ಯ. ಇದರೊಂದಿಗೆ, ಇನ್ನೂ ಕೆಲವು ದೇವತಾಸ್ತುತಿ, ಸತ್ಕಾವ್ಯ ಪ್ರಶಂಸೆ, ಸಹೃದಯ ಸಜ್ಜನರಲ್ಲಿ ಬಿನ್ನಹ, ಕೆಲವೊಮ್ಮೆ ಕುಕವಿ ನಿಂದೆ, ಕಾವ್ಯಪ್ರಯೋಜನ -ಇತ್ಯಾದಿ ಪೀಠಿಕಾ ಪದ್ಯಗಳನ್ನೂ ನಾಂದಿಯಾಗಿ ಬರೆದು ಈ ಭಾಗದಲ್ಲಿರಿಸಿ, ನಂತರ ತಮ್ಮ ಕಾವ್ಯದ ಕಥಾಭಾಗವನ್ನು ಆರಂಭಿಸುವುದು ವಾಡಿಕೆ. ಈ ಕಾವ್ಯಗ್ರಂಥಗಳನ್ನು ವಾಚಿಸುವ, ಹಾಡುವ ಗಮಕಿಗಳೂ ಸಹ ಈ ಮಂಗಳಾಚರಣೆಯ 'ಪ್ರಾರ್ಥನಾ' ನಾಂದೀಪದ್ಯಗಳಿಂದಲೇ ಗ್ರಂಥವನ್ನು ಪ್ರಾರಂಭಿಸುವುದು ಸಾಮಾನ್ಯ ಪದ್ಧತಿ. ವಾಚನದ ಕೊನೆಯಲ್ಲೂ ಸಹ ಶ್ರೀದೇವರ ಅನುಗ್ರಹವನ್ನು ಬೇಡುವ, ಕಾವ್ಯ ಪ್ರಯೋಜನವನ್ನು ತಿಳಿಹೇಳುವ, ಫಲಶ್ರುತಿರೂಪದ ನಾಲ್ಕಾರು 'ಮಂಗಳ'ಪದ್ಯಗಳನ್ನೂ ಹೇಳುವುದುಂಟು.</p>
			<p>ಗ್ರಂಥ ದೊಡ್ಡದಿರುವಾಗ, ಒಟ್ಟಿಗೇ ಎಲ್ಲವನ್ನೂ ಓದಲು ಆಗದಿರುವಾಗ, ಬಿಡಿ ಬಿಡಿಯಾಗಿ ಓದುತ್ತಾರಲ್ಲ, ಆ ಸಂದರ್ಭಗಳಲ್ಲಿ, ಆ ಪ್ರತಿ ಭಾಗದ ವಾಚನದ ಪ್ರಾರಂಭದಲ್ಲಿ ಪೀಠಿಕೆಯಾಗಿ, ಈ ಮಂಗಳಾಚರಣೆಯ 'ಪ್ರಾರ್ಥನಾ'ಪದ್ಯಗಳನ್ನು ಮತ್ತು ಪ್ರತಿ ಭಾಗದ ವಾಚನದ ಕೊನೆಯಲ್ಲಿ ಈ ಫಲಶ್ರುತಿಯ 'ಮಂಗಳ'ಪದ್ಯಗಳನ್ನು ಪುನರಾವರ್ತಿಸಿ ಹೇಳುತ್ತಾರೆ.</p>
			<p>ಕನ್ನಡ ಭಾಗವತದ ಮಂಗಳಪದ್ಯಗಳಿಗೆ ಇನ್ನೊಂದು ಮಹತ್ವವುಂಟು. ಕನ್ನಡಭಾಗವತದ ಕರ್ತೃವಿನ ವಿಚಾರ ಬಂದಾಗ ಈ ಮಂಗಳಾಚರಣೆಯ ಪದ್ಯಗಳು ಆ ನಿರ್ಣಯಕ್ಕೆ ಪೂರಕವಾಗಿರುವುದು ಗಮನಾರ್ಹ.</p>
			<p>'ಕನ್ನಡ ಭಾಗವತ'ದ ಹನ್ನೆರಡು ಸ್ಕಂಧಗಳಲ್ಲಿ ಪ್ರತಿ ಸ್ಕಂಧವೂ, ಒಂದಲ್ಲ ಒಂದು ಕಾರಣಕ್ಕೆ ವಿಶಿಷ್ಟವಾದುವು. ಮೊದಲಿನ ಎರಡು ಸ್ಕಂಧಗಳು ಪೀಠಿಕಾ ರೂಪದಲ್ಲಿವೆ. ದುಷ್ಟರನ್ನು ನಿಗ್ರಹಿಸಲು ಆಶ್ರಿತ ಭಕ್ತರನ್ನ ಉದ್ಧರಿಸಲು ಭಗವಂತ ಎತ್ತುವ ಅವತಾರಗಳ ಕಥೆಯನ್ನು ವಿಸ್ತರಿಸಿ ಹೇಳುವ ಆವಶ್ಯಕತೆಯನ್ನು ಪೀಠಿಕಾರೂಪದ ಈ ಮೊದಲೆರಡು ಸ್ಕಂಧಗಳು ಬಣ್ಣಿಸುತ್ತವೆ.</p>
			<p>ಭಾಗವತದ ಕಥಾಭಾಗ ನಿಜವಾಗಿ ಆರಂಭವಾಗುವುದು ಮೂರನೆಯ ಸ್ಕಂಧದಿಂದ. ಕಲ್ಪಾವಸಾನ, ಬ್ರಹ್ಮನ ಉದಯ, ವೈಕುಂಠ ವರ್ಣನೆ, ಜಯವಿಜಯರ ಕಥೆ, ಹಿರಣ್ಯಾಕ್ಷ, ಹಿರಣ್ಯಕಶಿಪುಗಳ ಚರಿತ್ರೆ, ಕಪಿಲ ದೇವಹೂತಿಯರ ಚರಿತ್ರೆ -ಇವೆಲ್ಲಾ ಮೂರನೆಯ ಸ್ಕಂಧದ ವಸ್ತು.</p>
			<p>ನಾಲ್ಕನೆಯ ಸ್ಕಂಧವು ದಕ್ಷಯಜ್ಞ, ಗಿರಿಜಾಕಲ್ಯಾಣ, ಧ್ರುವ, ಪೃಥು, ಪುರಂಜನರ ಕಥೆಗಳಿಗೆ ಮೀಸಲಾಗಿದೆ. (ಹೀಗೆ, ಇಲ್ಲಿ ಹರಿಯ ಕಥೆ ಮಾತ್ರವಲ್ಲ, ಹರನಿಗೆ ಸಂಬಂಧಿಸಿದ ಕಥೆಗಳು ಈ ಭಾಗವತದಲ್ಲಿ ಇವೆ.)</p>
			<p>ಐದನೆಯ ಸ್ಕಂಧದಲ್ಲಿ ಪ್ರಿಯವ್ರತರಾಯ, ವೃಷಭರಾಯ, ಜಡಭರತ, ಮನು, ಮಹೇಶ್ವರ ಇವರ ಕಥೆಗಳು ಖಗೋಳ, ಸ್ವರ್ಗ, ನರಕಲೋಕಗಳ ವರ್ಣನೆ ಇದೆ. ಆರು ಮತ್ತು ಏಳನೆಯ ಸ್ಕಂಧಗಳಲ್ಲಿ ಅಜಾಮಿಳ, ವೃತ್ರಾಸುರ, ಏಳು ಮೃತ್ಯುಗಳು, ಪ್ರಹ್ಲಾದ ಮತ್ತು ತ್ರಿಪುರಾಸುರ- ಇವರುಗಳ ವೃತ್ತಾಂತಗಳಿವೆ.</p>
			<p>ಎಂಟನೆಯ ಸ್ಕಂಧದಲ್ಲಿ ಮನುಮುನಿಯ ವರ್ಣನೆ, ಗಜೇಂದ್ರ ಉಪಾಖ್ಯಾನ, ಇಂದ್ರನಿಗೆ ದೂರ್ವಾಸಮುನಿಯ ಶಾಪ, ಸಮುದ್ರಮಥನ, ವಾಮನ ಅವತಾರ ಮತ್ತು ಮತ್ಸ್ಯ ಅವತಾರ- ದ ಕಥೆಗಳಿವೆ.</p>
			<p>ಒಂಬತ್ತನೆಯ ಸ್ಕಂಧದಲ್ಲಿ ವೈವಸ್ವತ ಮನುವಿನ ವಂಶ, ಇಕ್ಷಾಕುವಂಶಗಳ ವರ್ಣನೆ, ಅಂಬರೀಷ, ಭಗೀರಥ ಮತ್ತು ಮದಾಲಸೆಯರ ಕತೆ, ರಾಮಾವತಾರ ಮತ್ತು ಪರಶುರಾಮ ಅವತಾರಗಳು ಇವೆ.</p>
			<p>ಭಾಗವತದ ದಶಮ ಸ್ಕಂಧವೇ ಬಹುಮುಖ್ಯವಾದ ಭಾಗ. ಇದು ಬಹಳ ಜನಪ್ರಿಯವೂ ಹೌದು. ಶ್ರೀಕೃಷ್ಣನ ಚರಿತ್ರೆ ಇಲ್ಲಿ ವಿವರವಾಗಿ ಬಂದಿದೆ.</p>
			<p>ಹನ್ನೊಂದನೆಯ ಸ್ಕಂಧದಲ್ಲಿ ಶ್ರೀಕೃಷ್ಣ ನಿರ್ಯಾಣ ಮತ್ತು ಯಾದವರ ಪರಸ್ಪರ ಅಂತಃಕಲಹದ ಕಥೆ ಇದೆ.</p>
			<p>ಕೊನೆಯದಾದ ಹನ್ನೆರಡನೆಯ ಸ್ಕಂಧದಲ್ಲಿ ಮುಂಬರುವ ರಾಜರುಗಳ ಕಥೆಯೂ ಮತ್ತು ಈ ಭಾಗವತದ ಕಥೆಯನ್ನ ಶುಕಮಹರ್ಷಿಗಳಿಂದ ನೇರವಾಗಿ ಕೇಳಿದ ಪರೀಕ್ಷಿತ ರಾಜನಿಗೆ ದೊರೆತ ಸದ್ಗತಿಯ ವಿಚಾರವೂ ಇದೆ.</p>
			<p>ವಿಷ್ಣು ಎತ್ತಿದ ಅವತಾರಗಳ ಕಥೆಗಳು, ಪ್ರಸಿದ್ಧ ಭಾಗವತೋತ್ತಮರ ವೃತ್ತಾಂತಗಳು, ಸೂರ್ಯವಂಶ ಮತ್ತು ಚಂದ್ರವಂಶಗಳ ರಾಜರ ಚರಿತ್ರೆಗಳು, ಕಷ್ಟದಲ್ಲಿ ಸಿಲುಕಿ ದೇವರ ಅನುಗ್ರಹದಿಂದ ಪಾರಾದ ಸನ್ನಿವೇಶಗಳ ವರ್ಣನೆಗಳು, ಖಂಡಕಾವ್ಯಗಳೆನಿಸುವ ಆಖ್ಯಾನ ಉಪಾಖ್ಯಾನಗಳು- ಹೀಗೆ ಹಲವಾರು ಬಿಡಿ ಬಿಡಿ ರೋಚಕ ಕಥಾನಕಗಳ ಆಕರ ಗ್ರಂಥ ಈ ಭಾಗವತ ಆಗಿರುವುದರಿಂದ, ಕಾವ್ಯಾಸಕ್ತರು ತಮಗೆ ಇಷ್ಟಬಂದ ಭಾಗವನ್ನು ಮಾತ್ರ ಪ್ರತಿ(ನಕಲು) ಮಾಡಿಕೊಂಡು, ಆ ಭಾಗವನ್ನೇ ಒಂದು ಸ್ವತಂತ್ರ ಗ್ರಂಥವಾಗಿ ಪರಿಗಣಿಸಿ ಇಟ್ಟುಕೊಳ್ಳುತ್ತಿದ್ದುದೂ ಉಂಟು. ಉದಾಹರಣೆಗೆ, ಜಗತ್‍ಸೃಷ್ಟಿ ಮತ್ತು ಸೂರ್ಯ-ಚಂದ್ರವಂಶದವರ ಕಥೆಯೇ ಪ್ರಧಾನವಾಗುಳ್ಳ, ಆರರಿಂದ ಒಂಬತ್ತನೆಯ ಸ್ಕಂಧಗಳು ಮಾತ್ರಾ ಇರುವ ಕೆಲವು ಹಸ್ತಪ್ರತಿಗಳು ಇವೆ. ಭಾಗವೊಂದನ್ನೇ ಪ್ರತ್ಯೇಕ ಗ್ರಂಥವಾಗಿ ತೆಗೆದುಕೊಂಡಿರುವುದಕ್ಕೆ ಒಂದು ಸ್ಪಷ್ಟ ದೃಢ ನಿದರ್ಶನವೆಂದರೆ ಶ್ರೀಕೃಷ್ಣನ ಚರಿತ್ರೆಗೇ ಮೀಸಲಾದ ಭಾಗವತ ದಶಮಸ್ಕಂಧದ ಭಾಗ.</p>
			<p>ನಮಗೆ ದೊರೆತಿರುವ ಭಾಗವತದ ಹಲವಾರು ಹಸ್ತಪ್ರತಿಗಳಲ್ಲಿ ಹೆಚ್ಚಾಗಿ ದಶಮ ಸ್ಕಂಧದ ಭಾಗ ಮಾತ್ರ ಇದೆ- ಎಂಬುದು ಗಮನಾರ್ಹ. ಇದನ್ನು ಬಿಟ್ಟರೆ, ಪೀಠಿಕಾರೂಪವಾದ ಮೊದಲ ಸ್ಕಂಧಗಳ ಭಾಗಗಳನ್ನುಳ್ಳ ಹಸ್ತಪ್ರತಿಗಳು, ಐದು-ಆರನೆಯ ಸ್ಕಂಧದ ಭಾಗಗಳು ಇರುವ ಹಸ್ತಪ್ರತಿಗಳು ಲಭ್ಯವಾಗಿವೆ.</p>
			<p class="vertical-delimiter"/>
			<p>ಪ್ರೊ| ನಾರಾಯಣ ಪ್ರಸಾದ್, ಶ್ರೀ ಆರ್.ಎಸ್. ರಾಮರಾವ್, ಪ್ರೊ| ರಂ.ಶ್ರೀ. ಮುಗಳಿ, ಪ್ರೊ| ತ.ಸು. ಶಾಮರಾಯ, ಶ್ರೀ ಬೆಟಗೇರಿ ಕೃಷ್ಣಶರ್ಮ, ಪ್ರೊ| ಕೆ. ವೆಂಕಟರಾಮಪ್ಪ- ಮುಂತಾದ ಹಲವು ವಿದ್ವಾಂಸರು ಗ್ರಂಥದ ಕವಿಯ ವಿಚಾರವಾಗಿ ವಿಪುಲವಾಗಿ ಸಂಶೋಧನೆ ನಡೆಸಿದ್ದಾರೆ. ಅವರೆಲ್ಲರ ಪ್ರಕಾರ, ಸಂಸ್ಕೃತ ಭಾಗವತ ಕನ್ನಡಕ್ಕೆ ಎರಡು ಬಾರಿ ಅನುವಾದವಾಯಿತು. ನಾರಾಯಣ ಕವಿ (ಸುಮಾರು ೧೪೫೦) ಅದನ್ನು ಗದ್ಯಕ್ಕೆ ಭಾವಾನುವಾದ ಮಾಡಿದ. ಇನ್ನೊಂದು ಅನುವಾದ ಬರಲು ಈ ಗದ್ಯಾನುವಾದ ದಾರಿಮಾಡಿಕೊಟ್ಟು ತನ್ನ ಸ್ಥಾನವನ್ನು ಬಿಟ್ಟುಕೊಟ್ಟಂತೆ ತೋರುತ್ತದೆ. ಇಡೀ ಭಾಗವತವನ್ನು ಕನ್ನಡದಲ್ಲಿ ಬರೆಯಲು ತೊಡಗಿದವರಲ್ಲಿ ನಿತ್ಯಾತ್ಮಶುಕ ಯೋಗಿಯೇ ಮೊದಲನೆಯವನು. ಆತನಿಗಿಂತ ಮುಂಚೆ ಕೃಷ್ಣನ ಕಥೆಯ ಒಂದು ಭಾಗವನ್ನು ಮಾತ್ರ ಆರಿಸಿಕೊಂಡು ರುದ್ರಭಟ್ಟನು ತನ್ನ 'ಜಗನ್ನಾಥ ವಿಜಯ'ವನ್ನು ಬರೆದನು. ಕನ್ನಡ ಭಾಗವತಕರ್ತನ ನಿಜವಾದ ಹೆಸರು ನಿಷ್ಕರ್ಷೆಯಾಗಿ ತಿಳಿಯದು.</p>
			<p>'ನಿತ್ಯಾತ್ಮಶುಕಯೋಗಿ' ಎಂಬುದು ಆತನ ಬಿರುದು ಅಥವಾ ಕಾವ್ಯನಾಮ. ಸುಮಾರು ಕ್ರಿ. ಶ. ೧೫೩೦ ರಲ್ಲಿ ನಿತ್ಯಾತ್ಮಶುಕನೆಂದು ಪ್ರಸಿದ್ಧನಾದ ಸದಾನಂದಯೋಗಿ ಆ ಕೃತಿಯನ್ನು ಪದ್ಯರೂಪಕ್ಕೆ ತಿರುಗಿಸಿ ಪೂರ್ಣಗೊಳಿಸಿದ, ಮತ್ತು ಹಾಗೆ ಪೂರ್ಣಗೊಳಿಸುವಲ್ಲಿ ಬೇರೆ ಐವರ ಕೈವಾಡ ಇರುವುದಾಗಿ ವಿದ್ವಾಂಸರು ಭಾವಿಸುತ್ತಾರೆ.</p>
			<p>ಸದ್ಯಕ್ಕೆ ಚಾಟುವಿಠ್ಠಲನಾಥ ನಿತ್ಯಾತ್ಮಶುಕಯೋಗಿ ಕನ್ನಡ ಭಾಗವತದ ಕರ್ತೃ ಎಂದು ಇಟ್ಟುಕೊಳ್ಳುವುದರಲ್ಲಿ ತೊಂದರೆಯಿಲ್ಲ.</p>
			<p class="vertical-delimiter"/>
			<p>ಬೆಂಗಳೂರಿನ ಲಕ್ಷ್ಮೀ ಮುದ್ರಣಾಲಯದಲ್ಲಿ ಸುಂದರವಾಗಿ ಮುದ್ರಿತವಾಗಿ, ಎರಡು ಸಂಪುಟಗಳಲ್ಲಿರುವ ಈ ಗ್ರಂಥದಲ್ಲಿ ಸುದೀರ್ಘವಾದ ಪ್ರಸ್ತಾವನೆಯಿದೆ, ಗ್ರಂಥಪಾಠ, ಕರ್ತೃತ್ವಸಮಸ್ಯೆ, ಕವಿ ಕಾಲ ದೇಶ, ಆಧಾರ ಹಸ್ತಪ್ರತಿಗಳ ತೌಲನಿಕ ಅಧ್ಯಯನ ಮತ್ತು ಪ್ರಸ್ತುತ ಕನ್ನದ ಭಾಗವತದ ವೈಶಿಷ್ಟ್ಯಗಳ ಬಗ್ಗೆ ವಿದ್ವತ್ಪೂರ್ಣ ವಿಚಾರ ವಿಮರ್ಶೆ ಇದೆ.</p>
			<p>'ಕರ್ಣಾಟಕ ಭಾಗವತ'ದ ಪ್ರಧಾನ ಸಂಪಾದಕರಾದ ಡಾ| ಹೊಳಲ್ಕೆರೆ ರಂಗರಾವ್ ಚಂದ್ರಶೇಖರ್ ಹುಟ್ಟಿದ್ದು ಚಿತ್ರದುರ್ಗ ಜಿಲ್ಲೆಯ ಹೊಳಲ್ಕೆರೆಯಲ್ಲಿ. ವಿಜ್ಞಾನ ಮತ್ತು ಕನ್ನಡ ಸಾಹಿತ್ಯ ವಿಷಯಗಳಲ್ಲಿ ಚಿನ್ನದ ಪದಕಗಳನ್ನು ಗಳಿಸಿಕೊಳ್ಳುತ್ತಾ ಮೊದಲ ರ್ಯಾಂಕ್ ಪಡೆಯುತ್ತಲೇ ವಿದ್ಯಾಭ್ಯಾಸ ಮಾಡಿದ ಇವರು ಕಾನ್‍ಪುರ್‍ನ ಇಂಡಿಯನ್ ಇನ್ಸ್ಟಿಟ್ಯೂಟ್ ಆಫ್ ಟೆಕ್ನಾಲಜಿಯಲ್ಲಿ ಎಂ.ಎಸ್. ಮಾಡಿ, ಅಮೆರಿಕಾದ ಪರ್‍ಡ್ಯೂ ವಿಶ್ವವಿದ್ಯಾಲಯದಿಂದ ಭೌತಶಾಸ್ತ್ರದಲ್ಲಿ ಪಿ.ಎಚ್‍ಡಿ ಪದವಿ ಗಳಿಸಿದರು (೧೯೭೩). ಸ್ವಲ್ಪಕಾಲ ಜರ್ಮನಿಯಲ್ಲಿ ಸಂಶೋಧಕರಾಗಿ ಕೆಲಸ ಮಾಡಿ ೧೯೭೮ ರಲ್ಲಿ ಅಮೆರಿಕಾದ ಕೊಲಂಬಿಯಾ ಮಿಸ್ಸೌರಿಯಲ್ಲಿರುವ ವಿಶ್ವವಿದ್ಯಾನಿಲಯದಲ್ಲಿ ಪ್ರಾಧ್ಯಾಪಕರಾಗಿ ಸೇರಿ ಇಂದಿನವರೆಗೂ ಸೇವೆ ಸಲ್ಲಿಸುತ್ತಿದ್ದಾರೆ. ನೂರೈವತ್ತಕ್ಕೂ ಮಿಗಿಲಾಗಿ ಲೇಖನ ಮತ್ತು ಪುಸ್ತಕಗಳನ್ನು ಪ್ರಕಟಿಸಿರುವ ಇವರು ವಿಶ್ವವಿದ್ಯಾಲಯದ ಭೌತಶಾಸ್ತ್ರ ವಿಭಾಗದ ಮುಖ್ಯಸ್ಥರಾಗಿ, ಸ್ನಾತಕೋತ್ತರ ಅಧ್ಯಯನ ವಿಭಾಗದ ನಿರ್ದೇಶಕರಾಗಿ ಪ್ರಖ್ಯಾತ ರಾಗಿದ್ದಾರೆ. ಇವರ 'ಟೇಲ್ಸ್ ಫ್ರಮ್ ಇಂಡಿಯನ್ ಎಪಿಕ್ಸ್' ಗ್ರಂಥ ೨೦೦೧ ರಲ್ಲಿ ಪ್ರಕಟವಾಯಿತು.</p>
			<p class="vertical-delimiter"/>
			<p>ಕ್ರಿ.ಶ. ೧೭೫೫ ರಲ್ಲಿ ಅವರ ಪೂರ್ವಜರು ಶ್ರೀ ರಾಮಣ್ಣಯ್ಯನವರು ಹಸ್ತಪ್ರತಿಯಾಗಿ ಬರೆದಿಟ್ಟಿದ್ದಂಥ ಒಂದು ಅಸಮಾನ್ಯ ಗ್ರಂಥ 'ಕರ್ಣಾಟಕ ಭಾಗವತ'. ಹತ್ತುಸಹಸ್ರ ಮೈಲಿಗಳ ದೂರದಲ್ಲಿ, ಆಚಾರ ವಿಚಾರಗಳ ಭಿನ್ನತೆಗಳ ನಡುವೆ ಬದುಕುತ್ತಿರುವ, ಪ್ರೊ| ಹೊಳಲ್ಕೆರೆ ಚಂದ್ರಶೇಖರ್ ಅವರ ಸುಮಾರು ಹದಿನೈದು ವರ್ಷಗಳ ತಪಸ್ಸಿನ ಫಲವಾಗಿ ಈ ಕೃತಿ ಮುದ್ರಿತವಾಗಿ ಹೊರಬಂದಿದೆ. ಕನ್ನಡದ ಸಹೃದಯರು ಜ್ಞಾನಭಕ್ತಿ ಪುರಸ್ಸರವಾದ 'ಕರ್ಣಾಟಕ ಭಾಗವತ'ದಲ್ಲಿರುವ ಅಪೂರ್ವ ಕಾವ್ಯಾಂಶಗಳ ರಸವನ್ನು ಆಸ್ವಾದಿಸುತ್ತಾರೆ- ಎಂಬ ನಂಬಿಕೆ ನನಗಿದೆ.</p>
		</section>
	</section>
</body>
</html>
