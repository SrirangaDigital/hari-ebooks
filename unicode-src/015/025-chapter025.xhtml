<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-025">
		<h1 class="level1-title" epub:type="title"><span class="num">೨೫</span> :: ಪದಸಾಂದ್ರತೆಯ ಕಸರತ್ತು 'ಚುಕ್ಕಿ ಚೆಂದ'</h1>
		<p>ತಮ್ಮ ಕೃತಿಗಳಾದ<em>ಬೆಳ್ಳಿಮೋಡದ ತುಂಬ ಅಕ್ಕರೆ ಸಕ್ಕರೆ</em>(೧೯೯೧),<em>ಚಿತ್ರಾಂಜಲಿ</em>(೧೯೯೫) ಮತ್ತು<em>ಚಿಲಿಪಿಲಿ ಸರಿಗಮ</em>(೧೯೯೮) ಈ ಮುಂತಾದವನ್ನು ಹೊರತಂದು, ಕವನ, ಕತೆ, ಕಾದಂಬರಿ, ಪ್ರಬಂಧಗಳ ಪ್ರಕಾರಗಳಲ್ಲಿ ಕೈಯಾಡಿಸಿದ, ತಮ್ಮ ಬರೆಹಗಳಿಗೆ ಓದುಗರ ವಿಮರ್ಶಕರ ಮೆಚ್ಚುಗೆ ಗಳಿಸಿ ವಿವಿದೆಡೆ ಪುರಸ್ಕೃತರಾದ ಶ್ರೀಮತಿ ಶ್ಯಾಮಲ ಮೂರ್ತಿಯವರು ಇದರೊಂದಿಗೆ 'ಚುಟುಕು'ಗಳ ಬಾನಿಗೆ ಹಾರಿ 'ಚುಕ್ಕಿಗಳ ಚೆಂದ'<sup><a epub:type="noteref" href="999-aside.xhtml#id-025-01">೧</a></sup>ವನ್ನು ಸವಿಯ ಹೊರಟಿದ್ದಾರೆ.</p>
		<p>ಆನೆಯನ್ನು ಸಾಸಿವೆಯಲ್ಲಿ ಅಡಗಿಸುವ ಪ್ರಯತ್ನ ಚುಟುಕದ್ದು. ಎಲ್ಲ ದೇಶಗಳ, ಜನಾಂಗಗಳ, ಆಡುನುಡಿಗಳಲ್ಲಿ ತಲೆತಲಾಂತರದಿಂದ ನಡೆದು ಬಂದಿರುವ ಸೊಗಸು ಇದು. ವಿಸ್ತಾರವಾಗಿ ಹೇಳಬಹುದಾದುದನ್ನು ಸಂಗ್ರಾಹ್ಯವಾಗಿ ಹೇಳುವ ಸೂತ್ರ ರೂಪತೆ ಬಗೆ ಬಗೆಯ ಬಣ್ಣಗಳಲ್ಲಿ ಎಲ್ಲ ಭಾಷೆಗಳಲ್ಲೂ ನಮಗೆ ಗೋಚರಿಸುತ್ತದೆ. ಗಾಥಾಗಳು, ತಿರುಕ್ಕುರುಳ್, ಶಾಸನಗಳ ದ್ವಿಪದಿ ತ್ರಿಪದಿಗಳು, ದೋಹೆಗಳು, ವಾಕ್‍ಗಳು, ವಚನಗಳು, ಅಷ್ಟೇ ಏಕೆ ದೇವರನಾಮಗಳ ಪಲ್ಲವಿ, ಅನುಪಲ್ಲವಿಗಳೂ ಒಂದು ಬಗೆಯ ಚುಟುಕು-ಆಕಾಶದ ಮಿನುಗುವ ಚುಕ್ಕಿಗಳೇ!</p>
		<p>ಇಲ್ಲಿ, ವಿವಿಧ ವಿಷಯಗಳನ್ನು ಆಯ್ಕೆ ಮಾಡಿಕೊಂಡು ಶ್ರೀಮತಿ ಶ್ಯಾಮಲಾ ಮೂರ್ತಿಯವರು ಎರಡು ಸಾಲಿನ ಪದ್ಯಗಳಲ್ಲಿ (ಕೆಲವನ್ನು ಮೂರು, ನಾಲ್ಕು ಸಾಲುಗಳಲ್ಲಿ) ತೋರಣ ಕಟ್ಟಲು ಹೊರಟಿದ್ದಾರೆ. ಹೂರಣ ತುಂಬಿಸಿ ಓರಣವಾಗಿಡಲು ಪ್ರಯತ್ನಿಸಿದ್ದಾರೆ. ಅಂತ್ಯಾಕ್ಷರ ಪ್ರಾಸದ ಜರಿ ಅಂಚು ಚುಟುಕುಗಳ ಸೀರೆಯ ಒಡಲಿಗೆ ಮೆರುಗು ತಂದು, ಸಾಮ್ಯ ವೈಷಮ್ಯ ಸಾದೃಶ್ಯಗಳ ಸೂಚ್ಯ ಹಲವೆಡೆ ವಾಚ್ಯ, ನಿರೂಪಣೆಗಳು ಸೆರಗಿಗೆ ಸುರಗಿಯ ಪರಿಮಳ ಬೀರುವ ಹವಣಿಕೆಯಲ್ಲಿವೆ.</p>
		<p>ಕೆಲವು ಚುಟುಕುಗಳು ಸಾಮಯಿಕ ವಿಚಾರಧಾರೆಯನ್ನು, ಇನ್ನು ಕೆಲವು ಸಾರ್ವಕಾಲಿಕ ಸತ್ಯವನ್ನ, ಲೋಕದ ಓರೆ ಕೋರೆಗಳನ್ನು ಭೂತಗನ್ನಡಿ ಹಿಡಿದು, ಯಾವುದು ಮಿಥ್ಯ, ಯಾವುದು ತಥ್ಯ, ಯಾವುದು ಪಥ್ಯ ಎಂದು ಚೊಕ್ಕವಾಗಿ ಚಿಕ್ಕದಾಗಿ ಹೇಳುವ ಕಲೆಯಲ್ಲಿ ಸಾಕಷ್ಟು ಯಶಸ್ವಿಯಾಗಿದ್ದಾರೆ.</p>
		<p>ಒಂದನ್ನು ಗಮನಿಸಿ:</p>
		<p class="verse">ಕವಿಗಳಿಗೆ ಕಾದಂಬರಿಗೆ ನಕ್ಷತ್ರದ ಹಾರ;<br /> ಭಕ್ತರಿಂದ ಶಾಕಾಂಬರಿಗೆ ತರಕಾರಿಯ ಹಾರ! (೨೨)</p>
		<p>ಶ್ಯಾಮಲಾ ಅವರ ಈ ಚುಟುಕದಲ್ಲೊಂದು ವಿಶೇಷವಿದೆ:</p>
		<p>ಇಲ್ಲಿ 'ಕಾದಂಬರಿ' ಎಂದರೆ ದೀರ್ಘ ಕಥಾನಕವಲ್ಲ; ಬಾಣಭಟ್ಟನ ಸಂಸ್ಕೃತ ಗದ್ಯಕಾವ್ಯವಲ್ಲ; ಮೋಡ, ಮೊಸರಿನ ಕೆನೆಯೂ ಅಲ್ಲ; ಇದು ಕಾದ ಅಂಬರ, ಕಾಯುತ್ತ ಕಾಯುತ್ತ, ಕುಳಿತ, ನಿಂತ, ಏನನ್ನೋ ನಿರೀಕ್ಷಿಸುತ್ತಿರುವ ಅಂಬರ; ಅಂದರೆ ಆಕಾಶ ಹಾಗೆ ಕಾದಿತ್ತೋ ಏನೋ, ಆಗ ಆ ಆಗಸದಲ್ಲಿ ಮೂಡಿ ಮಾಲೆಗೊಂಡವು ಚುಕ್ಕಿಗಳು, ನಕ್ಷತ್ರಗಳು ಅಳಿಯದೆ ಉಳಿಯುವ ಆಕಾಶಕಾಯಗಳು. (ನ ಕ್ಷರತಿ- ಇತಿ ನಕ್ಷತ್ರಃ, ಅಂದರೆ ತಾರೆಗಳು ಅಲ್ಲವೇ?). ಅಂಬರ ಅಂದರೆ ಬಟ್ಟೆಯೆಂಬ ಇನ್ನೊಂದು ಅರ್ಥವೂ ಇದೆ. ರಾಮಾಯಣದಲ್ಲಿ ವಾಲ್ಮೀಕಿ ಹೀಗೆ ಹೇಳುತ್ತಾರೆ:</p>
		<p class="verse">ಚಂಚದ್ ಚಂದ್ರಕರಸ್ಪರ್ಶ ಹರ್ಷ ಉನ್ಮೀಲಿತ ತಾರಕಾ|<br /> ಅಹೋ ರಾಗವತೀ ಸಂಧ್ಯಾ ಜಹಾತು ಸ್ವಯಂ ಅಂಬರಮ್||</p>
		<p>ಇದನ್ನು ಹೀಗೆ ಅನುವಾದಿಸಬಹುದು:</p>
		<p class="verse">ಕುಣಿವ ಚಂದಿರನ ಕೈ ತಾಗಿ, ಪುಳಕಿತವಾಗಿ<br /> ಸಂತಸದಿ ಬೀಗಿದವು ಚುಕ್ಕಿಗಳು ಹಿಗ್ಗಿ;<br /> ತನ್ನ ಬಣ್ಣದುಡುಗೆಯ ತೊಡೆದು, ಖೋಡಿ,<br /> ಬಿಸುಟು ಓಡಿದಳು ಸಂಧ್ಯೆ, ಅಲ್ಲಿ ನೋಡಿ!</p>
		<p>ಇದೇ ಬಗೆಯ ಕವಿಕಲ್ಪನೆಯ ಇನ್ನೊಂದು ಪದ್ಯ ಪಂಚತಂತ್ರದಲ್ಲಿ (ಮಿತ್ರಭೇದ, ೧೭೯) ಬರುತ್ತದೆ. ಅಲ್ಲಿ ಸೂರ್ಯನಂಥವನಿಗೂ ಸಹ ಪಶ್ಚಿಮದಿಕ್ಕಿನ (ವಾರುಣಿಯ) ಸಹವಾಸ ತಂದ ಅವಸ್ಥೆ ಏನೆಂದರೆ, ಅವನು ಆಕಾಶವನ್ನು ಬಿಟ್ಟು ಓಡಬೇಕಾಯ್ತಂತೆ! (ಅಂಬರತ್ಯಾಗವೂ ಆಯ್ತು, ತೇಜೋಹಾನಿಯೂ ಆಯ್ತು, ಮುಖವೆಲ್ಲ ಕೇಂಪೇರಿ (ಸ-ರಾಗತಾ)ದಂತೆ ಆಯಿತೆನ್ನುತ್ತಾನೆ, ವಿಷ್ಣುಶರ್ಮ.</p>
		<p>ಇದನ್ನೇ ಬೇರೆ ರೀತಿ ಹೇಳುತ್ತಾರೆ, ಶ್ಯಾಮಲಾ ಅವರು:</p>
		<p class="verse">ಕೆಂಪು ಕಿರಣಗಳು ರವಿಗೆ ರಂಗೇರಿಸಿರೆ,<br /> ರಜನಿಗೆ ಚಂದ್ರಮ ಮತ್ತೇರಿಸುವ. (೨೩೩)</p>
		<p>ಇರಲಿ, ಈ ಸಂಕಲದಲ್ಲಿ ಗಮನ ಸೆಳೆಯುವ, ಖ್ಯಾತ ಕವಿ ಅಕ್ಬರ್ ಆಲಿ ಅವರೂ ಗುರುತಿಸಿರುವ, ಕೆಲವು ಚುಟುಕ-ದ್ವಿಪದಿಗಳಿವೆ:</p>
		<p class="verse">ಬೆಟ್ಟಗುಡ್ಡಗಳು ಮೌನ ತಪಸ್ವಿಗಳಯ್ಯ;<br /> ಸೂರ್ಯ-ಚಂದ್ರರು ಮುಗ್ಧ ಯಾತ್ರಿಕರಯ್ಯ. (೨೩)<br /> ಕಡಿದರೂ ಕತ್ತರಿಸಿದರೂ ನೋವುಣ್ಣುವುದು ಮರ ಮೂಕವಾಗಿ,<br /> ಮತ್ತೆ ಚಿಗುರುವುದು ಪ್ರೀತಿಯ ತಾಯಿಯಂತೆ ವರವಾಗಿ! (೨೧೯)<br /></p>
		<p class="verse">ತೂಗಿ ಬೀಗುವ ತೆಂಗು, ಬಾಳೆಯ ಗೊನೆ-<br /> ತುಂಬು ಗರ್ಭಿಣಿಯ ನಡಿಗೆಯ ನಡುವಂತೆ. (೨೩೨)</p>
		<p class="verse">ಮೌನ ಮರೆತು ನಗುವ ಆಸೆ;<br /> ಚುಟುಕದಲ್ಲಿ ಹನಿ ಆಗುವ ಆಸೆ. (೩೮೮)</p>
		<p class="verse">ನನ್ನವನು ನಕ್ಕರೆ ಚಂದ್ರ ಕಿರಣ;<br /> ಮುನಿದರೆ ಸೂರ್ಯನ ಬೆಂಕಿ ಕಿರಣ. (೪೪೦)</p>
		<p class="verse">ವಸಂತನಿತ್ತ ಹಸಿರು ಸೀರೆಯನ್ನುಟ್ಟು ನಲಿದಾಡಿದಳಯ್ಯ;<br /> ವಸುಧೆ ಹೇಮಂತನ ಬಿಸಿ ಅಪ್ಪುಗೆಯಲ್ಲಿ ಕರಗಿದಳಯ್ಯ. (೪೮೩)</p>
		<p class="verse">ಗುಲಾಬಿಗೆ ಮುಳ್ಳಿನಂತಿಹುದು ನಲ್ಲನ ಗಲ್ಲ;<br /> ಅದಕಾಗಿ ಕೊಡಲಿಲ್ಲ ತನ್ನ ಬೆಲ್ಲದಂತಹ ಗಲ್ಲ. (೪೮೮)</p>
		<p class="verse">ಫೈವ್ ಸ್ಟಾರ್ ಲೇಡಿ ಬಳುಕುತ ಬಂದಾಗ<br /> ನೇಮನಿಷ್ಠೆಯ ಪೂಜಾರಿಯೂ ಜೊಲ್ಲು ಸುರಿಸಿದನಲ್ಲ(೫೦೧)</p>
		<p>'ಪಾರಿಜಾತ ಕುಸುಮ'ದ ಸಂಪಾದಕ, ಬೆಂಗಳೂರಿನ ಹೊ.ನಾ. ನಾಗರಾಜ್ ಅವರು ಮುನ್ನುಡಿಯಲ್ಲಿ ಮೆಚ್ಚಿರುವ ಚುಟುಕಗಳೂ ಇಲ್ಲಿವೆ. ಉದಾಹರಣೆಗೆ:</p>
		<p class="verse">ಬಾನ ಅಂಗಳದಲ್ಲಿ ಪುಟ್ಟಪುಟ್ಟ ಹೆಜ್ಜೆ ಇಟ್ಟು ಬರುವ ಆಕಾಶ ಕಂದ |<br /> ಮನೆ ಅಂಗಳದಲ್ಲಿ ಪುಟ್ಟಪುಟ್ಟ ಅಂಬೆಗಾಲಿಟ್ಟು ಓಡಾಡುವ ನನ್ನ ಕಂದ ||</p>
		<p>ಶ್ರೀಮತಿ ಶ್ಯಾಮಲ ಮೂರ್ತಿಯವರ ಚುಟುಕು ಸಾಹಿತ್ಯ ಕೃಷಿ ಇತೋಪ್ಯಶಯವಾಗಿ ಅಭಿವೃದ್ಧಿ ಹೊಂದಲೆಂದು ಆಶಿಸುವೆ, ಶುಭ ಕೋರುವೆ.</p>
	</section>
</body>
</html>
