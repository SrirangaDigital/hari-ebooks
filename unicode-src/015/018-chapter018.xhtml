<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-018">
		<h1 class="level1-title" epub:type="title"><span class="num">೧೮</span> :: ಬಗೆ ಬಗೆಯ ಬಣ್ಣದ ಕಾರಂಜಿಗಳು 'ಮಹಿಳಾ ಕಥಾಲೋಕ'- ಒಂದು ಅವಲೋಕನ<sup><a epub:type="noteref" href="999-aside.xhtml#id-">೧</a></sup></h1>
		<p>ಈಗ ನನ್ನ ಕೈಯಲ್ಲಿರುವ ಕಥಾಸಂಕಲನ ಮಹಿಳಾ ಕಥಾಲೋಕ. ಬೇರೆ ಬೇರೆ ಕಥೆಗಾರ್ತಿಯರು ಬರೆದ, ವಿವಿಧ ವಸ್ತುಗಳ ಕಲಾತ್ಮಕತೆಯ ಸಂಕೀರ್ಣತೆಯ ವೈಶಿಷ್ಟ್ಯಗಳನ್ನು ಮೇಳೈಸಿಕೊಂಡಿರುವ ಈ ಕಥಾಮಂಜರಿ. ಇದನ್ನ ಸ್ಥೂಲವಾಗಿ ಅವಲೋಕಿಸಲು ನಾನು ಇಲ್ಲಿ ಪ್ರಯತ್ನಪಡುತ್ತಿದ್ದೇನೆ.</p>
		<p>ಬಡಕುಟುಂಬದ ಹೆಣ್ಣುಮಕ್ಕಳು ಮದುವೆಗೆ ಮುನ್ನ ದುಡಿಮೆಗೆ ಇಳಿದು ಎಂಥೆಂಥ ದುರ್ಬರ ಪ್ರಸಂಗಗಳನ್ನ ಎದುರಿಸಬೇಕಾಗುತ್ತದೆ ಎಂಬುದರ ಚಿತ್ರಣಕ್ಕೆ ಪ್ರಸಿದ್ಧ ಕವಯಿತ್ರಿ ಡಾ| ಲತಾ ರಾಜಶೇಖರ್ ರವರ 'ಮೌನಬಿಂದು'ವನ್ನು ಪ್ರಾತಿನಿಧಿಕ ಕತೆಯಾಗಿ ಗಮನಿಸಬಹುದು</p>
		<p>ನಿಸ್ವಾರ್ಥ ಪ್ರೀತಿ ಮತ್ತು ವಿಶ್ವಾಸದ ಹಿರಿಮೆಯನ್ನು ಸರಸ್ವತಿ ಮುಳಿಯ ಅವರ<em>ಮಂಗಲ್‍ಚಾಚಾ</em>ಕಥೆಯಲ್ಲಿ ಕಾಣಬಹುದು.</p>
		<p>ಈಗೀಗ ಮೆಲ್ಲನೆ ಮರೆಯಾಗುತ್ತಿರುವ ಕಳಚಿಕೊಳ್ಳುತ್ತಿರುವ ಕೌಟುಂಬಿಕ ಪ್ರೀತಿ ವಾತ್ಸಲ್ಯಗಳ ಕುಣಿಕೆಗಳ ಬಗ್ಗೆ ಪ್ರಭಾ ರಾಮಣ್ಣ ರವರ 'ಬೆಸುಗೆ' ಚಿಂತನೆಗೆ ಆಹಾರವೀಯುತ್ತದೆ.</p>
		<p>ಹದಿವಯಸ್ಸಿನಲ್ಲಿ ಅಂಕುರಿಸುವ ಪ್ರೀತಿ ಪ್ರೇಮ ಹೆತ್ತವರ ಒತ್ತಾಯ ಒಯ್ಯುವ ಪರ್ಯಾಯ ಮಾರ್ಗ ಇವುಗಳ ಭಾವತುಮುಲ ವಸಂತಾ ಅವರ<em>ಜಾರಿದ ಮನ</em>ದಲ್ಲಿದೆ.</p>
		<p>ಶೀರ್ಷಿಕೆಯೇ ಎಲ್ಲವನ್ನು ವಿವರಿಸಿಬಿಡಬಲ್ಲ<em>ನಾರಿಯರ ಕಣ್ಣೀರು</em>ಸೋಂಕಿದ ನೆಲ ಬದುಕುವುದಿಲ್ಲವೆಂಬ ರಾಧಾ ನೀಲಕಂಠ ರವರ ಮಾತು ಸತ್ಯಸ್ಯ ಸತ್ಯ.</p>
		<p>ಸಾಂಪ್ರದಾಯಿಕತೆ ಮತ್ತು ಆಧುನಿಕತೆ ಇವೆರಡರ ಮೌಲ್ಯಗಳ ಸಂಘರ್ಷ, ಪೂರ್ವ ಪೂರ್ವವೇ, ಪಶ್ಚಿಮ ಪಶ್ಚಿಮವೇ! ಈ ಸಮಾನಾಂತರ ರೇಖೆಗಳು ಎಂದೂ ಸಂಧಿಸಲಾರವು ಎಂಬ ನಾಣ್ಣುಡಿಯ ವಿಶ್ಲೇಷಣೆ ವೇದಾವತಿ ಅವರ 'ಎಡಬಲದ ನಡುವೆ'ಯಲ್ಲಿದೆ.</p>
		<p>ಗಿರಿಜಾ ಸಿದ್ದಪ್ಪಾಜಿ ರವರ ನೀರಜ ಏನೇನೋ ಕನಸು ಕಂಡವಳು; ಅವು ನನಸು ಆಗಿಬರುತ್ತದೆ. ಆದರೆ ಎಷ್ಟೋ ಹೆಣ್ಣುಮಕ್ಕಳ ಕನಸು ಹೀಗೆ ನನಸಾಗುವುದೇ ಇಲ್ಲ ಎಂಬುದು ಕತೆಗಾರ್ತಿಯ ಕೊರಗು. ಬಹುಶಃ ಈ ಕಥೆಯ ಶೀರ್ಷಿಕೆ 'ನೀರಜಳ ನಡುವೆ' ಎನ್ನುವುದರ ಬದಲು, 'ನೀರಜಳ ಕನಸು' ಎಂದಿದ್ದರೆ ಸಮರ್ಪಕವಾಗಿ ಇರುತ್ತಿತ್ತೋ ಏನೋ. ಅದಕ್ಕೆ ಇರಬೇಕು ಪ್ರಸ್ತಾವನೆಯಲ್ಲಿ ಸಂಪಾದಕರು 'ನೀರಜಳ ಆಸೆ'ಎಂದು ಉಲ್ಲೇಖಿಸಿದ್ದಾರೆ.</p>
		<p>ಭಾರತಿ ರವರ 'ವ್ಯಥೆಯ ಕಥೆ' ಶೀರ್ಷಿಕೆಯೇ ಸೂಚಿಸುವಂತೆ ಹೃದಯವನ್ನು ಕಲಕುವ ಬಯಕೆಗಳು ಮುದುಡಿ ಬಾಡಿಹೋದ ನೋವಿನ ವೈತರಣೀಯ ನಿರೂಪಣೆ.</p>
		<p>ಹೇಮಲತಾ ರವರ 'ಅವಳ ಕಥೆಯಲ್ಲೂ'ಇಂತಹದೇ ಒಂದು ಸನ್ನಿವೇಶ ಆದರೆ ಈ ವೇದನೆಗೆ ಕಾರಣರಾದವರು ಬೇರೆ ಯಾರೂ ಅಲ್ಲ ತನ್ನ ಗಂಡನ ಗೋಮುಖ ವ್ಯಾಘ್ರತನ.</p>
		<p>ಗ್ರಾಮೀಣ ಜೀವನದ ಒಂದು ಚಿತ್ರಣಕ್ಕೆ 'ಬಹುಮಾನ' ಕೊಡುತ್ತಾರೆ ವಸುಂಧರಾ ರವರು ತಪ್ಪು ಮಾಡಿದವರಿಗೆ ಶಿಕ್ಷೆ ಆಗಿ ತೊಂದರೆಗೆ ಒಳಗಾದವರಿಗೆ ಒಂದು ರೀತಿಯ ಸಮಾಧಾನವಾದರೂ ಆಗುವುದೆಂಬ ಸೂಚನೆ ವಿಜಯ ಶ್ರೀಪತಿ ರವರ ಆ ಒಂದು 'ಭಯಂಕರ ರಾತ್ರಿ'ಯಲ್ಲಿದೆ.</p>
		<p>ಪ್ರಕೃತಿ ತನ್ನದೇ ಇನ್ನೊಂದು ಸೂಕ್ಷ್ಮಸ್ವಭಾವದ ಸ್ವರೂಪವೋ ಎಂಬಂತೆ ಹೆಣ್ಣಿಗೆ ಜನ್ಮಕೊಟ್ಟಿದೆ. ಎಷ್ಟೆಷ್ಟು ನವಿರೋ ಅಷ್ಟಷ್ಟೇ. ಸ್ಥೈರ್ಯ ಧೈರ್ಯ ಒಳಗೆ ಹುದುಗಿರುವ ಹೆಣ್ಣು ಸ್ವಾಭಿಮಾನದ ಒಂದು ಸಮರ್ಥ ಪ್ರತೀಕ. ಇದನ್ನೇ ಕಲ್ಯಾಣಿರವರ 'ಅಂತಿಮ ತೀರ್ಮಾನ'ದಲ್ಲಿ ನಿರೂಪಿಸಿರುವುದು.</p>
		<p>ನಾಗರಿಕ ಜೀವನದ ಸೌಕರ್ಯ ಸೌಲಭ್ಯಗಳ ಸುಖಸುಪ್ಪತ್ತಿಗೆಯಲ್ಲಿ ಇದ್ದವರಿಗೆ ದೇಶದ ಗಡಿನಾಡಿನಲ್ಲಿ ಬಾಳುವವರ ಅನುದಿನದ ಜೀವನ್ಮರಣದ ಸನ್ನಿವೇಶಗಳ ಪರಿವೆ ಅಷ್ಟಾಗಿ ಇರುವುದಿಲ್ಲ. ಅಂಥ ಒಂದು ಸನ್ನಿವೇಶವನ್ನು ವಸ್ತುವಾಗಿ ಇಟ್ಟುಕೊಂಡು ಇಬ್ಬರು ಸೈನಿಕ ಮಿತ್ರರ ಅಪೂರ್ವ ಅನುಭವಗಳನ್ನು ಶಶಿಕಲಾ ಸುಬ್ಬಣ್ಣ ಅವರು 'ಮೃತ್ಯುವಿನ ಗರ್ಭ'ದಲ್ಲಿ ಹೃದಯಂಗಮವಾಗಿ ಚಿತ್ರಿಸಿದ್ದಾರೆ. ಈ ಕಥೆ ಈ ಸಂಕಲನದ ಬೇರೆಲ್ಲ ಕಥೆಗಳಿಗಿಂತ ನನಗೆ ಮೆಚ್ಚುಗೆಯಾದುದಕ್ಕೆ ಹಲವಾರು ಕಾರಣಗಳಿವೆ.</p>
		<p>&#8857; ಶಿಸ್ತು, ಶ್ರದ್ಧೆ, ದೇಶಾಭಿಮಾನ ತುಂಬಿದ ಆದರ್ಶ ಜೀವನದ ಈ ಪೌರಪ್ರಜ್ಞೆ ಯುವ ಪೀಳಿಗೆಯಲ್ಲಿ ಸಾಕಷ್ಟು ಇಲ್ಲವೆಂಬ ಕೊರಗು; ಇಂಥ ಕಥೆಗಳನ್ನು ಓದಿದಾಗ ನಮಗಾಗಿ ತಮ್ಮ ಪ್ರಾಣವನ್ನೇ ಒತ್ತೆ ಇಟ್ಟು ಹಗಲಿರುಳು ದುಡಿಯುತ್ತಿರುವ ಸೈನಿಕರ ಬಗ್ಗೆ ನಮಗೆ ಗೌರವ ಮೂಡಿಸುವ, ಇದ್ದುದ್ದನ್ನು ಹೆಚ್ಚಿಸುವ ಪರಿಣಾಮ ಇಂಥ ಕಥೆಗಳಿಂದಾಗುತ್ತದೆ.</p>
		<p>&#8857; ಸ್ವಲ್ಪಕಾಲ, ಕೆಲವು ವರ್ಷ ಇಂತಹ ಸನ್ನಿವೇಶದಲ್ಲಿ ನಾನೂ ಇದ್ದುಬಂದೆನಾದ್ದರಿಂದ ಸ್ವಾನುಭವದ ಹಿನ್ನಲೆಯಲ್ಲಿ ಈ ಕಥೆಯನ್ನ ವಿಮರ್ಶೆ ಮಾಡಿದಾಗ ಇದು ಎಷ್ಟೊಂದು ವಸ್ತುನಿಷ್ಠವಾಗಿದೆ ಎಂದು ನನಗೆ ಅನಿಸಿತು.</p>
		<p>&#8857; ಈ ಕಥೆಯಲ್ಲಿ ಇನ್ನೊಂದು ವೈಶಿಷ್ಟ್ಯವಿದೆ: ಮಹಿಳೆಯೊಬ್ಬರು ಇದನ್ನು ಬರೆದಿದ್ದರೂ, ಕಥೆಯಲ್ಲಿ ಮಹಿಳೆಯರಾರೂ ಬರುವುದಿಲ್ಲ. ನೇಪಥ್ಯದಲ್ಲಿಯೇ ಅವರನ್ನು ಇರಿಸಿಕೊಂಡು, ಸಂಬಂಧಪಟ್ಟ ಮಹಿಳೆಯರ ತುಮುಲ ನೋವುಗಳನ್ನ ಓದುಗರೇ ಊಹಿಸಿಕೊಳ್ಳಲು ಕಥೆಗಾರ್ತಿ ಶಶಿಕಲಾ ಸುಬ್ಬಣ್ಣ ಬಿಟ್ಟುಬಿಡುತ್ತಾರೆ.</p>
		<p>-ಒಟ್ಟಾರೆ ಇದೊಂದು ಹೃದಯಸ್ಪರ್ಶಿಕಥೆ. ಇಂಥ ಕಥೆಗಳಿಂದ ಸಂಕಲನದ ಮೌಲ್ಯ ಹೆಚ್ಚುತ್ತದೆ.</p>
		<p>ಇಂಥದೇ ಒಂದು ನೀಳ್ಗಥೆ 'ಸಿಂಧೂರಿ' ಕಾವ್ಯನಾಮದ ಭ್ರಮರಾಂಬ ರವರ 'ಚಂದ್ರಮುಖಿ'ಯ ಪ್ರೇಮ ಪ್ರಕರಣದ ಬಗ್ಗೆ ಜಾನಪದೀಯ ಹಿನ್ನಲೆಯಿದೆ.</p>
		<p>ಲೀಲಾವತಿ ರಾಮಕೃಷ್ಣರ ಕಥಾ ನಾಯಕನಿಗೆ ಈ ತೊಂದರೆಗಳಿಲ್ಲ. ಕಿಶನ್ ವಾಗ್ದೋಷಿ. ಮೊದಮೊದಲು ಮನೆಯವರೆಲ್ಲರಿಗೂ ಆಘಾತವನ್ನು ಒಡ್ಡಿದ್ದರೂ ಮೆಲ್ಲಮೆಲ್ಲನೆ ಕಾರ್ಮುಗಿಲು 'ಕಾರ್ಮೋಡ ಕರಗಿ' ಬೆಳ್ಳಿ ಮಿಂಚು ಮೂಡಿ ಬೆಳಕು ಹರಿಯುತ್ತದೆ.</p>
		<p>ಮಕ್ಕಳಿಗೆ ಒಳ್ಳೆಯ ವಿದ್ಯೆ ಸಂಸ್ಕಾರ ಕೊಟ್ಟು ಬೆಳಸಿ ಉತ್ತಮ ಪ್ರಜೆಯಾಗಿಸುವುದೇ ತಂದೆ ತಾಯಿಗಳ ಒಂದು ಸುಂದರ ಕನಸು, ಒಂದು ಭವ್ಯ<em>ಚಿತ್ರ</em>. ಆ ಕನಸುಗಳೆಲ್ಲ ನನಸಾಗಲಿ ಎಲ್ಲರ ಬದುಕು ಬಂಗಾರವಾಗಲಿ ಎಂದು ಕಥೆಗಾರ್ತಿ ಸುಜಾತಾ ರವರೊಂದಿಗೆ ನಾವು ಹಾರೈಸೋಣ.</p>
		<p>ಎಷ್ಟೋ ಬಾರಿ ಕನಸು ನನಸಾಗದೇ, ಮೊಗ್ಗು ಅರಳದೇ ಹೋಗುವ ಸಂಭವಗಳು ಇವೆ. ಇಂಥ ಸನ್ನಿವೇಶವನ್ನು ಸ್ತ್ರೀ ಸಾಮಾನ್ಯರು ಹೇಗೆ ಎದುರಿಸುತ್ತಾರೆ ಎನ್ನುವುದರ ವಿಚಾರವನ್ನು ತಮ್ಮ 'ಕನಸುಗಳು'ಕಥೆಯಲ್ಲಿ ಬಿ.ಆರ್. ನಾಗರತ್ನ ವಿವರಿಸಿರುತ್ತಾರೆ. ಅತಿ ಕುತೂಹಲದ ಕೆಲವರ ಸ್ವಭಾವ ಅತಿರೇಕಗಳಿಗೆ ಎಡೆಮಾಡಿಕೊಡುವ ಸಂಭವವೇ ಹೆಚ್ಚು. ಇದನ್ನೇ 'ಕಮಲಾಕ್ಷಿಯ ಕುತೂಹಲ'ದಲ್ಲಿ ನಗೆಗಡಲಿನಲ್ಲಿ ಮುಳುಗಿಸಿ ಎಬ್ಬಿಸುತ್ತಾರೆ ಸವಿತಾ ಪ್ರಭಾಕರ್.</p>
		<p>ನುರಿತ ಬರಹಗಾರ್ತಿ ಸಿ.ಎನ್. ಮುಕ್ತಾ ರವರ ಸಂಜೆಯ ಹೆಜ್ಜೆಗಳು ಒಂದು ಸುಂದರವಾದ ಕಥೆ. ಈಗೀಗ ನಮ್ಮ ಮುಂದೆ ನಡೆಯುತ್ತಿದೆಯೇನೋ ಎನ್ನುವಷ್ಟು ಸಹಜವಾಗಿ ಭಾರತೀಯ ಸಾಂಸ್ಕೃತಿಕ ಮೌಲ್ಯಗಳ ಮೇಲೆ ಕೆಲವರ ನಡವಳಿಕೆಗಳು ಬೀಳುತ್ತಿರುವ ದುಷ್ಪರಿಣಾಮದ ಒಂದು ಮೌಲಿಕ ಚಿಂತನೆ ಈ 'ಸಂಜೆಯ ಹೆಜ್ಜೆಗಳು' ಕಥೆಯಲ್ಲಿ ಅಡಗಿದೆ.</p>
		<p>ಅನಾಮಿಕರವರ ಕೊನೆಯ ಮೊದಲು ಅನಾಮಿಕಾ ಕಾವ್ಯನಾಮದ ಕಥೆಗಾರ್ತಿ ಯಾವುದೋ ಒಂದು ನೈಜ ಘಟನೆಯನ್ನು ನಮ್ಮ ಮುಂದೆ ವಿವರಿಸಿದಂತಿದೆ. ಅವರ 'ಕೊನೆ'ಯನ್ನು<em>ಮೊದಲು</em>ಮಾಡಿದಂತಿದೆ.</p>
		<p>ಇದು ಸ್ಪರ್ಧೆಯ ಯುಗ. ಓಡಬೇಕು ಇಲ್ಲದಿದ್ದರೆ ಓಡುವವರಿಗೆ ಜಾಗ ಬಿಟ್ಟುಕೊಟ್ಟು, ಪಕ್ಕಕ್ಕೆ ಸರಿದು ಅವರನ್ನು ನೋಡುತ್ತಾ ನಿಲ್ಲಬೇಕು. ಬಹುತೇಕ ಮುಗ್ಧೆಯರ ಜೀವನ ಈ ನಿಂತು ನೋಡುವವರ ಬಾಳಾಗಿರುತ್ತದೆ. ವಿಜಯಾ ಶ್ರೀಪತಿಯ ಗೌರಿ ಇಂಥ ಒಬ್ಬಳು 'ಮುಗ್ಧೆ'.</p>
		<p>ಮುದ್ದಿನ ಮಗಳು ಹುಡುಗಾಟದ ಹುಡುಗಿ ಸುಮನಾಳಿಗೆ ಕಾಡಿದ ಮೂಗುತಿಯ ಸಮಸ್ಯೆ ದಿನಮಣಿಯವರ<em>ನತ್ತಿನಲ್ಲಿ ಮಿನುಗು</em>ತ್ತಿದೆ.</p>
		<p>ತನ್ನ ಮಗುವಿಗೆ ಉತ್ತಮ ವಿದ್ಯಾಭ್ಯಾಸಕ್ಕಾಗಿ ಕಾಲೇಜಿನಲ್ಲಿ ಸೀಟು ಪಡಯಲು ತಾಯಿ ಪಡುವ ಪರದಾಟ ಮತ್ತು ಅವನ ಉತ್ತಮ ಭವಿಷ್ಯಕ್ಕಾಗಿ ಎಂಥೆಂಥ ಬಲಿದಾನಕ್ಕೂ ಮಾತೃ ಹೃದಯ ಸಿದ್ಧವಾಗುತ್ತದೆ ಎಂಬುದರ ಒಂದು ದುಃಖಾಂತ ಕಥಾನಕ ವಿಜಯಾ ಚಂದ್ರಮೌಳೀಶ್ವರ್ ರವರ 'ಸಾಧ್ವಿಮಣಿ ಸಾವಿತ್ರಿ'ಯಲ್ಲಿದೆ.</p>
		<p>ಲೀಲಾಮಣ್ಣಾಲರವರದ್ದು ಪಳಗಿದ ಲೇಖಣಿ. ಜೀವನದ ಸಂಧ್ಯಾಕಾಲದಲ್ಲಿ ಬಾಳ ದಾರಿಯ ಕೊನೆಯ ಮೈಲಿಗಳತ್ತ ನಡೆಯುತ್ತಿರುವ ಹಿರಿಯರ ಏಕಾಕಿತನದ ಸಮಸ್ಯೆಗಳು, ಅಲ್ಲಿ ಏಳುವ ಉಬ್ಬರ ಇಳಿತಗಳ ಒಳನೋಟ 'ಮುಸ್ಸಂಜೆಯ ಹಕ್ಕಿ'ಗಳಲ್ಲಿದೆ.</p>
		<p>ಪ್ರಸಿದ್ಧ ಕತೆಗಾರ್ತಿ ಕಾದಂಬರಿಗಾರ್ತಿ ಡಾ| ಎಂ.ಎಸ್. ವೇದಾರವರ ಕಥೆ 'ಪರಕೀಯರು'ದಲ್ಲಿ ಗ್ರಾಮೀಣ ಜೀವನದ ಸೂಕ್ಷ್ಮನೋಟ, ದೇಸೀ ಭಾಷೆಯ ಸೊಗಡು, ವ್ಯಕ್ತಿವ್ಯಕ್ತಿಗಳ ಸಂಬಂಧಗಳ ಜಟಿಲ ಲಕ್ಷಣಗಳು- ಹೀಗೆ ಪರಿಣಾಮಕಾರಿ ಚಿತ್ರಣದ ಕಥೆ ಇದಾಗಿದೆ. ಈ ಸಂಕಲನದ ಉತ್ತಮ ಕಥೆಗಳಲ್ಲಿ ಇದೂ ಒಂದು.</p>
		<p>ವಿಕಲ ಚೇತನರ ಅಸಮಾನ್ಯ ಪ್ರತಿಭೆ ಇನ್ನೊಂದು ರೀತಿಯಲ್ಲಿ ಹೇಗೆ ಹೊಮ್ಮಿ ಅತ್ಯಾಶ್ಚರ್ಯಕರವಾಗಿ ಅವರ ಸಾಧನೆಗೆ ಆ ಕೊರತೆಯೇ ಪೂರಕವಾಗುತ್ತದೆ ಎಂಬುದು ಚಂಚಲ ವೇಣುಗೋಪಾಲ್ ರವರ 'ಗುಪ್ತಗಾಮಿನಿ'ಯಲ್ಲಿದೆ.</p>
		<p>ತನ್ನ ಕೈಗೆ ಕಟ್ಟಿದ ರಕ್ಷೆ ಹುಡುಗಿಯೊಬ್ಬಳನ್ನು ಸೋದರಿ ಸಮಾನಳಾಗಿ ಕಾಣುತ್ತಾ ಅವಳ ಗೌರವರಕ್ಷೆ ಮಾಡುವುದು ರಕ್ಷಾಬಂಧನದ ಸಂಕೇತ. ಇದನ್ನೇ ವಸ್ತು ವಾಗಿಟ್ಟುಕೊಂಡು ಮನಸ್ಸಿನ ಒಳತೋಟಿಗಳನ್ನ ಚಿತ್ರಿಸಹೊರಟಿದ್ದಾರೆ ಪೂರ್ಣಿಮಾ ರವರು ತಮ್ಮ 'ರಕ್ಷಾ ಬಂಧನ'ದಲ್ಲಿ.</p>
		<p>ಈ ಸಂಕಲನದ ಇಪ್ಪತ್ತೇಳು ಕಥೆಗಳು ಶುಭ್ರ ನಿರಭ್ರ ಆಕಾಶದ ಇಪ್ಪತ್ತೇಳು ನಕ್ಷತ್ರಪುಂಜಗಳಂತೆ. ಒಂದೊಂದು ಒಂದೊಂದು ರೀತಿಯ ಮಹತ್ವದಿಂದ ಮಿನುಗುತ್ತಿವೆ.</p>
		<p>ಉದಾಹರಣೆಗೆ, ಕಥೆಯ ಬಾಹುಳ್ಯವನ್ನ ನಾಗಾಲೋಟದಿಂದ ಓಡಿಸಿಕೊಂಡು ಹೋಗುವ ಅಶ್ವಿನಿ ಬೇಕೆ? ಧರಣಿಯನ್ನಾಳುವ ಸಾಮಥ್ರ್ಯವನ್ನು ತೋರುವ ಭರಣಿ ಬೇಕೆ? ಚಂಚಲತೆಯೇ ಮೈವೆತ್ತ ಹೆಣ್ಣಿನ ಮನಸ್ಸನ್ನು ಪ್ರತಿಬಿಂಬಿಸುವ, ಸಾರಂಗ, ಜಿಂಕೆ, ಹುಲ್ಲೆ ಮೃಗಶಿರೆ ಬೇಕೆ? ಹೃದಯವನ್ನು ಕಲಕುವ, ತೇವಗೊಳಿಸುವ, ಮಾರ್ದವತೆಯನ್ನು ಸೂಸುವ ಆದ್ರ್ರತೆ ಬೇಕೆ? ಎಲ್ಲ ಸೌಭಾಗ್ಯ ಸಂಪತ್ತುಗಳ ಕ್ರೋಡೀಕರಣ, ಗಂಡ ಕಳೆಯ ತೊಡಗಿದ್ದನ್ನು ಮತ್ತೆ ಗಳಿಸಿದ ಪುನರ್ವಸುತ್ವ ಬೇಕೆ? ಎಷ್ಟೋ ಸಮಸ್ಯೆಗಳಿಗೆ ಉತ್ತರವೇ ಇಲ್ಲ, ಅವೆಲ್ಲ ನಿರುತ್ತರ, ಅವಳೂ ನಿರುತ್ತರಳೇ; ಆ ವ್ಯಕ್ತಿ ಬೇಕೆ? ನೆರವಿನ ಕೈ ಚಾಚಿ ಬಿದ್ದವರನ್ನು ಮೇಲೆತ್ತಿದ ಅಮೃತಹಸ್ತ ಬೇಕೆ? ಚಿತ್ತಗ್ಲಾನಿಗೊಂದು ಮದ್ದನ್ನ ತಾನೇ ಕಂಡಕೊಂಡ ಸ್ಥಿತಪ್ರಜ್ಞಳು ಬೇಕೆ? ನೊಂದು ಬೆಂದು ಬಸವಳಿದು ಬಾಡಿಹೋದ ಬದುಕಿಗೂ ಒಂದು ಹೊಸ ತಿರುವು ತಂದುಕೊಟ್ಟ ವಿ-ಶಾಖತೆ ಬೇಕೆ? ಶ್ರೇಷ್ಠತೆಯಲ್ಲಿ ಜೇಷ್ಠ ಸ್ಥಾನಕ್ಕೇರುವ ಚಹರೆಗಳುಳ್ಳ ವಸ್ತು, ಶೈಲಿ, ನಿರೂಪಣೆ ಬೇಕೆ? ನೂರು ವೈದ್ಯರಿಗೆ ಸಮನಾಗಿ, ಹಿತವಚನ, ಮಾರ್ಗದರ್ಶನ ಮಾಡಿ ಶತಭಿಷಕ್ ಬೇಕೆ?</p>
		<p>-ಹೀಗೆ ಏನು ಬೇಕು, ಅವೆಲ್ಲ ಬಹುತೇಕ ಇಲ್ಲಿನ ಕತೆಗಳಲ್ಲಿವೆ.</p>
		<p class="vertical-delimiter"/>
		<p>ಈ ಕಥಾಸಂಕಲನದ ಸಂಪಾದಕರಾದ ಡಾ| ಕೆ. ಎಸ್. ರತ್ನಮ್ಮ (ಜನನ: ಮೈಸೂರಿನ ನಂಜನಗೂಡು, ೨೦ ನವಂಬರ್ ೧೯೫೩; ಕೆ. ಎಸ್. ಸುಬ್ಬಣ್ಣ ಮತ್ತು ಕೆ. ಜಿ. ನಾಗಮಣಿಯವರ ಮಗಳು.) ಅವರು ಕನ್ನಡದಲ್ಲಿ ಎಂಎ ಮಾಡಿ, `ಗೋಕಾಕರ ಗದ್ಯ ಸಾಹಿತ್ಯ - ಒಂದು ಅಧ್ಯಯನ ನಡೆಸಿ, ಪಿಎಚ್ ಡಿ ಪದವಿ ಗಳಿಸಿದರು (೧೯೯೫). ಮೈಸೂರಿನ ಮರಿಮಲ್ಲಪ್ಪ ಕಾಲೇಜಿನಲ್ಲಿ ಉಪನ್ಯಾಸಕಿಯಾಗಿ, ಕನ್ನಡ ವಿಭಾಗದ ಮುಖ್ಯಸ್ಥರಾಗಿ, ಪ್ರಾಚಾರ್ಯರಾಗಿ ಸೇವೆ ಸಲ್ಲಿಸಿದ್ದಾರೆ (೧೯೭೯ ರಿಂದ ೧೯೮೨). ಹಲವಾರು ಶೈಕ್ಷಣಿಕ ಸಂಘ ಸಂಸ್ಥೆಗಳ ನೇತಾರರಾಗಿದ್ದಾರೆ.</p>
		<p>ಇವರ ಕೃತಿಗಳಲ್ಲಿ ಕೆಲವು: ನೆಲೆ(೧೯೯೨), ಚಿಗುರು(೧೯೯೮), ಮಂಥನ, ಜೀವದನಿ (ಕವನ ಸಂಕಲನಗಳು); ಮರಿಮಲ್ಲಪ್ಪನವರ ಜೀವನ ಸಾಧನೆ, ಬಾಹ್ಯಾಕಾಶದ ಜೀವನ ತಾರೆ, ಡಾ| ಎಸ್. ರಾಧಾಕೃಷ್ಣನ್ (ಜೀವನ ಚರಿತ್ರೆಗಳು); ವಚನ ಸಾಹಿತ್ಯ ಪರಿಚಯ, ಸ್ತ್ರೀ ಲೇಖಾವಿಲೋಕನ (ವೈಚಾರಿಕ ಕೃತಿಗಳು); ಕ್ಷಿಪಣಿ ವಿಜ್ಞಾನಿ ಡಾ| ಅಬ್ದುಲ್ ಕಲಾಂ (ಮಕ್ಕಳ ಸಾಹಿತ್ಯ:); 'ನಾಟಕತ್ರಯ' ಎಂಬ ನಾಟಕ ಮತ್ತು 'ಪ್ರಣವ ಜ್ಯೋತಿ' ಯೆಂಬ ಆಧುನಿಕ ವಚನ ಸಂಕಲನ ಇತ್ಯಾದಿ.</p>
		<p>ನೀಲಗಂಗಾ ಮಹಿಳಾ ಬಳಗದ ಪ್ರತಿಭಾ ಪುರಸ್ಕಾರ (೧೯೯೬); ಬೆಂಗಳೂರಿನ ಲೇಖಕಿಯರ ಪರಿಷತ್ತಿನ ಕನ್ನಡ ರಾಜ್ಯೋತ್ಸವ ಸನ್ಮಾನ (೧೯೯೯); ಧಾರವಾಡದ ವಿದ್ಯಾವರ್ಧಕ ಸಂಘದ ಮಾತೋಶ್ರೀ ರತ್ನಮ್ಮ ಹೆಗಡೆ ಸನ್ಮಾನ (೨೦೦೨); ಬೆಂಗಳೂರು ಕನ್ನಡ ಸಾಹಿತ್ಯ ಪರಿಷತ್ತಿನ ನೀಲಗಂಗಾ ದತ್ತಿ ಬಹುಮಾನ (೨೦೦೨); ಅವನಿ ರಸಿಕರ ರಂಗ, ಧಾರವಾಡ ಸನ್ಮಾನ (೨೦೦೪); ಅಖಿಲ ಕರ್ನಾಟಕ ಮುಕ್ತ ಮಕ್ಕಳ ಸಾಹಿತ್ಯ ಅಕಾಡೆಮಿ ಸನ್ಮಾನ (೨೦೦೭)- ಗಳಿಂದ ಸನ್ಮಾನಿತರು.</p>
	</section>
</body>
</html>
