<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-014">
		<h1 class="level1-title" epub:type="title"><span class="num">೧೪</span> :: ವ್ಯಾವಹಾರಿಕ ಮಿಥ್ಯೆಯಲ್ಲಿ ಆಧ್ಯಾತ್ಮಿಕ ತಥ್ಯ ದರ್ಶಿಸಿದವನ ನಡೆ 'ಕನಕದಾಸ'<sup><a epub:type="noteref" href="999-aside.xhtml#id-014-1">೧</a></sup></h1>
<p>ಮೈಸೂರು ವಿಶ್ವವಿದ್ಯಾನಿಲಯದ ಪ್ರಸಾರಾಂಗದಿಂದ ಬಹಳ ಹಿಂದೆಯೇ (೧೯೮೭) ಪ್ರಕಟವಾದ ಪುಸ್ತಕ 'ಕನಕದಾಸ'. ಡಾ| ಮಳಲಿ ವಸಂತಕುಮಾರ್ ರವರ ಈ ಸಂಗ್ರಾಹ್ಯ ಪುಸ್ತಕದಲ್ಲಿ ದಾಸವರೇಣ್ಯ ಕನಕದಾಸರ ಬಗ್ಗೆ ಅಲ್ಲಿಯವರೆಗೆ ಸಂಶೋಧಿತವಾದ ಮತ್ತು ಚರ್ಚಿತವಾದ ವಿಷಯಗಳ ಒಂದು ಸಾರಸರ್ವಸ್ವವಾಗಿ ೭೨ ಪುಟಗಳ ಈ ಗ್ರಂಥ ಅಂದು ಬಂದು ಓದುಗರೆಲ್ಲರ ಮನಸೆಳೆದಿತ್ತು. 'ಕನ್ನಡ ಕವಿಚರಿತೆ' (ಸಂಪುಟ ೨, ಪುಟ ೧೮೭-೧೯೪)ಯಲ್ಲಿ ಕನಕರ ಬಗ್ಗೆ ಸಂಕ್ಷಿಪ್ತ ಪ್ರಸ್ತಾಪವಿತ್ತು; ಡಾ| ರಂಶ್ರೀ ಮುಗುಳಿ, ಪ್ರೊ| ಮರಿಯಪ್ಪಭಟ್ಟ, ಪ್ರೊ| ತ.ಸು. ಶಾಮರಾಯ, ಪ್ರೊ| ಕೆ. ವೆಂಕಟರಾಮಪ್ಪ, ಪ್ರೊ| ಎಚ್.ಎಸ್. ವೆಂಕಟೇಶಮೂರ್ತಿ, ಪ್ರೊ| ಮೇ. ರಾಜೇಶ್ವರಯ್ಯ- ಮುಂತಾದವರ, ಹಾಗೂ ಮೈಸೂರು ಮತ್ತು ಬೆಂಗಳೂರು ವಿಶ್ವವಿದ್ಯಾನಿಲಯದ ಪ್ರಸಾರಾಂಗದವರು ಪ್ರಕಟಿಸಿದ ಕನ್ನಡ ಸಾಹಿತ್ಯ ಚರಿತ್ರೆಗಳಲ್ಲಿ ಕನಕದಾಸರ ಬಗ್ಗೆ ಮಾಹಿತಿಗಳಿದ್ದವು. ಅವರ ಕೀರ್ತನೆಗಳ ಸಂಪುಟಗಳನ್ನು ಬಿಡಿಬಿಡಿಯಾಗಿಯೂ, ಸಮಗ್ರವಾಗಿಯೂ, ಕೆಲವೊಮ್ಮೆ ಖಾಸಗಿ ಪ್ರಕಾಶಕರು ಅಸಮರ್ಪಕವಾಗಿಯೂ, ರಾಜ್ಯ ಸರ್ಕಾರ ಮತ್ತು ಶತಮಾನೋತ್ಸವ ಸಮಿತಿಯವರು ಸಮಗ್ರವಾಗಿಯೂ ಪ್ರಕಟಿಸಿದ್ದರು. ಕನಕದಾಸರದೆಂದೇ ಖಚಿತವಾದ ಖಂಡಕಾವ್ಯ ಗಳನ್ನು ವಿದ್ವಾಂಸರು ತಮಗೆ ಸಿಕ್ಕ ಹಸ್ತಪ್ರತಿಗಳ ಆಧಾರದಿಂದ ಸಂಪಾದಿಸಿ ಪ್ರಕಟಿಸಿದ್ದರು.</p>
<p>ಡಾ| ಟಿ.ಎನ್. ನಾಗರತ್ನ, ಪ್ರೊ| ಜಿ. ಅಬ್ದುಲ್ ಬಷೀರ್, ಡಾ| ದೇಜಗೌ ಮುಂತಾದವರ ಪುಸ್ತಕಗಳಲ್ಲಿ, ಬಿಡಿಬಿಡಿ ಲೇಖನಗಳಲ್ಲಿ, ಪ್ರಸ್ತಾವನೆಗಳಲ್ಲಿ, ವಿಶೇಷ ಸಾಹಿತ್ಯ ಸಂಚಿಕೆಗಳಲ್ಲಿ, ವಿಚಾರ ಸಂಕೀರ್ಣಗಳಲ್ಲಿ ಮಂಡಿಸಿದ ಪ್ರಬಂಧಗಳಲ್ಲಿ ಕನಕದಾಸರ ರಚನೆಗಳ ಬಗ್ಗೆ ಸಮೀಕ್ಷೆ ನಡೆದಿತ್ತು, ನಡೆಯುತ್ತಿತ್ತು- ಆವರೆಗೆ ಬಂದ ಇವೆಲ್ಲವನ್ನು ಸಿಂಹಾವಲೋಕನ ಮಾಡಿದ ಒಂದು ಉಪಯುಕ್ತ ಪುಟ್ಟ, ಆದರೆ ಸಾರವತ್ತಾದ ಮೈಸೂರು ವಿಶ್ವವಿದ್ಯಾನಿಲಯ ಪ್ರಸಾರಾಂಗ ಪ್ರಕಟಿಸಿದ ಪ್ರಚಾರಪುಸ್ತಕ ಮಾಲೆಯ ೨೫೧ನೆಯ ಪುಸ್ತಕ- ಪ್ರೊ| ಮಳಲಿ ವಸಂತಕುಮಾರ್ ರವರ 'ಕನಕದಾಸ'.</p>
<p class="vertical-delimiter"/>
<p>ಕ್ರಿ.ಶ. ೧೫೫೦ರ ಕಾಲ ಹರಿದಾಸ ಪರಂಪರೆಯ ಒಂದು ಸುವರ್ಣ ಸಂದರ್ಭ ಎನ್ನಬಹುದು. ದಾಸಕೂಟ, ವ್ಯಾಸಕೂಟದ ಎರಡೂ ಶಿಷ್ಯಸ್ತೋಮವನ್ನು ಸಮಾನವಾಗಿ ನಡೆಸಿಕೊಂಡು ಹೋಗುತ್ತಿದ್ದ ವ್ಯಾಸತೀರ್ಥರದು ಮೇರು ವ್ಯಕ್ತಿತ್ವ. ಕನಕ ಮತ್ತು ಪುರಂದರರಷ್ಟು ವ್ಯಾಸತೀರ್ಥರ ಪ್ರಭಾವಶಾಲಿಗಳಾಗಿದ್ದ ಶಿಷ್ಯರು ದಾಸಕೂಟದಲ್ಲಿ ಬೇರಿನ್ನಾರೂ ಇರಲಿಲ್ಲ. ತನ್ನ ಕೀರ್ತನೆಗಳನ್ನೆಲ್ಲ ಕನಕದಾಸರು ಇಷ್ಟದೇವತೆಯಾದ ಕಾಗಿನೆಲೆಯ ಆದಿಕೇಶವರಾಯರಿಗೆ ಅಂಕಿತ ಮಾಡಿದ್ದಾರೆ. ಕೀರ್ತನೆಗಳಲ್ಲದೆ ಕನಕದಾಸರು ಬರೆದ ಕಾವ್ಯಗಳು-<em>ಮೋಹನ ತರಂಗಿಣಿ, ಹರಿಭಕ್ತಿಸಾರ, ರಾಮಧಾನ್ಯ ಚರಿತ್ರೆ ಮತ್ತು ನಳಚರಿತ್ರೆ. ನೃಸಿಂಹಸ್ತವ</em>ಎಂಬ ೯೭ ಪದ್ಯಗಳ ಒಂದು ಸಾಗತ್ಯ ಗ್ರಂಥವೂ ಇವನದಿರಬಹುದೆಂಬ ಅಭಿಪ್ರಾಯವಿದೆ. ಡಾ| ದೇಜಗೌ ಅವರು 'ರಾಮಧಾನ್ಯ ಚರಿತ್ರೆ'ಯನ್ನೂ, ಗದ್ಯಾನುವಾದದೊಂದಿಗೆ ವಿದ್ವಾನ್ ಎನ್. ರಂಗನಾಥ ಶರ್ಮರು 'ಹರಿಭಕ್ತಿ ಸಾರ'ವನ್ನೂ, ಗದ್ಯಾನುವಾದದೊಂದಿಗೆ ಶ್ರೀ ಹಾತೂರು ಶಂಕರನಾರಾಯಣ ಭಟ್ಟ ರವರು 'ನಳಚರಿತ್ರೆ'ಯನ್ನೂ ಮತ್ತು ಪ್ರೊ| ಬಿ.ಎಸ್. ಸಣ್ಣಯ್ಯನವರು 'ಮೋಹನತರಂಗಿಣಿ'ಯನ್ನೂ ಸಂಪಾದಿಸಿ ಪ್ರಕಟಿಸಿರುವ ಗ್ರಂಥಗಳು ಈಗ ನಮಗೆ ಲಭ್ಯವಿವೆ.</p>
<h5 class="para-title">ಮೋಹನ ತರಂಗಿಣಿ:</h5>
<p>ಛಂದಸ್ಸು ಸಾಂಗತ್ಯ; ಕಥಾವಸ್ತು ಕಾಮದಹನ ಉಷಾ ಮತ್ತು ಅನಿರುದ್ಧರ ವಿವಾಹಕ್ಕೆ ಸಂಬಂಧಿಸಿದ ಪೌರಾಣಿಕ ಕತೆ. ವರ್ಣನಾ ಚಾತುರ್ಯ, ಸಂದರ್ಭೋಚಿತ ಹೊಸ ಸನ್ನಿವೇಶಗಳ ರಚನೆ, ವಿವಿಧ ರಸಗಳ ಪ್ರತಿಪಾದನೆ ಇದು ಮೋಹನ ತರಂಗಿಣಿಯ ಕಾವ್ಯಸಂಪತ್ತು. ಇದರಲ್ಲಿ ೪೨ ಸಂಧಿಗಳೂ, ೨೭೦೫ ಪದ್ಯಗಳೂ ಇವೆ. ಇದರ ಪೀಠಿಕೆಯಲ್ಲಿ ಶ್ರೀ ರಾಮಾನುಜ ಮುನಿಗಳನ್ನ<em>ಗುರುರಾಯ</em>ಎಂದು ಕವಿ ಕರೆದಿದ್ದಾನೆ. ಶ್ರೀ ವೈಷ್ಣವಗುರುಗಳಾದ ತಾತಾಚಾರ್ಯರ ಪಾದಕ್ಕೆ ವಂದನೆಗಳಿವೆ. ಕಾವ್ಯದ ನಡುನಡುವೆ ಅಚಾರ್ಯ ಶ್ರೀ ರಾಮಾನುಜರ ಶ್ರೀವೈಷ್ಣವ ಪಂಥದ ಅನುಯಾಯಿಗಳ ವರ್ಣನೆ ಎದ್ದು ಕಾಣುವಂತಿದೆ. ಮುಂದೆ 'ನಳಚರಿತ್ರೆ'ಯಲ್ಲಿಯೂ (೮:೨೪), ಕೆಲವು ಕೀರ್ತನೆಗಳಲ್ಲೂ ಶ್ರೀವೈಷ್ಣವ ಸಂಪ್ರದಾಯದ ಬಗ್ಗೆ ವಿಶೇಷ ಅಕ್ಕರೆಯನ್ನ ಕನಕದಾಸರು ಮಾಡಿರುವುದು ಸಂಶೋಧಕರ ಚರ್ಚೆಗೆ ಗ್ರಾಸ ಒದಗಿಸಿದೆ. ಆದರೆ ಮತಸಮನ್ವಯದ ಸಿದ್ಧಾಂತವೇ ಅವರ ಮಾತುಗಳ ಜೀವಾಳ ಎನ್ನುವುದು ನಿರ್ವಿವಾದ. ತನ್ನ ಗ್ರಂಥದ ಉತ್ಕೃಷ್ಟತೆಯನ್ನ ಕವಿ ಹೀಗೆ ಹೇಳಿಕೊಳ್ಳುತ್ತಾನೆ:</p>
<p class="verse">ರಸಿಕರ ಕರ್ಣಯುಗ್ಮವ ಪೊಕ್ಕು ಮುದದಿ ಹೃ<br /> ದ್ಬಿಸಜವನಲರಿಚಿ ಮೈಗೆ<br /> ಎಸೆವ ಪುಳಕದೊಸಗೆಯನಿತ್ತು ಶಿರವ ತೂ<br /> ಗಿಸುವುದೀ ವಚನಾರಚನ||</p>
<p class="verse">ಹರಿಶರಣರ ಪೆರ್ಚು ಬುಧಜನರಿಗೆ ಮೆಚ್ಚು<br /> ದುರಿತಾಟವಿಗೆ ಕಾಳ್ಗಿಚ್ಚು<br /> ವಿರಹಿಗಳಿಗೆ ಮಚ್ಚು ವೀರರ್ಗೆ ಪುಚ್ಚು ಕೇ<br /> ಳ್ವರಿಗಿದು ತನಿಬೆಲ್ಲದಚ್ಚು||</p>
<p class="vertical-delimiter"/>
 <h5 class="para-title">ನಳಚರಿತ್ರೆ:</h5>
<p>ಇದೊಂದು ಕಥನ ಕವನ, ಸುಂದರ ಲೌಕಿಕ ಕಾವ್ಯ; ಭಾಮಿನಿ ಷಟ್ಪದಿಯ ಛಂದಸ್ಸು, ಸುಲಭವಾದ ಭಾಷೆ, ಸರಳವಾದ ಶೈಲಿ ವ್ಯಾಸ ಭಾರತದ ಅರಣ್ಯಪರ್ವದ ಕಥಾವಸ್ತುವೇ ಇದಕ್ಕೆ ಆಕರ. ಆದರೆ ಆಕರವನ್ನು ಮೀರಿದ ನವರಸ ಪ್ರತಿಪಾದನೆ ಈ ಖಂಡ ಕಾವ್ಯದ ವೈಶಿಷ್ಟ್ಯ. ಒಂಬತ್ತು ಸಂಧಿಗಳು, ೪೭೦ ಪದ್ಯಗಳು; ಉದಾಹರಣೆಗೆ:</p>
<p class="verse">ನುಡಿಗೆ ಶುಕಪಿಕ ನಲಿಯೆ ಮಿಗ ಸೆಳೆ<br /> ನಡು ಬಳುಕೆ ವೃತ್ತಸ್ತನಕೆ ಸೋ<br /> ರ್ಮುಡಿಯ ಭಾರಕೆ ಕೊರಳು ಕೊಂಕಲು ಮೆಲ್ಲಡಿಯನಿಡುತ|<br /> ಕುಡಿತೆಗಂಗಳ ನೋಟ ಕಾರ್ಮುಗಿ<br /> ಲೊಡೆದು ಮಿಂಚುವ ಮಿಂಚಿನಂದದಿ<br /> ಸಡಗರದಿ ಬರುತಿರ್ದಳಂಗನೆ ಹೊಳಿಲ ಬೀದಿಯಲಿ||೫:೫೩||</p>
<p class="verse">ವನಿತೆ ಮಲಗಿಹಳೋ ಅಧೈರ್ಯದಿ<br /> ನೆನೆವಳೋ ದೈವವನು ಮನದಲಿ<br /> ಕನಸ ಕಂಡೇಳುವಳೋ ಕಾಣದೆ ಹಲವ ಹಂಬಲಿಸಿ|<br /> ಕನಲಿ ವಿಧಿಯನು ಬೈವಳೋ ಕಂ<br /> ಬನಿಯ ಸುರಿವಳೊ ಶೋಕದಲಿ ನಿಜ<br /> ತನುವ ಬಿಡುವಳೊ ಕಾಂತ ಎಂತಿಹಳೆನುತ ಬಿಸುಸುಯ್ದ||೭:೨||</p>
<p>ಇದರಲ್ಲಿ 'ಆಡಂಬರವಿಲ್ಲ, ಸರಳತೆಯಿದೆ; ನಿರೂಪಣೆಯಲ್ಲಿ ವ್ಯಂಗ್ಯವಿಲ್ಲ, ಸ್ಪಷ್ಟತೆಯಿದೆ; ಅತಿಶಯೋಕ್ತಿಯ ಹೆಚ್ಚಳವಿಲ್ಲ, ಸ್ವಭಾವಚಿತ್ರದ ಸುಳಿವಿದೆ.' ಕೆಲವು ದೃಷ್ಟಾಂತಗಳು ಮನೋಹರವಾಗಿವೆ: ಮದಕರಿಗೆ ನೊರಜಂತರವೇ? (೨:೧೭); ಕರಿಗಳನು ಮುರಿದಿಡುವ ಸಿಂಹಕೆ ನರಿಗಳಿದರೇ?(೨:೧೮); ಬಡಬಗೌತಣವಿಕ್ಕುವಡೆ ಯೊಕ್ಕುಡಿತೆ ಹಾಲೇ(೨:೧೯); ಮುಂಗೈಗಂಗಣಕೆ ಕುಲದೀಪ ಕನ್ನಡಿಯೇಕೆ(೭:೪)- ಇತ್ಯಾದಿ. ಇವುಗಳನ್ನು ಕ್ರೃತಿಕಾರರು ಗುರುತಿಸುತ್ತಾರೆ.</p>
<p class="vertical-delimiter"/>
<h5 class="para-title">ಹರಿಭಕ್ತಿಸಾರ:</h5>
<p>ಭಕ್ತಿ ರಸದ ಆರ್ತಭಾವದ ರಸಗಟಗಟ್ಟಿ. ೧೧೦ ಪದ್ಯಗಳು ಒಂದೊಂದೂ ಮುಕ್ತಕಗಳಂತೆ ಉಲ್ಲೇಖನೀಯ ಭಾವಗೀತೆಗಳು. ಸದಾ ನಮ್ಮನ್ನು ಕಾಪಾಡುತ್ತಾ ಇರು ಎಂದು ಕಳಕಳಿಯಿಂದ ದೇವರನ್ನು ಬೇಡಿಕೊಳ್ಳುವ ಒಂದು ಪದ್ಯವಂತೂ ಕನ್ನಡಿಗರೆಲ್ಲರಿಗೂ ಸುಪರಿಚಿತ. ಅದೂ ಮತ್ತು ಇನ್ನೊಂದೆರಡು ಉದಾಹರಣೆಗಾಗಿ ಇಲ್ಲಿವೆ:</p>
<p class="verse">ದೀನ ನಾನು ಸಮಸ್ತ ಲೋಕಕೆ<br /> ದಾನಿ ನೀನು ವಿಚಾರಿಸಲು ಮತಿ<br /> ಹೀನ ನಾನು ಮಹಾಮಹಿಮ ಕೈವಲ್ಯಪತಿನೀನು|<br /> ಏನ ಬಲ್ಲೆನು ನಾನು ನೆರೆ ಸು<br /> ಜ್ಞಾನ ಮೂರುತಿ ನೀನು ನಿನ್ನ ಸ<br /> ಮಾನರುಂಟೇ ದೇವ ರಕ್ಷಿಸು ನಮ್ಮನನವರತ||೪೯||</p>
<p class="verse">ಎಂಜಲೆಂಜಲು ಎಂಬರಾ ನುಡಿ<br /> ಎಂಜಲಲ್ಲವೆ ವಾರಿ ಜಲಚರ<br /> ದೆಂಜಲಲ್ಲವೆ ಹಾಲು ಕರುವಿನ ಎಂಜಲೆನಿಸಿರದೆ<br /> ಎಂಜಲೆಲ್ಲಿಯದೆಲ್ಲಿಯುಂ ಪರ<br /> ರೆಂಜಲಲ್ಲದೆ ಬೇರೆ ಭಾವಿಸ<br /> ಲೆಂಜಲುಂಟೇ ದೇವ ರಕ್ಷಿಸು ನಮ್ಮನನವರತ||೧೦೧||</p>
<p class="verse">ತೊಲಗುವರು ಕಡೆಕಡೆಗೆ ತಾ ಹೊಲೆ<br /> ಹೊಲೆಯೆನುತ ಕಳವಳಿಸಿ ಮೂತ್ರದ<br /> ಬಿಲದೊಳಗೆ ಬಂದಿಹುದ ಕಾಣದೆ ಬರಿದೆ ಮನನೊಂದು<br /> ಗಲದೊಳಗೆ ಮುಳುಗಿದರೆ ತೊಲಗದು<br /> ಹೊಲೆಗೆಲಸವೀ ದೇಹದೊಳು ನೀ<br /> ನೆಲೆಸಿರಲು ಹೊಲೆಯುಂಟೆ ರಕ್ಷಿಸು ನಮ್ಮನನವರತ||೯೩||</p>
<p>ಹರಿಯ ಲೀಲಾ ವಿಲಾಸಗಳನ್ನು ಬಗೆ ಬಗೆಯಾಗಿ ಬಣ್ಣಿಸುವ ಭಕ್ತಿರಸವೇ ಇಲ್ಲಿ ಸ್ಥಾಯಿ- ಎಂಬುದನ್ನ ಕೃತಿಕಾರರು ಗುರುತಿಸುತ್ತಾರೆ. ಅಲ್ಲದೆ, ಕನಕರ ತರುವಾಯ ಬಂದ ಚಂದ್ರಸಾಗರ ವರ್ಣಿಯ (೧೭೭೫) 'ಜಿನಭಕ್ತಿಸಾರ', ರಾಮಬ್ರಹ್ಮಾನಂದ ಯೋಗಿಯ (೧೮೪೦) 'ಭಕ್ತಿಸುಧಾರಸ', ದೇವಲಾಪುರದ ನಂಜುಂಡನ (೧೮೪೧) 'ಕೃಷ್ಣರಾಜ ಭಕ್ತಿಸಾರ'- ಮುಂತಾದ ಕೃತಿಗಳ ಮೇಲೆ ಕನಕದಾಸರ 'ಹರಿಭಕ್ತಿಸಾರ'ದ ಪ್ರಭಾವನ್ನು ಪ್ರೊ| ಮಳಲಿ ವಸಂತಕುಮಾರರು ಉಲ್ಲೇಖಿಸಿದ್ದಾರೆ.</p>
<p class="vertical-delimiter"/>
<h5 class="para-title">ರಾಮಧಾನ್ಯಚರಿತ್ರೆ:</h5>
<p>ನೂರಾ ಎಂಟು ಭಾಮಿನಿ ಷಟ್ಪದಿಗಳ ಒಂದು ಖಂಡಕಾವ್ಯ ಈ ರಾಮಧಾನ್ಯ ಚರಿತ್ರೆ. ನರೆದಲೆ ಧಾನ್ಯವನ್ನು ಶ್ರೀ ರಾಮಚಂದ್ರನು ಗೌರವಿಸಿ ಅನು'ರಾಗಿ'ಸಿ ಅದಕ್ಕೆ 'ರಾಘವಧಾನ್ಯ'- ಎಂಬ ಹೆಸರು ಬರಲು ಕಾರಣನಾದ. ಮುಂದೆ ಅದು ಜನರ ಬಾಯಲ್ಲಿ 'ರಾಗಿ' ಎಂಬ ಹೆಸರನ್ನು ತಳೆಯಿತು. ಈ ಕವಿಕಲ್ಪನೆ ಕನಕದಾಸರ ಒಂದು ಮೌಲಿಕ ಸಂಶೋಧನೆ! ಲೌಕಿಕ ಕಥಾವಸ್ತುವನ್ನು ಆರಿಸಿಕೊಂಡರೂ, ಅದನ್ನು ಪೌರಾಣಿಕ ಅಥವಾ ಐತಿಹಾಸಿಕ ಚೌಕಟ್ಟಿನೊಳಗೆ ಕೂರಿಸುವ ಹಂಬಲ ನಮ್ಮ ಹಿಂದಿನ ಕವಿಗಳಿಗಿತ್ತು. ಅದನ್ನೇ ಕನಕರು ಇಲ್ಲಿ ಮಾಡಿದ್ದಾರೆ; ಈ ಕಥಾವಸ್ತುವನ್ನು ಆಧರಿಸಿ ರಾಮಾಯಣ ದೊಳಗೆ ತೂರಿಸಿ, ಒಂದು ಖಂಡಕಾವ್ಯವನ್ನು ರಚಿಸಿದ್ದಾರೆ. ಇಲ್ಲಿ ಕನಕದಾಸರ ದೇಶೀ ಶೈಲಿ, ಸರಳ ನಿರೂಪಣೆ, ಕಥನಕಲೆಗೆ ಹೇಳಿ ಮಾಡಿಸಿದಂತೆ ಇದೆ:</p>
<p class="verse">ರಾಮಧಾನ್ಯದ ಕೃತಿಯನೀ ಜನ<br /> ಸ್ತೋಮವೆಲ್ಲಾದರಿಸುವಂದದಿ<br /> ಭೂಮಿಗಚ್ಚರಿಯಾಗಿ ಪೇಳುವೆನೀ ಮಹಾಕಥೆಯ<br /> ಪ್ರೇಮದಿಂದಾದರಿಸಿ ಕೇಳ್ದ ಸ<br /> ನಾಮರಿಗೆ ಸತ್ಕರುಣದಲಿ ರಘು<br /> ರಾಮ ಪಾಲಿಸಿಕೊಡುವ ಮನದಲಿ ಇಷ್ಟಸಂಪದವ||೩||</p>
<p>ಕಾವ್ಯದಲ್ಲಿ ಬತ್ತ ಮತ್ತು ನರದಲೆಗ-ರಿಗೆ ವಾದ ವಿವಾದವಾಗುತ್ತದೆ. ಆಗ ಬರುವ ವ್ರೀಹಿಯ ಮಾತು ಸ್ವಾರಸ್ಯಕರ:</p>
<p class="verse">ಕ್ಷಿತಿಯಮರರುಪನಯನದಲಿ ಸು<br /> ವ್ರತಸುಭೋಜನಗಳಲಿ ಮಂತ್ರಾ<br /> ಕ್ಷತೆಗಳಲಿ ಸುಭಶೋಭನದಲಾರತಿಯ ಬೆಳಗುವಲಿ|<br /> ಕ್ರತುಗಳೆಡೆಯೊಳಗರಮನೆಗಳಲಿ<br /> ಪ್ರತಿದಿನವು ರಂಜಿಸುತ ದೇವರಿ<br /> ಗತಿಶಯದ ನೈವೇದ್ಯವಾಗಿಹೆನೆಂದನಾ ವ್ರೀಹಿಗ||೩೮||</p>
<p class="verse">ಜನಪರಿಗೆ ಶಿಶುಗಳಿಗೆ ಬಾಂಧವ<br /> ಜನರೆಡೆಗೆ ಬ್ರಾಹ್ಮರ ಸಮಾರಾ<br /> ಧನೆಗೆ ವಿದ್ಯಾರಂಭಕಲಿಸುವ ಸಕಲಭೂಸುರರ|<br /> ಮನೆಗಳಲಿ ಹರಿದಿವಸದೌಪಾ<br /> ಸನಗಳಲಿ ತಾ ಯೋಗ್ಯನಹುದೆಂ<br /> ದೆನಿಸಿಕೊಂಬೆನು ನೀನಯೋಗ್ಯನು ಭ್ರಷ್ಟ ತೊಲಗೆಂದ||೩೯||</p>
<p class="verse">ಹೊಸಮನೆಯ ಪುಣ್ಯಾರ್ಚನೆಗೆ ಮಿಗೆ<br /> ಯೆಸೆವ ಮದುಮಕ್ಕಳಿಗೆ ಸೇಸೆಗೆ<br /> ವಸುಮತೀಶರ ಗರುಡಿಯಲಿ ಶಸ್ತ್ರಾಸ್ತ್ರದರ್ಚನೆಗೆ|<br /> ಎಸೆವ ವಿಪ್ರರ ಫಾಲದಲಿ ರಂ<br /> ಜಿಸುತ ಗಂಧಾಕ್ಷತೆಯಹೆನು ಭಾ<br /> ವಿಸಲು ಲೋಕದೊಳಾರು ಸರಿ ತನಗೆಂದನಾ ವ್ರಿಹೀಗ||೪೩||</p>
<p>ಅದಕ್ಕೆ ನರೆದಲಗ ಕೊಡುವ ಉತ್ತರ ನೋಡಿ:</p>
<p class="verse">ಮಳೇದೆಗೆದು ಬೆಳೆಯಡಗಿ ಕ್ಷಾಮದ<br /> ವಿಲಯ ಕಾಲದೊಳನ್ನವಿಲ್ಲದೆ<br /> ಅಳಿವ ಪ್ರಾಣಿಗಳಾದರಿಸಿ ಸಲಹುವೆನು ಜಗವರಿಯೆ|<br /> ಎಲವೋ ನೀನೆಲ್ಲಿಹೆಯೋ ನಿನ್ನಯ<br /> ಬಳಗವದು ತಾನೆಲ್ಲಿಹುದುಯೀ<br /> ಹಲವು ಹುಲು ಧಾಗಳೆನಗೆ ಸರಿದೊರೆಯೆ ಕೇಳೆಂದ||೪೭||</p>
<p>ಕೊನೆಯಲ್ಲಿ? ರಾಜಾಸ್ಥಾನದಲ್ಲಿ ಒಡ್ಡಿದ ಪರೀಕ್ಷೆಯ ನಂತರ ಬಂದ ನಿರ್ಣಯ:</p>
<p class="verse">ಅಹುದು ಸುರಪನ ಮಾತು ನಿಶ್ಚಯ<br /> ವಹುದು ನರೆದಲೆಗನೆ ಸಮರ್ಥನು<br /> ಬಹಳ ಬಲಯುತ ಸೆರೆಗೆ ತಳ್ಳಲು ಕಾಂತಿಗೆಡಲಿಲ್ಲ.<br /> ಸಹಜವಿದು ಪರಪಕ್ಷವಾದಡೆ<br /> ವ್ರಿಹಿ ಕರಗಿ ಕಂದಿದನು ಸೆರೆಯಲಿ<br /> ವಿಹಿತವಿದು ಕೇಳೆಂದು ನಾರದ ನುಡಿದ ನಸುನಗುತ||೧೩೪||</p>
<p class="verse">ಎಲ್ಲ ನವಧಾನ್ಯದಲಿ ಈತನೆ<br /> ಬಲ್ಲಿದನು ಹುಸಿಯಲ್ಲ ಬಡವರ<br /> ಬಲ್ಲಿದರನಾರೈದು ಸಲಹುವನಿಗೆ ಸರಿಯುಂಟೆ<br /> ನೆಲ್ಲಿನಲಿ ಗುಣವೇನು ಭಾಗ್ಯದಿ<br /> ಬಲ್ಲಿದರ ಪತಿಕರಿಸುವನು ಅವ<br /> ನಲ್ಲಿ ಸಾರವ ಕಾಣೆಯೆಂದನು ಕಪಿಲಮುನಿ ನಗುತ||೧೩೫||</p>
<p class="vertical-delimiter"/>
<h5 class="para-title">ಕನಕದಾಸರ ಕೀರ್ತನೆಗಳು:</h5>
<p>ದಾಸಸಾಹಿತ್ಯದ ಅಶ್ವಿನೀಕುಮಾರರಂತಿರುವ ಪುರಂದರ ಮತ್ತು ಕನಕದಾಸರದೇ ಹೆಚ್ಚು ಜನಪ್ರಿಯ ಕೀರ್ತನೆಗಳು. ಕೀರ್ತನೆಗಳನ್ನು ಬೋಳುಭಜನೆಗಳಂತಾಗಿಸದೆ, ಉತ್ತಮ ಕಾವ್ಯಸ್ತರಕ್ಕೆ ಏರಿಸಿದ ಕೀರ್ತಿ ಕನಕದಾಸರದು- ಎಂದು ಪ್ರೊ| ವಸಂತಕುಮಾರರು ಸಕಾರಣವಾಗಿಯೇ ಸಾಧಿಸುತ್ತಾರೆ. ತಮ್ಮ ಕೀರ್ತನೆಗಳ ಮುಖಾಂತರ ದಾಸಪಂಥದ ಈ ಸಂತರು ಹೇಗೆ ಶ್ರೀಸಾಮಾನ್ಯನ ಜೀವನದಲ್ಲಿ ಹತ್ತಿರವಾದರು- ಎಂಬುದನ್ನ ಕೃತಿಕಾರರು ವಿವರಿಸುತ್ತಾರೆ. ಅವರ ಜನಪ್ರಿಯ ಕೀರ್ತನೆಯನ್ನೇ ಉದಾಹರಣೆಗಾಗಿ ನೋಡಿ:</p>
<p class="verse">ಕುಲ ಕುಲ ಕುಲವೆನ್ನುತಿಹರು<br /> ಕುಲ ಯಾವುದು ಸತ್ಯಸುಖವುಳ್ಳ ಜನರಿಗೆ ||ಪಲ್ಲವಿ||</p>
<p class="verse">ಕೆಸರೊಳು ತಾವರೆ ಪುಟ್ಟಲು ಅದ ತಂದು<br /> ಬಿಸಜನಾಭನಿಗರ್ಪಿಸಲಿಲ್ಲವೆ|<br /> ಹಸುವಿನ ಮಾಂಸದೊಳುತ್ಪತ್ತಿಕ್ಷೀರವು<br /> ವಸುಧೆಯೊಳಗೆ ಭೂಸುರರುಣಲಿಲ್ಲವೆ||೧||</p>
<p class="verse">ಮರಗಗಳ ಮೈಯಲ್ಲಿಪುಟ್ಟಲು ಕಸ್ತೂರಿ<br /> ತೆಗೆದು ಪೂಸುವರು ದ್ವಿಜರೆಲ್ಲರು|<br /> ಒಗೆಯಿಂದ ನಾರಾಯಣನಾವ ಕುಲವಯ್ಯ<br /> ಅಗಜವಲ್ಲಭನಾವ ಕುಲ ಪೇಳಿರಯ್ಯ ||೨||</p>
<p class="verse">ಆತ್ಮಯಾವಕುಲ ಜೀವಯಾವಕುಲ<br /> ತತ್ವೇಂದ್ರಿಯಗಳ ಕುಲ ಪೇಳಿರಯ್ಯ|<br /> ಆತ ಮಹಾತ್ಮನು ನೆಲೆಯಾದಿ ಕೇಶವ<br /> ಆತನೊಲಿದ ಮೇಲೆ ಯಾತರ ಕುಲವಯ್ಯ||೩||</p>
<p>ಕನಕದಾಸರ ಕೀರ್ತನೆಗಳಲ್ಲಿ ಎದ್ದು ಕಾಣುವ ಒಂದಂಶವೆಂದರೆ, ದೇಸಿಯ ಸೊಗಡು. ಕಮ್ಮಗೋಲ, ಸೊಂಡಿಲಹೆಮ್ಮಯ್ಯ, ಮೊರದಗಲ ಕಿವಿ, ಟವಳಿಗಾರ- ಇತ್ಯಾದಿ ಅವರು ಬಳಸುವ ಪದಪುಂಜಗಳಲ್ಲಿ ಸಹಜ ದೇಸಿಯ ಸವಿತಿರುಳು ಮೈಗೊಂಡಿದೆ.</p>
<p>ಕನಕರ ಕೀರ್ತನೆಗಳಲ್ಲಿ ಹಲವು ಸುಂದರ ಭಾವಗೀತೆಗಳು: ತನು ನಿನ್ನದು ಜೀವನ ನಿನ್ನದು; ತಲ್ಲಣಿಸದಿರು ಕಂಡ್ಯ ತಾಳು ಮನವೆ; ನೀ ಮಾಯೆಯೊಳಗೊ ನಿನ್ನೊಳು ಮಾಯೆಯೋ; ಈಶ ನಿನ್ನ ಚರಣ ಭಜನೆ; ನನ್ನಿಂದ ನಾನೇ ಜನಿಸಿಬಂದೆನೆ; ಮುಂದೆ ದಯೆವಿರಲಿ ಶ್ರೀಹರಿಯೇ; ನೊಂದೆ ನಾನು ಬದುಕಿದೆನು ಬದುಕಿದೆನು ಭವ ಎನಗೆ ಹಿಂಗಿತು ಇತ್ಯಾದಿ, ಇತ್ಯಾದಿ. ಅವರ ಕೀರ್ತನೆಗಳಲ್ಲಿರುವ ಕೆಲವು ನುಡಿಗಳು, ನುಡಿಗಟ್ಟುಗಳು ಸೊಗಸಾದ ನಾಣ್ಣುಡಿಗಳಾಗಿ ಗಾದೆಗಳ ರೀತಿಯಲ್ಲಿ ಶಾಶ್ವತವಾಗಿ ಉಳಿದುಬಂದಿವೆ: ದೇವರು ಇಲ್ಲದ ಗಾಡಿಯು, ಹಾಳುಬಿದ್ದ ಅಂಗಡಿಯು; ಭಾವವಿಲ್ಲದ ಬಕುತಿ, ಅದಕೂ ಹಾಕ ಯುಕುತಿ; ಹೇವವಿಲ್ಲದ ಹೆಣ್ಣು, ಗಜುಗ ಬೆಳೆದ ಕಣ್ಣು; ಸೇವೆಯರಿಯದ ಧಣಿಯು, ಅವನು ಕಲ್ಲಿನ ಕಣಿಯು; ಕಣ್ಣೇ ಕಾಮನ ಬೀಜ; ನೀನು ಉಪೇಕ್ಷೆಯ ಮಾಡೆ, ಬೇರೆ ಗತಿಯಾರೆನಗಯ್ಯ; ಎಲ್ಲಿ ನೋಡಿದರಲ್ಲಿ ರಾಮ; ತತ್ವದ ಅರ್ಥ ವಿಚಿತ್ರದಿ ಪೇಳಲು ಕತ್ತೆಗೆ ತಿಳಿದೀತೆ; ಪುತ್ಥಳಿ ಬೊಂಬೆಯ ಚಿತ್ರದಿ ಬರೆದಿರೆ ಮುತ್ತನು ಕೊಟ್ಟರೆ ನುಡಿದೀತೆ; ಏನು ಇಲ್ಲದ ಎರಡು ದಿನದ ಸಂಸಾರ ಇತ್ಯಾದಿ, ಇತ್ಯಾದಿ. ಇವುಗಳ ಬಗ್ಗೆ ಕೃತಿಕಾರರು ಗಮನಹರಿಸುತ್ತಾರೆ.</p>
<p class="vertical-delimiter"/>
<p>ಈ ಗ್ರಂಥದಲ್ಲಿ ಹರಿದಾಸ ಸಾಹಿತ್ಯದಲ್ಲಿ ಕನಕರಿಗೆ ಇರುವ ವಿಶಿಷ್ಟಸ್ಥಾನದ ಬಗ್ಗೆ ಪ್ರೊ| ವಸಂತಕುಮಾರರು ಸುದೀರ್ಘವಾಗಿ ಚರ್ಚಿಸುತ್ತಾರೆ. ಈ ಬಗ್ಗೆ ಸಾಕಷ್ಟು ಅಧ್ಯಯನ ನಡೆಸಿದ ಸಾಹಿತ್ಯಚರಿತ್ರಕಾರರೂ, ಡಾ| ದೇಜಗೌ, ಪ್ರೊ| ಜಿ. ಅಬ್ದುಲ್ ಬಷೀರ್, ಡಾ| ಟಿ ಎನ್ ನಾಗರತ್ನ ಮುಂತಾದ ವಿದ್ವಾಂಸರೂ ಸಹ ಈ ಕಾರಣಗಳನ್ನ ಒಪ್ಪುತ್ತಾರೆ ಕೊಡುತ್ತಾರೆ. ಅವುಗಳ ಇವು ಕೆಲವು:</p>
<p>­* ಕನಕದಾಸರ ನಾಣ್ಣುಡಿ ಒಳ್ನುಡಿಗಳು ಕನ್ನಡ ಸಾಹಿತ್ಯದ ದೇಸಿಯ ಸ್ವಾರಸ್ಯವನ್ನ ಮತ್ತು ಸಾಮಥ್ರ್ಯವನ್ನ ಹೃದಯಂಗಮವಾಗಿ ನಿದರ್ಶಿಸುತ್ತದೆ.</p>
<p>* ಹಲವು ಹರಿದಾಸರು ಅವರ ಕೀರ್ತನೆಗಳಿಂದ ಮಾತ್ರ ಪ್ರಸಿದ್ಧರು; ಕನಕದಾಸರು ಹಾಗಲ್ಲ, ಕೀರ್ತನೆಗಳ ಜೊತೆಗೆ ಕಾವ್ಯರಚನೆಯನ್ನು ಮಾಡಿದ್ದಾರೆ, ಈಗ ದೊರಕಿರುವಂತೆ ನಾಲ್ಕು ಉತ್ತಮ ಖಂಡ ಕಾವ್ಯಗಳು ಅವರ ಹೆಸರಿನಲ್ಲಿವೆ.</p>
<p>* ಕನಕರು ಒಬ್ಬ ಸಂತಕವಿ. ಅವರು ಮಾನವತಾವಾದಿ. ಸಂಪ್ರದಾಯವನ್ನು ತಿರಸ್ಕರಿಸದೆ, ಯಾವ ಮತದ ಒಂದು ಸಿದ್ಧಾಂತಕ್ಕೂ ಅಂಟಿಕೊಳ್ಳದೆ, ಎಲ್ಲವನ್ನೂ ಮೀರಿ ನಿಂತವರು, ತಮಗೆ ಕಂಡ ಸತ್ಯವನ್ನು ನಿರ್ಭಯವಾಗಿ ಬೋಧಿಸಿದವರು, ಮಹಾಚೇತನರು.</p>
<p>* ಪುರಂದರರಂಥ ಹರಿದಾಸರ ಕೀರ್ತನೆಗಳ ಸಂಖ್ಯೆ ಕನಕದಾಸರದಕ್ಕಿಂತ ಬಹುಪಾಲು ಹೆಚ್ಚು. ಸಂಖ್ಯೆಯಲ್ಲಿ ಕಡಿಮೆ ಎನಿಸಿದರೂ ಕಾವ್ಯಾಂಶದಲ್ಲಿ ಇವು ಕಡಿಮೆಯೆಂದೇನೂ ಅನಿಸುವುದಿಲ್ಲ. ಎಲ್ಲ ಹರಿದಾಸರ ಕೀರ್ತನೆಗಳಲ್ಲಿ ಧಾರ್ಮಿಕ ಪ್ರಚೋದನೆಯ ಜೊತೆಜೊತೆಗೆ ಸಾಮಾಜಿಕ ಸಾಮಾನ್ಯ ನೀತಿಯ ಮಾತುಗಳು ಮಿಂಚುತ್ತಿರುವುದುಂಟು. ಹೆಚ್ಚು ಶೋಷಣೆಗೊಳಗಾದ ಪರಿಸರದಿಂದ ಬಂದಿರುವ ಕಾರಣವೇ ಇರಬಹುದು. ವಿಡಂಬನೆ ಮಾನವೀಯ ಸಹಾನುಭೂತಿ ತುಡಿತ<br />ಮಿಡಿತಗಳು ಸಹಜವಾಗಿ ಮನಮುಟ್ಟುವಂತೆ ಕನಕದಾಸರ ಕೀರ್ತನೆಗಳಲ್ಲಿ ಎದ್ದುಕಾಣುತ್ತವೆ. ಕೆಲವಂತೂ ಸುಂದರ ಭಾವಗೀತೆಗಳಾಗಿವೆ.</p>
<p>* ಪೌರಾಣಿಕ ವಸ್ತುವನ್ನು ತಮ್ಮ ಕಾವ್ಯಕ್ಕೆ ಅಳವಡಿಸಿಕೊಂಡು ಕಲ್ಪನೆಯ ಕುದುರೆಯನ್ನೇರಿ ಸಾಮಾಜಿಕ ಕಳಕಳಿಯನ್ನ ಪ್ರದರ್ಶಿಸುವ ಜಾಣ್ಮೆ ಕನಕದಾಸರದ್ದು. ಕನಕ ಸಾಹಿತ್ಯದಲ್ಲಿ ಸಾಮಾಜಿಕ ಪ್ರಜ್ಞೆಯ ಹರಹು ದಟ್ಟವಾಗಿದೆ.</p>
<p>* ಹಿಂದಿನ ಮಹಾಕಾವ್ಯಗಳಲ್ಲಿ ಕಂಡುಬರದ, ಉಪೇಕ್ಷಿತ ಪಾತ್ರಗಳಿಗೆ ಈ ಕಾವ್ಯಗಳಲ್ಲಿ ಎಡೆಕೊಟ್ಟಿರುವುದು ಕನಕದಾಸರ ವೈಶಿಷ್ಟ್ಯ. 'ರಾಮಧಾನ್ಯಚರಿತ್ರೆ' ಯಲ್ಲಿ ಬತ್ತ ಮತ್ತು ರಾಗಿ ಇವುಗಳ ವಾಗ್ವಾದ, ಮೋಹನ ತರಂಗಿಣಿಯಲ್ಲಿ ಹಳ್ಳಿಯ ಹೆಣ್ಣುಮಕ್ಕಳು ತಮ್ಮ ತೋಟಗಳಲ್ಲಿ ದಿನನಿತ್ಯದ ತರಕಾರಿ ಸಂಗ್ರಹಿಸುವುದು, 'ಪ್ರಾಣೋಪನೋಳ್ ಬೆರೆದ ಭೂಸತಿಯ ರೂಪಾಂತ ರೋಮಾಂಚನದಂತೆ ಕಾಣುವ' ಬತ್ತದ ಗದ್ದೆಗಳು ಕನಕದಾಸರಲ್ಲಿವೆ. ಮರುಗುವ ಮಡದಿಯನ್ನು ಅಮರ್ದಪ್ಪಿ ಮುದ್ದಿಸಿ ತುರುಗು ಎವೆಗಣ್ಣ ನೀರಿಂಗೆ ಹರಿಗೋಲ ಹಾಯ್ಕಿಸ ಬೇಡೆಂದು ಪೊಂಬಟ್ಟೆ ಸೆರಗಿನಿಂ ತೊಡೆದ ಲೋಚನವ"ಕವಿ ಕಾಣಿಸುತ್ತಾನೆ. ಹೀಗೆ ನಿಜ ಜೀವನಕ್ಕೆ ಬಹಳ ಹತ್ತಿರವಾದ ವಿಚಾರಗಳನ್ನ ತಮ್ಮ ಕಾವ್ಯಗಳಲ್ಲಿ ಪ್ರಸ್ತಾಪಿಸಿರುವ ಕವಿಗಳಲ್ಲಿ ಕನಕರೇ ಮೊದಲಿಗರು.</p>
<p>* ಕನಕರಿಗೆ ಮೊದಲು ಶತಕ ಸಾಹಿತ್ಯವೆಂದರೆ ವೃತ್ತದ ಛಂದಸ್ಸಿನಲ್ಲಿಯೇ ಇದ್ದುದು ಸಾಮಾನ್ಯವಾಗಿತ್ತು. ಷಟ್ಪದಿಯಲ್ಲಿ ಶತಕ ಸಾಹಿತ್ಯ ರಚನೆ ಕನಕದಾಸರ ವೈಶಿಷ್ಟ್ಯ. ಬೇರೆ ಹರಿದಾಸರಲ್ಲೂ ಬೆಡಗಿನ ವಚನಗಳಂತೆ ಕೂಟಶ್ಲೋಕಗಳಂತೆ ಮುಂಡಿಗೆಗಳು ಇಲ್ಲವೆಂದೇನೂ ಅಲ್ಲ. ಆದರೆ ತಮ್ಮ ಧೀಮಂತಿಕೆಯನ್ನ ತಮ್ಮ ಮುಂಡಿಗೆಗಳ ಮುಖಾಂತರ ಕನಕದಾಸರು ತೋರಿದ್ದಾರೆ. ತನ್ನನ್ನು ಹೀಗಳೆಯುವ ಅಸಹಿಷ್ಣು ಪಂಡಿತರನ್ನ ಈ ಬಗೆಯ ಮುಂಡಿಗೆಗಳ ಮುಖಾಂತರ ಪೇಚಾಡಿಸುವ ಆರೋಗ್ಯಕರ ಕೀಟಲೆಯು ಕನಕದಾಸರಿಗೆ ಇದ್ದಿರಬಹುದು.</p>
<p>* ಅಸಮಾನತೆಯ ವಿರುದ್ಧ ಪ್ರತಿಭಟನೆ, ವರ್ಣ ವ್ಯವಸ್ಥೆಯ ವಿರುದ್ಧ ಆಕ್ರೋಶ, ಮೌಢ್ಯ ಕಂದಾಚಾರಗಳ ಖಂಡನೆ, ಸಾಮಾಜಿಕ ಕಳಕಳಿ ಕಾವ್ಯ ಪ್ರತಿಭೆ ಪ್ರತಿಮಾ ವೈಭವ ಜನಗಳ ಆಡುಭಾಷೆ, ಬದುಕಿನ ತಿಳಿವು ಕನಕದಾಸರ ಕೃತಿಗಳಲ್ಲಿ ಹೆಚ್ಚಾಗಿವೆ. "</p>
<p class="vertical-delimiter"/>
<p>ಪ್ರೊ| ಮಳಲಿ ವಸಂತ್‍ಕುಮಾರ್ ರವರ 'ಕನಕದಾಸ' ಪುಸ್ತಕದಲ್ಲಿ ಕನಕದಾಸರ ಕಾಲ ಮತ್ತು ಜೀವನ ವೃತ್ತಾಂತ; ಕನಕರ ಹುಟ್ಟೂರೆಂದು ಹೆಸರಾದ ಬಾಡ ಮತ್ತು ಸಾಧನ ಕ್ಷೇತ್ರವಾದ ಕಾಗಿನೆಲೆಯ ಇತಿವೃತ್ತ, ಗುರುವ್ಯಾಸರಾಯರ ಎದುರು ನಡೆದಿತ್ತೆಂದು ಜನ ನಂಬಿರುವ ಕನಕ ಪರೀಕ್ಷೆಗಳು ಕನಕದಾಸರದೆಂದು ನಿರ್ವಿವಾದಿತವಾಗಿ ಪ್ರಸಿದ್ಧವಾದ ಮೋಹನ ತರಂಗಿಣಿ, ರಾಮಧಾನ್ಯ ಚರಿತ್ರೆ, ಹರಿಭಕ್ತಿಸಾರ ಮತ್ತು ನಳಚರಿತ್ರೆ ಇವುಗಳ ವಿಶ್ಲೇಷಣಾತ್ಮಕ ಅಧ್ಯಯನ; ಕನಕದಾಸರ ಕೀರ್ತನೆಗಳು ಮತ್ತು ಮುಂಡಿಗೆಗಳ ಕಾವ್ಯಾಧ್ಯಯನ ಕನಕದಾಸರಿಗೆ ವಿಶಿಷ್ಟವಾದ ಶೈಲಿಯ ತೌಲನಿಕ ವಿಮರ್ಶೆ ಮತ್ತು ಬದುಕಿನಲ್ಲೂ ಸಾಹಿತ್ಯದಲ್ಲೂ ಕ್ರಾಂತಿಯನ್ನು ಭಕ್ತಿಯನ್ನು ಬೆರೆಸಿ ಮೆರೆದ ಎಂತಹ ಅಪರೂಪದ ಸಾಹಿತಿ ಇವರೆಂಬುದನ್ನ ಮಳಲಿ ವಸಂತಕುಮಾರ್ ರವರು ಈ ಹೊತ್ತಗೆಯಲ್ಲಿ ಅಡಕವಾಗಿ ನಮ್ಮ ಮುಂದಿಟ್ಟಿದ್ದಾರೆ.</p>
<p>ಹರಿದಾಸ ಪರಂಪರೆಯಲ್ಲಿ ವ್ಯಾಸರಾಯರದು ಬಹುಮುಖ ವ್ಯಕ್ತಿತ್ವ ಹರಿಭಕ್ತಿ ಸಂಸ್ಕೃತ ವಿದ್ಯೆ ಮಧ್ವಮತ ಪ್ರತಿಪಾದನೆ ರಾಜಕಾರಣ ಮತ್ತು ತಮ್ಮ ಬಳಿ ಬಂದ ಶಿಷ್ಯರನ್ನು ಮಕ್ಕಳಂತೆ ಸಾಕಿ ಸಲಹಿದ ವಾತ್ಸಲ್ಯ ಹೀಗೆ ಬಹುಮುಖ ವ್ಯಕ್ತಿತ್ವ ಈ ವ್ಯಾಸ ಗುರುಗಳದು. ಇಂಥವರಿಂದಲೇ 'ಇವಗೆ ನಾಡೆಲ್ಲ ಹುಡುಕಿದರೂ ಈಡಾರ ಕಾಣೆ' (ಈಡು =ಸಮಾನ, ಆರ=ಯಾರನ್ನು) ಎಂದು ಹೊಗಳಿಸಿಕೊಂಡರು ಎಂದ ಮೇಲೆ ಈ ಅಪರೂಪದ ಶಿಷ್ಯನ ಮೇಲೆ ಗುರುಗಳಿಗೆ ಎಷ್ಟೊಂದು ಪ್ರೀತಿ ವಿಶ್ವಾಸ ಅಭಿಮಾನವಿತ್ತು ಎಂಬುದು ಹೊಳೆಯುತ್ತದೆ. ಇದನ್ನೇ ನಾಂದಿಯಾಗಿ ಇಟ್ಟುಕೊಂಡು ಕನಕದಾಸರ ಪ್ರಬಂಧ ಮುನ್ನಡೆಯುತ್ತದೆ.</p>
<p>ಹೌದು, ಸಂಪ್ರದಾಯ ಶರಣತೆಗೆ ಹೆಚ್ಚು ಒತ್ತುಕೊಡುವ ಮನೋಭಾವ ದವರೆಂದೇ ಹೆಸರಾಗಿರುವ ಮಾಧ್ವ ಮತೀಯರಲ್ಲಿ ಹಿಂದೆ ಅಲ್ಲೊಬ್ಬರು ಇಲ್ಲೊಬ್ಬರು ಅಸಹಿಷ್ಣುಗಳಾಗಿ ಇದ್ದಿರಬಹುದು, ಆದರೆ ಅವೆಲ್ಲ ಅಂದಂದಿನ ಮಾತು.<sup><a epub:type="noteref" href="999-aside.xhtml#id-014-2">೨</a></sup>
<p>ನರಹರಿತೀರ್ಥರು, ವಾದಿರಾಜರು, ಜಗನ್ನಾಥದಾಸರು, ಗೋಪಾಲದಾಸರು ಇವರಂಥ ದಿಗ್ಗಜರನ್ನೇ ಹೆಸರಿಸದಿರಬಹುದು, ಹಾಗೆಂದ ಮಾತ್ರಕ್ಕೆ ಈ ಪಟ್ಟಿಯಲ್ಲಿ ಉದ್ದೇಶಪೂರ್ವಕವಾಗಿ ಕನಕದಾಸರಂಥ ದಾಸವರೇಣ್ಯರನ್ನ ಹೆಸರಿಸಲಿಲ್ಲವೆಂದು ಚುಚ್ಚು ಮಾತನ್ನು ಆಡಬೇಕಿಲ್ಲ.</p>
<p>ಕನಕರ ಹೆಸರು ಮೂಲದಲ್ಲಿ ಏನಿದ್ದಿರಬಹುದು ಎಂಬುದನ್ನು ಸಾಕ್ಷ್ಯಾಧಾರ ಗಳೊಂದಿಗೆ ಲೇಖಕರು ಚರ್ಚಿಸುತ್ತಾರೆ. ದಂತಕತೆಗಳನ್ನು ಉಲ್ಲೇಖಿಸುತ್ತಾರೆ. ಸ್ತುತಿ ಪದ್ಯಗಳಲ್ಲಿ ಕಂಡು ಬಂದದ್ದನ್ನು ಸೂಚಿಸುತ್ತಾರೆ. ಕನಕ, ಕನಕಪ್ಪ, ಕನಕನಾಯಕ, ತಿಮ್ಮಪ್ಪ, ತಿಮ್ಮನಾಯಕ, ತಿಮ್ಮಪ್ಪನಾಯಕ ಈ ಪಟ್ಟಿಯಲ್ಲಿ ಒಂದೊಂದಕ್ಕೂ ಒಂದೊಂದು ಸಮರ್ಥನೆಯಿದೆ. ಹೆಚ್ಚಾಗಿ ಬಳಕೆಯಲ್ಲಿರುವುದು<em>'ಕನಕದಾಸ'</em>ಎಂದೇ. ಹರಿದಾಸ ಪರಂಪರೆಯಲ್ಲಿ ತಟ್ಟನೆ ಜನ ಸಾಮಾನ್ಯರಿಗೆ ಹೊಳೆಯುವ ಎರಡು ಹೆಸರುಗಳೆಂದರೆ ಈ ಆಶ್ವಿನಿ ಕುಮಾರರಾದ ಪುರಂದರದಾಸ ಮತ್ತು ಕನಕದಾಸರದ್ದೇ. ಕನಕದಾಸರ ಕಾಲದ ಬಗ್ಗೆಯೂ ಲೇಖಕರು ಚರ್ಚಿಸುತ್ತಾರೆ.</p>
<p>ಒಟ್ಟಾರೆ, ಎಲ್ಲ ಆಧಾರಗಳನ್ನು ಅವಲಂಬಿಸಿ ಕನಕದಾಸರು ೧೬ನೇ ಶತಮಾನಕ್ಕೆ ಸೇರಿದವರು ಎಂದು ತೀರ್ಮಾನಿಸುತ್ತಾರೆ.<em>'ಕುಲಕುಲಕುಲವೆಂದು ಹೊಡೆದಾಡದಿರಿ ನಿಮ್ಮ ಕುಲದ ನೆಲೆಯನೇನಾದರೂ ಬಲ್ಲಿರಾ? ಆತ್ಮ ಯಾವ ಕುಲ, ಜೀವ ಯಾವ ಕುಲ'</em>ಎಂದು ಸಾರಿರುವ ಸಮಾಜ ಸುಧಾರಕರು ಕನಕದಾಸರು. ಅಂತ್ಯಜರ ಬಗ್ಗೆ ಕೀಳು ಭಾವನೆಯನ್ನು ತಳೆಯಬೇಡಿ ಎಲ್ಲರನ್ನೂ ಸಮಭಾವದಿಂದ ಮಾನವೀಯತೆ ಯಿಂದ ನೋಡಿ- ಎಂದು ಸಾರಿದವರು. ತಮ್ಮ ಕೀರ್ತನೆಗಳಲ್ಲಿ, ಕಾವ್ಯಗಳಲ್ಲಿ ನೇರವಾಗಿ ಇಲ್ಲವೇ, ಸೂಚ್ಯವಾಗಿ ಜಾತ್ಯಂಧತೆಯನ್ನು ಖಂಡಿಸಿದ ಈ ಜಾತ್ಯತೀತರು ತಮ್ಮ ಹುಟ್ಟು ಜಾತಿಯನ್ನ ಎಲ್ಲಾದರೂ ಪ್ರಸ್ತಾಪಿಸಿದ್ದಾರಾ?- ಎಂದು ಊಹಿಸುವುದು, ಭಾವಿಸುವುದು ಎಂಥ ವಿಪರ್ಯಾಸ ಎಂಬುದನ್ನು ಲೇಖಕರು ಪ್ರಸ್ತಾಪಿಸುತ್ತಾರೆ. ಆದರೂ ಆಧಾರಗಳನ್ನು ಅವಲಂಬಿಸಿದಾಗ ಕನಕದಾಸರು ಕುರುಬ ಕುಲದವರು, ಬೇಡ (ನಾಯಕ) ಜನಾಂಗದವರು ಅಥವಾ ಕಬ್ಬಲಿಗ ಜಾತಿಯವರು ಇದ್ದಿರಬಹುದು ಎಂಬ ಸಂಶೋಧಕರ ಅಭಿಪ್ರಾಯವನ್ನು ಇಲ್ಲಿ ದಾಖಲಿಸುತ್ತಾರೆ.</p>
<p>ಈ ಮೂರು ಅಭಿಪ್ರಾಯಗಳನ್ನು ಕೂಲಂಕಷವಾಗಿ ಅಧ್ಯಯನ ಮಾಡಿ, ವಾದವಿವಾದಗಳನ್ನು ಸಂಕ್ಷಿಪ್ತವಾಗಿ ಹೇಳಿ, ಕನಕದಾಸರು ಕುರುಬ ಕುಲಕ್ಕೆ ಸೇರಿದವರು- ಎಂದು ಹೇಳುವುದಕ್ಕೆ ಹೆಚ್ಚು ಆಧಾರಗಳಿವೆ- ಎಂದು ಅಭಿಪ್ರಾಯಪಡುತ್ತಾರೆ.</p>
<p>ಗ್ರಾಮೀಣ ಪರಿಸರದಲ್ಲಿ ಹುಟ್ಟಿ ಬೆಳೆದುಬಂದ ಕನಕರ ಮೇಲೆ ಯಾವ ಬಗೆಯ ಧಾರ್ಮಿಕ ಪ್ರಭಾವ ಬಿದ್ದು, ಕೊನೆಗವರು ಹರಿದಾಸರಾದರು- ಎಂಬುದರ ಚರ್ಚೆಯೂ ಇಲ್ಲಿದೆ. ಅವರ ಕೃತಿಗಳಲ್ಲಿ ಹೆಚ್ಚಾಗಿ ಸೂಚಿತವಾಗಿರುವ ಕಾಗಿನೆಲೆಯ ಅಂದಿನ ಸ್ವರೂಪ, ಆ ದಿನಗಳ ಜನಜೀವನ, ಈಗ ಅದು ಹೇಗಿದೆ, ತನ್ನ ಎಲ್ಲ ಗತ ವೈಭವವನ್ನ ಕಳೆದುಕೊಂಡು ಒಂದು ಸಾಮಾನ್ಯ ಊರಾಗಿ ಹೇಗೆ ಉಳಿದಿದೆ ಈ ಬಗ್ಗೆ ಲೇಖಕರು ಕಳಕಳಿ ವ್ಯಕ್ತಪಡಿಸುತ್ತಾರೆ.</p>
<p>ಕನಕರ ಬದುಕಿನ ಒಂದು ಚಿತ್ರಣವನ್ನ ಅವರ ಕೀರ್ತನೆಗಳ ಮುಖಾಂತರ ಹೆಣೆಯಹೊರಟವರಿಗೆ, ಎಂತಹ ದುಸ್ತರ ಜೀವನವನ್ನ ಅವರು ನಡೆಸಿರಬಹುದೆಂಬ ಊಹೆಗೆ ಲೇಖಕರು ಸಾಮಗ್ರಿಗಳನ್ನು ಒದಗಿಸುತ್ತಾರೆ. ವಿಧಿ ಒಡ್ಡುವ ಎಲ್ಲ ಪರೀಕ್ಷೆಗಳಲ್ಲೂ ಹೇಗೆ ಕನಕರು ಗೆದ್ದುಬರುತ್ತಾರೆಂದು ಲೇಖಕರು ವಿಶದೀಕರಿಸುತ್ತಾರೆ.</p>
<p>ಕನಕರ ಸಾಹಿತ್ಯವನ್ನ ಸಿಂಹಾವಲೋಕನ ಮಾಡುವ ಕ್ರಮ ಈ ಪುಸ್ತಕದಲ್ಲಿ ಸೊಗಸಾಗಿ ಮೂಡಿಬಂದಿದೆ. ಮೋಹನ ತರಂಗಿಣಿ, ರಾಮಧಾನ್ಯಚರಿತ್ರೆ, ನಳಚರಿತ್ರೆ, ಹರಿಭಕ್ತಿಸಾರ ಮತ್ತು ದಾಸರ ಕೀರ್ತನೆಗಳ ಆದ್ಯಂತ ಅಧ್ಯಯನದ ಫಲಶ್ರುತಿ ಈ ಪುಸ್ತಕದ ಸಿಂಹಪಾಲನ್ನು ಪಡೆದಿದೆ. ಅವರ ಈ ಕಾವ್ಯಗಳ ಕಥಾಸಾರ, ಪೌರಾಣಿಕ ವಸ್ತುಗಳನ್ನ ಕವಿ ಹೇಗೆ ತನ್ನ ಕಲ್ಪನೆಯ ಮೂಸೆಯೊಳಗೆ ಪುಟವಿಟ್ಟ ಚಿನ್ನದಂತೆ ವಿಶಿಷ್ಟ ರೂಪಕ್ಕೆ ಪರಿವರ್ತಿಸುತ್ತಾನೆ; ಐತಿಹಾಸಿಕ ಅಂಶಗಳು ಮತ್ತು ಸಮಕಾಲೀನ ಪ್ರಜ್ಞೆಯನ್ನ ಹೇಗೆ ತೂಗಿಸಿಕೊಂಡು ಹೋಗುತ್ತಾನೆ; ಕಾವ್ಯಾಂಶಗಳ ಬೆರಗು ಎಲ್ಲೆಲ್ಲಿ ನಮಗೆ ಕಾಣುತ್ತವೆ; ಕಥೆಯ ಹಿಡಿಗಟ್ಟನ್ನು ತಿಳಿನುಡಿಯಲ್ಲಿ ಸರಳ ರೀತಿಯಲ್ಲಿ ಹೇಗೆ ನಿರೂಪಿಸುತ್ತಿದ್ದಾರೆ- ಇವೆಲ್ಲ ಈ ಭಾಗದಲ್ಲಿ ಸೊಗಸಾಗಿ ಮೂಡಿಬಂದಿದೆ.</p>
<p>ಕನಕದಾಸರ ಸಾಹಿತ್ಯದಲ್ಲಿ ವೈವಿಧ್ಯಪೂರ್ಣವಾದ ಮುಂಡಿಗೆಗಳನ್ನೂ ವಸಂತಕುಮಾರ್ ಚರ್ಚಿಸುತ್ತಾರೆ. ಗ್ರಾಮೀಣ ಪರಿಸರದಿಂದ ಬಂದ ಕನಕರಿಗೆ ಒಗಟುಗಳನ್ನು, ಸುಲಭವಾಗಿ ಬಿಡಿಸಲಾಗದ ಸಮಸ್ಯಾತ್ಮಕ ಮುಂಡಿಗೆಗಳನ್ನು ಹರಿಬಿಡುವುದರಲ್ಲಿ ಕಷ್ಟವೇನಿರಲಿಲ್ಲ. ಪಾಂಡಿತ್ಯಕ್ಕಾಗಿ ಪಂಡಿತರನ್ನು, ಬಲ್ಲವರನ್ನು ಒರೆಹಚ್ಚುವುದಕ್ಕಾಗಿ, ಸಾಮಾನ್ಯರಿಗೆ ಚಮತ್ಕಾರಕ್ಕಾಗಿ, ರಸಿಕರಿಗೆ ಸ್ವಾರಸ್ಯಕ್ಕಾಗಿ, ವಿಚಾರಜೀವಿಗಳಿಗೆ ಜಿಜ್ಞಾಸೆಗಾಗಿ, ವಿಷಯದ ಗೌಪ್ಯತೆಯ ತತ್ವಜ್ಞಾನ ಅನುಭವಗಳ ಶಕ್ತಿವತ್ತಾದ ನಿರೂಪಣೆಗಾಗಿ- ಹೀಗೆ ವಿವಿದೋದ್ಧೇಶಗಳಿಂದ ಹೇಗೆ ಈ ಮುಂಡಿಗೆಗಳು ರಚನೆಯಾಗಿದ್ದಿರಬೇಕು. ಈ ಕುತೂಹಲವನ್ನು ತಣಿಸುವ ಪ್ರಯತ್ನವನ್ನ ಲೇಖಕರು ಮಾಡುತ್ತಾರೆ.</p>
<p>ತಮ್ಮ ವ್ಯಕ್ತಿತ್ವದಿಂದ ತಮ್ಮ ಕೃತಿಗಳಿಂದ ಸಾಮಾಜಿಕವಾಗಿಯೂ ಸಾಹಿತ್ಯಕವಾಗಿಯೂ ಹೇಗೆ ಉನ್ನತ ಮಟ್ಟಕ್ಕೇರಿದ ಒಬ್ಬ ಶ್ರೇಷ್ಟ. ಸಂತಕವಿ ಎಂಬುದನ್ನು ಸಾಧಾರವಾಗಿ ತೋರಿಸಿಕೊಡುವ ಈ ಪುಸ್ತಕ, ಗಾತ್ರದಲ್ಲಿ ಚಿಕ್ಕದಾಗಿದ್ದರೂ, ಸಾಹಿತ್ಯಾಭ್ಯಾಸಿಗಳಿಗೆ ಒಂದು ಸಂಗ್ರಾಹ್ಯ ಉಪಯುಕ್ತ ಆಕರ ಗ್ರಂಥ 'ಕನಕದಾಸ'.</p>
<p class="vertical-delimiter"/>
<p>ಹಾಸನ ಜಿಲ್ಲೆಯ ಮಳಲಿಯಲ್ಲಿ ಚಿಕ್ಕೇಗೌಡ-ದೇವಮ್ಮನವರ ಮಗನಾಗಿ ಜನಿಸಿದ (೧೯೪೫) ಡಾ| ಮಳಲಿ ವಸಂತಕುಮಾರ್ ಅವರು ಮೈಸೂರು ವಿಶ್ವವಿದ್ಯಾನಿಲಯಂದ ಪಿಎಚ್.ಡಿ. ಪದವಿ ಗಳಿಸಿದರು (೧೯೯೦). ಮಹಾರಾಜಾ ಕಾಲೇಜಿನಲ್ಲಿ ಕನ್ನಡ ಅಧ್ಯಾಪಕ (೧೯೭೦-೧೯೮೬), ಯುವರಾಜಾ ಕಾಲೇಜಿನಲ್ಲಿ ಉಪಪ್ರಾಧ್ಯಾಪಕ (೧೯೮೬-೧೯೯೧), ಮೈಸೂರು ವಿಶ್ವವಿದ್ಯಾನಿಲಯದಲ್ಲಿ ಪ್ರಾಧ್ಯಾಪಕ (೧೯೯೧-೯೨)ರಾದರು. ಹಾಸನ ಹೇಮಗಂಗೋತ್ರಿಯ ಸ್ನಾತಕೋತ್ತರ ಕೇಂದ್ರದಲ್ಲಿ (೧೯೯೨-೯೫) ಪಾಠಹೇಳಿದವರು. ಮೈಸೂರು ವಿಶ್ವವಿದ್ಯಾನಿಲಯದ ಮಂಡ್ಯದ ಸ್ನಾತಕೋತ್ತರ ಕೇಂದ್ರದ ಪ್ರಾಧ್ಯಾಪಕ ಮತ್ತು ವಿಭಾಗ ಮುಖ್ಯಸ್ಥರಾಗಿದ್ದರು. ರಾಜ್ಯ, ರಾಷ್ಟ್ರ ಮತ್ತು ಅಂತಾರಾಷ್ಟ್ರೀಯ ವಿಚಾರಗೋಷ್ಠಿಗಳಲ್ಲಿ ಪ್ರಬಂಧ ಮಂಡಿಸಿ ಭಾಗವಹಿಸಿದ್ದಾರೆ.</p>
<p>ಹೃದಯಗಂಗೆ, ಮಳಲಿ ಗಿಡ್ಡಮ್ಮ, ಕೋಲುಪದಗಳು, ವಿವಕ್ಷೆ, ಕದಂಬ, ಕವಿಗಳು ಕಂಡ ಕುವೆಂಪು, ಕುವೆಂಪು ನಾಟಕ ಸಮೀಕ್ಷೆ, ವಜ್ರದೀಪ್ತಿ, ಹೊಯ್ಸಳಸಂಪದ-ಗಳು ಇವರ ಕಥೆ ಕವನ ನಾಟಕ ವಿಮರ್ಶೆ ಸಂಶೋಧನೆ ಜಾನಪದ ಸಂಬಂಧಿತ ಇಪ್ಪತ್ತಕ್ಕೂ ಮೀರಿದ ಪುಸ್ತಕಗಳಲ್ಲಿ ಕೆಲವು.</p>
<p>ಕರ್ಣಾಟಕ ರಾಜ್ಯೋತ್ಸವ ಪ್ರಶಸ್ತಿ (೧೯೯೦), ಕರ್ಣಾಟಕ ಸಾಹಿತ್ಯ ಅಕಾಡೆಮಿ ಪ್ರಶಸ್ತಿ, ಕುವೆಂಪು 'ವಿಶ್ವಮಾನವ ಪ್ರಶಸ್ತಿ' (೨೦೦೮) ಮುಂತಾದವುಗಳಿಂದ ಪುರಸ್ಕೃತರಾಗಿರುವ ವಸಂತಕುಮಾರರು ಈಗ ಬೋಧಕವೃತ್ತಿಯಿಂದ ನಿವೃತ್ತ ರಾಗಿದ್ದರೂ ಸಾಹಿತ್ಯಪರ ಚಟುವಟಿಕೆಗಳಲ್ಲಿ ಸಕ್ರಿಯರು.</p>
<p class="vertical-delimiter"/>
<h5 class="para-title">ಪರಾಮರ್ಶನ ಗ್ರಂಥ ಸೂಚಿ:</h5>
<p><strong>೦೧. ನರಸಿಂಹಾಚಾರ್ಯ, ರಾ.; ಕನ್ನಡ ಕವಿಚರಿತೆ (ಸಂ ೨, ಪು ೧೮೭-೧೯೪); ಕನ್ನಡ ಸಾಹಿತ್ಯ ಪರಿಷತ್ತು, ಬೆಂಗಳೂರು; ೨೦೦೫.</strong></p>
<p><strong>೦೨. ಮುಗುಳಿ, ರಂಶ್ರೀ. ಡಾ|; ಕನ್ನಡ ಸಾಹಿತ್ಯ ಚರಿತ್ರೆ; ಪು. ೨೯೦-೨೯೫; ಉಷಾ ಸಾಹಿತ್ಯ ಮಾಲೆ, ಮೈಸೂರು, ೧೯೬೮</strong></p>
<p><strong>೦೩. ಮುಗಳಿ, ರಂಶ್ರೀ. ಡಾ|; ಶ್ರೀನಿವಾಸ ಹಾವನೂರ (ಸಂ.); ಕನ್ನಡ ಸಾಹಿತ್ಯ ಚರಿತ್ರೆಯ ಮುಂದುವರಿಕೆ; ಪು. ೧೧೧-೧೨೯; ಕನ್ನಡ ಸಾಹಿತ್ಯ ಪರಿಷತ್ತು, ಬೆಂಗಳೂರು; ೨೦೦೬.</strong></p>
<p><strong>೦೪. ಮರಿಯಪ್ಪಭಟ್ಟ, ಎಂ. ಪ್ರೊ|; ಸಂಕ್ಷಿಪ್ತ ಕನ್ನಡ ಸಾಹಿತ್ಯ ಚರಿತ್ರೆ; ಪು. ೨೩೨-೨೩೫, ಭಾರತೀ ಪ್ರಕಾಶನ, ಮೈಸೂರು, ೧೯೬೦</strong></p>
<p><strong>೦೫. ಮರಿಯಪ್ಪಭಟ್ಟ, ಎಂ. ಪ್ರೊ|; ಹಳಗನ್ನಡ-ನಡುಗನ್ನಡ ಕಾವ್ಯಸಂಗ್ರಹ; ಪು. ೧೪೮-೫೦; ಸಮಾಜ ಪುಸ್ತಕಾಲಯ, ಧಾರವಾಡ; ೧೯೫೭.</strong></p>
<p><strong>೦೬. ಶಾಮರಾಯ, ತ.ಸು. ಪ್ರೊ| ಮತ್ತು ರಾಜೇಶ್ವರಯ್ಯ, ಮೇ. ಪ್ರೊ|; ಜನಪ್ರಿಯ ಕನ್ನಡ ಸಾಹಿತ್ಯ ಚರಿತ್ರೆ</strong></p>
<p><strong>೦೭. ವೆಂಕಟೇಶಮೂರ್ತಿ, ಎಚ್.ಎಸ್. ಪ್ರೊ|; ಕೀರ್ತನಕಾರರು, ಪ್ರಸಾರಾಂಗ, ಬೆಂಗಳೂರು ವಿಶ್ವವಿದ್ಯಾಲಯ, ೧೯೭೫</strong></p>
<p><strong>೦೮. ಮೈಸೂರು ಮತ್ತು ಬೆಂಗಳೂರು ವಿಶ್ವವಿದ್ಯಾನಿಲಯಗಳ ಸಮಗ್ರ ಕನ್ನಡ ಸಾಹಿತ್ಯ ಚರಿತ್ರೆಗಳು.</strong></p>
<p><strong>೦೯. ಜವರೇಗೌಡ ದೇ. ಡಾ| (ಸಂ.); ರಾಮಧಾನ್ಯ ಚರಿತ್ರೆ; ಡಿವಿಕೆ ಮೂರ್ತಿ ಪ್ರಕಾಶಕರು, ಮೈಸೂರು; ೧೯೭೯.</strong></p>
<p><strong>೧೦. ಜವರೇಗೌಡ ದೇ. ಡಾ|; ಕನಕದರ್ಶನ; ತನುಮನ ಪ್ರಕಾಶನ, ಮೈಸೂರು, ೨೦೦೩</strong></p>
<p><strong>೧೧. ರಂಗನಾಥಶರ್ಮ, ಎನ್, ವಿದ್ವಾನ್(ಸಂ.); ಹರಿಭಕ್ತಿಸಾರ; ಕನ್ನಡ ಸಾಹಿತ್ಯ ಪರಿಷತ್ತು, ಬೆಂಗಳೂರು; ೧೯೯೯.</strong></p>
<p><strong>೧೨. ಹಾತೂರು ಶಂಕರನಾರಾಯಣ ಭಟ್ಟ (ಸಂ.); ನಳಚರಿತ್ರೆ; ಕನ್ನಡ ಸಾಹಿತ್ಯ ಪರಿಷತ್ತು, ಬೆಂಗಳೂರು;.೨೦೦೪</strong></p>
<p><strong>೧೩. ಸಣ್ಣಯ್ಯ, ಬಿ.ಎಸ್., ಪ್ರೊ| (ಸಂ.); ಮೋಹನತರಂಗಿಣಿ (ಸಂಗ್ರಹ);</strong></p>
<p><strong>೧೪. ಅಬ್ದುಲ್ ಬಷೀರ್, ಜಿ. ಪ್ರೊ|; ಹರಿದಾಸ ಸಾಹಿತ್ಯ; ವಸಂತ ಪ್ರಕಾಶನ, ಬೆಂಗಳೂರು, ೨೦೦೧</strong></p>
<p><strong>೧೫. ಜನಪ್ರಿಯ ಕನಕ ಸಂಪುಟ; ಕನ್ನಡ ಮತ್ತು ಸಂಸ್ಕೃತಿ ನಿರ್ದೇಶನಾಲಯ, ಬೆಂಗಳೂರು, ೧೯೮೯</strong></p>
<p><strong>೧೬. ಚಿಕ್ಕಯ್ಯ, ಕಾ.ತ. ಪ್ರೊ|; ಕನಕ ಕಿರಣ; ಕಾಳಿದಾಸ ಸಾಂಸ್ಕೃತಿಕ ಸಂಘ, ಬೆಂಗಳೂರು, ೧೯೮೨.</strong></p>
<p><strong>೧೭. ಜವರೇಗೌಡ ದೇ. ಡಾ| (ಸಂ.); ಕನಕ ಸಾಹಿತ್ಯ ದರ್ಶನ; ಕನ್ನಡ ಮತ್ತು ಸಂಸ್ಕೃತಿ ನಿರ್ದೇಶನಾಲಯ, ಬೆಂಗಳೂರು, ೧೯೯೦.</strong></p>
<p><strong>೧೮. ನಾಗರತ್ನ, ಟಿ.ಎನ್., ಡಾ|; ವ್ಯಾಸರಾಯರ ಕೃತಿಗಳು; ಕುವೆಂಪು ಕನ್ನಡ ಅಧ್ಯಯನ ಸಂಸ್ಥೆ, ಮೈಸೂರು, ೨೦೦೧</strong></p>
	</section>
</body>
</html>
