<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-003">
		<h1 class="level1-title" epub:type="title"><span class="num">೦೩</span> :: ಉಪಯುಕ್ತ ಮಾಹಿತಿಗಳ ಒಂದು ಕಿರಿ ಉಗ್ರಾಣ 'ಜೀವಿ ಕಂಡ ಅಮೆರಿಕಾ'<sup><a epub:type="noteref" href="999-aside.xhtml#id-003-01">೧</a></sup></h1>
		<p>ಹಿಂದೆ ನಾವು ಚಿಕ್ಕವರಿದ್ದಾಗ, 'ವಿದೇಶ' ಎನ್ನುವಾಗ, 'ವಿಲಾಯಿತಿ' ಎಂದು ಹೇಳುವಾಗ, 'ಕಡಲಾಚೆ' ಎಂದು ಸೂಚಿಸಬೇಕಾದಾಗಲೆಲ್ಲಾ ನಾವು ಹೆಸರಿಸುತ್ತಿದ್ದುದು 'ರೋಮ್-ಲಂಡನ್-ಪ್ಯಾರಿಸ್' ಎಂದೇ. ಅಂದರೆ, ಯೂರೋಪ್ ದೇಶವೇ ನಮಗೆ 'ಪರಂಗಿ', 'ಫಾ಼ರಿನ್' ಆಗಿತ್ತು. ಉನ್ನತ ವ್ಯಾಸಂಗಕ್ಕೋಸ್ಕರ, ಆಗರ್ಭ ಶ್ರೀಮಂತರಲ್ಲಿ ಕೆಲವರ ಹುಸಿ ವಂಶಾಭಿಮಾನದ ನೆಪದಲ್ಲಿ, ಓದಿಗೆ, ವಾಣಿಜ್ಯ-ವ್ಯವಹಾರಕ್ಕೆ, ರಾಜಕೀಯ ಚಟುವಟಿಕೆಗಳ ನಿಮಿತ್ತ, ಪ್ರವಾಸದ ಸಲುವಾಗಿ, ಇಲ್ಲವೇ ಸುಮ್ಮನೇ ನೋಡಿ ಬರಲೆಂದೋ- ಹೀಗೆ ಅನ್ಯಾನ್ಯ ಕಾರಣಗಳಿಗೆ 'ಸೀಮೋಲ್ಲಂಘನ' ಮಾಡಿ ಹಿಂತಿರುಗಿ ಬಂದವರೆಂದರೆ, ಅವರು ಇಂಗ್ಲೆಂಡಿಗೋ, ಜರ್ಮನಿಗೋ, ಫಾ಼್ರನ್ಸ್‍ಗೋ, ಇಟಲಿಗೋ ಹೋಗಿ ಬಂದವರು ಎಂದೇ ಅಂದುಕೊಳ್ಳುವ ಕಾಲ ಅದಾಗಿತ್ತು. ಆಮೇಲೆ, ಸುಮಾರು ಎಪ್ಪತ್ತರ ದಶಕದ ತರುವಾಯ, 'ಅಮೆರಿಕಾ' ಈ 'ವಿದೇಶ'ದ ಪಟ್ಟವನ್ನು ಅಲಂಕರಿಸತೊಡಗಿತು!</p>
		<p>ಕಾಲಚಕ್ರ ಉರುಳಿತು! ಇಡೀ ವಿಶ್ವವೇ ಕುಗ್ಗತೊಡಗಿತು. ಸಂಪರ್ಕ ಮಾಧ್ಯಮದ ಸುಗ್ಗಿ ಒದಗಿ ಬಂತು. ಏನೇನೋ ಕಾರಣಗಳಿಗಾಗಿ ಪ್ರಪಂಚ ಸುತ್ತಿ ಬರುವ ಜನರ ಸಂಖ್ಯೆ ಹಿಗ್ಗಲಾರಂಭಿಸಿತು. ಅವಕಾಶಗಳ ಅಮರಾವತಿಯೆಂದು ಬಗೆದು, ಆರ್ಥಿಕೋತ್ಸವದಲ್ಲಿ ಪಾಲುಗೊಳ್ಳಲು ಅಮೆರಿಕಾಕ್ಕೆ ಬರಲು ಬಯಸಿದವರು ಕೆಲವರಾದರೆ, ಬಗೆ ಬಗೆಯ ಸೇವೆ, ಸಾಧನೆ, ಸಿದ್ಧಿಗಿದು ಅಕ್ಷಯ ಪಾತ್ರೆಯೆಂದು ಬಗೆದು ಬಂದವರು ಇನ್ನು ಕೆಲವರು. ಇಲ್ಲಿ ಸಲ್ಲದ, ಅಲ್ಲಿ ಅಂಗರಾಜ್ಯಾಭಿಷೇಕಕ್ಕೆ ಸಲ್ಲ ಬಯಸುವ ಸಮರ್ಥ 'ಸೂತಪುತ್ರರು', ಬಂದು ನೋಡಿ ಗೆಲ್ಲುವುದೇ ಬಾಳ ಹೆಗ್ಗುರಿಯಾಗಿರಿಸಿಕೊಂಡ ಕೆಲವರು, ತಮ್ಮ ಜೈತ್ರಯಾತ್ರೆಗೆ ಹವಣಿಸಿದರು. ಅಮೆರಿಕಾ ಆಗಮಿಕರ ನಾಡಾಯಿತು. ಇದರೊಂದಿಗೆ, ಒಮ್ಮೆಯಾದರೂ ಹೋಗಿ, ನೋಡಿಬರುವ ಅಭೀಪ್ಸೆಯ, ಸುತ್ತಿಬರುವ ಹಂಬಲದವರಿಗೆ ಅಮೆರಿಕಾ ನೋಟದ ಹಸಿ ಬಿಸಿ ರಸದೂಟವೂ ಆಯ್ತು! ಈಗಂತೂ 'ಮುಂಚೆಯೇ ಸಿದ್ಧತೆ ಮಾಡಿಕೊಂಡವರು ಯಾರು ಬೇಕಾದರೂ ಹೋಗಿ ಬರಬಹುದೇನೋ' ಎನ್ನುವಷ್ಟರಮಟ್ಟಿಗೆ ಅಗಿಹೋಗಿದೆ; ಕರಗಿಸುವ ಕಡಾಯಿ, ಸಲಡ್ ಬೌಲ್, ಕೋಸಂಬರಿಯ ಬೋಗುಣಿ, ಬಣ್ಣ ಬಣ್ಣದ ಬಟ್ಟೆ ತುಂಡುಗಳ ರಜಾಯಿ (ಕ್ವಿಲ್ಟ್) -ಹೀಗೆ ಏನೇನೆಂದೋ ಕರೆಯಿಸಿಕೊಳ್ಳುತ್ತಿರುವ ಈ ಅಮೆರಿಕಕ್ಕೆ ಬೇರೆ ದೇಶಗಳವರು ಹೋಗಿ ಬರುವುದು ಸರ್ವೇ ಸಾಮಾನ್ಯ ವಾಗಿಬಿಟ್ಟಿದೆ!</p>
		<p>ಅಮೆರಿಕಾ ಪ್ರವಾಸ ಮಾಡಿ ಬಂದವರು, ತಾವು ನೋಡಿ ಬಂದ ಈ ಹೊಸ ತಾಣವನ್ನು ನೆನೆಯುವುದು ಬಗೆ ಬಗೆಯಲ್ಲಿ. ಅವರವರ ಉದ್ದೇಶ, ದೊರಕಿದ ಕಾಲಾವಕಾಶ, ವ್ಯವಸ್ಥೆಯನ್ನ ಯೋಜಿಸಿದವರ ಮುಂದಾಲೋಚನೆ, ಜೊತೆಗೆ ಪ್ರವಾಸಿಯೊಂದಿಗೆ ಇದ್ದು ಓಡಾಡಿದವರ ಸಮಯಾನುಕೂಲ, ಪ್ರವಾಸಿಗಳು ತಾವು ಸಂಗ್ರಹಿಸಿದ ದಿನಚರಿಯಲ್ಲಿ ಬರೆದಿಟ್ಟುಕೊಂಡ ಮಾಹಿತಿ ಅಂಕಿ ಅಂಶಗಳು, ಕುಳಿತು ಬರೆಯತೊಡಗಿದಾಗ ಎಳೆಗಳನ್ನು ಎಳೆದು ಕಟ್ಟಿ, ಸೇರಿಸಿ, ಕತ್ತರಿಸಿ, ಕಸೂತಿಯನ್ನು ಹೆಣೆಯುವುದರಲ್ಲಿ ತೋರುವ ಜಾಣ್ಮೆ- ಇದು ಆಯಾಯ ಬರಹಗಾರರ ಸಾಮಥ್ರ್ಯವನ್ನು ಅವಲಂಬಿಸಿರುತ್ತೆ.</p>
		<p>ಸರ್ವಶ್ರೀ ಬಿ. ಜಿ. ಎಲ್. ಸ್ವಾಮಿಯವರ 'ಅಮೆರಿಕದಲ್ಲಿ ನಾನು' (೧೯೬೨), ವಿ.ಕೃ.ಗೋಕಾಕರ 'ಇಂದಿಲ್ಲ ನಾಳೆ' (ಓರಿಯಂಟ್ ಲಾಂಗಮನ್ಸ್, ೧೯೬೫), ಕೃಷ್ಣಾನಂದ ಕಾಮತ ಅವರ 'ನಾನೂ ಅಮೇರಿಕೆಗೆ ಹೋಗಿದ್ದೆ' (ಮನೋಹರ ಗ್ರಂಥ ಮಾಲೆ, ೧೯೬೯), ಗೋರೂರು ರಾಮಸ್ವಾಮಿ ಅಯ್ಯಂಗಾರರ 'ಅಮೆರಿಕೆಯಲ್ಲಿ ಗೊರೂರು', (ಐ.ಬಿ.ಎಚ್. ಪ್ರಕಾಶನ,೧೯೭೯) ಎ.ಎನ್. ಮೂರ್ತಿರಾಯರ 'ಅಪರವಯಸ್ಕನ ಅಮೆರಿಕಾ ಯಾತ್ರೆ' (ಶ್ರೀನಿಧಿ ಎಂಟರ್‍ಪ್ರೈಸಿಸ್, ೧೯೭೯) -ಮುಂತಾದವು ಬಹಳ ಹಿಂದೆಯೇ ಬಂದ ಪ್ರವಾಸಕಥನಗಳು.</p>
		<p>ಅನಂತರ ಬಂದವು ರಂಜನ ಭಟ್ಟರ 'ಕುಬೇರ ರಾಜ್ಯದ ಚಿತ್ರ-ವಿಚಿತ್ರ' (ಗೀತಾ ಬುಕ್ ಹೌಸ್, ೧೯೮೩), ಎಚ್.ಎಲ್.ನಾಗೇಗೌಡ ಅವರ 'ನಾ ಕಂಡ ಪ್ರಪಂಚ' (ಸಾಹಿತ್ಯಸದನ ಪ್ರಕಾಶನ,೧೯೮೬), ವ್ಯಾಸರಾಯ ಬಲ್ಲಾಳರ 'ನಾನೊಬ್ಬ ಭಾರತೀಯ ಪ್ರವಾಸಿ' (ಗೀತಾ ಬುಕ್ ಹೌಸ್, ೧೯೮೭), ಕೆ.ಎನ್. ಕೃಷ್ಣಮೂರ್ತಿ ರಾಯರ 'ಅಮೆರಿಕಾ ಪ್ರವಾಸದ ಅನುಭವಗಳು' (ಸುವಿದ್ಯಾ ಪ್ರಕಾಶನ, ೧೯೮೮), ಜಿ.ಎಸ್. ಶಿವರುದ್ರಪ್ಪನವರ 'ಅಮೆರಿಕಾದಲ್ಲಿ ಕನ್ನಡಿಗ' (ಶಾರದಾ ಪ್ರಕಾಶನ, ೧೯೮೮), ರಾ. ಯ. ಧಾರವಾಡಕರ್ ಅವರ 'ನಾನು ಕಂಡ ಅಮೆರಿಕೆ' (ಪವನ ಪ್ರಕಾಶನ, ೧೯೮೮), ರಾಜಾಮಣಿ ಸಿ.ಕೆ. ನಾಗರಾಜ ರಾವ್ ಅವರ 'ಸುವರ್ಣ ಮಧುಚಂದ್ರ' (ಯುರೋಪ್-ಕೆನಡಾ-ಅಮೆರಿಕಾ ಪ್ರವಾಸ ಕಥನ) (ಶ್ರೀಕಂಠ ಪ್ರಕಾಶನ, ೧೯೮೮), ನಾಗೇಶ ಹೆಗಡೆಯವರ 'ಗಗನ ಸಖಿಯರ ಸೆರಗ ಹಿಡಿದು...' (ಇಳಾ ಪ್ರಕಾಶನ, ೧೯೯೬), ನಾಗತಿಹಳ್ಳಿ ಚಂದ್ರಶೇಖರ ಅವರ 'ಅಮೆರಿಕಾ ಅಮೆರಿಕಾ' (ಅಭಿವ್ಯಕ್ತಿ ಪ್ರಕಾಶನ, ೧೯೯೭), ಕುಲಶೇಖರಿ ಅವರ 'ಬೊಗಸೆ ಬುತ್ತಿ' (ಚಿನ್ಮಯಿ ಪ್ರಕಾಶನ, ೧೯೯೭), ವನಜಾ ರಾಜನ್ ಅವರ 'ಕಣ್ಣಂಚಿನಲ್ಲಿ ಪೂರ್ವ ಪಶ್ಚಿಮ' (ದಿವ್ಯಚಂದ್ರ ಪ್ರಕಾಶನ, ೧೯೯೮), ಎಂ. ಗೋಪಾಲ ಕೃಷ್ಣ ಶ್ಯಾನುಭಾಗ ಅವರ 'ಅಮೇರಿಕಾ ಅನುಭವಗಳು' (ಕನ್ನಡ ಪ್ರಪಂಚ ಪ್ರಕಾಶನ, ೧೯೯೯), ನೇಮಿಚಂದ್ರ ಅವರ 'ಒಂದು ಕನಸಿನ ಪಯಣ' (ಮಹಿಳಾ ಸಾಹಿತ್ಯಿಕಾ ಪ್ರಕಾಶನ, ೧೯೯೯), ವಿಜಯಾ ಸುಬ್ಬರಾಜ್ ಅವರ 'ಸ್ವರ್ಗದ್ವೀಪದ ಕನಸಿನ ಬೆನ್ನೇರಿ' (ರಮಣ ಪ್ರಕಾಶನ, ೨೦೦೦), ಕೆ. ರಾಜೇಶ್ವರಿ ಗೌಡ ಅವರ 'ಅದ್ಭುತ ಅಮೆರಿಕಾ ಮತ್ತು ಅನ್ಯ ರಾಷ್ಟ್ರಗಳಲ್ಲಿ' (ಆದಿಚುಂಚನಗಿರಿ ಮಹಾಸಂಸ್ಥಾನ ಮಠ ಪ್ರಕಾಶನ, ೨೦೦೦)- ಮುಂತಾದ ವಿದೇಶ ಪ್ರವಾಸಕಥನ ಗ್ರಂಥಗಳು ಹೊರಬಂದಿವೆ.</p>
		<p>ಇವಲ್ಲದೆ, ವಿದೇಶ ಪ್ರವಾಸ ಮಾಡಿ ಹೋದ ನಂತರ, ಆದೇಶದ ಬಗ್ಗೆಯೇ ಚರಿತ್ರೆಯನ್ನು ವಿವರವಾಗಿ ಬರೆದ ಪುಸ್ತಕಗಳೂ ಇವೆ; ಉದಾಹರಣೆಗೆ, ಅಮೆರಿಕಾ ಸಂಯುಕ್ತ ರಾಷ್ಟ್ರದ ಸಂಕ್ಷಿಪ್ತ ಇತಿಹಾಸವೆನ್ನಿಸುವ, ಅಜ್ಜಂಪುರ ಕೃಷ್ಣಸ್ವಾಮಿ ಅವರ 'ಆಗಮಿಕರ ನಾಡು' (ಸ್ವರ್ಣಾಂಬಾ ಪ್ರಕಾಶನ, ೧೯೯೫) ಮಾಹಿತಿಯ ಉತ್ತಮ ಆಕರ ಗ್ರಂಥ. (ಇವುಗಳಲ್ಲಿ ಹೆಚ್ಚು ಪುಸ್ತಕಗಳನ್ನು ನಾನು ಓದಿದ್ದೇನೆ.).</p>
		<p>ಇವೆಲ್ಲವನ್ನೂ ಓದಿದಾಗ ನನಗೆ ಅನ್ನಿಸಿದುದು ಹೀಗೆ: ''ಒಂದೇ ವಿಷಯವನ್ನು, ಒಂದೇ ವಸ್ತುವನ್ನು ಬೇರೆ ಬೇರೆಯವರು ಹೇಗೆ ಬೇರೆ ಬೇರೆ ದೃಷ್ಟಿಕೋಣಗಳಿಂದ ನೋಡಿ, ತಮ್ಮ ಅನುಭವವನ್ನು ಹೃದಯಂಗಮವಾಗಿ ತಮ್ಮ ತಮ್ಮ ವಿಶಿಷ್ಟ ಶೈಲಿಯಲ್ಲಿ ಬಣ್ಣಿಸ ಬಲ್ಲರು''- ಎಂದು!</p>
		<p>ಇನ್ನೊಂದು, ಇಲ್ಲಿಯೇ ಇರುವ ನಮ್ಮಂಥವರ ಕಣ್ಣಿಗೆ ತೋರದ, ಮನಸ್ಸಿಗೆ ತೋಚದ, ಬುದ್ಧಿಗೆ ಹೊಳೆಯದಿರುವ ಎಷ್ಟೊ ವಿಷಯಗಳನ್ನು ಅನೇಕ ಸಮರ್ಥ ಬರಹಗಾರರು ಸೂಕ್ಷ್ಮಗ್ರಾಹಿಗಳಾಗಿ ಒಳಹೊಕ್ಕು ತಿಳಿದು, ಖಚಿತ ಮಾಹಿತಿಯನ್ನ ಸಂಗ್ರಹಿಸಿ ಬರಹಕ್ಕಿಳಿಸಿರುತ್ತಾರೆ; ಬಣ್ಣಿಸಿರುತ್ತಾರೆ. ವರದಿಯ ನೀರಸ ಪರಿಮಿತಿಗಳನ್ನು ಮೀರಿ, ಪ್ರವಾಸಿಗರೊಡನೆ ಕಾಮನಬಿಲ್ಲನ್ನೇರಿ, ಬೆಟ್ಟದ ಆ ಬದಿಯ ಹಸಿರನ್ನು ತೋರುವುದೇ ಈ ಬಗೆಯ ಗದ್ಯ ಕಾವ್ಯದ ರೋಚಕತೆಯ ಲಕ್ಷಣ!</p>
		<p>ನಾವು ಪ್ರೊಫೆಸರ್ ಜೀವಿ'ಕುಲಕರ್ಣಿ ಅವರ ಈ 'ಜೀವಿ ಕಂಡ ಅಮೆರಿಕಾ'ದಲ್ಲಿ ನೋಡುವುದು ಇಂಥ ಸಮರ್ಥ ಕವಿಹೃದಯದ ಮಾತುಗಾರರೊಬ್ಬರ ವೀಕ್ಷಣಾ ವರದಿಯನ್ನು. ಕ್ಷಣ ಕ್ಷಣದ ಆಗುಹೋಗುಗಳ ಸುಂದರ ನಿರೂಪಣೆಯನ್ನು. ಒಂದು ಒಳ್ಳೆಯ ಸ್ಪರ್ಧಾತ್ಮಕ ಕ್ರೀಡೆ ನಡೆಯುತ್ತಿರುವಾಗ, ಮನೆಯಲ್ಲಿಯೇ ಕುಳಿತು ಅದನ್ನು ರೇಡಿಯೋದಲ್ಲೋ ಟಿ.ವಿ.ಯಲ್ಲೋ ನೋಡುತ್ತಿರುತ್ತೀರಿ- ಎಂದುಕೊಳ್ಳಿ. ಬಾನುಲಿಯ ಅಥವಾ ದೂರದರ್ಶನದ ವರದಿಗಾರರೊಬ್ಬರು ಆಟದ ಮೈದಾನದಲ್ಲಿದ್ದು, ನಿಮ್ಮೊಂದಿಗೇ ಆಟವನ್ನು ನೋಡುತ್ತಾ, ತಮ್ಮ ಕ್ಯಾಮೆರಾವನ್ನು ಆಟದ ಓಟದ ಅತ್ಯಗತ್ಯ ಕಡೆಗಳತ್ತ ಎಡೆಬಿಡದೆ ತಿರುತಿರುಗಿಸುತ್ತಾ, ಪ್ರತಿ ಚಲನವಲನಗಳನ್ನೂ ಆಯಾಯ ಕ್ಷಣದಲ್ಲೇ ಮನ ನಾಟುವಂತೆ ವಿವರಿಸಿ, ನಮ್ಮನ್ನು ಅಯಸ್ಕಾಂತದಂತೆ ಹಿಡಿದು ಕುಳ್ಳರಿಸಿರುತ್ತಾರಲ್ಲ- ಆ ಚಾತುರ್ಯ ನಮ್ಮ 'ಜೀವಿ' ಅವರಿಗಿದೆ.</p>
		<p>ಪ್ರೊಫೆಸರ್ 'ಜೀವಿ' ಅವರ ಈ 'ಪ್ರವಾಸಪೂರ್ವಕ ರೋಚಕ ಅನುಭವಗಳು' ಮುಂಬೈಯ 'ಕರ್ನಾಟಕ ಮಲ್ಲ' ದಿನಪತ್ರಿಕೆಯಲ್ಲಿ ಧಾರಾವಾಹಿಯಾಗಿ ಪ್ರತಿ ಸೋಮವಾರ ಬರುತ್ತಿದ್ದ 'ಜೀವನ ಮತ್ತು ಸಾಹಿತ್ಯ' ಎಂಬ 'ಅಂಕಣ' ಬರಹಗಳಾಗಿ ಮೊದಲು ಬೆಳಕು ಕಂಡವು; ಇದೀಗ ಒಂದು ಪುಸ್ತಕ ರೂಪದಲ್ಲಿ ಹೊರ ಬರುತ್ತಿರುವುದು ಸಂತಸದ ಸಂಗತಿ. ಪ್ರತಿವಾರವೂ ಓದುಗರ ದಾಹವನ್ನು ತಣಿಸುತ್ತಿದ್ದ ಈ ಲೇಖನಮಾಲೆ ಹೀಗೆ ಒಂದುಗೂಡಿ, ಘಮಘಮಿಸುತ್ತಿರುವುದನ್ನು ಆಸಕ್ತ ಕನ್ನಡಿಗರು ಕೊಂಡಾಡುತ್ತಾರೆ ಎಂದು ನಾನು ಭಾವಿಸುವೆ. ಏಕೆಂದರೆ, ಇನ್ನೊಬ್ಬ ಮೇಷ್ಟರು ಶ್ರೀ ನಾಗತಿಹಳ್ಳಿ ಚಂದ್ರಶೇಖರ ಅವರ 'ಅಮೆರಿಕಾ, ಅಮೇರಿಕಾ' ಚಲನ ಚಿತ್ರ ನೋಡಿದಾಗ ಅಗುವಂತೆ, ಕುಳಿತಲ್ಲೇ ಸುಲಭವಾಗಿಯೇ ಅಮೆರಿಕಾ ಪ್ರವಾಸ ಮಾಡಿ, ಕೆಲವಾದರೂ ಪ್ರೇಕ್ಷಣೀಯ ಸ್ಥಳಗಳಿಗೆ ಹೋಗಿ ಆನಂದಿಸಿ ಬರಬಹುದು. ಮತ್ತೆ ಮತ್ತೆ ಹೋಗಿ ಬರಲೂ ಬಹುದು!</p>
		<p class="vertical-delimiter"/>
		<p>'ನಾ ಕಂಡ ಅಮೆರಿಕಾ' ಹೊತ್ತಗೆಯನ್ನು ಓದುತ್ತಾ ಹೋದಾಗ, 'ಜೀವಿ' ಅವರು ಹೋಗಿ ನೋಡಿಬಂದ ಅಮೆರಿಕಾವನ್ನು ಅವರ ಕಣ್ಣುಗಳಲ್ಲೇ ನೀವೂ ಅನುಭವಿಸಿ ತಣಿಯಬಲ್ಲಿರಿ ಎನ್ನುವ ಮಾತಿನ ಸಲುವಾಗಿ, ನಾನಿಲ್ಲಿ ಈ ಪ್ರವಾಸ ಕಥನದ ಹೆಜ್ಜೆ ಗುರುತುಗಳನ್ನು ಸಂಗ್ರಹಿಸಲು ಪ್ರಯತ್ನಿಸುತ್ತೇನೆ:</p>
		<p>ವಿದೇಶ ಪ್ರಯಾಣಕ್ಕೆ ಪರವಾನಿಗೆ (ವೀಸಾ) ಪಡೆಯಲು ಮಾಡಿಕೊಳ್ಳಬೇಕಾದ ಪೂರ್ವಸಿದ್ಧತೆ, ಆತಂಕ, ಬವಣೆಯಿಂದ ಪ್ರಾರಂಭವಾದ ಅವರ ಪಯಣ, ಅಪರಿಚಿತ ನೆಲದ ಮೇಲೆ ಇಟ್ಟ ಮೊದಲ ಹೆಜ್ಜೆಯ ಸಂಭ್ರಮ (ಸಂಸ್ಕೃತ ಮತ್ತು ಕನ್ನಡದ ಅರ್ಥದಲ್ಲಿ); ಅಂತಾರಾಷ್ಟ್ರೀಯ ಮಟ್ಟದಲ್ಲಿ ನಡೆದ ಪ್ರಥಮ ಮಹಾ ಸಮ್ಮೇಳನದ ನಾಂದಿ, ಸಮ್ಮೇಳನ ಸ್ಮರಣಸಂಚಿಕೆಗಳ ಬಗ್ಗೆ ನಾಲ್ಕು ಮಾತು, ಉದ್ಘಾಟನೆ; ಎರಡನೆಯ ದಿನ ನಡೆದ ಜ್ಞಾನಪೀಠ ಪುರಸ್ಕೃತ ಅನಂತಮೂರ್ತಿಗಳ ಅಮೋಘ ಭಾಷಣ; ಸಮ್ಮೇಳನದಲ್ಲಿ ನಡೆದ ವಿಚಾರ ಸಂಕಿರಣಗಳು, ಮನರಂಜನಾ ಕಾರ್ಯಕ್ರಮಗಳು, ಸಮ್ಮೇಳನದ ಮೂರನೆಯ ದಿನ ವಿಶೇಷ:</p>
		<p>ದಸರಾ ಮೆರವಣಿಗೆ; ಕನ್ನಡ ಸಮ್ಮೇಳನದಲ್ಲಿ ಸಭಿಕರ ಕ್ಷಮೆ ಕೇಳಿ, ಇಂಗ್ಲಿಷಿನಲ್ಲಿ ಮಾಡಿದ, ಜ್ಞಾನಪೀಠ ಪುರಸ್ಕೃತ ಗಿರೀಶ ಕಾರ್ನಾಡರ ಇನ್ನೊಂದು ಅಕರ್ಷಕ ಭಾಷಣ; ಚಿತ್ರಬಂಧ ಕವಿತ್ವದ ಒಂದು ಉತ್ತಮ ಉದಾಹರಣೆಯಾಗಿ, 'ಜೀವಿ' ಅವರು ಅಲ್ಲಿ ಕವಿಗೋಷ್ಠಿಯಲ್ಲಿ ಓದಿದ 'ಪ್ರಣಯದ ಕಾಗುಣಿತ' ಕವನ; ಅಮೆರಿಕೆಯಲ್ಲಿ ಬರೆದ ಮೊದಲ ಕವಿತೆ 'ಅಮೆರಿಕೆಯಲ್ಲಿ ಕನ್ನಡಿಗ'; ಸಮ್ಮೇಳನದ ಮೂರನೆಯ ದಿನದ ಮನರಂಜನೆ ಮತ್ತು ಗೋಷ್ಠಿಗಳು; ಮುಕ್ತಾಯದ ಭೂರಿ ಭೋಜನ; 'ರಾಗ' ತಂಡದವರು ಜನರನ್ನು ಹುಚ್ಚೆಬ್ಬಿಸಿ ಕುಣಿಸಿದ್ದು; ಸ್ಮರಣ ಸಂಚಿಕೆಯ ಕವನಗಳ ಒಂದು ಸಿಂಹಾವಲೋಕನ; ಹೆಸರಿಸಬಹುದಾದ ಪದ್ಯ ಲೇಖನಗಳ ಒಂದು ಮಿಂಚುನೋಟ; ಸ್ಮರಣಸಂಚಿಕೆಯ ಗದ್ಯಲೇಖನಗಳು; ಸಹಸ್ರಮಾನ ವಿಶ್ವಕನ್ನಡ ಸಮ್ಮೇಳನದ 'ದರ್ಶನ' ಉದ್ಗ್ರಂಥದ ಒಂದು ವಿಹಂಗಮ ನೋಟ- ಇಲ್ಲಿಗೆ ಮೊದಲ ಘಟ್ಟ ಮುಗಿಯುತ್ತದೆ.</p>
		<p>ಅನಂತರ, ಸೂರ್ಯನಮಸ್ಕಾರ, ವಿಷ್ಣುಸಹಸ್ರನಾಮ ಪಾರಾಯಣದ ವಿಚಾರ, ಡಾ| ಪದ್ಮಾಕರರ ಯಶೋಗಾಥೆ; ಸಂಗೀತಾ ಕಟ್ಟಿ ಅವರ 'ರಾಗರತಿ' ಮತ್ತು 'ಗಮ ಗಮ ಗಮಾಡಿಸಿದ ಮಲ್ಲಿಗಿ'ಯ ಕಂಪು; ಮಾಧವ ಗುಡಿಯವರ ಟ್ಯೂನಿಗೆ ಹಾಡು ಕಟ್ಟಿದ ಪ್ರಸಂಗ, ಡಲ್ಲಾಸ್ ಹಿಂದೂ ಮಂದಿರ ದರ್ಶನ; 'ಪಿಟ್ಸ್‍ಬರ್ಗ್‍ನ ಶ್ರೀ ವೆಂಕಟೇಶ್ವರನ ದರ್ಶನ'; ಯೋಗ ಶಿಬಿರ'ವಾಚನ, ಇಂಟರ್‍ನೆಟ್‍ನಲ್ಲಿ ಲೇಖಕರ ಶ್ರೀ ನೃಸಿಂಹಸ್ತುತಿ, ಶ್ರೀ ವಾಯುಸ್ತುತಿ, ನಯಾಗರ ವೀಕ್ಷಣೆ; ವಸಂತ ಪ್ರಭುಗಳ ವಿದ್ಯಾರ್ಥಿ ಜೀವನದ ರಸನಿಮಿಷಗಳು; ಅಮೆರಿಕಾದಲ್ಲಿನ ಶವಸಂಸ್ಕಾರದ ನೇರ ಪರಿಚಯ; ಯೋಗ ವರ್ಕ್‍ಷಾಪ್‍ನ ಬಗ್ಗೆ ಬೀಜಾಂಕುರ; ನೃತ್ಯ ವಿಶಾರದೆ ರೇವತಿ ಸತ್ಯು ಅವರೊಂದಿಗೆ ಮಾತುಕತೆ (ಸಂದರ್ಶನ); ಸುಂದರ ಟೆರಿಲ್‍ಗ್ರಾಮದಲ್ಲಿ ವಿಹಾರ; ಗ್ರೀಷ್ಮದಿಂದ ಶಿಶಿರದತ್ತ ಕಾಲಚಕ್ರ ಭ್ರಮಣ, ಸರ್ವೋಚ್ಚ ಸರೋವರ ವಿಹಾರ; ಷಿಕಾಗೋದತ್ತ ಪಯಣ; ಅತಿ ಉನ್ನತ ಗಗನ ಚುಂಬಿ ಕಟ್ಟಡದ ನಿರ್ಮಾಣ ವಿವರ; ವಿದ್ಯಾರಣ್ಯ ಕನ್ನಡ ಕೂಟದಲ್ಲಿ ಕಾವ್ಯವಾಚನ; ಮಡಕೆಯಲ್ಲಿ ಕೈ ಸಿಕ್ಕುಹಾಕಿಕೊಂಡ ಮಂಗನ ಉಪಮೆ; ಪ್ರಾಗೈತಿಹಾಸಿಕ ಪ್ರಾಣಿಯ ಅಸ್ತಿಪಂಜರದ ನೋಟ; ಸ್ವಾಮಿ ವಿವೇಕಾನಂದರು ಮಾಡಿದ ವಿಶ್ವವಿಖ್ಯಾತ ಚರಿತ್ರಾರ್ಹ ಭಾಷಣದ ಜಾಗ ನೋಡಿ ಬಂದದ್ದು- ಇಲ್ಲಿಗೆ ಈ ಘಟ್ಟ ಮುಟ್ಟಿ ಸ್ವಲ್ಪ ವಿಶ್ರಮಿಸಿಕೊಳ್ಳುತ್ತೇವೆ.</p>
		<p>ಅನಂತರ ಮೂರನೆಯ ಮಜಲು: ರಾಜಧಾನಿಯತ್ತ ಪಯಣ; ಯೋಗ ಶಿಬಿರ; ಪ್ರವಚನ; ಫಿಲಡೆಲ್ಫಿಯಾ ಪ್ರದೇಶದ 'ಪ್ರಸ್ತಾಪ'ದಲ್ಲಿ ವಿಮಲಾ ಗಾಯನದ ಸವಿನೆನಪುಗಳು; ಶ್ರೀ ಗುರು(ಬೇಂದ್ರೆ)ನಮನ, ವಾಚನ; 'ರಾತ್ರಿರ್ ಏವ (ಏವಂ) ವ್ಯರಂಸೀತ್' ಪ್ರಸಂಗ; ವಾಷಿಂಗಟನ್ ಹೊರವಲಯದಲ್ಲಿ ಓಡಾಟ; ವಿಶ್ವದ ಅತಿ ದೊಡ್ಡ ಸರಸ್ವತೀ ಭಂಡಾರಕ್ಕೆ ಕಾಲಿಟ್ಟದ್ದು; ಹುಟ್ಟಿದ ಹಬ್ಬ ಆಚರಿಸಿದ್ದು; ಮತ್ತೆ ಮಿನಿಯಾಪೋಲಿಸ್ ಅತ್ತ ಪಯಣ; ಅಜ್ಜನಾಗಿ ಕತೆ ಹೇಳಿದ್ದು; ಮತ್ತೆ ಕೂಡಿ ಬಂದ ಕೆನಡಾ ಮರು ಪ್ರಯಾಣ; 'ಹರ್ರಿ, ವರ್ರಿ, ಕರ್ರಿ ಮತ್ತು ಕೋಪದ ದಳ್ಳುರಿ'- ಬಿಡಲು ಆಗ್ರಹ; ಧಾರವಾಡದ ವಾಮನ ಅಮೆರಿಕೆಯಲ್ಲಿ ತ್ರಿವಿಕ್ರಮನಾದ ಕತೆ; ಇಂದಿನ ದಿನವೇ ರವಿವಾರ; ಸಿಕ್ಕುವ ದಿನವೇ ಶುಭದಿನವು!</p>
		<p>ಕ್ಯಾಲಿಫೋರ್ನಿಯಾದಲ್ಲಿ ಕಳೆದ ದಿನಗಳು; ಹೈಟೆಕ್ ಪುರೋಹಿತರ 'ಸತ್ಯನಾರಾಯಣಪೂಜೆ'; ಯೋಗ ಶಿಬಿರದಲ್ಲಿ ಇಂಗ್ಲಿಷಿನಲ್ಲಿ ಪ್ರವಚನ; ಪ್ರೊ| ಅನಂತರ ವಿನಂತಿ: ಆದಿತ್ಯಹೃದಯ ಪ್ರವೇಶ; ಉತ್ತರ ಕ್ಯಾಲಿಫೋರ್ನಿಯಾದ ಕನ್ನಡ ಕೂಟದಲ್ಲಿ ಕಿರು ಭಾಷಣ; 'ಆದಿತ್ಯ ಹೃದಯ'ದ ಸುಂದರ ಕನ್ನಡ ಅನುವಾದ; ಧನ್ಯವಾದಾರ್ಪಣೆಯ ದಿನಾಚರಣೆ; ಮನೆ ಮನೆಯಲ್ಲಿ ಯೋಗದ ಹೊಸ ಪರಿಕಲ್ಪನೆ; ಅಪೂರ್ವ ಆತಿಥ್ಯದ ಹಿನ್ನೆಲೆಯಲ್ಲಿ ತರುಣರಿಗೆ 'ಯೋಗ ಕಮ್ಮಟ'; ಕ್ಯಾಲಿಫೋರ್ನಿಯಾದಲ್ಲಿನ ಮಹತ್ವದ ಕಾರ್ಯಕ್ರಮಕ್ಕೆ ಮುನ್ಸೂಚನೆಗಳು; ಬೇಂದ್ರೆ ಪ್ರೇಮವನ್ನು ಪ್ರತಿಬಿಂಬಿಸಿದ ಕನ್ನಡ ಸಾಹಿತ್ಯಾಭ್ಯಾಸಿಗಳು 'ಜೀವಿ' ಅವರಿಗೆ ನೀಡಿದ ಗೌರವ ಸಮರ್ಪಣೆ; ಇಲ್ಲಿಗೆ ಈ ಹಂತ ಮುಗಿಯುತ್ತದೆ.</p>
		<p>ಕೊನೆಯ ಮೈಲಿಗಲ್ಲು: 'ಹೋಗಿ ಬರಲು' ಸಿದ್ಧತೆ; ಮರಳಬೇಕಲ್ಲ ಎಂಬ ಕೊರಗು; 'ಕ್ಷೇತ್ರ-ಕ್ಷೇತ್ರಜ್ಞ' ಕವನ ಜನನ; ಮತ್ತೆ ಹ್ಯೂಸ್ಟನ್ನಿನಲ್ಲಿ ಬಿಡುವಿರದ ಚಟುವಟಿಕೆಗಳು; ಅಮೆರಿಕದಲ್ಲಿ ಕೊನೆಯ ದಿನಗಳು; 'ಇಲ್ಲಿದೆ ನಮ್ಮನೆ; ಹೌದು, ಅದರೆ, ಅಲ್ಲಿ ಹೋಗಿ ಬಂದದ್ದು ಸುಮ್ಮನೆ'ಯೂ ಆಗಲಿಲ್ಲ!</p>
		<p class="vertical-delimiter"/>
		<p>ಪ್ರವಾಸ ಕಥನವೊಂದು ನೆಪ, ತಮ್ಮ ಅನಿಸಿಕೆಗಳನ್ನು ವಾಚಕರೊಂದಿಗೆ ಹಂಚಿಕೊಳ್ಳಲು ಸಿಕ್ಕಾಗ ಬಿಡದ ಅವಕಾಶಗಳ ಸಾರ್ಥಕ ಸದುಪಯೋಗ -ಎಂದೂ ಈ ಗ್ರಂಥವನ್ನು ಪರಿಗಣಿಸಬಹುದು. ಇಲ್ಲಿ ಏನಿಲ್ಲ?</p>
		<p>ಅಮೆರಿಕಾದ ಉದಯೋನ್ಮುಖ ಕವಿಗಳ ಬರಹಗಾರರ ಪ್ರಯತ್ನಗಳ ಮೇಲೆ ಕ್ಷ-ಕಿರಣಗಳಿಲ್ಲವೇ? ಯಾಂತ್ರಿಕಜೀವನಕ್ಕೆ ಒಗ್ಗಿಯೂ, ಬಿಡುವಿನ ವೇಳೆಯನ್ನು ಬಳಸಿಕೊಂಡು, ತಮ್ಮ ಹವ್ಯಾಸೀ ಕಲೆಗಳಲ್ಲಿ ತೊಡಗಿಸಿಕೊಂಡು, ಮನಸ್ಸನ್ನೆಲ್ಲ ತುಂಬಿಕೊಂಡ ಶ್ರದ್ಧೆಯ ಮೇಲೆ ಕಿರುನೋಟಗಳಿಲ್ಲವೆ? ಅಮೆರಿಕದ ನೆಲದಲ್ಲಿದ್ದಾಗಲೇ ಕವಿಹೃದಯದಿಂದ ಹೊಮ್ಮಿದ ಪ್ರೊಫೆಸರ್ ಅವರ ಹೊಸ ಹೊಸ ಕವಿತೆಯ ಕಾರಂಜಿಗಳಿಲ್ಲವೇ? 'ಅದಿತ್ಯಹೃದಯ'ದ ಸುಂದರ ಕನ್ನಡ ಪದ್ಯಾನುವಾದವಿಲ್ಲವೇ? ವೈವಿಧ್ಯತೆಯ ರಸಮಂಜರಿಯ ಏಲಕ್ಕಿ ಬಾದಾಮಿ ದ್ರಾಕ್ಷಿ ಗೋಡಂಬಿ ಕೇಸರಿಗಳು ಎಷ್ಟಿಲ್ಲ? ಎಲ್ಲಿದ್ದರೂ ಮನಸ್ಸು ಕನ್ನಡವೇ- ಎಂಬುದನ್ನ ಕಡಲಾಚೆ ಹೋದ ಕನ್ನಡಿಗರು ತಾವು ಕಟ್ಟಿಕೊಂಡ ಸಂಘಸಂಸ್ಥೆಗಳ ಚಟುವಟಿಕೆಗಳ ಮೂಲಕ ತೋರುತ್ತಿದ್ದಾರೆ. ಇದನ್ನ ಪ್ರೊ| 'ಜೀವಿ' ಅವರು ತಮ್ಮ ಪ್ರವಾಸ ಕಥನದಲ್ಲಿ ಪ್ರತಿಬಿಂಬಿಸಿದ್ದಾರೆ. 'ಅತಿಥಿ ದೇವೋ ಭವ' ಎಂಬ ತೈತ್ತಿರೀಯೋಪನಿಷತ್ತಿನ ಆದೇಶವನ್ನು ಅಮೆರಿಕಾದ ಕನ್ನಡಿಗರು ಹೃತ್ಪೂರ್ವಕ ಪರಿಪಾಲಿಸುತ್ತಿರುವುದನ್ನ ಪ್ರೊ| 'ಜೀವಿ' ಅವರು ಇಲ್ಲಿ ಮನಗಾಣಿಸಿದ್ದಾರೆ.</p>
		<p>ಊರಿಂದ ಬಂದ ಕಲಾವಿದರನ್ನು, ಸಾಹಿತಿಗಳನ್ನು, ಗಣ್ಯರನ್ನು ತುಂಬು ಹೃದಯದಿಂದ ಬರಮಾಡಿಕೊಂಡು ಅಮೆರಿಕನ್ನಡಿಗರು ಸತ್ಕರಿಸಿರುವುದು ಎಲ್ಲ ಆಗಂತುಕರು ನೆನೆನೆನೆದು ಹೇಳುವ ಮಾತು. ಬಿಚ್ಚು ಮನಸ್ಸಿನಿಂದ, ಕೊಡುಗೈ ದಾನಿಗಳು ವಿದ್ವನ್ಮಣಿಗಳಿಗೆ, ಹೆಸರಾಂತ ಕಲಾವಿದರಿಗೆ ಆರ್ಥಿಕವಾಗಿ ಗೌರವ ಸಮರ್ಪಣೆ ಮಾಡಿರುವುದೂ ಬಂದವರು ಕೊಂಡಾಡುವ ಮಾತುಗಳೇ. ಎಲ್ಲಕ್ಕೂ ಮಿಗಿಲಾಗಿ, ಕನ್ನಡ ಇಲ್ಲಿ ಉಳಿಯಲು, ಬೆಳೆಯಲು ಪೋಷಕವಾದ ಹಲವು ಪರಿಕರಗಳನ್ನು ಕೈಗೂಡಿಸಿಕೊಳ್ಳುವಲ್ಲಿ ಅಮೆರಿಕನ್ನಡಿಗರು ತಾಯ್ನಾಡಿನಿಂದ ಬಂದ ಪ್ರತಿಭಾನ್ವಿತರನ್ನು ತಮ್ಮಲ್ಲಿಗೆ ಬರಮಾಡಿಕೊಂಡು, 'ಅಲ್ಲಿ' ನಡೆಯುತ್ತಿರುವುದೆಲ್ಲ ವನ್ನೂ 'ಇಲ್ಲಿ'ಯೇ ಕೇಳಿ, ನೋಡಿ, ತಿಳಿದು ಅನುಭವಿಸಲು ಮನಸಾರೆ ಪ್ರಯತ್ನಿಸುತ್ತಾರೆ.</p>
		<p>ಈ ಕಾರಣಕ್ಕೇನೇ ಟೆಕ್ಸಾಸ್ ರಾಜ್ಯದ ಹ್ಯೂಸ್ಟನ್ ನಗರದಲ್ಲಿ ಇತ್ತೀಚೆಗೆ ನಡೆದ (೧,೨,೩ ಸಪ್ಟೆಂಬರ್, ೨೦೦೦) ಸಹಸ್ರಮಾನ ವಿಶ್ವಕನ್ನಡ ಸಮ್ಮೇಳನ ಬೃಹತ್ತಿನಲ್ಲೂ, ಮಹತ್ತಿನಲ್ಲೂ ಚಿರಸ್ಮರಣೀಯವಾಗಿ ಇರುವಷ್ಟು ಯಶಸ್ವಿಯಾದದ್ದು. ಆದರೆ, ಸಮ್ಮೇಳನಕ್ಕೆ ಬಂದ ಅತಿಥಿಗಳು ಯಾರೂ ಪ್ರೊಫೆಸರ್ 'ಜೀವಿ' ಕುಲಕರ್ಣಿ ಗಳಷ್ಟು ವಿವರವಾಗಿ ಸಮ್ಮೇಳನದ ಕಾರ್ಯಕ್ರಮಗಳ ಮಾಹಿತಿಯನ್ನ ತಮ್ಮ ಭಾಷಣ ಸರಣಿಗಳಲ್ಲಿ, ಲೇಖನಮಾಲೆಯಲ್ಲಿ, ಪುಸ್ತಕದಲ್ಲಿ ಬಣ್ಣಿಸಿರುವುದನ್ನು ನಾನು ಅರಿಯೆ. ಸಮ್ಮೇಳನದ ನಡವಳಿಕೆಗಳನ್ನು (ಪ್ರೊಸೀಡಿಂಗ್ಸ್) ಇಷ್ಟು ಅದ್ಭುತವಾಗಿ ಕಣ್ಣಿಗೆ ಕಟ್ಟುವಂತೆ ಅತ್ಯುತ್ತಮವಾಗಿ ನಿರೂಪಿಸಿರುವುದಕ್ಕೆ, ಈ ಪ್ರವಾಸ ಕಥನದ ಮೂಲಕ ದಾಖಲಿಸಿರುವುದಕ್ಕೆ, ಆ ಸಹಸ್ರಮಾನ ವಿಶ್ವಕನ್ನಡ ಸಮ್ಮೇಳನಕ್ಕಾಗಿ ದಿನನಿಶಿ ಶ್ರಮಿಸಿದ ಎಲ್ಲ ಕಾರ್ಯಕರ್ತರೂ ನಿಜಕ್ಕೂ 'ಜೀವಿ'ಯವರಿಗೆ ಆಭಾರಿಯಾಗಿದ್ದಾರೆ- ಎಂದರೆ ಉತ್ಪ್ರೇಕ್ಷೆಯ ಮಾತಲ್ಲ!</p>
		<p class="vertical-delimiter"/>
		<p>'ಜೀವಿ' ಎಂಬ ಕಾವ್ಯನಾಮದಿಂದ ಕನ್ನಡ ರಸಿಕರಿಗೆ ಚಿರಪರಿಚಿತರಾಗಿರುವ ಪ್ರೊಫೆಸರ್ ಡಾ| ಜಿ.ವಿ. ಕುಲಕರ್ಣಿಯವರು ಹುಟ್ಟಿದ್ದು ವಿಜಾಪುರ(ಡೊಮನಾಳ), ಪ್ರಾಧ್ಯಾಪಕ ವೃತ್ತಿ ಮುಂಬಯಿ. ಮುಂಬೈ ವಿಶ್ವವಿದ್ಯಾನಿಲಯದಿಂದ ಇಂಗ್ಲಿಷಿನಲ್ಲಿ ಡಾಕ್ಟರೇಟ್ ಪಡೆದರು. ಅವರ ಪ್ರಬಂಧದ ವಿಷಯ: 'ವಿ.ಕೃ.ಗೋಕಾಕರ ಬರವಣಿಗೆಯ ಮೇಲೆ ಶ್ರೀ ಅರವಿಂದರ ಪ್ರಭಾವ'."ಎಂಟು ವರುಷ ಧಾರವಾಡ ದಲ್ಲಿದ್ದಾಗ ವರಕವಿ ಬೇಂದ್ರೆಯವರ ಅಂತೇವಾಸಿಯಾಗುವ, ವಿ.ಕೃ.ಗೋಕಾಕರ ವಿದ್ಯಾರ್ಥಿಯಾಗುವ ಸುಯೋಗ ಒದಗಿ ಬಂತು. ಆಗ ಬರೆದದ್ದು 'ನಾ ಕಂಡ ಬೇಂದ್ರೆ' ಹಾಗೂ 'ನಾ ಕಂಡ ಗೋಕಾಕ'.</p>
		<p>ಇವರು ಇನ್ನೂ ವಿದ್ಯಾರ್ಥಿಯಾಗಿರುವಾಗಲೇ 'ಮಧುಸಂಚಯ'ವೆಂಬ ಪ್ರಥಮ ಕವನ ಸಂಗ್ರಹ ಪ್ರಕಟಗೊಂಡಿತು, 'ಹುಚ್ಚ-ಹುಚ್ಚಿ' ಪ್ರಣಯ ಗೀತಗಳ ಸಂಕಲನ ಹೊರಬಂದಿತು. ನಂತರ ಪ್ರಕಟಗೊಂಡ 'ನಾಲ್ಕು ಧ್ವನಿ', 'ಸಂಜೀವಿನಿ', ಮತ್ತು 'ದಶಪದಿ'ಗಳು ವಿಭಿನ್ನ ಮಾದರಿಯ ಕವನಸಂಗ್ರಹಗಳು. 'ಮ್ಯೂಝಿಂಗ್ಸ್' ಅವರು ಇಂಗ್ಲಿಷಿನಲ್ಲಿ ಬರೆದ ಕವನಗಳ ಸಂಗ್ರಹ.</p>
		<p>ಇವರ 'ಪ್ರಜಾಪ್ರಭುತ್ವ' ನಾಟಕ ಭಾರತೀಯ ವಿದ್ಯಾಭವನದಲ್ಲಿ ಶ್ರೇಷ್ಠ ನಾಟಕಕ್ಕಾಗಿ ಇದ್ದ ಶೀಲ್ಡ್ ಪಡೆಯಿತು. 'ಕನ್ನಡಿಯೊಳಗಿನ ಗಂಟು' ನಾಟಕಕ್ಕೆ ಬೆಂಗಳೂರು ವಿಶ್ವವಿದ್ಯಾನಿಲಯದ ಮತ್ತು ರಾಜ್ಯ ನಾಟಕ ಅಕ್ಯಾಡೆಮಿಯ ನಾಟಕ ಸ್ಪರ್ಧೆಯಲ್ಲಿ ದ್ವಿತೀಯ ಬಹುಮಾನ ದೊರೆಯಿತು. 'ಶಬರಿ' ಎಂಬ ಏಕಾಂಕವನ್ನು ಮಕ್ಕಳಿಗಾಗಿ ಬರೆದರು. 'ಜೀವಣ್ಣನ ಮಹಾಪ್ರಸ್ಥಾನ'ವೆಂಬ ಗೀತನಾಟಕವನ್ನೂ ಬರೆದಿದ್ದಾರೆ.</p>
		<p>ಇವರು 'ನಿತ್ಯಾನಂದ ದರ್ಶನ'ವೆಂಬ ಮಾಸ ಪತ್ರಿಕೆಯ ಸಂಪಾದಕರೂ ಆಗಿದ್ದರು. ಪ್ರಸ್ತುತ, 'ಜೀವನ ಮತ್ತು ಸಾಹಿತ್ಯ' ಎಂಬ ಅಂಕಣವನ್ನು ಮಂಬೈ ಕನ್ನಡ ದೈನಿಕ 'ಕರ್ನಾಟಕ ಮಲ್ಲ'ಕ್ಕೆ ಬರೆಯುತ್ತಿದ್ದಾರೆ. 'ಸತ್ಯಕತೆ ಕಲ್ಪನೆಗಿಂತಲೂ ವಿಚಿತ್ರ' ಎಂಬ ಹೊಸ ಬಗೆಯ ಕತೆಗಳನ್ನೂ. ಕಾದಂಬರಿಯನ್ನೂ ಬರೆದಿದ್ದಾರೆ.</p>
		<p>'ಜೀವಿ'ಯವರ ಇನ್ನೊಂದು ಪ್ರೀತಿಯ ಕ್ಷೇತ್ರ ಯೋಗಾಭ್ಯಾಸ ಹಾಗೂ ನಿಸರ್ಗೋಪಚಾರ. 'ಔಷಧಿಯಿಲ್ಲದೆ ಬದುಕಲು ಕಲಿಯಿರಿ' ಎಂಬ ಪುಸ್ತಕವನ್ನು ಬರೆದಿದ್ದಾರೆ. ಕನ್ನಡ ನಾಡಿನ ಸಾಂಸ್ಕೃತಿಕ ರಾಯಭಾರಿಯಂತೆ ನಾಲ್ಕು ದಶಕಗಳ ಕಾಲ ಮುಂಬೈಯಲ್ಲಿ ವಾಸಿಸಿ ಕನ್ನಡ ನಾಡು ನುಡಿಯ ಸೇವೆ ಮಾಡುತ್ತಿರುವ ಪ್ರೊ| ಜಿ.ವಿ. ಕುಲಕರ್ಣಿಯವರಿಗೆ ಹೊರನಾಡ ಕನ್ನಡಿಗರಲ್ಲಿ ಅನನ್ಯ ಸ್ಥಾನವಿದೆ.</p>
	</section>
</body>
</html>
