<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-017">
		<h1 class="level1-title" epub:type="title"><span class="num">೧೭</span> :: ಸಾಂಸ್ಕೃತಿಕ ಪರ್ಯಟನೆಯ ದಾಖಲಾತಿಗಳು 'ಹೆರೋದಾತನ ದಿನಚರಿ'<sup><a epub:type="noteref" href="999-aside.xhtml#id-017-1">೧</a></sup></h1>
 <p>ಕೆಲವು ವರ್ಷಗಳ ಹಿಂದೆ ಒಂದು ಭಾನುವಾರ ಬೆಳಿಗ್ಗೆ ಹತ್ತೂವರೆ ಘಂಟೆಗೆ, ನ್ಯಾಷನಲ್ ಹೈಸ್ಕೂಲಿನ ನರಸಿಂಹಯ್ಯ ಸಭಾಂಗಣದಲ್ಲಿ, 'ಹೆರೋದೊತನ ಸಮರ ಕತೆಗಳು' ಎಂಬ ಒಂದು ಹೊಸ ಪುಸ್ತಕದ ಬಿಡುಗಡೆಯಾಯಿತು. ಈ ಪುಸ್ತಕ ಹಲವಾರು ರೀತಿಗಳಿಂದ ಅಸಮಾನ್ಯವಾದುದು, ಅಸಾಧಾರಣವಾದುದು. ಬರೆದವರು ಕನ್ನಡ ನಾಡಿನಿಂದ ಬಲು ದೂರ ಇರುವ ಅಮೆರಿಕಾದಲ್ಲಿ ನೆಲಸಿರುವ ಡಾ| ಎಚ್.ವಿ. ರಂಗಾಚಾರ್ ಎಂಬುವರು. ಪೆನ್ಸಿಲ್ವೇನಿಯಾ ವಿಶ್ವವಿದ್ಯಾಲಯದ ಪಿಎಚ್.ಡಿ ಪದವೀಧರರು. ವೃತ್ತಿಯಲ್ಲಿ ಕಂಪ್ಯುಟರ್ ತಜ್ಞರು. ಹಲವಾರು ವರ್ಷಗಳ ಸತತ ಅಧ್ಯಯನದ ಫಲಶ್ರುತಿ </p>
 <p>ಈ ಪುಸ್ತಕ.ಪುಸ್ತಕದ ಬಿಡುಗಡೆ ಬಹಳ ಯಶಸ್ವಿಯಾಗಿ ನಡೆಯಿತು. ಕಾರ್ಯಕ್ರಮಕ್ಕೆ ಪ್ರೊ| ಜಿ.ಎಸ್. ಶಿವರುದ್ರಪ್ಪನವರು ಅಧ್ಯಕ್ಷರಾಗಿದ್ದರು. ಪ್ರೊ| ಎಲ್.ಎಸ್. ಶೇಷಗಿರಿರಾಯರು ಪುಸ್ತಕ ಬಿಡುಗಡೆ ಮಾಡಿದರು ಮತ್ತು ಪ್ರೊ| ಎಂ. ಚಿದಾನಂದ ಮೂರ್ತಿಯವರು (ಪುಸ್ತಕಕ್ಕೆ ಮುನ್ನುಡಿ ಬರೆದವರು) ಪುಸ್ತಕದ ಪರಿಚಯ ಭಾಷಣ ಮಾಡಿದರು. ನೂರಾರು ಜನ ಆಸಕ್ತರ ಸಭೆ ಅಲ್ಲಿ ಸೇರಿತ್ತು. ಪತ್ರಿಕೆಗಳವರು, ಮತ್ತು ಟಿ.ವಿ. ಬಾತ್ಮೀದಾರರು ಸುದ್ದಿ ಮಾಧ್ಯಮಗಳಲ್ಲಿ ಮುಕ್ತಕಂಠದಿಂದ ಹೊಗಳಿ, ವರದಿ ಮಾಡಿದರು; ಆ ದಿನ ಸಂಜೆ ದೂರದರ್ಶನ ಮತ್ತು ಉದಯ ಟಿ.ವಿ. ಗಳಲ್ಲಿ ಸಮಾರಂಭದ ಇಣುಕು ನೋಟಗಳು ತೋರಿಸಲ್ಪಟ್ಟವು. ಮರುದಿನ ಬೆಳಗ್ಗೆ ದಿನ ಪತ್ರಿಕೆಗಳಲ್ಲಿ ಸುದ್ದಿ ಪ್ರಕಟವಾಯಿತು. ಹೆರೋದೊತನನ್ನು ಇತಿಹಾಸವು ಪಿತಾಮಹ ಎನ್ನುತ್ತದೆ. ರಂಗಾಚಾರರ ಪುಸ್ತಕ ಓದಿದಾಗ ಈ ಹೆಸರು ಏಕೆ ಚಲಾವಣೆಯಲ್ಲಿ ಬಂತು ಎಂಬುದು, ಈ ವಿಶೇಷಣ ಏಕೆ ಸೂಕ್ತ ಎಂಬುದೂ ಮನವರಿಕೆಯಾಗುತ್ತದೆ.</p>
<h5 class="para-title">ಪ್ರಸ್ತುತ ಗ್ರಂಥದ ಕಥಾ ವಸ್ತುವೇನು?</h5>
<p>ಡಾ| ರಂಗಾಚಾರ್ ಅವರ ಮಾತುಗಳಲ್ಲೇ ಅದನ್ನು ತಿಳಿಯೋಣ: ಈ ಗ್ರಂಥದ ಮುಖ್ಯ ಕಥೆ ಗ್ರೀಸ್ ಮತ್ತು ಪರ್ಷಿಯಾ ಸಾಮ್ರಾಜ್ಯಗಳ ನಡುವೆ ಸುಮಾರು ಕ್ರಿ.ಶ. ೫೦ಂ ರ ಕಾಲದಲ್ಲಿ ನಡೆದ ಮಹಾಯುದ್ಧದಲ್ಲಿ ಆದ ಗ್ರೀಕರ ವಿಜಯದ ಕಥೆ. ಹೆರೋದೊತನು ಜೀವಿಸಿದ್ದ ಕಾಲದಲ್ಲಿ ಇದು ಆಗಿ ಸುಮಾರು ೮೦ ವರ್ಷಗಳು ಕಳೆದಿದ್ದವು. ವಿಜೇತರಾದ ಗ್ರೀಕರಲ್ಲಿ, ಅವರ ಸ್ವಭಾವದ ಹುಟ್ಟುಗುಣವಾದ ಒಳ ಜಗಳಗಳು ವಿಪುಲವಾಗಿ ಬೆಳೆದು ಕೊಂಡಿದ್ದವು. ಮುಖ್ಯವಾಗಿ ಸ್ಪಾರ್ಟಾವಿಗೂ ಅಥೆನ್ಸಿಗೂ ಸಾಮ್ರಾಜ್ಯ ಕಟ್ಟುವ ಹಂಬಲ ಮತ್ತು ಪೈಪೋಟಿ. ಇಂತಹ ಸಮಯದಲ್ಲಿ ಎಲ್ಲೆಲ್ಲೂ ಗ್ರೀಕ್-ಪರ್ಷಿಯಾದ ಯುದ್ಧದ ಚರಿತ್ರೆಯ ಬಗ್ಗೆ ಹೆರೋದೊತನು ವಾಸವಾಗಿದ್ದ ಅಥೆನ್ಸ್ ನಲ್ಲಿ ಬಹಳ ಆಸಕ್ತಿಯಿತ್ತು. ಆಗ ಆ ಯುದ್ಧವನ್ನು ನೋಡಿದವರು ಅಥವಾ ಅದರಲ್ಲಿ ಭಾಗ ವಹಿಸಿದವರು ಕೆಲವರು ಇನ್ನೂ ಇದ್ದರು. ಅವರಿಂದ ಕೇಳಿ, ಮತ್ತು ಆಗ ಇನ್ನೂ ಪರ್ಷಿಯಾ ಸಾಮ್ರಾಜ್ಯದ ವಶದಲ್ಲಿದ್ದ ದೇಶಗಳಲ್ಲೆಲ್ಲ ಸ್ವತ: ಪ್ರಯಾಣ ಮಾಡಿ ಹೆರೋದೊತನು ಈ ಗ್ರಂಥದ ಕಥೆಯನ್ನು ಸಂಗ್ರಹಿಸಿ ಬರೆದಿಟ್ಟನು.</p>
<p>ಹೀಗೆ ಇದು ಶೂರರ ಕಥೆ. ದೇಶ ಪ್ರೇಮದ ಕಥೆ. ಅವರ ಮೇಲೆ ಯುದ್ಧ ಮಾಡಲು ಬಂದ ಪರ್ಷಿಯಾ ಆಗಿನ ಕಾಲದ ಅತ್ಯಂತ ಬಲಶಾಲಿಯೂ ವಿಸ್ತೃತವೂ ಆದ ಸಾಮ್ರಾಜ್ಯವಾಗಿತ್ತು. ಅದರ ಭೂಸೇನೆ ಗ್ರೀಕರ ಸೇನೆಯ ಹತ್ತರಷ್ಟಕ್ಕೂ ಮೀರಿತ್ತು. ಜಲಸೇನೆ ಮೂರರಷ್ಟಕ್ಕೂ ಮೀರಿತ್ತು. ಗ್ರೀಕರಲ್ಲಿ ಒಗ್ಗಟ್ಟಿರಲಿಲ್ಲ. ಅವರು ಸಣ್ಣ ಸಣ್ಣ ಪುರ ರಾಜರ ಆಡಳಿತದಲ್ಲಿ ಹಂಚಿ ಹೋಗಿದ್ದರು. ಆವರ ಶಕ್ತಿಯೆಲ್ಲಾ ಅವರ ನೌಕಾ ಕೌಶಲದ ಮೇಲೆ ಮತ್ತು ಸತ್ತರೂ ರಣರಂಗದಿಂದ ಎಂದೆಂದಿಗೂ ಹಿಂತಿರುಗದಂತಹ ಸ್ಪಾರ್ಟದ ಸೈನಿಕರ ಶೌರ್ಯ, ಇವೆರಡರ ಮೇಲೆ ನಿಂತಿತ್ತು. ಆದರೂ ಇದರಲ್ಲಿ ಕಂಡು ಬರುವ ಗ್ರೀಕರ ವಿಜಯ ಅವರ ಶೂರರ ಬರಿಯ ಶೌರ್ಯದಿಂದ ಉಂಟಾದ ವಿಜಯವಲ್ಲ. ಅದಕ್ಕೆ ಮುಖ್ಯ ಕಾರಣ, ಅಥೆನ್ಸಿನ ರಕ್ಷಕಿ, ಅಥೆನಾ ದೇವಿಯು, ಸರಿಯಾದ ಸಮಯದಲ್ಲಿ, ಎರಡು ಬಾರಿ, ದೊಡ್ಡ ದೊಡ್ಡ ಬಿರುಗಾಳಿಗಳನ್ನು ಕಳುಹಿಸಿ, ಪರ್ಷಿಯನ್ನರ ಜಲ ಸೇನೆಯನ್ನು ಚುಕ್ಕು ಚೂರು ಮಾಡಿದ್ದೇ ಎನ್ನುವ ಅರ್ಥ ಬರುವಂತೆ ಹೆರೋದೊತನು ತನ್ನ ಕಥೆ ಹೇಳುತ್ತಾನೆ.</p>
<p>ಹೆರೋದೊತನು ಹುಟ್ಟು ಪ್ರವಾಸಿಗ. ಈ ಕಥೆಯನ್ನು ಸಂಗ್ರಹಿಸುವುದಕ್ಕೆಂದು ಮಾಡಿದ ಪ್ರವಾಸಗಳಲ್ಲದೆ ಆಗಿನ ಗ್ರೀಸ್ ದೇಶದ ಸುತ್ತಮುತ್ತಲಿನ ಇನ್ನೂ ಅನೇಕ ದೇಶಗಳಲ್ಲಿ ಪ್ರವಾಸ ಮಾಡಿದನು. ದುಸ್ತರವೆನಿಸುವ ಪ್ರದೇಶಗಳಿಗೆಲ್ಲಾ ಪ್ರವಾಸಿಗನಾಗಿ ಹೋಗಿ ಬಂದನು. ಇದು ಎಂತಹ ಕಷ್ಟದ ಕೆಲಸವೆನ್ನುವುದು ಊಹೆಗೆ ಮಾತ್ರ ಎಟುಕುವಂತಹುದು. ಇಂತಹ ತನ್ನ ಪ್ರಯಾಣಗಳ ಅನುಭವಗಳನ್ನೂ ತನ್ನ ಈ ಯುದ್ಧದ ಕಥೆಯ ಗ್ರಂಥದಲ್ಲಿ ಸೇರಿಸಿ ಅದನ್ನು ವಿಸ್ತರಿಸಿ ಆಶ್ಚರ್ಯ ಮತ್ತು ಸ್ವಾರಸ್ಯ ಪೂರಿತವಾಗುವಂತೆ ಮಾಡಿದ್ದಾನೆ.</p>
<p>ಈ ಕಥೆಯಲ್ಲಿ ಅನೇಕ ಉಪಕಥೆಗಳಿವೆ. ಇದು ಪ್ರಾಚಿನ ಕಥೆಗಾರರ ಶೈಲಿ ವಿಶೇಷ, ನಮ್ಮ ರಾಮಾಯಣ, ಮಹಾಭಾರತ, ಕಥಾಸರಿತ್ಸಾಗರಗಳಲ್ಲಿರುವ ಹಾಗೆ. ಈ ಕಥೆಗಳು ಅತಿ ಸ್ವಾರಸ್ಯಕರವಾದವು. ಅನೇಕ ಹಾಸ್ಯ, ಕರುಣೆ, ಅದ್ಭುತ ರಸಗಳಿಂದ ಕೂಡಿದವು. ಸಾಮಾನ್ಯವಾಗಿ ಎಲ್ಲದರಲ್ಲಿಯೂ ವಿಧಿಯ ಕೈವಾಡ, ಅದರಲ್ಲಿ ಸಿಕ್ಕಿ ಜೀವಿತದ ಕಷ್ಟಸುಖಗಳನ್ನು ಭರಿಸುವ ನಾಯಕ ನಾಯಕಿಯರು. ನಮ್ಮಂತೆಯೇ ಪ್ರಾಚೀನ ಗ್ರೀಕರು ವಿಧಿಯ ಕೈವಾಡದಲ್ಲಿ ದೃಢ ನಂಬಿಕೆಯಿಟ್ಟುಕೊಂಡಿದ್ದರು. ಅವರಿಗೆ ಕಣಿಗಳಲ್ಲಿ ಬಹಳ ನಂಬಿಕೆ. ಅದೂ ನಮ್ಮಂತೆಯೇ. ಕಣಿ ಹೇಳುವ ದೇವರುಗಳಲ್ಲಿ ಅವರಿಗೆ ಭಯ, ಭಕ್ತಿ. ಅಂತಹ ದೇವಸ್ಥಾನಗಳಿಗೆ ಕಾಣಿಕೆಗಳು ತುಂಬಾ ಬರುತ್ತಿದ್ದುವು. ಆ ದೇವಸ್ಥಾನಗಳು ಬಹಳ ಸತ್ತ್ವವುಳ್ಳವೆಂದು ಪ್ರಸಿದ್ಧಿಯಾಗಿರುತ್ತಿದ್ದುವು.</p>
<p>ಇಂತಹ ದೇವಾಲಯಗಳಲ್ಲಿ ಹೆಚ್ಚಾಗಿ ಪಶು ಬಲಿಗಳು, ಸಮಾರಾಧನೆಗಳು, ಎಲ್ಲಾ ನಮ್ಮಲ್ಲಿ ನಡೆಯುವಂತೆಯೇ ನಡೆಯುತ್ತಿದ್ದವು. ಆ ದೇವಸ್ಥಾನಗಳ ಸುತ್ತಲೂ ಪವಿತ್ರವಾದ ದೊಡ್ಡ ಮರಗಳ ತೋಪುಗಳಿರುತ್ತಿದ್ದವು. ಸಮಾರಾಧನೆಗಳ ದಿನ ಅಲ್ಲಿ ಜನರ ಸಂದಣಿ, ವಿಹಾರ, ಶಬ್ದದ ಗುಲುಗುಲು ತುಂಬಿರುತ್ತಿದ್ದವು. ಎಲ್ಲಾ ನಮ್ಮ ಕಡೆ ಇರುವಂತೆಯೇ ಇತ್ತೆಂದು ಊಹಿಸಿಕೊಳ್ಳ ಬಹುದು. ಇದೆಲ್ಲಾ ಈಗಿನ ಗ್ರೀಸಿನಲ್ಲಿ ಇಲ್ಲ. ಅಲ್ಲಿ ಕ್ರಿಶ್ಚಿಯನರ ಪ್ರಭಾವದಿಂದ ಅದೆಲ್ಲ ಮಾಯವಾಗಿದೆ. ನಮ್ಮ ದೇಶದಲ್ಲಿ ಮುಸ್ಲಿಂ ಮತ್ತು ಕ್ರಿಶ್ಚಿಯನ್ ಪ್ರಭಾವಗಳೆರಡನ್ನೂ ಪ್ರತಿಭಟಿಸಿ ನಮ್ಮ ಸಂಸ್ಕೃತಿಯು ಉಳಿದುಕೊಳ್ಳುವ ಶಕ್ತಿಯಿಂದ ಹಾಗಾಗಿಲ್ಲವೇನೋ.</p>
<p>ಹೆರೋದೊತನ ಕಥೆ ನೇರವಾಗಿ ಮಹಾಯುದ್ಧ ಮತ್ತು ವಿಜಯದ ಚರಿತ್ರೆಯಾಗಿ ಹರಿಯುವುದಿಲ್ಲ. ಅವನ ಗ್ರಂಥದ ಒಂಬತ್ತು ಪುಸ್ತಕಗಳಲ್ಲಿ, ಆರನೆಯ ಪುಸ್ತಕದಲ್ಲಿ ಪ್ರಾರಂಭಿಸುತ್ತಾನೆ. ಗ್ರಂಥದ ಮುಂಭಾಗದಲ್ಲಿ, ಗ್ರೀಕರು ಮತ್ತು ಪರ್ಷಿಯನ್ನರಿಬ್ಬರಿಗು ಸೇರಿದ ಪ್ರಾಚೀನ ಇತಿಹಾಸ, ಈಜಿಪ್ಟ್, ಬಾಬಿಲೋನ್, ಇಟಲಿ, ಲಿಬಿಯ, ಸೂಡಾನ್, ಮುಂತಾದ ವಿಷಯಗಳನ್ನು ತುಂಬಿದ್ದಾನೆ. ಪರ್ಷಿಯಾದ ಸೈರಸ್, ಕಾಂಬಿಸಿಸ್ ಮತ್ತು ಡೇರಿಯಸ್ಗಳ ದಿಗ್ವಿಜಯಗಳು ಮತ್ತು ಆಡಳಿತದ ವರ್ಣನೆಗಳು, ಕ್ಸಕ್ರ್ಸನ ಸೇನೆಯ ವಿವರಗಳು, ಪ್ರಯಾಣದ ದಾರಿಯಲ್ಲಿ ನಡೆದ ಘಟನೆಗಳು ಇವುಗಳನ್ನೆಲ್ಲಾ ಮುಂದಿನ ಐದು ಪುಸ್ತಕಗಳಲ್ಲಿ ತುಂಬಿದ್ದಾನೆ. ಆದ್ದರಿಂದ ಕಥೆ ನೇರವಾಗಿ ಸಾಗದೇ ಡೊಂಕುಡೊಂಕಾಗಿ ಹೋಗುವಂತೆ ಅನಿಸುತ್ತದೆ. ನಿಜ. ಇದು ಯಾಕೆ?</p>
<p>ಪ್ರಾಚೀನ ಇತಿಹಾಸಕಾರರು ಇದಕ್ಕೆ ಕೊಡುವ ಸಮಾಧಾನ ಹೀಗೆ: ಕ್ರಿ.ಪೂ. ೪೦ಂ ರ ಗ್ರೀಸಿನಲ್ಲಿ, ಪುಸ್ತಕಗಳನ್ನು ನಾವು ಈಗ ಓದುವಂತೆ ಓದುತ್ತಿರಲಿಲ್ಲ. ಆಗ ಪುಸ್ತಕಗಳು ಅತಿ ಅಪರೂಪ ಮತ್ತು ವಿರಳವಾಗಿದ್ದುವೆನ್ನುವುದನ್ನು ಮರೆಯಬಾರದು. ಒಬ್ಬ ಬರೆಹಗಾರನು ಒಂದು ಹೊಸ ಕೃತಿಯನ್ನು ಬರೆದ ಮೇಲೆ, ಅವನು ಅದನ್ನು ಊರಿನ ಅಗೋರಾದಲ್ಲಿ (ಅಂಗಡಿ ಬೀದಿಯ ಒಂದು ರಂಗಮಂಚದ ಮೇಲಿನಿಂದ) ಇಷ್ಟವುಳ್ಳ ಪುರಜನರ ಮುಂದೆ ಓದಿ ಹೇಳ ಬೇಕಾಗಿತ್ತು. ಒಂದೇ ದಿನದಲ್ಲಿ ಮುಗಿದು ಹೋಗುವ ಕಥೆಗಳಿಗೆ ಅಷ್ಟು ಮನ್ನಣೆ ದೊರಕುತ್ತಿರಲಿಲ್ಲ. ಒಂದು ವಾರವಾದರೂ ನಡೆಯುವ ಕಥೆಗಳಿಗೆ ಹೆಚ್ಚು ಮನ್ನಣೆ ಸಿಗುತ್ತಿತ್ತು. ಅದಕ್ಕಾಗಿ, ಹೆರೋದೊತನು ತನ್ನ ಕಥೆಯನ್ನು ಲಂಬಿಸಿ, ಡೊಂಕುಡೊಂಕಾಗಿ ಹೇಳಿದ್ದಾನೆಂಬುದು ಅವರ ಅಭಿಪ್ರಾಯ.</p>
<p>ಈ ಪುಸ್ತಕದ ಬಗ್ಗೆ, ನಾನು ಡಾ| ರಂಗಾಚಾರರಿಗೆ ಇನ್ನೂ ಕೆಲವು ಪ್ರಶ್ನೆಗಳನ್ನು ಕೇಳಿದೆ:</p>
<h5 class="para-title">ನನ್ನ ಪ್ರಶ್ನೆ: ಈ ಗ್ರಂಥವನ್ನು ನೀವು ಅನುವಾದಿಸಿದ್ದು ಯಾಕೆ?</h5>
<p>ಡಾ| ರಂಗಾಚಾರ್: ಮೊದಲನೆಯದಾಗಿ, ನನ್ನ ಸ್ವಂತ ಅಭಿರುಚಿ: ಈ ಗ್ರಂಥದ ಅನುವಾದದ ಕೆಲಸ ನನ್ನ ಅಧ್ಯಯನ ಸಾಧನೆಗಳಲ್ಲಿ ಒಂದು ಅಂಗ. ನಾನು ಸಂಸ್ಕೃತದ ಕಾವ್ಯಗಳನ್ನು ಮೂಲದಲ್ಲೇ ಓದತೊಡಗಿದಾಗ, ನಮ್ಮ ಪೂರ್ವಜರಾದ ಆರ್ಯರ ಬಗ್ಗೆ ಇನ್ನೂ ಹೆಚ್ಚಾಗಿ ತಿಳಿದುಕೊಳ್ಳ ಬೇಕೆನಿಸಿತು. ಅವರ ಮೂಲಸ್ಥಾನ ಯಾವುದು, ಅವರ ಇತರ ಶಾಖೆಗಳು ಯಾವುವು, ಆ ಜನ ಯಾವ ದೇಶಗಳಲ್ಲಿ ನೆಲಸಿದರು, ಅಲ್ಲಿಯ ಇತಿಹಾಸ ಎಂಥದು ಎನ್ನುವ ಪ್ರಶ್ನೆಗಳು ನನ್ನ ಕುತೂಹಲವನ್ನು ಕೆರಳಿಸಿದವು. ಈ ವಿಷಯಗಳ ಅಧ್ಯಯನ ಮಾಡಲು ತೊಡಗಿದಾಗ ನನಗೆ ಹೆರೋದೊತನ ಗ್ರಂಥ ಸಿಕ್ಕಿ ಒಂದು ಹೊಸ ಪ್ರಪಂಚದ ಬಾಗಿಲೇ ತೆರೆದಂತಾಯಿತು. ಹೆರೋದೊತನ ಗ್ರಂಥವನ್ನು ಓದಿದಾಗ ನನಗೆ ಈ ಕ್ಷೇತ್ರಗಳಲ್ಲಿ ದೊರಕಿದ ಮಾಹಿತಿಗಳು ಅತ್ಯಾಶ್ಚರ್ಯಕರವೆನಿಸಿದವು. ಅಷ್ಟೇ ಅಲ್ಲ. ಈ ಮಾಹಿತಿಗಳು ಬೇರೆಲ್ಲಿಯೂ ದೊರಕದವು. ಆದರಲ್ಲಿಯೂ ಪ್ರಾಚೀನ ಪರ್ಷಿಯದ ಇತಿಹಾಸದ ವಿಷಯದಲ್ಲಿ, ಮತ್ತು ಸಿಥಿಯನರ ವಿವರಗಳನ್ನು ಒದಗಿಸುವುದರಲ್ಲಿ, ಇದು ಬಹಳ ನಿಜ. ಆ ಮಾಹಿತಿಗಳನ್ನು ಕನ್ನಡದ ಜ್ಞಾನ ಸಂಪತ್ತಿಗೆ ಸೇರಿಸ ಬೇಕೆಂಬ ಉತ್ಕಟ ಆಕಾಂಕ್ಷೆ ನನ್ನನ್ನು ಇದರ ಅನುವಾದ ಮಾಡಲು ಪ್ರೇರೇಪಿಸಿತು.</p>
<h5 class="para-title">ನನ್ನ ಪ್ರಶ್ನೆ: ಬರೆಯ ತೊಡಗಿದಾಗ ನಿಮ್ಮ ಆಕಾಂಕ್ಷೆ ಏನಾಗಿತ್ತು?</h5>
<p>ಡಾ| ರಂಗಾಚಾರ್: ಕನ್ನಡದಲ್ಲಿ, ಬಹಳ ಕಾಲ ಉಳಿಯಬಹುದಾದ ಒಂದು ಉತ್ತಮ ಕೃತಿಯನ್ನು ರಚಿಸ ಬೇಕೆಂಬ ಹಂಬಲ ಮೂಡಿತ್ತು. ಅದಕ್ಕೇ ವೈಶಿಷ್ಟ್ಯ ಪೂರ್ಣ ಗ್ರಂಥವೊಂದನ್ನು ಆರಿಸಿಕೊಂಡೆ.</p>
<h5 class="para-title">ನನ್ನ ಪ್ರಶ್ನೆ: ನೀವೇ ಗುರುತಿಸುವುದಾದರೆ, ನಿಮ್ಮ ಈ ಗ್ರಂಥದವೈಶಿಷ್ಟ್ಯಗಳೇನು?</h5>
<p>ಡಾ| ರಂಗಾಚಾರ್: ಮೊದಲನೆಯದಾಗಿ, ಪಾಶ್ಚಿಮಾತ್ಯ ಸಾಹಿತ್ಯ ಗ್ರೀಕ್ ಸಾಹಿತ್ಯದಿಂದ ಪ್ರಾರಂಭವಾಗುತ್ತದೆಯೆಂದು ಬಲ್ಲವರು ಹೇಳುತ್ತಾರೆ. ಹೆರೋದೊತನ ಈ ಗ್ರಂಥ ಗ್ರೀಕ್ ಸಾಹಿತ್ಯದ ಪ್ರಥಮ ಗದ್ಯ-ಗ್ರಂಥವೆಂದು ಪ್ರಸಿದ್ಧಿ ಪಡೆದಿದೆ. ಅಲ್ಲದೆ, ಇದು ಪಾಶ್ಚಿಮಾತ್ಯ ಸಾಹಿತ್ಯದ ಅತ್ಯನರ್ಘ ಸಂಪತ್ತೆಂದು ಪರಿಗಣಿಸಲ್ಪಟ್ಟಿದೆ. ಇತ್ತೀಚಿನವರೆಗೂ ಪಾಶ್ಚಾತ್ಯರಲ್ಲಿ ಈ ಗ್ರಂಥದ ಸ್ವಲ್ಪ ಪರಿಚಯವಾದರೂ ಇಲ್ಲದಿದ್ದರೆ ಅಂಥವನನ್ನು ವಿದ್ವಾಂಸನೆಂದು ಗೌರವಿಸುತ್ತಿರಲಿಲ್ಲ.</p>
<p>ಎರಡನೆಯದಾಗಿ, ಪ್ರಾಚೀನ ಕಾಲದ ಭೌಗೋಳಿಕ ವಿವರಗಳು ಇದರಲ್ಲಿ ದೊರೆಯುವಂತೆ ಬೇರೆಲ್ಲಿಯೂ ದೊರೆಯುವುದಿಲ್ಲ. ಇವುಗಳಲ್ಲಿ ಆಗ ಬಹಳ ಮುಂದುವರೆದ ದೇಶಗಳಾದ ಈಜಿಪ್ಟ್, ಪರ್ಷಿಯ, ಅಸ್ಸಿರಿಯ, ಬಾಬಿಲೋನ್, ದಕ್ಷಿಣ ತುರ್ಕಿ, ಲಿಬಿಯ ಮತ್ತು ಇಥಿಯೋಪಿಯ ಮುಂತಾದ ಪ್ರಡೇಶಗಳ ಕಣ್ಣಾರೆ ಕಂಡ ವರದಿಗಳ ಸ್ವಾರಸ್ಯ ವರ್ಣನೆಗಳು ಇದರಲ್ಲಿವೆ. ಬಾಬಿಲೋನ್ ಮತ್ತು ಪಿರಮಿಡ್ಡುಗಳ ಬಗೆಯ ಮಾಹಿತಿಗಳಿಗೆ ಈ ಗ್ರಂಥವನ್ನು ಮೂಲಗ್ರಂಥವಾಗಿ ಪರಿಗಣಿಸುತ್ತಾರೆ.</p>
<p>ಮೂರನೆಯದಾಗಿ, ಆಗ ಮುಂದುವರೆಯದ ದೇಶಗಳಾದ ಪಶ್ಚಿಮ ಮತ್ತು ಉತ್ತರ ಯೂರೊಪ್, ಕಪ್ಪು ಸಮುದ್ರದ ಪ್ರದೇಶಗಳು, ಇವುಗಳ ಬಗ್ಗೆಯು ಬೇರೆಲ್ಲಿಯೂ ದೊರಕದ ಮಾಹಿತಿಗಳು ಇದರಲ್ಲಿ ಸಿಗುತ್ತವೆ. ಅದರಲ್ಲೂ, ಕಾಶ್ಪ ಸಮುದ್ರದ ಸುತ್ತು ಮುತ್ತಲೂ ನೆಲಸಿದ್ದ ಸಿಥಿಯನರನ್ನು ಕುರಿತ ಮಾಹಿತಿಗಳು ಬೇರೆಲ್ಲಿಯೂ ಸಿಗುವುದಿಲ್ಲ.</p>
<p>ಈ ಕಾರಣಗಳಿಂದ, ಇಂಥ ಅಸಮಾನ್ಯಗುಣಗಳಿಂದ ಈ ಗ್ರಂಥವು ಒಂದು ಜ್ಞಾನ ಭಂಡಾರ. ಅಲ್ಲದೇ ಸಾಹಿತ್ಯದ ದೃಷ್ಟಿಯಿಂದ ನೋಡಿದರೂ ಇದು ಒಂದು ಅತ್ಯುತ್ತಮ ಗ್ರಂಥ. ಇದರ ಶೈಲಿ ಅತಿ ಸುಲಲಿತ ಮತ್ತು ಮಧುರ. ಕಣ್ಣಾರೆ ಕಂಡದ್ದು, ಇತರರಿಂದ ಕೇಳಿ ತಿಳಿದುಕೊಂಡದ್ದು, ಎಲ್ಲವನ್ನೂ ಸುಲಭವಾಗಿ ಉತ್ತಮ ಪುರುಷದಲ್ಲಿ, ''ನಾನು ಹೇಳುತ್ತಿದ್ದೇನೆ, ಕೇಳಿ''-ಎನ್ನುವರೀತಿ, ಬಿತ್ತರಿಸುವ ಮಾತುಗಳು. ಶೂರರ, ಸಾಹಸಿಗಳ, ರೂಪವತಿಯರ, ಚತುರೆಯರ ರಸ ಪೂರ್ಣ ಕಥೆಗಳು ನೂರಾರು ಇದರಲ್ಲಿವೆ. ಇದನ್ನೆಲ್ಲಾ ಓದಿದಾಗ ಇದನ್ನು ಕನ್ನಡದಲ್ಲಿ ಭಾಷಂತರಿಸಲೇ ಬೇಕು ಎನ್ನುವ ಛಲ ಬಲವಾಯಿತು. ಅದರ ಫಲವೇ 'ಹೆರೋದೊತನ ಸಮರ ಕತೆಗಳು', ನಿಮ್ಮ ಮುಂದಿದೆ. ನೀವು ಓದಬೇಕು, ಓದಿ, ನನ್ನ ಮಾತು ಎಷ್ಟು ನಿಜ ಎಂಬುದನ್ನು ನೀವೇ ಹೇಳಬೇಕು!</p>
<h5 class="para-title">ನನ್ನ ಪ್ರಶ್ನೆ: ನೀವು ಈ ಪುಸ್ತಕವನ್ನು ಬರೆಯಲು ಏಷ್ಟು ಕಾಲ ತೆಗೆದುಕೊಂಡಿರಿ?</h5>
<p>ಡಾ| ರಂಗಾಚಾರ್: ಈಗ ಆರೇಳು ವರ್ಷಗಳ ಹಿಂದೆ ಹೆರೋದೊತನ 'ಚರಿತ್ರೆಗಳು' ಕೃತಿಯನ್ನು ಮೊದಲು ಓದಿದೆ. ಅಲ್ಲಿಂದ ಪಾರಂಭವಾಯಿತು - ಇದನ್ನು ಕನ್ನಡಿಸುವ ಕೆಲಸ.</p>
<h5 class="para-title">ನನ್ನ ಪ್ರಶ್ನೆ: ಕತೆಗಳೆ ತುಂಬಿರುವ ಈ ಪುಸ್ತಕದಲ್ಲಿ ಅವುಗಳನ್ನು ಹೇಳಲು ನೀವು ಯಾವ ಶೈಲಿಯನ್ನ ಸೂಕ್ತವೆಂದು ಕಂಡುಕೊಂಡಿರಿ?</h5>
<p>ಡಾ| ರಂಗಾಚಾರ್: ಇಲ್ಲೊಂದು ಸ್ವಾರಸ್ಯ ಅಡಗಿದೆ. ಹೆರೋದೊತ ತನ್ನ ಕತೆಗಾರಿಕೆಯ ಚಮತ್ಕಾರಗಳಿಂದ ನಾನು ಬೆಳೆದ ನಮ್ಮ ಹಳ್ಳಿಯ ಜೀವನದ ಚಿಕ್ಕಂದಿನ ಅನುಭವಗಳ ಕಲ್ಪನಾಲೋಕಕ್ಕೆ ನನ್ನನ್ನುಎಳೆದು ಕೊಂಡು ಹೋದ. ಹೆರೋದೊತನ 'ಚರಿತ್ರೆ'ಯನ್ನು ಓದುತ್ತಿದ್ದಾಗ, ನಮ್ಮ ತಾತನಂಥವರು ಅದರ ಕತೆಗಳನ್ನು ನಮ್ಮ ಮುಂದೆಯೇ ಕುಳಿತು ಹೇಳುತ್ತಿದ್ದಾರೇನೋ ಎನ್ನುವ ಭ್ರಮೆ ಮೂಡುತ್ತಿತ್ತು. ಆ ಭ್ರಮೆಯನ್ನು ಒಡೆಯದೆ, ಬಹಳ ವಯಸ್ಸಾದ ತಾತನೊಬ್ಬನು ಈ ಕತೆಗಳನ್ನು ಹೇಳುತ್ತಿದ್ದಾನೇನೋ ಎಂಬ ಪರಿಕಲ್ಪನೆ ಬರುವ ಹಾಗೆ ಇಲ್ಲಿ ಪ್ರಯತ್ನಿಸಿದ್ದೇನೆ.</p>
<p class="vertical-delimiter"/>
<p>ಬೆನ್ನುಡಿಯಲ್ಲಿ ಪ್ರೊ| ಎನ್.ಎಸ್. ಲಕ್ಷ್ಮೀನಾರಾಯಣ ಭಟ್ಟರು ಬರೆದಂತೆ, ಈ ಗ್ರಂಥ ಯಾವುದೇ ಕಾದಂಬರಿಗಿಂತ ಹೆಚ್ಚು ವಾಚನೀಯವಾಗಿದೆ. ಕಾರಣ?... ಈ ಗ್ರಂಥದ ತುಂಬಾ ನೂರಾರು ಸ್ವಾರಸ್ಯಕರ ಘಟನೆಗಳು, ರೋಮಾಂಚಕ ಕಥೆಗಳು, ಯುದ್ಧಗಳ ಅದ್ಭುತ ವರದಿಗಳು ಇಡಿಕಿರಿದಿವೆ, ಆದ್ದರಿಂದಲೇ ಹಾಗೆ! ಮುನ್ನುಡಿಯಲ್ಲಿ ಖ್ಯಾತ ಸಂಶೋಧಕ ಪ್ರೊ| ಚಿದಾನಂದಮೂರ್ತಿಗಳ ಮಾತೂ ಮನನೀಯವಾದುದು: ''ಒಂದು ಅಭಿಜಾತ ಎನ್ನಬಹುದಾದ ವಿಶ್ವ ಮಾನನೀಯ ಕೃತಿಯನ್ನು ಕೇವಲ ಭಾಷಾಂತರಿಸದೆ, ಅದರ ಒಳ ಹೃದಯವನ್ನು ಗ್ರಹಿಸಿ, ಅದರ ಭಾವಾನುವಾದವನ್ನು ಮಾಡಿ ಕನ್ನಡಕ್ಕೆ ನೀಡಿರುವ ಶ್ರೀ ರಂಗಾಚಾರ್ಯರ ಕೊಡುಗೆ ನಿಶ್ಚಿತವಾಗಿಯೂ ಅನನ್ಯವಾದುದು!''"</p>
<p>ಬಿಡುಗಡೆಯ ಸಮಾರಂಭದ ಅಧ್ಯಕ್ಷತೆಯನ್ನು ವಹಿಸಿದ್ದ ಪ್ರೊ. ಜಿ.ಎಸ್.ಎಸ್. ಅವರು, ಪುಸ್ತಕದ ಬಗ್ಗೆ ಕ್ಷಕಿರಣ ಚೆಲ್ಲುತ್ತಾ, ''ಹೆರೋದೊತನ ಪ್ರವಾಸ ಕಥನವನ್ನು ಓದಿದರೆ, ಅದು ಹೇಗೆ ಒಂದು ಮಾನವ ಶಾಸ್ತ್ರವೂ ಆಗಿದೆ, ಅಲ್ಲದೆ ಅದು ಇತಿಹಾಸ ಶಾಸ್ತ್ರವೂ ಆಗಿದೆ ಎಂಬುದು ತಿಳಿದೀತು''- ಎಂದಿದ್ದರು. ಪ್ರೊ| ಎಲ್.ಎಸ್. ಶೇಷಗಿರಿರಾಯರು, ''ಇಂದಿನ ಪೂರ್ವ ಮತ್ತು ಪಶ್ಚಿಮ ದೇಶಗಳ ನಡುವಿನ ಬೌದ್ಧಿಕ ಯುದ್ಧ ಗ್ರೀಕ್ ಮತ್ತು ಪರ್ಷಿಯಾ ನಡುವಿನ ಯುದ್ಧದಂತೆಯೇ ಇದೆ'' ಎಂದಿದ್ದರು. ಪ್ರೊ| ಚಿದಾನಂದ ಮೂರ್ತಿಗಳು, ''ನಮ್ಮ ಭಾರತದ ಒಟ್ಟು ವಾಙ್ಮಯವನ್ನು ಅವಲೋಕಿಸಿದಾಗಲೂ ಇತಿಹಾಸವೆಂದರೆ ಹೀಗೆ ಸಮರದ ನೇಪಥ್ಯದಲ್ಲಿ ನಡೆದ ಆಗುಹೋಗುಗಳೇ ತುಂಬಿವೆ''- ಎಂದು ಅಭಿಪ್ರಾಯಪಟ್ಟಿದ್ದರು. ಈ ಎಲ್ಲ ಮಾತುಗಳೂ ಗ್ರಂಥವನ್ನು ಓದಿದಾಗ ಹೌದೆನಿಸುವುದರಲ್ಲಿ ಸಂದೇಹವಿಲ್ಲ.</p>
<p class="vertical-delimiter" />
<p>ಡಾ| ಹೆಮ್ಮಿಗೆ ವಿ. ರಂಗಾಚಾರ್, (ಕಾವ್ಯನಾಮ 'ರಂಗ') ಅವರು ತಲಕಾಡಿನ ಬಳಿ ಇರುವ ಹೆಮ್ಮಿಗೆ ಅಗ್ರಹಾರದಲ್ಲಿ ಹುಟ್ಟಿದರು (೧೯೨೯). ಪ್ರಾರಂಭಿಕ ವಿದ್ಯಾಭ್ಯಾಸಗಳು ಭದ್ರಾವತಿಯಲ್ಲಿ ನಡೆದು, ಆಮೇಲೆ ಅವರು ಆವಾಗಿನ ಮೈಸೂರು ವಿಶ್ವವಿದ್ಯಾನಿಲಯದ ವಿಶ್ವೇಶ್ವರಯ್ಯ ಇಂಜಿನೀಯರಿಂಗ್ ಕಾಲೇಜಿನಿಂದ ಎಲೆಕ್ಟ್ರಿಕಲ್ ಇಂಜಿನೀಯರಿಂಗ್ ನಲ್ಲಿ ಬಿ.ಇ. ಪದವಿ ಯನ್ನು ಪಡೆದರು (೧೯೫೧). ಬೆಂಗಳೂರಿನ ಭಾರತೀಯ ವಿಜ್ಞಾನ ಮಂದಿರದಲ್ಲಿ (ಎರಡು ವರ್ಷ), ಮತ್ತು ದೆಹಲಿಯ ಡಿಫೆನ್ಸ್ ಸೈನ್ಸ್ ಆರ್ಗನೈಜೇ಼ಷ್ಚ್‍ನಲ್ಲಿ (ಐದು ವರ್ಷ) ಕೆಲಸ ಮಾಡಿ, ಅಲ್ಲಿಂದ ೧೯೫೮ ರಲ್ಲಿ ಆಮೆರಿಕಾಕ್ಕೆ ಬಂದರು. ಮೊದಲು ಲೀಹೈ ವಿಶ್ವವಿದ್ಯಾನಿಲಯದಲ್ಲಿ ಎಂ.ಎಸ್. ಪದವಿಯನ್ನೂ, ಯೂನಿವರ್ಸಿಟಿ ಆಫ್ ಪೆನ್ಸಿಲ್ವೇನಿಯಾದಲ್ಲಿ ಪಿಎಚ್.ಡಿ. ಪದವಿ ಯನ್ನೂ ಗಳಿಸಿದರು. ಅಂದಿನಿಂದ ಅವರು ಅಮೇರಿಕಾದಲ್ಲೇ ನೆಲಸಿದ್ದಾರೆ. ಅಮೆರಿಕಾದ ಆರ್.ಸಿ.ಎ. ಕಾರ್ಪೊರೇಷನ್‍ನಲ್ಲಿ ೨೬ ವರ್ಷಗಳ ಕಾಲ ಸಂಶೋಧನೆಗಳನ್ನು ನಡೆಸಿದರು. ಅನಂತರ ಏ.ಟಿ.ಟಿ ಕಾರ್ಪೊರೇಷನ್‍ಗೆ ಸೇರಿ, ದೊಡ್ಡ ಔದ್ಯೋಗಿಕ ಸಂಸ್ಥೆಗಳು ಉಪಯೋಗಿಸುವ ಟೆಲಿಫೋನಿನ ವ್ಯವಸ್ಥೆಗಳಲ್ಲಿ ಹೆಚ್ಚು ಹೆಚ್ಚು ಸೌಲಭ್ಯಗಳನ್ನುಂಟು ಮಾಡುವ ಸಂಶೋಧನೆಗಳಲ್ಲಿ ಹತ್ತು ವರ್ಷ ಕೆಲಸ ಮಾಡಿ ಈಗ ನಿವೃತ್ತರಾಗಿದ್ದಾರೆ.</p>
<p>ರಂಗ ಅವರ 'ನೆಲದ ಕರೆ' ಎಂಬ ಹೆಸರಿನ ಕವಿತೆಗಳ ಪುಸ್ತಕವೊಂದು ಪ್ರಕಟವಾಗಿದೆ (೧೯೭೯, ಅಪರ್ಣಾ ಪ್ರಕಾಶನ, ಮೈಸೂರು-೯). ಅವರು ಗ್ರೀಸ್ ದೇಶದ ಪ್ರಾಚೀನ ಇತಿಹಾಸಕಾರನಾದ ಹೆರೋಡೊಟಸ್ ಎಂಬುವವನ 'ಚರಿತ್ರೆಗಳು' ಎಂಬ ಹೆಸರಿನ ಕೃತಿಯನ್ನು ಕನ್ನಡಕ್ಕೆ ಅಳವಡಿಸಿದ್ದಾರೆ. ನ್ಯೂಜೆರ್ಸಿ, ಪೆನ್‍ಸಿಲ್ವೇನಿಯಾ ಮತ್ತು ಡೆಲವೇರ್ ಪ್ರದೇಶಗಳ 'ತ್ರಿವೇಣಿ''ಕನ್ನಡ ಸಂಘಕ್ಕೆ ಅಧ್ಯಕ್ಷರಾಗಿದ್ದ ಅವರಿಗೆ ತತ್ತ್ವಶಾಸ್ತ್ರದಲ್ಲಿ ಅವರು ಬೌದ್ಧಪ್ರಸ್ಥಾನಗಳ ಆಳವಾದ ಅಧ್ಯಯನದಲ್ಲಿ ಆಸಕ್ತಿ. ಟಿಬೆಟ್ ಭಾಷೆಯ ಪರಿಚಯವನ್ನೂ ಸ್ವಲ್ಪ ಮಟ್ಟಿಗೆ ಪಡೆದಿದ್ದಾರೆ. ಪು.ತಿ.ನ. ರವರ 'ಮಲೆದೇಗುಲ' ಎಂಬ ದೀರ್ಘ ಕವನವನ್ನು ಇಂಗ್ಲಿಷ್‍ಗೆ ಅನುವಾದಿಸಿದ್ದಾರೆ. ಅವರ ಪ್ರಬಂಧ ಸಂಕಲನ 'ತರಗೆಲೆಯ ಹಾರಾಟ' (೨೦೦೫, ಸಾಹಿತ್ಯ ಭಂಡಾರ, ಬೆಂಗಳೂರು-೫೩) ಇತ್ತೀಚೆಗೆ ಪ್ರಕಟವಾಗಿದೆ.</p>
	</section>
</body>
</html>
