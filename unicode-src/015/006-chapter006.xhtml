<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-006">
		<h1 class="level1-title" epub:type="title"><span class="num">೦೬</span> :: ಪಶ್ಚಿಮಾಭಿಮುಖಕ್ಕೊಂದು ಪೂರ್ವಸ್ಮರಣೆ'ಈ ಇ ಆ ಅ'<sup><a epub:type="noteref" href="999-aside.xhtml#id-006-1">೧</a></sup></h1>
<p>ಕನ್ನಡದಲ್ಲಿ ಒಂದು ಗಾದೆಯಿದೆ 'ದೇಶ ಸುತ್ತಬೇಕು ಕೋಶ ಓದಬೇಕು'- ಅಂತ. ಅಂದರೆ ನಾವು ನಿಂತ ನೀರಾಗಬಾರದು ಹರಿಯುವ ಝರಿಯಾಗಬೇಕು, ತೊರೆಯಾಗಬೇಕು, ಹೊನಲಾಗಬೇಕು, ಹೊಳೆಯಾಗಬೇಕು, ನದಿಯಾಗಬೇಕು ಹಾಗೆಯೇ ನಾವು ಓದಬೇಕು, ಓದುತ್ತಲೇ ಇರಬೇಕು. ಓದುವ ಪುಸ್ತಕ ಹೇಗಿರಬೇಕು ಅಂದರೆ ಏನು? ಎಲ್ಲಿ? ಏಕೆ? ಎಂತು? ಅಂತ ವಿವರಿಸೋ ಪುಸ್ತಕಗಳನ್ನೇ ಹೆಚ್ಚಾಚ್ಚಾಗಿ ಓದಿ ಮನನ ಮಾಡಬೇಕು. ಇದೇ ಆ ಗಾದೆಯ ಅರ್ಥ.</p>
<p>ಇತ್ತೀಚೆಗೆ ಮೈಸೂರಿನಲ್ಲಿ ಲೋಕಾರ್ಪಣೆಗೊಂಡ ಸನ್ಮಾನ್ಯ ಕೋ. ಚನ್ನಬಸಪ್ಪ ನವರ ಈ ಪುಸ್ತಕ ಏನಿದೆ, ಇದು ಈ ಗಾದೆಗೆ ಸಂಬಂಧಪಟ್ಟಿದ್ದು.</p>
<p>ಬಹಳ ವರ್ಷಗಳ ಹಿಂದೆ, ವೇದಗಳ ಕಾಲದಲ್ಲಿ ಹೀಗೆ ಆಯ್ತು ಅಂತ ಒಂದು ಕಥೆಯಿದೆ, ಒಬ್ಬ ರೋಹಿತ ಅಂತ ರಾಜಕುಮಾರ ಇದ್ದನಂತೆ, ಏನೋ ಕಾರಣಕ್ಕೆ ಅವನು ಅರಮನೆಯಿಂದ ಹೊರಗಡೆ ವಾಸಮಾಡಬೇಕಾಗಿ ಬಂತಂತೆ. ಆಗ, ಇಂದ್ರ ಒಬ್ಬ ಋಷಿಯ ವೇಷದಲ್ಲಿ ಬಂದು, ಅವನಿಗೆ ಹೇಳಿದನಂತೆ ಮಗು ಆದ್ದದ್ದೆಲ್ಲಾ ಒಳಿತೇ ಆಯಿತು. ನೀನು ದೇಶ ಸುತ್ತು, ಓಡಾಡು. ಚರ, ಚರ, ಚರ ಓಡಾಡುತ್ತಲೇ ಇರು.<sup><a epub:type="noteref" href="999-aside.xhtml#id-006-2">೨</a></sup></p>
<p>ಇಲ್ಲಿ ಬರುವ 'ಚರೈವೇತಿ'- 'ಸಂಚರಿಸುತ್ತಲೇ ಇರು'- ಎಂಬ ಘೋಷಣೆ ಇದೆಯಲ್ಲಾ ಇದು, ನಮ್ಮ ಹಿರಿಯರಿಗೆಲ್ಲಾ ತುಂಬ ಇಷ್ಟವಾದ ಉಪದೇಶವಾಗಿತ್ತು. ಸ್ವಾಮಿ ವಿವೇಕಾನಂದರಂತೂ ತುಂಬಾ ಮೆಚ್ಚಿಕೊಂಡ ವೇದದ ಮಾತು ಇದು.</p>
<p>ವೇದದ ಆ ಋಷಿ ಹೇಳುತ್ತಾನೆ: ನಿನ್ನ ಜಡಭಾವವನ್ನು ಬಿಡು. ಉದ್ಯೋಗ ಶೀಲನಾಗಿ ಊರೂರು ಸುತ್ತು. ಅಂಥ ಪ್ರವಾಸಿಗರ ಮನಸ್ಸು ಅರಳುತ್ತದೆ. ಆರೋಗ್ಯವಂತ ಆಗುತ್ತೀಯಾ ಬುದ್ಧಿವಂತ ಆಗುತ್ತೀಯಾ ಆದ್ದರಿಂದ ಓಡಾಡುತ್ತಲೇ ಇರು. ಹೆಚ್ಚುಹೆಚ್ಚಾಗಿ ತಿಳಿದುಕೊಳ್ಳಬೇಕಾದರೆ ಏನು ಸುಲಭೋಪಾಯ? ಸುತ್ತಬೇಕು, ತಿರುಗಬೇಕು, ಆದರೆ, ಬುಗುರಿಯಂತಲ್ಲ, ಇದ್ದಲ್ಲೇ ಸುತ್ತುವುದಂತಲ್ಲ; ದೂರ ದೂರ ಹೋಗಬೇಕು.</p>
<p>ಚರಿತ್ರೆಯಲ್ಲಿ ಪ್ರಖ್ಯಾತರಾದ ಯಾವ ವ್ಯಕ್ತಿಯನ್ನೇ ತೆಗೆದುಕೊಳ್ಳಿ- ಅವರೆಲ್ಲ ಊರೂರು ಸುತ್ತಿ ಬಂದವರೆ. ಉಡುತಡಿಯ ಅಕ್ಕ, ಕಲ್ಕತ್ತದ ನರೇಂದ್ರ, ಪೋರಬಂದರಿನ ಮೋಹನದಾಸ, ನಜ಼ರೇತಿನ ಜೀಸಸ್- ಇವರೆಲ್ಲಾ ಕೊನೆಗೆ ಮಹಾದೇವಿ, ವಿವೇಕಾನಂದ, ಮಹಾತ್ಮಗಾಂಧಿ ಮತ್ತು ಯೇಸುಕ್ರಿಸ್ತ ಆದದ್ದು ಯಾವಾಗ? ಜಗದಗಲ ಸುತ್ತಿ ಸುತ್ತಿ, ಊರಿಗೆ ಮರಳಿದ ಮೇಲೆ ತಾನೆ.</p>
<p>ಸುತ್ತಬೇಕು, ದೇಶ ಸುತ್ತಬೇಕು ಹಾಗೇ ಸುತ್ತಿದಾಗ, ಕಂಡ ವಿಷಯಗಳನ್ನು, ಅನುಭವಿಸಿದ ಸಂಗತಿಗಳನ್ನು, ವಿಶೇಷ ವಿಚಾರಗಳನ್ನು ಮೆಲುಕುಹಾಕಬೇಕು, ದಾಖಲಿಸಬೇಕು. ಬೇರೆಯವರ ಜೊತೆಗೆ ಹಂಚಿಕೊಳ್ಳಬೇಕು- ಇದನ್ನೇ ನಮ್ಮ ಪ್ರಖ್ಯಾತ ಲೇಖಕ ಚನ್ನಬಸಪ್ಪನವರು ತಮ್ಮ ಪುಸ್ತಕದಲ್ಲಿ ಮಾಡಿರೋದು.</p>
<p>ವಿದೇಶ ಪ್ರವಾಸ ಮಾಡಿ ಬಂದ ಹಲವಾರು ಜನ ಸಾಹಿತಿಗಳ ಪ್ರವಾಸ ಕಥನಗಳು ಕನ್ನಡದಲ್ಲಿ ಈಗಾಗಲೇ ಬಂದಿವೆ. ಕನ್ನಡ ವಿಶ್ವಕೋಶದಲ್ಲಿ ಜೆ.ಎಸ್. ಪರಮಶಿವಮೂರ್ತಿಯವರು ಇದರ ಒಂದು ದೊಡ್ಡ ಪಟ್ಟಿಯನ್ನೇ ಕೊಟ್ಟಿದ್ದಾರೆ. ಬಿ.ಜಿ.ಎಲ್. ಸ್ವಾಮಿಯವರ 'ಅಮೆರಿಕಾದಲ್ಲಿ ನಾನು' (೧೯೬೨), ಗೋಕಾಕರ 'ಇಂದಿಲ್ಲ ನಾಳೆ' (೧೯೬೫), ಕೃಷ್ಣಾನಂದ ಕಾಮತರ 'ನಾನು ಅಮೆರಿಕಾಗೆ ಹೋಗಿದ್ದೆ' (೧೯೬೯), ಗೊರೂರು ರಾಮಸ್ವಾಮಿ ಅಯ್ಯಂಗಾರರ 'ಅಮೆರಿಕೆಯಲ್ಲಿ ಗೊರೂರು' (೧೯೭೯), ಎ.ಎನ್. ಮೂರ್ತಿರಾಯರ 'ಅಪರವಯಸ್ಕನ ಅಮೆರಿಕಾ ಯಾತ್ರೆ' (೧೯೭೯) ಮುಂತಾದವು ಬಹಳ ಹಿಂದೆಯೇ ಬಂದ ಪ್ರವಾಸ ಕಥನಗಳು. ಆಮೇಲಾಮೇಲೆ ಬಹಳ ಬಂದಿವೆ. ಇತ್ತೀಚೆಗೆ ನಾಗತಿಹಳ್ಳಿ ಚಂದ್ರಶೇಖರರ 'ಅಮೆರಿಕಾ ಅಮೆರಿಕಾ' (೧೯೯೭) ಬಂತು. ಡಾ| ಜಿ.ವಿ. ಕುಲಕರ್ಣಿ ಅವರ 'ಜೀವಿ ಕಂಡ ಅಮೆರಿಕಾ', ಪ್ರೊ| ಉಮಾದೇವಿಯವರ 'ಥೇಮ್ಸ್ ನದಿಯ ನಾಡಿನಲ್ಲಿ' (ಇದು ಇಂಗ್ಲೆಂಡ್ ಪ್ರವಾಸ ಕಥನ- ಇವೆರಡಕ್ಕೂ ನಾನು ಮುನ್ನುಡಿ ಬರೆದಿದ್ದೇನೆ.) ಹೀಗೆ ಹಲವಾರು ಪ್ರವಾಸ ಕಥನಗಳು ಬಂದಿದ್ದರೂ ನಮ್ಮ ಕೋ. ಚೆನ್ನಬಸಪ್ಪನವರ 'ಈಇಆಅ' ವಿಭಿನ್ನವಾದದ್ದು. ಬೇರೆ ರೀತಿಯದ್ದು, ವಿಶಿಷ್ಟವಾದದ್ದು. ಏನು ಆ ವೈಶಿಷ್ಟ್ಯಗಳು ಎಂಬುದನ್ನು ಈ ಕಿರು ಲೇಖನದಲ್ಲಿ ಸಿಂಹಾವಲೋಕನ ಮಾಡಲು ಪ್ರಯತ್ನಿಸುತ್ತಿದ್ದೇನೆ.</p>
<p>ಪ್ರವಾಸ ಕಥನದ ಮೂಲಕ ನೋಡಿ ಬಂದ ಆ ಅಮೆರಿಕಾದ ಸಮಾಜ, ಜೀವನ, ಧರ್ಮ, ಸಂಸ್ಕೃತಿ, ನ್ಯಾಯಪದ್ಧತಿಗಳ ವಿಶ್ಲೇಷಣಾತ್ಮಕ ಕಥನ ಈ ಪುಸ್ತಕದ ಹೂರಣ.</p>
<p>ಪುಸ್ತಕದ ಬೆನ್ನುಡಿಯಲ್ಲಿ ಸೂಚಿಸಿರುವಂತೆ, ೧೯೮೮ ಜುಲೈ ತಿಂಗಳಿನಲ್ಲಿ ಉತ್ತರ ಅಮೆರಿಕೆಯ ಶ್ರೀ ಅರವಿಂದ ಭಕ್ತಮಂಡಲಿ, ಉತ್ತರ ಅಮೆರಿಕಾದ ವೀರಶೈವ ಅಸೋಸಿಯೇಷನ್ ವಾರ್ಷಿಕ ಸಮ್ಮೇಳನದ ಸ್ವಾಗತಾಧ್ಯಕ್ಷರ ಆಮಂತ್ರಣದ ಮೇರೆಗೆ ಕೋಚೆ ಅಮೆರಿಕಾ ಪ್ರವಾಸ ಕೈಕೊಂಡರು. ತರುವಾಯ ೧೯೯೮, ೨೦೦೦ ಮತ್ತು ೨೦೦೩ ರಲ್ಲಿ ಮತ್ತೆ ಅಮೆರಿಕಾಕ್ಕೆ ಹೋಗಿ ಆ ದೇಶದ ಉದ್ದಗಲ ಅಡ್ಡಾಡಿದರು. ಅನೇಕ ಸಭೆಗಳಲ್ಲಿ ಮಾತನಾಡಿದರು. ಅಲ್ಲಿಯ ಭಾರತೀಯರು ಮತ್ತು ಅಮೆರಿಕೆ ಜನರೊಡನೆ ಬದುಕಿದರು. ಆ ದೇಶದ ಭೌಗೋಲಿಕ ಮೇಲ್ಮೈಯನ್ನು ನೋಡಿದಂತೆ ಅಲ್ಲಿಯ ಜನರ ನಡೆ, ನುಡಿ, ನಡವಳಿಕೆಯನ್ನು ಮನಗಂಡರು. ಅವರು ಕಂಡ ಬಹಿರಂಗ ಜಗತ್ತನ್ನು ಮತ್ತು ಕಣ್ಣಿಗೆ ಕಾಣದ ಅಲ್ಲಿಯ ಜನರ ಅಂತರಂಗ ಲೋಕವನ್ನು ತಮ್ಮ ಅಪಾರ ಅನುಭವ ಚಿಕಿತ್ಸಕ ಸೂಕ್ಷ್ಮದೃಷ್ಟಿಯಿಂದ ನೋಡಿ, ನುರಿತ ಕತೆಗಾರನ ಕಥನ ಕೌಶಲದಿಂದ ಛಾಯಾ ಚಿತ್ರಗಳಿಗಿಂತಲೂ ನಿಷ್ಕೃಷ್ಟವಾಗಿ ಸೆರೆ ಹಿಡಿದು ಚಿತ್ರಿಸಿದ್ದಾರೆ. ದೇಶದ ಆಡಳಿತವನ್ನು ಶಾಸಕಾಂಗ, ಕಾರ್ಯಾಂಗ, ನ್ಯಾಯಾಂಗ ಅಂತ ವಿಂಗಡಿಸಿಕೊಳ್ಳೋ ಹಾಗೇ ಈ ಪ್ರವಾಸ ಕಥನದಲ್ಲಿ ಧರ್ಮಾಂಗವನ್ನೂ ಸೇರಿಸಿಕೊಂಡು, ನಾಲ್ಕೂ ಮೂಲೆಗಳಿಂದ ಅಮೆರಿಕಾದ ಜನಜೀವನವನ್ನು ನೋಡುವ ಪ್ರಯತ್ನ ನಡೆದಿದೆ.</p>
<p>ಇಪ್ಪತ್ತು ಅಧ್ಯಾಯಗಳಲ್ಲಿ ಹರಡಿದ ಈ ಗದ್ಯ ಕಾವ್ಯ ಹೆಜ್ಜೆಹೆಜ್ಜೆಗೂ ಹೊಸ ಹೊಸ ವಿಷಯಗಳನ್ನು ಹೇಳುತ್ತಾ ಹೋಗುತ್ತದೆ. ಜೊತೆಜೊತೆಗೆ ಅವುಗಳಿಗೆ ಪರ್ಯಾಯವಾಗಿ ಭಾರತದಲ್ಲಿನ ಸದ್ಯದ ಪರಿಸ್ಥಿತಿಯ ಹೋಲಿಕೆಗೂ ತೊಡಗುತ್ತದೆ. ಅಲ್ಲೊಮ್ಮೆ ಇಲ್ಲೊಮ್ಮೆ ಪುನರಾವರ್ತನೆಯ ಒಗರನ್ನು ಬಿಟ್ಟರೆ, ಪ್ರತಿಪರ್ವ ರಸೋದಯವೇ ಈ ಕಬ್ಬಿನ ಜಲ್ಲೆಯಲ್ಲಿ ಅಡಗಿದೆ. 'ಅಮೆರಿಕಾಕ್ಕೆ ಬನ್ನಿ' ಅಂತ ಹಲವಾರು ಬಾರಿ ಆಹ್ವಾನ ಬಂದರೂ ಮೊದಮೊದಲು ಆಗದೆ, ಆಮೇಲೆ ಇವರು ಅಮೆರಿಕಾಕ್ಕೆ ಹೋದದ್ದು ಒಂದು ಬಾರಿಯಲ್ಲ, ಎರಡು ಬಾರಿ ಅಲ್ಲ ಆರು ಬಾರಿ. ಯಾರಿಗುಂಟು ಯಾರಿಗಿಲ್ಲ ಇಂಥ ಅದೃಷ್ಟ. ಭಾರತದ ಸುಮಾರು ಮೂರರಷ್ಟು ವಿಸ್ತಾರವಾದ ಆ ಸಂಯುಕ್ತ ಸಂಸ್ಥಾನ ರಾಜ್ಯವನ್ನು ರಾಷ್ಟ್ರವನ್ನು ಈ ಮೂಲೆಯಿಂದ ಆ ಮೂಲೆಯವರೆಗೆ ಸುತ್ತಿ ಬಂದ ಹೆಗ್ಗಳಿಕೆ ಇವರದು. ಸುಮಾರು ಎಲ್ಲಾ ರಾಜ್ಯಗಳಲ್ಲೂ ಸಂಚರಿಸಿ ಬಂದಿದ್ದಾರೆ. ಸಾಮಾನ್ಯವಾಗಿ ಇತರರು ನೋಡಲಾಗದ, ನೋಡಿರದ ವಿಶೇಷ ಸ್ಥಳಗಳನ್ನು ಸಂದರ್ಶಿಸಿ ಬಂದಿದ್ದಾರೆ. ಬರೀ ನೋಡಿ ಬಂದಿದ್ದಷ್ಟೇ ಅಲ್ಲ, ಒಳಹೊಕ್ಕಿದ್ದಾರೆ. ಸೂಕ್ಷ್ಮ ಅತಿಸೂಕ್ಷ್ಮ ವಿಚಾರಗಳನ್ನು ಖಚಿತ ಅಂಕಿ ಅಂಶಗಳನ್ನು ಸಂಗ್ರಹಿಸಿದ್ದಾರೆ; ಮಾಹಿತಿಗಳನ್ನು ದಾಖಲಿಸಿದ್ದಾರೆ.</p>
<p>ನಮ್ಮ ರಾಷ್ಟ್ರಪತಿ ಭವನಕ್ಕೆ ಪರ್ಯಾಯವಾಗಿ ಅಲ್ಲಿರುವ ಶ್ವೇತಭವನ, ಅಮೆರಿಕೆಯ ಸರ್ವೋಚ್ಚ ನ್ಯಾಯಾಲಯ, ಹುತಾತ್ಮರಾದ ವೀರ ಯೋಧರ ಅಂತಿಮ ನಿವಾಸವಾದ ಅರ್‍ಲಿಂಗ್‍ಟ್ಟನ್ ರುದ್ರಭೂಮಿ, ಅಲ್ಲ ಪವಿತ್ರ ಶಾಂತಿಧಾಮ; ಅವಕಾಶಗಳ ಅಮರಾವತಿಯಲ್ಲಿ ನಡೆವ ಆರ್ಥಿಕೋತ್ಸವ; ಅಮೆರಿಕೆಯ ಗ್ರಾಮೀಣ ಕ್ರೀಡೋತ್ಸವ, ಬಗೆಬಗೆಯ ಜನರಿಗೆ ಆಶ್ರಯದ ತವನಿಧಿಯಾದ ನ್ಯೂಯಾರ್ಕ್ ನಗರ; ರಾಜಧಾನಿ ವಾಷಿಂಗ್‍ಟನ್ ಡಿ.ಸಿ.ಯ ಸುತ್ತಮುತ್ತಣ ಚಾರಿತ್ರಿಕ ಸ್ಮಾರಕಗಳು, ಭೋರ್ಗರೆವ ನಯಾಗರಾ ಜಲಪಾತ, ಉದ್ಯಾನವನಗಳು, ಸರೋವರಗಳು, ಬೆಟ್ಟ-ಗುಡ್ಡಗಳು ಅಗಾಧ ಕಮರಿ, ಗ್ರೇಟ್ ಕ್ಯಾನಿಯನ್- ಇವೆಲ್ಲವನ್ನು ಕಣ್ಣಿಗೆ ಕಟ್ಟುವಂತೆ ಇಲ್ಲಿ ಬಣ್ಣಿಸಿದ್ದಾರೆ. ಇದರ ಜೊತೆಜೊತೆಗೆ ಧಾರ್ಮಿಕ ಸಮಾರಂಭಗಳಲ್ಲಿ ಚೆನ್ನಬಸಪ್ಪನವರು ಪಾಲ್ಗೊಂಡದ್ದನ್ನು ಹೃದಯಂಗಮವಾಗಿ ಬಣ್ಣಿಸುತ್ತಾರೆ. ಓಂ ಸಂಘದ ಸತ್ಸಂಗದಲ್ಲಿ, ಅರಬಿಂದೋ ಆರಾಧನಾ ವೃಂದಗಳಲ್ಲಿ, ವೀರಶೈವ ಸಮಾಜದ ಸಮಾವೇಶಗಳಲ್ಲಿ ಇವರು ಭಾಗವಹಿಸಿರುವ ವಿವರಗಳು ಸೊಗಸಾಗಿ ಮೂಡಿ ಬಂದಿವೆ.</p>
<p>ರೋಮಾಂಚಕಾರಿಯಾದ ಒಂದು ಸನ್ನಿವೇಶ ಇವುಗಳಲ್ಲಿ ಮೇರುಪ್ರಾಯವಾಗಿ ಮೆರೆದಿದೆ. ಅದೇ, ಷಿಕಾಗೋಗೆ ಇವರ ಭೇಟಿ; ಸ್ವಾಮಿ ವಿವೇಕಾನಂದರು ಸರ್ವಧರ್ಮ ಸಮ್ಮೇಳನದಲ್ಲಿ ಮೊಟ್ಟಮೊದಲ ಬಾರಿಗೆ ಚಾರಿತ್ರಿಕ ಭಾಷಣ ಮಾಡಿದರಲ್ಲ, ಆ ಜಾಗವನ್ನು ಹುಡುಕಿಕೊಂಡು ಇವರು ಹೋದದ್ದು, ಆ ವೇದಿಕೆಯನ್ನು ಇವರು ಹತ್ತಿದ್ದು, ವಿವೇಕಾನಂದರು ನಿಂತು ಭಾಷಣ ಮಾಡಿದ ಜಾಗದಲ್ಲಿ ಕ್ಷಣಕಾಲ ಇವರು ನಿಂತು ಮೈರೋಮಾಂಚನಗೊಂಡದ್ದು ಇದನ್ನು ಓದುತ್ತಿದ್ದಾಗ, ಯಾರು ತಾನೇ ಪುಳಕಿತರಾಗುವುದಿಲ್ಲ? ಅಮೆರಿಕಾದಲ್ಲಿ ಈ ಹಿಂದೆ ನಡೆದ, ಈಗ ನಡೆಯುತ್ತಿರುವ ಕನ್ನಡದ ಚಟುವಟಿಕೆಗಳ ಬಗ್ಗೆಯೂ ಒಂದು ಅಧ್ಯಾಯವಿದೆ. ಮೊದಮೊದಲು ಸಣ್ಣ ಪ್ರಮಾಣದಲ್ಲಿ ನಡೆಯುತ್ತಿದ್ದ ಕನ್ನಡದ ಚಟುವಟಿಕೆಗಳು ಈಗ ಬಹುದೊಡ್ಡ ಉತ್ಸವಗಳ ಸಂಭ್ರಮಕ್ಕೆ ತಲುಪಿರುವುದನ್ನು ಚೆನ್ನಬಸಪ್ಪನವರು ಗುರುತಿಸುತ್ತಾರೆ. ಅಮೆರಿಕನ್ನಡದ ಬಗ್ಗೆ ನಾಲ್ಕು ಒಳ್ಳೆಯ ಮಾತುಗಳನ್ನೂ ಆಡಿದ್ದಾರೆ. ಈಗ ಅಲ್ಲಿ ಪ್ರವರ್ಧಮಾನಕ್ಕೆ ಬರುತ್ತಿರುವ ಹಲವಾರು ಒಳ್ಳೆಯ ಕನ್ನಡ ಲೇಖಕರ ಸಾಧನೆಗಳನ್ನು ಪರಿಚಯ ಮಾಡಿಸಿದ್ದಾರೆ.</p>
<p>ಅಲ್ಲೊಂದು ಇಲ್ಲೊಂದು ಚಿಕ್ಕಪುಟ್ಟ ದೋಷಗಳು ನುಸುಳಿ ಉಳಿದು ಕೊಂಡುಬಿಟ್ಟಿವೆ. ಅವೆಲ್ಲ ಉಚ್ಚಾರಣೆಗೆ, ಕಾಗುಣಿತಕ್ಕೆ ಸಂಬಂಧಪಟ್ಟ ಗೌಣವಾದ<br />ಕರಿಚುಕ್ಕೆಗಳು. ದೊಡ್ಡ ಕ್ಯಾನ್‍ವಾಸ್‍ನ ಮೇಲೆ ಕೈತಪ್ಪಿ ಉಳಿದುಬಿಟ್ಟ ಚಿಕ್ಕ-ಪುಟ್ಟ ಸುಕ್ಕುಗಳು. ಮುದ್ರಣ ಅಚ್ಚುಕಟ್ಟಾಗಿದೆ. ಮುಖಪುಟ ವಿನ್ಯಾಸ ಅರ್ಥಪೂರ್ಣವಾಗಿದೆ.</p>
<p>ಒಟ್ಟಾರೆ ಕನ್ನಡದ ಪ್ರವಾಸಕಥನ ಸಾಹಿತ್ಯ ಕ್ಷೇತ್ರಕ್ಕೆ ಚೆನ್ನಬಸಪ್ಪನವರ ಈ ಗ್ರಂಥ ಒಂದು ಅಮೂಲ್ಯ ಕೊಡುಗೆಯಾಗಿದೆ. ಅವರಿಗೆ ನಮ್ಮೆಲ್ಲರ ಅಭಿನಂದನೆಗಳು.</p>
<p>ಕೆಲವು ಅಚ್ಚಿನ ತಪ್ಪುಗಳು ಹಾಗೇ ಉಳಿದುಬಿಟ್ಟಿರುವುದನ್ನು ಮುಂದಿನ ಮುದ್ರಣದಲ್ಲಿ ಸರಿಪಡಿಸಿಕೊಳ್ಳಬಹುದು. (ಪುಟ ೧೯) ಸ್ಪ್ಯಾನಿಶ್ ಭಾಷೆಯಲ್ಲಿ ಇಂಗ್ಲಿಷಿನ ವರ್ಣಮಾಲೆಯ 'ಜೆ' ಅಕ್ಷರವನ್ನು 'ಹ' ಎಂದು ಉಚ್ಚರಿಸುವುದು ವಾಡಿಕೆ. ಆ ಕಾರಣಕ್ಕೆ ಕ್ಯಾಲಿಫೋರ್ನಿಯಾದ 'ಶಾನ್ ಜೋಸ್' (ಪುಟ ೧೯) 'ಸ್ಯಾನ್ ಹೋಸೆû' ಆಗಬೇಕು. ಹಾಗೆಯೇ 'ಶಾನ್ ಫ್ರಾನ್ಸಿಸ್ಕೊ' (ಪುಟ ೬೦) 'ಸ್ಯಾನ್ ಫ್ರಾನ್ಸಿಸ್ಕೊ' ಆಗಬೇಕು; 'ಕೊಲರ್ಯಾರೋ' (ಪುಟ ೩೪) 'ಕೊಲರ್ಯಾಡೊ' ಆಗಬೇಕು. 'ಐಯೋವಾ' (ಪುಟ ೪೪) 'ಅಯೋವಾ' ಆಗಬೇಕು; 'ಸಿಮಿಟ್ರಿ' (ಪುಟ ೪೮) 'ಸೆಮಿಟ್ರಿ' ಆಗಬೇಕು. 'ರಡ್ಡಿಯರ್ಡ್ ಕಿಪ್ಲಿಂಗ್' (ಪುಟ ೬೪) ಎಂಬುದು 'ರೆಡ್ಯಾರ್ಡ್ ಕಿಪ್ಲಿಂಗ್' ಇರಬೇಕಿತ್ತು. ಅಮೆರಿಕಾ ಸರ್ಕಾರಕ್ಕೆ 'ಅಂಕಲ್ ಶ್ಯಾಮ್' ಎನ್ನುತ್ತಾರೆ ಎಂದಿದೆ. (ಪುಟ ೧೮); ಅದು 'ಅಂಕಲ್ ಸ್ಯಾಮ್' ಆಗಬೇಕು, 'ಅವೀಸ' (ಪುಟ ೧೧) ಎಂಬುದು 'ಅಮೆರಿಕಾದ ವೀರಶೈವ ಸಮಾಜ' ಎಂಬ ಅರ್ಥ ಕೊಟ್ಟರೂ ನನಗೆ ತಿಳಿದಂತೆ ಅದರ ಅಧಿಕೃತ ಸಂಕೇತಾಕ್ಷರ 'ವಿಎಸ್‍ಎನ್‍ಎ' (ವೀರಶೈವ ಸಮಾಜ ಆಫ್ ನಾರ್ತ್ ಅಮೆರಿಕಾ); ಮತ್ತು ಇದೇ ಹೆಸರಿನಲ್ಲಿ ಅವರ ಜಾಲತಾಣವೊಂದೂ ಇದೆ. ಇವೆಲ್ಲ ಅಚ್ಚಿನ ಕಣ್ತಪ್ಪುಗಳು ಅಷ್ಟೆ.</p>
<p>ಇಮಿಗ್ರೆಂಟ್ ಜನರಿಗೆ 'ವಿದೇಶೀ ವಸ್ತಿದಾರರು' (ಪುಟ ೧೧) ಎಂಬ ಪದಕ್ಕಿಂತ 'ವಲಸೆಗಾರರು' ಎಂಬುದನ್ನು ಬಳಸಬಹುದಾಗಿತ್ತು. ಪುಟ ೧೮ ರಲ್ಲಿ ಇರುವ ಮ್ಯಾಚಿಂಗ್ ಗ್ರ್ಯಾಂಟ್‍ನ್ನು ಅಮೆರಿಕಾ ಸರ್ಕಾರವೇ ಕೊಡುತ್ತದೆಯೇ ಅಥವಾ ಸಂಘ ಸಂಸ್ಥೆಗಳು ಕೊಡುತ್ತವೆಯೇ ಎಂಬುದನ್ನು ಇನ್ನಷ್ಟು ವಿವರಿಸಬೇಕು. ಮಹಿಳೆಯರಿಗೆ ಮತದಾನದ ಹಕ್ಕು ೧೯೨೭ ರಲ್ಲಿ ಅಂದರೆ ಸಂವಿಧಾನ ರೂಪುಗೊಂಡು (೧೭೭೬) ೧೫೧ ವರ್ಷಗಳ ನಂತರ ಸಿಕ್ಕಿದ್ದನ್ನು ಪ್ರಸ್ತಾಪಿಸಬಹುದಿತ್ತು. ಪುಟ ೨೦ ರಲ್ಲಿ ಬಹುಮುಖ ಪ್ರತಿಭೆಯ ವಿಮಲಾ ಚನ್ನಬಸಪ್ಪ ಅವರ ಹೆಸರನ್ನು, ಅಲ್ಲಿ ನಡೆದ ಸಮ್ಮೇಳನದಲ್ಲಿ ಪ್ರಸ್ತಾಪಿಸಲು ಮರೆತದ್ದನ್ನು ಹೀಗಾಗಬಾರದಿತ್ತು ಎಂಬ ನೋವಿನಿಂದ ಲೇಖಕರು ಹೇಳಿರುವುದು ಸಮಯೋಚಿತ; ಇದರೊಂದಿಗೆ ಸಾಹಿತ್ಯ, ಸಂಗೀತ, ನಾಟಕ, ನಾಟ್ಯ, ಸಮಾಜ ಸೇವೆ ಇತ್ಯಾದಿ ಹಲವು ಪ್ರಕಾರಗಳಲ್ಲಿ ವಿಮಲಾ ಚನ್ನಬಸಪ್ಪ ಅವರ ಸಾಧನೆಯನ್ನು ಆ ಭಾಗದಲ್ಲಿ ವಿವರಿಸಿ ಗುರುತಿಸಿದ್ದರೆ ಲೇಖಕರ ಹೇಳಿಕೆಗೆ ಇನ್ನಷ್ಟು ಪುಷ್ಟಿ ದೊರಕುತ್ತಿತ್ತು.</p>
<p>ಕೋ.ಚೆ.ಯವರ ಇನ್ನಿತರ ಕೃತಿಗಳ ಬಗ್ಗೆ ವಿಮರ್ಶಕರ ಬಿಚ್ಚುನುಡಿಗಳ ಮೇಲೆ ಒಮ್ಮೆ ಕಣ್ಣಾಡಿಸೋಣ:</p>
<p><strong>ಜೀವನದ ಮಹತ್ಸಾಧನೆ</strong>: ಶ್ರೀ ಅರವಿಂದರ<em>'ಸಾವಿತ್ರಿ'</em>ಮಹಾಕಾವ್ಯದ ಕನ್ನಡಾನುವಾದ (೯೯೫ ಪುಟಗಳ ಬೃಹದ್ ಗ್ರಂಥ) ಶ್ರೀ ಕೋ.ಚೆ. ಅವರ ಒಂದು ಮಹತ್ಸಾಧನೆ- ಎಂಬ ಮಾತನ್ನು ಸಮರ್ಥಿಸುತ್ತಾ<em>'ಕುವೆಂಪು'</em>ಅವರೇ ಹೇಳಿರುವ ಮುಕ್ತಪ್ರಶಂಸೆಯನ್ನು ನೋಡಿ: ಮೂಲಕಾವ್ಯವನ್ನು ೧೯೫೫ರಿಂದಲೂ ಅಭ್ಯಸಿಸುತ್ತಿದ್ದು, ೧೯೮೮ ರ ಮಾರ್ಚ್ ತಿಂಗಳಲ್ಲಿ ಪ್ರಾರಂಭಿಸಿ, ೧೯೯೦ ರ ಜುಲೈನಲ್ಲಿ ಮುಗಿಸಿದ ಕವಿಯ ಈ ಅನುವಾದ ಕನ್ನಡ ಸಾಹಿತ್ಯಕ್ಕೆ ಒಂದು ಅಪೂರ್ವ ಕೊಡುಗೆ. ಹತ್ತಿರ ಹತ್ತಿರ ೨೪,೦೦ಂ ಸಾಲುಗಳಲ್ಲಿರುವ ಈ ಅನುಭಾವ ಸಾಹಿತ್ಯದ ಮಹಾಕಾವ್ಯಾನುವಾದ ಅವರ ಅನುವಾದವೇ ಆದ<em>ದಿವ್ಯಚೇತನ</em>ವನ್ನು ಮೀರಿದ ಮೇರುಕೃತಿಯಾಗಿದೆ. (ಪ್ರಕಾಶಕರು: ಶ್ರೀ ಅರವಿಂದ ಪ್ರಕಾಶನ, ಬೆಂಗಳೂರು, ೧೯೯೪).</p>
<p>ಅನುವಾದಕರನ್ನು ಕುರಿತು <em>'ದಿವ್ಯಜೀವನ'</em> ಗ್ರ್ರಂಥದ ಮುನ್ನುಡಿಯಲ್ಲಿ ಕುವೆಂಪು ಬರೆದಿರುವ ಈ ಮಾತುಗಳು ಕೋಚೆ ಅವರ ಕಾವ್ಯಪ್ರತಿಭೆಗೆ ತಕ್ಕ ಸೂಕ್ತ ಪುರಸ್ಕಾರವೇ ಸರಿ: ''<em>ಕೋ. ಚನ್ನಬಸಪ್ಪನವರು ಕನ್ನಡಕ್ಕೆ ಆವಾಹನ ಮಾಡಿ ಅವತರಿಸುವಂತೆ [ಈ ಕೃತಿಯನ್ನು] ಆಹ್ವಾನಿಸಿದ್ದಾರೆ. ಇದುವರೆಗೆ ಆಗಿಹೋಗಿರುವ ಸಮಗ್ರ ಪ್ರಪಂಚದ ಪ್ರಾಚೀನ ಆರ್ವಾಚೀನ ಪ್ರಾಚ್ಯ ಪಾಶ್ಚಾತ್ಯ ಸರ್ವದಾರ್ಶನಿಕರ ಆಧ್ಯಾತ್ಮ ಸಾಧನೆ, ಸಿದ್ಧಿ ಮತ್ತು ತತ್ತ್ವ ಚಿಂತನವೆಲ್ಲದರ ಸಾರ ಸರ್ವಸ್ವವೂ ಮೈವೆತ್ತಿರುವಂತಿರುವ ಈ ಜಗದ್ಭವ್ಯ ಮೇರುಕೃತಿಯನ್ನು ಕನ್ನಡಕ್ಕೆ ಕೊಟ್ಟು, ಕನ್ನಡಿಗರಿಗೆ ಆಧ್ಯಾತ್ಮಲೋಕಕ್ಕೆ ಅತಿ ಮಾನಸ ಜ್ಯೋತಿರ್‍ದ್ವಾರವನ್ನೆ ತೆರೆದಿದ್ದಾರೆ. ಈ ಗ್ರಂಥ ಗೋಮಟವನ್ನು ಕೆತ್ತಿರುವ ಶಿಲ್ಪಿಗೆ ನಾನು ಶ್ರವಣಬೆಳಗೊಳದ ಗೋಮಟೇಶ್ವರನನ್ನು ಕೆತ್ತಿದ ಮಹಾಶಿಲ್ಪಿಗೆ ಅರ್ಪಿಸಿದ ಕವಿವಾಣಿಯಿಂದ ನಮಿಸುತ್ತೇನೆ.''</em></p>
<p><strong>ಪ್ರಗತಿಪರ ದೃಷ್ಟಿಯ ಶ್ರೀ ಕೋ.ಚೆ. :</strong>ಅವರ ಆತ್ಮಕತೆ<em>'ನನ್ನ ಮನಸ್ಸು ನನ್ನ ನಂಬುಗೆ'</em>,<em>'ಶ್ರೀ ಅರವಿಂದರ ಜೀವನ ಚರಿತ್ರೆ'</em>,<em>'ಶ್ರೀ ಸ್ವಾಮಿ ವಿವೇಕಾನಂದರ ಸಮಗ್ರ ಕೃತಿಗಳ ಸಂಗ್ರಹಾನುವಾದ'</em>, '<em>'ಶ್ರೀ ರಾಮಾಯಣ ದರ್ಶನಂ ಮಹಾಕಾವ್ಯ ಸಮೀಕ್ಷೆ'</em>ಹಾಗೂ<em>'ದಿವ್ಯ ಜೀವನ'</em>,<em>'ಸಾವಿತ್ರಿ'</em>(ಶ್ರೀ ಅರವಿಂದರ ಲೈಫ್ ಡಿವೈನ್ ಮತ್ತು ಸಾವಿತ್ರಿ ಭಾಷಾಂತರ)- ಮೊದಲಾದ ಅವರ ಮಹತ್ವದ ಪೂರ್ಣ ಕೃತಿಗಳನ್ನು ಪ್ರಸ್ತಾಪಿಸುತ್ತ, ಸಾಹಿತ್ಯ ಅಕಾಡೆಮಿ ಪ್ರಶಸ್ತಿ ಪ್ರದಾನ ಸಂದರ್ಭದಲ್ಲಿ, ಆಗಿನ ಅಕಾಡೆಮಿ ಅಧ್ಯಕ್ಷ ಡಾ| ಹಾ.ಮಾ. ನಾಯಕರು ಹೀಗನ್ನುತ್ತಾರೆ: ''ಕೋ.ಚೆ. ಅವರದು ಪ್ರಗತಿಪರ ದೃಷ್ಟಿ. ಬದುಕಿನ ಉತ್ಥಾನದ ಬಗ್ಗೆ ಕಳಕಳಿಯುಳ್ಳ ಲೇಖಕರು. ಸಾಮಾನ್ಯ ಜನಜೀವನದ ಸಜೀವ ಚಿತ್ರಣವಿದೆ ಅವರ ಕೃತಿಗಳಲ್ಲಿ. ಶ್ರೀ ರಾಮಕೃಷ್ಣ ವಿವೇಕಾನಂದರಿಗೆ ಶ್ರೀ ಅರವಿಂದರಿಗೆ ಮತ್ತು ಶ್ರೀ ಕುವೆಂಪು ಅವರಿಗೆ ತಮ್ಮ ಹೃದಯವನ್ನು ಹತ್ತಿರವಾಗಿರಿಸಿಕೊಂಡಿದ್ದಾರೆ. ಕೋ.ಚೆ. ಅವರ ಈ ವಿಶಿಷ್ಟ ಬಗೆಯ ಲೇಖನದಿಂದ ಕನ್ನಡದ ಸಂಪತ್ತು ಹೆಚ್ಚಿದೆ.</p>
<p><strong>ನಿಶಿತಮತಿ, ಧೈರ್ಯ:</strong> <em>''ಕೋ. ಚನ್ನಬಸಪ್ಪನವರು ಚೆನ್ನಬಸವಣ್ಣನವರ ನಿಶಿತಮತಿ, ಧೈರ್ಯ ಎರಡನ್ನೂ ಜನ್ಮತಃ ಪಡೆದು ಬಂದ ಪುಣ್ಯಪುರುಷ. ಅವರ ಸಾಹಿತ್ಯ ಸೇವೆ ಅಪಾರ; ಅನುಪಮ. ಶತಶತಮಾನಗಳ ಎಲ್ಲೆಯನ್ನು ಮೀರಿ ಚಿರಕಾಲ ಬಾಳುವಂತಹದು...... ಬದುಕು ಮತ್ತು ಸಾಹಿತ್ಯ ಎರಡೂ ಅವರಲ್ಲಿ ಅವಿನಾಭಾವ ಸಂಬಂಧವನ್ನಿರಿಸಿಕೊಂಡಿದೆ. ಆಧ್ಯಾತ್ಮ ಅದಕ್ಕೆ ಅಡಿಪಾಯವಾಗಿದೆ. ಮಹಾಶಿವಶರಣರ ಹಾಗೂ ಶ್ರೀ ಅರವಿಂದರ ತಾತ್ವಿಕ ಹಾಗೂ ಸಾಮಾಜಿಕ ಮೌಲ್ಯಗಳು ಅದಕ್ಕೆ ಉಸಿರಾಗಿವೆ; ಪ್ರಾಣವಾಗಿವೆ''-</em>ಎಂದಿರುವ ಕರ್ನಾಟಕ ವಿಶ್ವವಿದ್ಯಾಲಯದ ಕುಲಪತಿಗಳಾಗಿದ್ದ ಡಾ| ಆರ್.ಸಿ. ಹಿರೇಮಠರ ಅಭಿಪ್ರಾಯ ಕೋಚೆ ಅವರ ಸಾಹಿತ್ಯ ಕೃಷಿಯ ಬಗ್ಗೆ ಸಂಗ್ರಾಹ್ಯವಾಗಿ ಹೇಳಿರುವ ಚೊಕ್ಕ ಮಾತು.</p>
<p><strong>ಬೆರಗು ಹುಟ್ಟಿಸುವ ಆಕರಗಳ ಆಧಾರ:</strong>''ಸ್ವಾತಂತ್ರ್ಯ ಸಂಗ್ರಾಮ ಕುರಿತ ಈವರೆಗಿನ ಕೃತಿಗಳನ್ನು ಗಮನಿಸಿದಾಗ ಭಾರತದಲ್ಲಿ ಸ್ವಾತಂತ್ರ್ಯಕ್ಕೆ ನಡೆದ ಹೋರಾಟವು ಕೇವಲ ಕೆಲವು ರಾಜಕೀಯ ಪಕ್ಷಗಳು ಮತ್ತು ಕೆಲವು ವ್ಯಕ್ತಿಗಳನ್ನಷ್ಟೇ ಕೇಂದ್ರೀಕರಿಸಿಕೊಂಡಿತ್ತು ಎನಿಸಿದರೆ ಆಶ್ಚರ್ಯವಾಗುವುದಿಲ್ಲ. ಸ್ವಾತಂತ್ರ್ಯದ ಬಗ್ಗೆ ರಾಜಕೀಯ ನಾಯಕರಿಗೆ ಮಾತ್ರವಲ್ಲದೆ ಸಾಮಾನ್ಯ ಜನತೆಗೂ ಕಾಳಜಿ ಇತ್ತು ಮತ್ತು ಅಂತಹ ಜನತೆಯನ್ನು ಸರಿಯಾಗಿ ಬಳಸಿಕೊಳ್ಳುವ ಜಾಣತನವನ್ನು ಕೆಲವು ನಾಯಕರು ತೋರಿದರು. ಭಾರತದಲ್ಲಿ ನಡೆದ ಸ್ವಾತಂತ್ರ್ಯ ಸಂಗ್ರಾಮದ ಸಮಗ್ರ ಚಿತ್ರಣ ಮತ್ತು ಅದರಲ್ಲಿ ಸಾಮಾನ್ಯ ಜನತೆಯ ಪಾತ್ರದ ಬಗ್ಗೆ ತಿಳಿಯುವ ಅವಶ್ಯಕತೆ ಇತ್ತು.</p>
<p>ಅಂತಹ ಅವಶ್ಯಕತೆಯನ್ನು<em>'ಬೇಡಿ ಕಳಚಿತು ದೇಶ ಒಡೆಯಿತು'</em>ಕೋ. ಚನ್ನಬಸಪ್ಪ (ಕೋ.ಚೆ.) ಪೂರೈಸಿದ್ದಾರೆ. ಬಳ್ಳಾರಿಯ ಆಸುಪಾಸಿನಲ್ಲಿ ನಡೆಯುವ ಈ ಕಥೆ ಇಡೀ ಭಾರತವನ್ನು ಆಕ್ರಮಿಸಿಬಿಡುತ್ತದೆ. ಸುಭಾಷ್ ಚಂದ್ರ ಬೋಸ್, ಅರವಿಂದ ಘೋಷ್, ಅಬ್ದುಲ್ ಗಫಾರ್ ಖಾನ್, ಆನಿಬೆಸೆಂಟ್ ಇತ್ಯಾದಿ ಅನೇಕ ನಾಯಕರ ಎಷ್ಟೋ ಸೂಕ್ಷ್ಮವಿಚಾರಗಳು ಈ ಕೃತಿಯ ಮೂಲಕ ಪರಿಚಯವಾಗುತ್ತದೆ.</p>
<p>ದಿನಾಂಕ, ತಿಂಗಳು ಮತ್ತು ಇಸವಿಗಳಿದ್ದಿದ್ದರೆ ಇತಿಹಾಸದ ಆಕರ ಗ್ರಂಥವಾಗಿಬಿಡಬಹುದಾಗಿದ್ದ ಈ ಕೃತಿಯು ಮುಳುಗಿದೂರು ಮತ್ತು ಅದರ ಆಸುಪಾಸಿನ, ನಮಗೆ ಮಾತ್ರ ಕಾಲ್ಪನಿಕವೆನಿಸುವ ಪಾತ್ರಗಳಿಂದಾಗಿ ಈ ಶತಮಾನದ ಒಂದು ಉತ್ತಮ ಐತಿಹಾಸಿಕ ಕಾದಂಬರಿಯಾಗಿ ನಮಗೆ ದಕ್ಕಿದೆ.</p>
<p>ತಮ್ಮ ಅನುಭವಗಳ ಜೊತೆಗೆ ಕೋ.ಚೆ. ಆಧರಿಸಿರುವ ಆಕರಗಳು ಮತ್ತು ಅವುಗಳನ್ನು ಬಳಸಿಕೊಂಡಿರುವ ಬಗೆ ಬೆರಗು ಹುಟ್ಟಿಸುತ್ತದೆ ಎನ್ನುತ್ತಾರೆ ಡಾ| ಎಚ್.ಎಸ್. ಗೋಪಾಲರಾವ್ ಅವರು.</p>
<p class="vertical-delimiter" />
<p>ತಮ್ಮ ಬರೆಹದಬಗ್ಗೆ ಲೇಖಕರೇ ಹೇಳಿಕೊಂಡಿರುವ ಕೆಲವು ಮಾತುಗಳು ಗಮನಾರ್ಹವಾಗಿವೆ:</p>
<p>ಇಲ್ಲಿ (<em>ಕೋಚೆ ನ್ಯಾಯ ದೃಷ್ಟಿ,</em>ಪ್ರಕಾಶಕರು ಪ್ರಸಾರಾಂಗ, ಕನ್ನಡ ವಿಶ್ವವಿದ್ಯಾಲಯ, ಹಂಪಿ,೧೯೯೬) ಸಂಗ್ರಹಿಸಿರುವ [ನನ್ನ ಆಯ್ದ] ಲೇಖನಗಳು ಆಯಾ ಕಾಲದ ಸಮಸ್ಯೆ, ಸಂದರ್ಭ, ಘಟನೆ ವ್ಯಕ್ತಿಗಳಿಗೆ ಸಂಬಂಧಿಸಿದ್ದರೂ, ನಮ್ಮ ದೇಶದ ಸಂವಿಧಾನ, ಶಾಸನ, ನ್ಯಾಯ, ನ್ಯಾಯಪರಿಪಾಲನಾ ಪದ್ಧತಿಗೆ ಸಂಬಂಧಿಸಿದ ಶಾಶ್ವತ ಸತ್ಯ ಮತ್ತು ಮೌಲ್ಯಗಳು ಇದರಲ್ಲಿ ಓತಪ್ರೋತವಾಗಿ ಹಬ್ಬಿವೆ. ಎಲ್ಲಿಯವರೆಗೆ ಈಗಿನ ನಮ್ಮ ಸಂವಿಧಾನ, ನ್ಯಾಯಾಂಗ, ನ್ಯಾಯಪರಿಪಾಲನಾ ಪದ್ಧತಿ, ಮೌಲ್ಯ ಜಾರಿಯಲ್ಲಿರುತ್ತವೆಯೋ ಅಲ್ಲಿಯವರೆಗೆ ಈ ಲೇಖನಗಳು ಪ್ರಸ್ತುತ ಮತ್ತು ಉಪಯುಕ್ತವೆಂದು ನನ್ನ ನಂಬುಗೆ. ಎಲ್ಲಿಯವರೆಗೆ ಆಂಗ್ಲೋ-ಶಾಕ್ಸನ್ ನ್ಯಾಯಪದ್ಧತಿ ನಮ್ಮಲ್ಲಿರುತ್ತದೆಯೋ ಅಲ್ಲಿಯವರೆಗೆ ಇವುಗಳನ್ನು ಜನ-ಪ್ರಜೆಗಳು, ನ್ಯಾಯ ಪರಿಪಾಲಕರು, ಆಳುವವರು- ಓದಿ ಪ್ರಯೋಜನ ಪಡೆಯಬಹುದು. ಆ ತರುವಾಯವೂ ಅವು ಉಪಯುಕ್ತವಾಗುತ್ತವೆ. ಐತಿಹಾಸಿಕ ದೃಷ್ಟಿಯಿಂದಲೆ ಮಾತ್ರವಲ್ಲ ಬದುಕಿನ ಒಳಿತಿಗೆ ಬೇಕಾದ ನ್ಯಾಯ ಪರಿಪಾಲನಾ ದೃಷ್ಟಿಯಿಂದ. ಜೊತೆಗೆ ಈ ಲೇಖನಗಳ ಸಾಹಿತ್ಯ ಗುಣದಿಂದಲೂ ಇವು ಉಳಿಯುತ್ತವೆ.</p>
<p>ಸತ್ಯ ಕಟುವಾದರೂ ಅದು ಸತ್ಯವೆಂದೇ ನಿರ್ಭಿಡೆಯಿಂದ ಹೇಳಿಬಿಡುವ, ಕೋಚೆ ನಿಶಿತಮತಿ ಎಂಬ ಹೊಗಳಿಕೆಗೆ ಹೇಗೆ ಭಾಜನರೆಂಬುದಕ್ಕೆ ಒಂದು ನಿದರ್ಶನ ಇಲ್ಲಿದೆ:<em>'ನ್ಯಾಯಾಲಯದ ಸತ್ಯ ಕಥೆಗಳು'</em>(ಸಂವಹನ ಪ್ರಕಾಶನ, ಮೈಸೂರು-೦೧, ೨೦೦೪) ದಲ್ಲಿ ಕೋಚೆ ಅವರೇ ಹೀಗೆ ಹೇಳಿಕೊಳ್ಳುತ್ತ, ವಿಷಯಪ್ರವೇಶ ಮಾಡುತ್ತಾರೆ: ನ್ಯಾಯಾಲಯ ನಡವಳಿಕೆ, ಸದ್ಯದ ನಮ್ಮ ನ್ಯಾಯ ಪರಿಪಾಲನಾ ಪದ್ಧತಿ ಕೇವಲ ನೀರಸ ಎಂದು ಬಹುಜನರ ಭಾವನೆ. ಅದರಲ್ಲೂ ನ್ಯಾಯಾಲಯದ ಅನುಭವ ಇಲ್ಲದ ಚಿತ್ರ ನಿರ್ಮಾಪಕರು ಮತ್ತು ಬರಹಗಾರರು ಏನೇನೊ ಚಿತ್ರವನ್ನು ನಿರ್ಮಿಸಿಬಿಟ್ಟಿದ್ದಾರೆ. ಆದರೆ ನ್ಯಾಯಾಲಯಗಳಲ್ಲಿ ನಿಜವಾಗಿಯೂ ನಡೆಯುವ ವಾಸ್ತವಿಕ ಸ್ವಾರಸ್ಯಕರವಾದ ಘಟನೆಗಳು ಎಂಥ ಕಾಲ್ಪನಿಕ ಕಟ್ಟುಕತೆಗಳಿಗಿಂತಲೂ ರುಚಿಕರವಾಗಿರುತ್ತವೆ ಎಂಬುದನ್ನು ಬಹುಜನ ತಿಳಿಯರು. ಅಂಥ ಅಪಾರ ಸಾಮಗ್ರಿಯಲ್ಲಿ ಕೇವಲ ಅತ್ಯಲ್ಪ ಅಂಶವನ್ನು ಮಾತ್ರ ಬಳಸಿಕೊಂಡು ಈ ಕತೆಗಳನ್ನು ಬರೆದಿದ್ದೇನೆ. ನಾನು ನ್ಯಾಯವಾದಿ ವೃತ್ತಿಯನ್ನು ಅರವತ್ತು ವರ್ಷಗಳ ಹಿಂದೆ ಪ್ರಾರಂಭಿಸಿದಾಗ, ತರುವಾಯ ನ್ಯಾಯಾಧೀಶನಾಗಿದ್ದಾಗ ನಮ್ಮ ಜನರ ಜೀವನ, ಆಡಳಿತ ವ್ಯವಸ್ಥೆ ಹೇಗಿತ್ತೊ, ಈಗಲೂ ಹಾಗೆಯೆ ಮುಂದುವರೆದಿದೆ ಎಂಬುದನ್ನು ವಿಷಾದದಿಂದ ಈ ಕತೆಗಳು ಎತ್ತಿ ತೋರಿಸುತ್ತವೆ.</p>
<p>ಅದೇ ದಾಷ್ಟ್ರ್ಯ ಮುಂದುವರಿದುದನ್ನು<em>'ನ್ಯಾಯಾಧೀಶನ ನೆನಪುಗಳು'</em>(ಪ್ರಕಾಶಕರು: ವಾಗ್ದೇವಿ ಪುಸ್ತಕಗಳು, ಮೈಸೂರು-೦೧, ೧೯೯೧) ಪುಸ್ತಕದಲ್ಲಿ ಕಾಣಬಹುದು; ಅವರು ಹೇಳುತ್ತಾರೆ: ''ನ್ಯಾಯಾಧೀಶ ಹುದ್ದೆಯಿಂದ ನಿವೃತ್ತನಾಗಿ [ಹಲವು] ವರ್ಷಗಳಾದವು. ಈ ನೆನಪುಗಳು 'ಕನ್ನಡ ಪ್ರಭ' ಪತ್ರಿಕೆಯಲ್ಲಿ ಧಾರಾವಾಹಿಯಾಗಿ ಪ್ರಕಟವಾಗಿ ಹನ್ನೆರಡು ವರ್ಷ ತುಂಬಿತು. ಈ ನೆನಪುಗಳನ್ನು ಈಗ ಪ್ರಕಟಿಸುವುದರಿಂದ ಪ್ರಯೋಜನವೇನು ಎಂಬ ಸಂದೇಹ ಉಂಟಾಗುತ್ತಿದೆ. ಯಾರಿಗಾಗಿ? ಏತಕ್ಕಾಗಿ? ನ್ಯಾಯಾಧೀಶನ ಈ ನೆಪುಗಳನ್ನು ಓದುವುದರಿಂದ ನ್ಯಾಯಪರಿಪಾಲನೆಯಲ್ಲಿ ಪಾಲ್ಗೊಳ್ಳಲೇಬೇಕಾದ ನ್ಯಾಯಾಧೀಶ, ವಕೀಲ, ಪಕ್ಷಗಾರ, ಸರ್ಕಾರ, ಸಮಾಜ ಹೇಗೆ ನಡೆದುಕೊಳ್ಳಬೇಕು ಎಂಬುದು ಕೆಲಮಟ್ಟಿಗಾದರೂ ಮನವರಿಕೆಯಾದರೆ ಸ್ವಲ್ಪಮಟ್ಟಿಗಾದರೂ ಪ್ರಯೋಜನವಾದೀತು. ಈ ಉದ್ದೇಶ ದಿಂದಲೇ ಈ ನೆನಪುಗಳನ್ನು ನಾನು ಬರೆದದ್ದು, 'ಕನ್ನಡ ಪ್ರಭ' ಧಾರಾವಾಹಿಯಾಗಿ ಪ್ರಕಟಿಸಿದ್ದು.</p>
<p>ಬೆಂಗಳೂರಿನ ವಕೀಲರ ಸಂಘದ ಆಶ್ರಯದಲ್ಲಿ ಒಮ್ಮೆ ನಾನು ಭಾಷಣ ಮಾಡುತ್ತ ಈ ನ್ಯಾಯಾಪರಿಪಾಲನಾ ಪದ್ಧತಿ ಮತ್ತು ಸ್ಥಿತಿಗತಿಯನ್ನು ಮೂರೇ ಮೂರು ಶಬ್ದಗಳಲ್ಲಿ ಹೇಳಿ ಮುಗಿಸಬಹುದು ಎನ್ನುತ್ತ, ಅಪರಿಮಿತ ವಿಳಂಬ (ಇನ್-ಆರ್ಡಿನೇಟ್ ಡಿಲೇ), ಭರಿಸಲಾಗದ ವೆಚ್ಚ (ಅನ್-ಬೇರಬಲ್ ಎಕ್ಸ್‍ಪೆನ್ಸಸ್), ಕೊನೆಗೂ ಸಂದೇಹಾಸ್ಪದ ನ್ಯಾಯ (ಡೌಟ್‍ಫು಼ಲ್ ಜಸ್ಟಿಸ್) ಎಂದು ಹೇಳಿದ್ದೆ. .. ..ಈ ನೆನಪುಗಳನ್ನು ಬರೆಯುವುದರಲ್ಲಿ ಸತ್ಯ ಸಂಗತಿಗಳನ್ನೆ ದಾಖಲಿಸಿದ್ದೇನೆ. ಸಾಹಿತ್ಯ ಮೌಲ್ಯಕ್ಕಾಗಿ ಯಾದರೂ ಮುಂದಿನವರು ಇವುಗಳನ್ನು ಓದಿದಾಗ ಯಾವ ವಿಚಾರದಲ್ಲೂ ತಪ್ಪುಗ್ರಹಿಕೆ ಆಗಬಾರದೆಂಬ ಎಚ್ಚರಿಕೆ ವಹಿಸಿದ್ದೇನೆ. ಇತಿಹಾಸಕ್ಕೂ ಸತ್ಯಕ್ಕೂ ನನ್ನ ಆತ್ಮಕ್ಕೂ ಅಪಚಾರವಾಗದಂತೆ ಜಾಗರೂಕತೆಯಿಂದ ನಿರೂಪಿಸಿದ್ದೇನೆ. ದಾಖಲೆಯ ಆಧಾರವಿಲ್ಲದ ಯಾವ ಸಂಗತಿಯನ್ನೂ ಉಲ್ಲೇಖಿಸಿಲ್ಲ. ..</p>
<p class="vertical-delimiter"/>
<p><strong>ಚೆನ್ನಬಸಪ್ಪ, ಕೋಣನ</strong>('ಕೋಚೆ'):<em>ಜನನ:</em> ಫೆಬ್ರವರಿ ೨೭, ೧೯೨೨; ಬಳ್ಳಾರಿ ಜಿಲ್ಲೆ, ಆಲೂರು ಮಜರಾ ಕಾನಾ ಮಡುವು ಗ್ರಾಮ;<em>ತಂದೆ:</em>ಶ್ರೀ ಕೋಣನ ವೀರಣ್ಣ-<em>ತಾಯಿ:</em>ಶ್ರೀಮತಿ ಬಸಮ್ಮ;<em>ಮಕ್ಕಳು:</em>ಡಾ| ಗುರುದೇವ್ ಮತ್ತು ಪ್ರೊ| ಪ್ರಭುದೇವ್ ಮತ್ತು ಮೂರು ಮಂದಿ ಹೆಣ್ಣು ಮಕ್ಕಳು;<em>ವಿದ್ಯಾಭ್ಯಾಸ</em>- ಪ್ರಾಥಮಿಕ, ಮಾಧ್ಯಮಿಕ: ಕಾನಾ ಮಡುವುನಲ್ಲಿ, ಪ್ರೌಢಶಾಲೆ: ಬಳ್ಳಾರಿಯಲ್ಲಿ; ಬಿ.ಎ. ಅನಂತಪುರದಲ್ಲಿ; ಎಲ್‍ಎಲ್‍ಬಿ ಬೆಳಗಾವಿಯಲ್ಲಿ.</p>
<p>೧೯೪೬-೬೫ ಬಳ್ಳಾರಿಯಲ್ಲಿ ವಕೀಲ ವೃತ್ತಿ; ೧೯೬೫ ರಿಂದ ಜಿಲ್ಲಾ ನ್ಯಾಯಾಧೀಶರು; ಮತ್ತು ಸೆಷನ್ಸ್ ನ್ಯಾಯಾಧೀಶರಾಗಿ ನಿವೃತ್ತಿ; ಮೈಸೂರು ವಿಶ್ವವಿದ್ಯಾನಿಲಯದ ಸೆನೆಟ್ ಸದಸ್ಯ (೧೯೫೮-೬೧), ಕನ್ನಡ ಸಾಹಿತ್ಯ ಪರಿಷತ್ತಿನ ಕಾರ್ಯಸಮಿತಿಯ ಸದಸ್ಯ (೧೯೫೮-೫೯) ಬಳ್ಳಾರಿ ಸಾಹಿತ್ಯ ಅಕಾಡೆಮಿಯ ಸ್ಥಾಪಕ ಸದಸ್ಯ (೧೯೬೦-೬೫) ಶ್ರೀ ಅರವಿಂದ ಸೊಸೈಟಿ ಕರ್ನಾಟಕ ಶಾಖೆ ಉಪಾಧ್ಯಕ್ಷರು.</p>
<p>ಕೋ.ಚೆ.ಯವರು ಸುಮಾರು ಎಂಬತ್ತೈದಕ್ಕೂ ಮಿಗಿಲಾಗಿ ಕೃತಿಗಳನ್ನು ರಚಿಸಿದ್ದಾರೆ:</p>
<p><em>ಸಣ್ಣ ಕತೆಗಳು:</em>ಗಡೀಪಾರು, ನಮ್ಮೂರ ದೀಪ; ನ್ಯಾಯಾಲಯದ ಸತ್ಯ ಕತೆಗಳು(ಸಂವಹನ, ಮೈಸೂರು, ೨೦೦೪), ಶ್ರೀ ರಾಮಕೃಷ್ಣರ ದೃಷ್ಟಾಂತ ಕತೆಗಳು, ಮುಂತಾದವು.</p>
<p><em>ಕಾವ್ಯ:</em>ಜೀವತೀರ್ಥ; ಹೃದಯ ನೈವೇದ್ಯ; ಪ್ರಾಣಪಕ್ಷಿ; ಸ್ವಾತಂತ್ರ್ಯ ಮಹೋತ್ಸವ ಇತ್ಯಾದಿ.</p>
<p><em>ಕಾದಂಬರಿ:</em>ರಕ್ತತರ್ಪಣ, ಹಿಂದಿರುಗಿ ಬರಲಿಲ್ಲ; ಬೆಳಕು ಹರಿಯಿತು, ಮುಂತಾದವುಗಳು.</p>
<p><em>ಆತ್ಮಚರಿತ್ರೆ:</em>ನನ್ನ ಮನಸ್ಸು ನನ್ನ ನಂಬುಗೆ(ಅರವಿಂದಪ್ರಕಾಶನ, ಬೆಂಗಳೂರು, ೧೯೯೭); ನ್ಯಾಯಾಧೀಶನ ನೆನಪುಗಳು (ವಾಗ್ದೇವೀ ಪುಸ್ತಕಗಳು, ೧೯೯೧), ಇತ್ಯದಿ.</p>
<p><em>ಚರಿತ್ರೆ:</em>ಬೇಡಿ ಕಳಚಿತು ದೇಶ ಒಡೆಯಿತು, ಮುಂತಾದವು</p>
<p><em>ಜೀವನ ಚರಿತ್ರೆ:</em>ಶ್ರೀ ಅರವಿಂದ ಆಶ್ರಮದ ಮಾತೆ; ಶ್ರೀ ಕೃಷ್ಣದೇವರಾಯ, ಶ್ರೀ ಅರವಿಂದರು, ಶ್ರೀ ಮೃತ್ಯುಂಜಯ ಸ್ವಾಮಿಗಳು, ಮುಂತಾದವುಗಳು</p>
<p><em>ವಿಮರ್ಶೆ:</em>ಶ್ರೀ ರಾಮಾಯಣದರ್ಶನಂ ಮಹಾಕಾವ್ಯ ಸಮೀಕ್ಷೆ, ಶ್ರೀರಾಮಕೃಷ್ಣ ಲೀಲಾ ನಾಟಕಂ, ಮುಂತಾದವುಗಳು</p>
<p><em>ಪ್ರಬಂಧ ಸಂಕಲನ:</em>ಬೆಳಕಿನೆಡೆಗೆ, ನಮಗೆ ಬೇಕಾದ ಸಾಹಿತ್ಯ, ಮುಂತಾದವುಗಳು.</p>
<p><em>ಅನುವಾದ:</em>ಸಾವಿತ್ರಿ (ಶ್ರೀ ಅರವಿಂದರ ಮಗಾಕಾವ್ಯ, ಅರವಿಂದ ಪ್ರಕಾಶನ, ಬೆಂಗಳೂರು, ೧೯೯೪); ಮಹಮ್ಮದ ಇಕಬಾಲ; ಅರವಿಂದರ 'ದಿವ್ಯ ಜೀವನ'; ಸ್ವಾಮಿ ವಿವೇಕಾನಂದರ ಕೃತಿಗಳ ಸಮಗ್ರ ಸಂಗ್ರಹಾನುವಾದ ಮುಂತಾದವುಗಳು.</p>
<p>ಸಂಕೀರ್ಣ: ಈಇ ಆಅ (ಅಮೆರಿಕಾ ಪ್ರವಾಸ ಕಥನ, ಸಂವಹನ, ೨೦೦೬), ಕೋಚೆ ನ್ಯಾಯದೃಷ್ಟಿ (ಪ್ರಸಾರಾಂಗ, ಹಂಪಿ, ೧೯೯೬)ಮುಂತಾದವುಗಳು.</p>
<p>ಕೋ.ಚೆ.ಯವರ ಬಹುಮುಖ ಪ್ರತಿಭೆಯನ್ನು ಗುರುತಿಸಿ ಅರಸಿಕೊಂಡುಬಂದ<em>ಪ್ರಶಸ್ತಿಗಳು:</em>ರಾಜ್ಯ ಸಾಹಿತ್ಯ ಅಕಾಡೆಮಿ ಬಹುಮಾನ (೧೯೭೯), ಶ್ರೀ ಕುವೆಂಪು ಪ್ರಸಶ್ತಿ (೧೯೭೪), ಮಾಳವಾಡ ಪ್ರಶಸ್ತಿ (೧೯೮೨), ಚಿಂತನ ಶ್ರೀ ಪ್ರಶಸ್ತಿ (೧೯೯೭); ಖಜಾನೆ ಗ್ರಂಥಕ್ಕೆ ಭಾರತ ಸರ್ಕಾರದ ನೂತನ ಅಕ್ಷರಸ್ಥರ ಸಾಹಿತ್ಯ ಸ್ಪರ್ಧೆಯಲ್ಲಿ ಬಹುಮಾನ (೧೯೫೩); ಶ್ರೀ ರಾಮಾಯಣ ದರ್ಶನಂ ಮಹಾಕಾವ್ಯ ಸಮೀಕ್ಷೆ ಕೃತಿಗೆ ಕುವೆಂಪು ವಿದ್ಯಾವರ್ಧಕ ಟ್ರಸ್ಟ್ ಬಹುಮಾನ (೧೯೭೩), ಮುಂತಾದವು.</p>
<p><em>ವಿಳಾಸ:</em>ನಂ. ೧೨೭, ವೆಸ್ಟ್ ಆಫ್ ಕಾರ್ಡ್ ರಸ್ತೆ, ೧ನೇ ಮುಖ್ಯರಸ್ತೆ, ಮಹಾಲಕ್ಷ್ಮೀಪುರ, ಬೆಂಗಳೂರು-೫೬೦ ೦೮೬ ಫೋನ್: ೦೮೦-೨೩೪೯೦೧೦೬</p>
	</section>
</body>
</html>
