<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-010">
		<h1 class="level1-title" epub:type="title"><span class="num">೧೦</span> :: ತಿಳಿನಗೆಯ ಹಾಲ್ಗಡಲು 'ನಿಶ್ಶಬ್ದ ಸಂಗೀತ'<sup><a epub:type="noteref" href="999-aside.xhtml#id-010-1">೧</a></sup></h1>
<p>'ನಿಶ್ಶಬ್ದ-ಸಂಗೀತ!' ಮೂವತ್ತ ನಾಲ್ಕು ಹಾಸ್ಯ ಪ್ರಸಂಗಗಳನ್ನುಳ್ಳ ಈ ಸಂಕಲನ ಡಾ| ಸ್ವಾಮಿಯವರ ಭಾರತದಲ್ಲಿನ ಮತ್ತು ಅಮೆರಿಕಾದಲ್ಲಿನ ಅನುಭವಗಳ ಹಿನ್ನೆಲೆಯಲ್ಲಿ ಮೂಡಿ ಬಂದಂಥವು. ಸರಳ ನಿರೂಪಣೆಯಲ್ಲಿ ಸುಲಭವಾಗಿ ಓದಿಸಿಕೊಂಡು ಹೋಗುವ ಈ ವ್ಯಕ್ತಿ-ಘಟನೆಗಳ ನುಡಿ-ಚಿತ್ರಗಳ ಲೇಖಕರು ಭಾರತದಲ್ಲಿ ಬೆಳೆವಾಗ ಎದುರಿಸಿದ ತೊಳಲಾಟಗಳನ್ನೂ, ಇತ್ತ ವಿದೇಶಕ್ಕೆ ಬಂದ ಹೊಸದರಲ್ಲಿ ಅನುಭವಿಸಿದ ಪರಿಪಾಟಲುಗಳನ್ನೂ ಹೃದಯಂಗಮವಾಗಿ ಬಣ್ಣಿಸುತ್ತವೆ. ಸಂಗೀತದ ಬಗ್ಗೆ ಈ ವಿಕಟ-ಕವಿಯ ಒಲವು-ಹಗೆಯ ಇಬ್ಬಂದಿಯ ನೆರಳು ಪುಸ್ತಕದಲ್ಲಿನ ಬರಹಗಳ ಹಿಂಬದಿಯಲ್ಲಿ ಅಚ್ಚೊತ್ತಿ ಕುಳಿತಿದೆ. ವಿಭಿನ್ನ ಪರಿಸರದಲ್ಲಿ ಬೆಳೆದು, ಹೊಸ ವಾತಾವರಣಕ್ಕೆ ಹೊಂದಿಕೊಳ್ಳುವ ತವಕದಲ್ಲಿ, ಇತ್ತ ವಲಸೆ ಬಂದ ಪ್ರತಿ ಭಾರತೀಯ ಸುಶಿಕ್ಷಿತನೂ ಪಡುವ ಅನೇಕ ಪೇಚಾಟದ ಸಂದರ್ಭಗಳ ಲಹರಿಗಳು ತಿಳಿಹಾಸ್ಯದ ಹೊನಲಾಗಿ ಇಲ್ಲಿ ಹರಿದಿದೆ.</p>
<p>ಭಾರತದಲ್ಲಿ ಅವರ ಊರಿನ ಜನ-ಜನಿತ ಪ್ರಕರಣ ಪ್ರಹಸನಗಳು ನಮ್ಮನ್ನು ನಗಿಸುವ ಸೊಗಸು ಒಂದು ಬಗೆಯದು. ಇದಕ್ಕೆ ಪೂರಕವಾಗಿ, ಅಲ್ಲಿಂದ ಹೊರಡುವ ತರಾತುರಿಯಲ್ಲಿ 'ಪ್ರಯಾಣದ ಸಿದ್ಧತೆ'ಯಲ್ಲಿ ಅನುಭವಿಸಿದ ಅವಿವೇಕಿತನ, 'ಎಲಾ ಇವನ ಹೇಸರೇನು''ತರುವ ತಲೆ ಕೆರೆತ, 'ಹೆಸರಿನಲ್ಲಿ ಏನಿದೆ-೧ ಮತ್ತು -೨' ಗಳಲ್ಲಿ ಮನಗಂಡ ಮಹತ್ವ, 'ಸ್ವಾತಂತ್ರ್ಯ ದಿನಾಚರಣೆ' ಯಲ್ಲಿ ಆಡಿದ ಎಣ್ಣೆ ಮುಖದವರ ನಾಟಕ, ಲೇಕ್ ಸಿಟಿಯ ಸ್ವಂತ ಮನೆಯ 'ಸೋರುವ ಸೂರಿ'ಗೆ ಮಾಡಿದಂತೆ, ಭಾರತೀಯರ ಸಂಘದ ಕಾರ್ಯಕ್ರಮವೊಂದರಲ್ಲಿ ಇವರು ಮಾಡಿದ 'ಜಾಮೂನು ರಿಪೇರಿ', 'ಹೊಂಬಿಸಲ ತೋಟ'ಕ್ಕೆ ಮರುಳಾಗಿ ಬಿದ್ದ ಬೇಸ್ತು, ಹೆಂಡತಿ ತೌರಿಗೆ ಹೋಗಿದ್ದಾಗ 'ನಾನು ಮಾಡಿದ ಪಿಟ್ಜಾ' ಫಜೀತಿ, ಹೆಂಡತಿಗೆ ಸುಳ್ಳು ಹೇಳಲಾರದೆ, 'ಟ್ರಾಫಿಕ್ ಟಿಕೆಟ್ ಸ್ಕೂಲಿನಲ್ಲಿ' ಆಡಿದ ಒದ್ದಾಟ, ನವಿಲಿನಂತೆ ಕೆಂಬೂತವೂ ಕುಣಿದು, ವೈದ್ಯರು 'ಹವ್ಯಾಸೀ ಇಂಗನಿಯರ್' ಆದ ಎರಡು ಸಿಟ್‍ಕಾಂಗಳು, ಅತಿ ಬುದ್ಧಿವಂತಿಕೆ ಮಾಡಹೋಗಿ 'ಟ್ರಾಫಿಕ್ ಟಿಕೆಟ್'- ಕೋರ್ಟಿನಲ್ಲಿ'ಇಂಗು ತಿಂದ ಮಂಗನಾದದ್ದು, ಇವೆಲ್ಲ ಚಟಾಕಿಗಳ ಜೊತೆಗೆ ಕುತೂಹಲ ಹುಟ್ಟಿಸುವ, ಹಣೆಪಟ್ಟಿಯ ಕಿರೀಟ ಕಥಾನಕವೂ ಇಲ್ಲಿದೆ.</p>
<p>'ನೀವು ಹಾಡಬೇಡಿ', ಅಥವಾ 'ನಿಮ್ಮ ಹಾಡು ಬೇಡ'- ಎನ್ನುವ ಹೆಂಡತಿಯ ಮನೋಧರ್ಮ, ಅವಳ ಎಂಥಾ ಜಾಣ್ತನದ ನಡವಳಿಕೆಯಿಂದ ನುಂಗಲಾರದ ಬಿಸಿತುಪ್ಪವಾಯ್ತೆಂಬ ಪ್ರಸಂಗ ಪುಸ್ತಕದ ಶೀರ್ಷಿಕೆಯ ಲೇಖನ 'ನಿಶ್ಶಬ್ದ ಸಂಗೀತ'ದಲ್ಲಿ ನಗೆ ಬುಗ್ಗೆ ಎಬ್ಬಿಸುತ್ತದೆ.</p>
<p>ಈ ಪ್ರಯತ್ನಕ್ಕೆ ಸ್ಪೂರ್ತಿಕೊಟ್ಟ ತಮ್ಮ ಅಣ್ಣ ಡಾ. ರಂಗನಾಥರನ್ನು ನೆನೆಯುತ್ತಾ, ಲೇಖಕರೇ ಬರೆದ ರೇಖಾಚಿತ್ರಗಳನ್ನೊಳಗೊಂಡ ಈ ಕೃತಿಯನ್ನು ಇಪ್ಪತ್ತು ವರ್ಷಗಳ ಕಾಲ ನಮ್ಮನ್ನೆಲ್ಲಾ ನಕ್ಕು ನಗಿಸಿ, ಅಕಾಲದಲ್ಲಿ ಕಾಲಾಧೀನನಾದ ಪರಮ ಮಿತ್ರ ಮಣೀಂದ್ರನ ನೆನಪಿಗೆ ಅರ್ಪಿಸಿದ್ದಾರೆ. ಈ ಇಡೀ ಪುಸ್ತಕವನ್ನು ಒಂದು ಧ್ವನಿಮುದ್ರಿತ ಗಣಕ ಸಂಪುಟ (ಸಿ.ಡಿ.) ವನ್ನಾಗಿ ತರುವ ಹವಣಿಕೆಯಲ್ಲಿದ್ದಾರೆ, ಕೂಡ!</p>
<p>ನಿಲ್ಲದ ಓಟದ ನಡುವೆಯೂ ಒಮ್ಮೆ ನಿಂತು, ನಡೆದ ಜಾಡಿನತ್ತ ಹಿಂತಿರುಗಿ ನೋಡಿ, ಎಡುವಿದ, ಮುಗ್ಗರಿಸಿದ, ಪೆಚ್ಚಾಗಿಸಿದ, ಪೆದ್ದು ಪೆದ್ದಾಗಿಸಿದ ಆ ರಸ ನಿಮಿಷಗಳ ಸವಿನೆನಪುಗಳನ್ನು ಮೆಲುಕು ಹಾಕುವುದು ಒಂದು ಆರೋಗ್ಯಕರ ಮಾರ್ಗ. ಬಾಳ ಸಂಜೆಯ ವೇಳೆ, ಡಾ| ಸ್ವಾಮಿಯವರು ತಾವೂ ನಕ್ಕು ಓದುಗರನ್ನೂ ನಗಿಸಿ ಉಲ್ಲಸಿತರನ್ನಾಗಿ ಮಾಡಲು ನಡೆಸಿರುವ ಪ್ರಯತ್ನದ ಫ಼ಲ, 'ನಿಶ್ಶಬ್ದ ಸಂಗೀತ' ಯಶಸ್ವಿಯಾಗಿದೆ!</p>
<p class="vertical-delimiter"/>
<p>ಡಾ| ಸ್ವಾಮಿಯವರು ಹುಟ್ಟಿ ಬೆಳೆದ ಮನೆಯ ಸಾಹಿತ್ಯಕ ವಾತಾವರಣ ಯಾರಿಗಾದರೂ ಅಸೂಯೆ ಹುಟ್ಟಿಸೀತು. ಮಕ್ಕಳ ಸಾಹಿತ್ಯಕ್ಕೆ ಬುನಾದಿ ಹಾಕಿದ ಆ ಹೆಸರಾಂತ ಕವಿ 'ಹೊಯ್ಸಳ' ಇವರ ತಾಯಿಯ ಸೋದರಮಾವನ ಮಗ. ಕಾಳಿದಾಸನನ್ನು ಕನ್ನಡಕ್ಕೆ ತಂದ ಪ್ರೊ| ಎಸ್.ವಿ. ಪರಮೇಶ್ವರ ಭಟ್ಟರು ಇವರ ಭಾವ. ಕನ್ನಡ ರಂಗಭೂಮಿಯ ಬಗ್ಗೆ ಅಧಿಕೃತ ವಿಶ್ವಕೋಶದಂತಿರುವ, ಹೆಸರಾಂತ ನಾಟಕಕಾರ, ಕಲಾವಿದ ಡಾ| ಎಚ್.ಕೆ. ರಂಗನಾಥ್ ಇವರ ಅಣ್ಣ. ದೆಹಲಿಯ ಆಕಾಶವಾಣಿಯಲ್ಲಿ 'ಓದುತ್ತಿರುವವರು ರಾಮಕೃಷ್ಣ' - ಎಂದು ಪ್ರತಿ ಸಂಜೆ ಕನ್ನಡದ ವಾರ್ತಾಪ್ರಸಾರದ ನಾಂದಿಯಾಗಿ ಕೇಳುತ್ತಿದ್ದೆವಲ್ಲ, ಆ ರಾಮಕೃಷ್ಣರು ಇವರ ಇನ್ನೊಬ್ಬ<br />ಅಣ್ಣ. ಎ.ಎನ್. ಮೂರ್ತಿರಾಯರೂ ಬಂಧುಗಳು. ಪ್ರಜಾವಾಣಿಯ ಟಿ.ಎಸ್ ರಾಮಚಂದ್ರರಾವ್, ಕತೆಗಾರ್ತಿ ಎಂ.ಕೆ. ಇಂದಿರಾ, ಕನ್ನಡ ಲೇಖಕಿಯರ ಸಂಘದ, ಬರಹಗಾರ್ತಿ ಎಚ್.ಎಸ್. ಪಾರ್ವತಿ - ಇವರೆಲ್ಲ ನಮ್ಮ ಸ್ವಾಮಿಗಳ ಕಸಿನ್‍ಗಳು. ಯಾರಿಗುಂಟು, ಯಾರಿಗಿಲ್ಲ, ಈ ಎಲ್ಲ ನೆಂಟರ ಬಾಂಧವ್ಯ?</p>
<p>ಹೀಗಿದ್ದು, ಈ ಎಲ್ಲ ಸಾಹಿತ್ಯ ಶಿರೋಮಣಿಗಳ ಸಾಂಸ್ಕೃತಿಕ ಪ್ರಭಾವ ಡಾ| ನಂಜುಂಡಸ್ವಾಮಿಗಳ ಮೇಲೆ ದಟ್ಟವಾಗಿ ಬಿದ್ದುದು ಅಚ್ಚರಿಯ ವಿಷಯವೇನಲ್ಲ! ಸ್ವಾಮಿಯವರ ಮಾತುಗಾರಿಕೆ, ಕತೆ ಹೇಳುವ ಗತ್ತು, ನಟನೆ, ಅಭಿನಯ-ಗಳಲ್ಲೆಲ್ಲ ಆ ಪ್ರಭಾವ ಎದ್ದು ಕಾಣುವ ಅಂಶಗಳೇ. ಕಾಲೇಜಿನಲ್ಲಿದ್ದಾಗ ಬರೆದ ಕತೆ, ಕವಿತೆಗಳು ಆ ದಿನಗಳ 'ಪ್ರಜಾಮತ', 'ಚಿತ್ರಗುಪ್ತ' ವಾರಪತ್ರಿಕೆಗಳಲ್ಲಿ ಪ್ರಕಟಿತವಾಗಿದ್ದವು. ಕಾಲೇಜಿನ ವಿದಾರ್ಥಿಸಂಘ ನಡೆಸಿದ ಸ್ಪರ್ಧೆಯಲ್ಲಿ 'ಕಲಾವಿದ' ಕಥೆಗೂ ಮತ್ತು 'ದೋಣಿ ಸಾಗಿತ್ತು' ಕವನಕ್ಕೂ ಪ್ರಥಮ ಬಹುಮಾನಗಳು ಬಂದಿದ್ದವು. ಹತ್ತು ವರುಷ ವಯಸ್ಸು ಆದವರಾಗಿದ್ದಿನಿಂದ ಅಮೆರಿಕಾಕ್ಕೆ ಕಾಲ್ತೆಗೆಯುವವರೆಗೂ, ಚರ್ಚಾ ಸ್ಪರ್ಧೆಗಳಲ್ಲಿ, ಆಶುಭಾಷಣ ಕೂಟಗಳಲ್ಲಿ, ಸಂಘ-ಸಂಸ್ಥೆಗಳ ನಾಟಕೋತ್ಸವ ಮೇಜುವಾನಿಗಳಲ್ಲಿ ನಂಜುಂಡಸ್ವಾಮಿಯವರು ಪಡೆದ ಶಹಬಾಸಗಿರಿ, ಗೆದ್ದ ಢಾಲುಗಳು, ಪಾರಿತೋಷಿಕಗಳಿಗೆ ಲೆಕ್ಕವಿಲ್ಲ. ಅವರ ಈ ಎಲ್ಲ ವಾಕ್‍ಝರಿಯ ಚಟುವಟಿಕೆಗಳಲ್ಲೂ, ಬತ್ತದ ಬಾವಿಯ ನೀರ ಜೀವ-ಸೆಲೆಯಂತೆ ಹನಿಸುತ್ತಿದ್ದ ಒಂದು ಪ್ರಧಾನ 'ಗುಣ'ವೆಂದರೆ - ಅದೇ ಕೇಳುಗರ ಮನ ತಟ್ಟುವ ಅವರ ನವಿರು ಹಾಸ್ಯದ ಲಹರಿ!</p>
<p>ಈ ಗುಣವೇ ಮೆರೆದು ಮಿಂಚುತ್ತಿದೆ, ಡಾ| ನಂಜುಂಡಸ್ವಾಮಿಯವರ ಹಾಸ್ಯ ಲೇಖನಗಳ ಒಂದು ಜ್ಞಾಪಕಚಿತ್ರ ಶಾಲೆ- 'ನಿಶ್ಶಬ್ದ-ಸಂಗೀತ!' ಪುಸ್ತಕದಲ್ಲಿ.</p>
<p>ಡಾ| ಎಚ್. ಕೆ. ನಂಜುಂಡಸ್ವಾಮಿಯವರು ಮೈಸೂರಿನ ಸಾಮಾನ್ಯ ಮಧ್ಯಮ ವರ್ಗದ ಮನೆತನವೊಂದರಲ್ಲಿ, ೧೯೩೫ರಲ್ಲಿ ಹುಟ್ಟಿದರು. ನಂಜುಂಡಸ್ವಾಮಿಯವರ ಪ್ರಾರಂಭಿಕ ವಿದ್ಯಾಭ್ಯಾಸವೆಲ್ಲ ಮೈಸೂರಿನಲ್ಲೇ ಕಳೆಯಿತು. ಮೈಸೂರು ವಿಶ್ವ ವಿದ್ಯಾನಿಲಯದಿಂದ ೧೯೫೯ರಲ್ಲಿ ಎಂಬಿಬಿಎಸ್ ಪದವಿ ಪಡೆದ ಮೇಲೆ, ೧೯೬೧ ರಲ್ಲಿ ಶಸ್ತ್ರಚಿಕಿತ್ಸೆಯ ಕ್ಷೇತ್ರದಲ್ಲಿ ಉನ್ನತ ವ್ಯಾಸಂಗಕ್ಕಾಗಿ ಅವರು ಅಮೆರಿಕಾಕ್ಕೆ ಪಯಣ ಬೆಳಸಿದರು. ಪೆನ್ಸಿಲ್ವೇನಿಯಾದಲ್ಲಿರುವ, ಪಿಟ್ಸ್‍ಬರ್ಗ್ ವಿಶ್ವವಿದ್ಯಾಲಯದಲ್ಲಿ ಮತ್ತು ಟೊರೊನ್ಟೊ ವಿಶ್ವವಿದ್ಯಾಲಯಗಳಲ್ಲಿ ಸಂಬಂಧಪಟ್ಟ ವಿಷಯಗಳಲ್ಲಿ ಅಭ್ಯಸಿಸಿ, ತರಬೇತಿ ಪಡೆದು, ಫೆಲೋಶಿಪ್ ಆಫ್ ಅಮೆರಿಕನ್ ಕಾಲೇಜ್ ಆಫ್ ಸರ್ಜನ್‍ಸ್ ಮತ್ತು ಫೆಲೋಶಿಪ್ ಆಫ್ ರಾಯಲ್ ಕಾಲೇಜ್ ಆಫ್ ಸರ್ಜನ್‍ಸ್ ಆಫ್ ಕೆನಡಾ -ಪದವಿಗಳನ್ನು ಗಳಿಸಿದರು.</p>
<p>ಪ್ರತಿಭೆಯುಳ್ಳವರಿಗೆ ಉದ್ಯೋಗಾವಕಾಶಕ್ಕೆ ತೊಡಕಾಗಲಿಲ್ಲ. ಶಸ್ತ್ರ ಚಿಕಿತ್ಸಾ ವಿಭಾಗದಲ್ಲಿಯೇ ಫಾ಼್ಲರಿಡಾ ವಿಶ್ವವಿದ್ಯಾಲಯದಲ್ಲಿ ಮೊದಲು ಇವರು ಅಧ್ಯಾಪಕ ವೃತ್ತಿಯನ್ನು ಕೈಗೊಂಡರು; ಅನಂತರ, ಅದೇ ರಾಜ್ಯದಲ್ಲಿ ಅದೇ ಶಸ್ತ್ರಚಿಕಿತ್ಸೆಯ ಕ್ಷೇತ್ರದಲ್ಲಿ ತಮ್ಮ ಖಾಸಗೀ ವೈದ್ಯ-ವೃತ್ತಿಯಲ್ಲಿ ತೊಡಗಿದರು. ಜನರಲ್ ಎಂಡ್ ವ್ಯಾಸ್ಕ್ಯುಲರ್ ಸರ್ಜರಿಯ ಕ್ಷೇತ್ರದಲ್ಲಿ ಡಾ| ಸ್ವಾಮಿಯವರು ಪರಿಣತರು. ಸುಮಾರು ನಲವತ್ತು ವರ್ಷಗಳ ನಿರಂತರ, ಅವಿಚ್ಛಿನ್ನ ಅವಧಿಯ ಸಂಶೋಧನೆ, ಅಧ್ಯಾಪಕ ವೃತ್ತಿ ಮತ್ತು ಸ್ವಂತ ವೈದ್ಯಕೀಯ ಉದ್ಯೋಗದ ಯಶಸ್ಸಿನ ಉತ್ತುಂಗ ಶಿಖರ ಮುಟ್ಟಿ, ಇದೀಗ ೧೯೯೯ರಲ್ಲಿ ನಿವೃತ್ತರಾಗಿದ್ದಾರೆ.</p>
<p>ತಮ್ಮ ಸಹಪಾಠಿ ಡಾ| ಲೀಲಾ ಶಾಮರಾವ್ ಅವರನ್ನು ಡಾ| ಸ್ವಾಮಿ ಅವರು ಮದುವೆಯಾದದ್ದು ೧೯೬೪ರಲ್ಲಿ. ಸುಖೀಸಂಸಾರದ ಈ ದಂಪತಿಗಳಿಗೆ ಇಬ್ಬರು ಮಕ್ಕಳು: ಸೀತಾ ಅವರು ವೈದ್ಯಕೀಯ ಶುಶ್ರೂಷೆಯಲ್ಲಿ ಪರಿಣತೆ; ಗೋಪಾಲ್‍ಗೆ ಪಾಶ್ಚಾತ್ಯ ಸಂಗೀತದಲ್ಲಿ ಪ್ರಶಸ್ತಿದೊರಕಿದೆ.</p>
	</section>
</body>
</html>
