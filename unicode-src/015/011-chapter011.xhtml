<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title"><span class="num">೧೧</span> :: ಬೆಚ್ಚನೆಯ ಚಿಂತನೆಗಳ ಪ್ರಯೋಗದ ಕೆಚ್ಚು 'ಮೀನಿನ ಹೆಜ್ಜೆ' ಮತ್ತು 'ಮಾಯಾವಿ ಸರೋವರ'</h1>
		<p>ಭಾರತೀಯ ಕಾವ್ಯ ಮೀಮಾಂಸಕಾರರು ಹೇಳುವಂತೆ- ''ಶೋಕ, ಪ್ರೇಮ, ಉತ್ಸಾಹ, ಭಯ, ಆಶ್ಚರ್ಯ ಮೊದಲಾದ ಮಾನವನ ಎಲ್ಲ ಚಿತ್ತ ವೃತ್ತಿಗಳೂ (ಭಾವಗಳೂ) ಲೋಕದಲ್ಲಿ ಪ್ರಿಯವಾಗಿರಲಿ, ಅಪ್ರಿಯವಾಗಿರಲಿ ಕಾವ್ಯ ನಾಟಕಗಳಲ್ಲಿ ಅಸ್ವಾದ್ಯವಾಗಿ ಶೃಂಗಾರ, ವೀರ, ಭಯಾನಕ, ಅದ್ಭುತ ಮೊದಲಾದ ವಿವಿಧ ರಸಗಳಾಗುತ್ತವೆ''. ಇಂತಹದೊಂದರ ಯಶಸ್ವಿ ಪ್ರಯೋಗವನ್ನು ನಾವು ಡಾ| ಮೈ. ಶ್ರೀ. ನಟರಾಜರ 'ಮೀನಿನ ಹೆಜ್ಜೆ'<sup><a epub:type="noteref" href="999-aside.xhtml#id-011-1">೧</a></sup>ಯಲ್ಲಿ ಕಾಣುತ್ತೇವೆ.</p>
		<p>ತಾವು ಅಮೆರಿಕನ್ ಆಗಿ ನೆಲಸಿಬಿಟ್ಟ ನಂತರ ಅಭಿನಯದಲ್ಲಿ, ನಾಟಕ ರಚನೆಯಲ್ಲಿ, ನಿರ್ದೇಶನದಲ್ಲಿ ಡಾ| ನಟರಾಜ್ ಸಾಕಷ್ಟು ಕೃಷಿ ಮತ್ತು ಹೆಸರು ಮಾಡಿರುವುದು ಅಮೆರಿಕನ್ನಡಿಗರಿಗೆ ಗೊತ್ತಿರುವ ವಿಷಯ. ಸಹೃದಯಿ ನಟರಾಜ್ ಕವಿಯಾಗಿ, ಕಲಾವಿದ ನಟನಾಗಿ ಸಮಾಜದ ಒಳಹೊರಗನ್ನ ಹಲವು ಸ್ತರಗಳಲ್ಲಿ ಅನುಭವಿಸಿದವರಾಗಿ ಒಂದು ಸಾಮಾಜಿಕ ವಸ್ತುವಿನ ನಿರೂಪಣೆಗೆ ನಾಟಕದ ಮಾಧ್ಯಮವನ್ನು ಆರಿಸಿಕೊಂಡು ತಮ್ಮ ಸೂಕ್ಷ್ಮಮತಿಯನ್ನು ಭಾವುಕತೆಯನ್ನು ಪ್ರತಿಭೆಯನ್ನು ತೋರುತ್ತಾರೆ. 'ಮೀನಿನ ಹೆಜ್ಜೆ'ಯಲ್ಲಿ ಇವು ಪ್ರಭಾವಯುತವಾಗಿ ಒಡಮೂಡಿವೆ.</p>
		<p>ಪ್ರಸ್ತುತ ನಾಟಕದ ಶೀರ್ಷಿಕೆಯೇ ನೋಡುಗರ (ಓದುಗರ) ಕುತೂಹಲಕ್ಕೆ ಇಂಬುಕೊಟ್ಟು, ದೃಶ್ಯದಿಂದ ದೃಶ್ಯಕ್ಕೆ ಮೊಗ್ಗು ಬಿರಿಯುತ್ತ ಹೂವಾಗಿ ಅರಳುವಂತೆ, ನಾಟಕದ ವಸ್ತು ಬಿಚ್ಚಿಕೊಳ್ಳುತ್ತಾ ಹೋಗುತ್ತದೆ. ಐದೂ ಪಾತ್ರಗಳ ಸ್ಫೂರ್ತಿಯುತ ಸಂಭಾಷಣೆ, ಅಂತರಂಗಶೋಧನೆ, ಆತ್ಮನಿವೇದನೆ, ಸಂವಹನ, ಪರಸ್ಪರ ಸಾಂತ್ವನ-ಬೋಧನೆ-ಪರಿಣಾಮಕಾರಿಯಾಗಿ ಬೆಳಗುತ್ತವೆ.</p>
		<p>ಪಾತ್ರ ಪೋಷಣೆಯಲ್ಲಿ 'ಮೀನಿನ ಹೆಜ್ಜೆ' ಯಶಸ್ವಿಯಾಗಿದೆ ಎನ್ನುವುದಕ್ಕೆ ಆಯಾಯ ವ್ಯಕ್ತಿಗಳ ಮನೋಭಾವಕ್ಕೆ ತಕ್ಕಂತೆ ವಿನಯ, ಸೌಜನ್ಯ, ನೈತಿಕ ಸ್ಥೈರ್ಯ, ದೌರ್ಬಲ್ಯ, ಸ್ವಪ್ರತಿಷ್ಠೆ, ಮಹತ್ವಾಕಾಂಕ್ಷೆ, ಏರುಪೇರು, ನಿರುತ್ಸಾಹ, ವಿಚಿತ್ರ ಚೋದ್ಯ, ಖಚಿತತೆಗಳಿಗೆ ಕನ್ನಡಿ ಹಿಡಿಯುವ ಮಾತಿನ ಚಕಮಕಿಗಳು ಇರುವುದೇ ಸಾಕ್ಷಿ. ಕೆಲವೊಮ್ಮೆ ಭಾವ ಪರವಶತೆಯ ತೀವ್ರತೆಗೆ ಪಾತ್ರಗಳನ್ನ ನಟರಾಜ್ ಈಡುಮಾಡಿದರೆ? ಎಂಬ ಅಪಸ್ವರ ಭಾಸವಾದರೂ ನಾಟಕದ ಸಮಗ್ರತೆಗೆ ಅದು ಕುಂದೇನೂ ತಂದಿಲ್ಲವೆಂಬ ಸಮಾಧಾನವಿದೆ; ಪ್ರೀತಿ ಸ್ನೇಹಗಳೇ ಈ ಬಾಲ್ಯದ ಒಡನಾಡಿಗಳನ್ನ ಮನಬಿಚ್ಚಿ ಮಾತಾಡುವಂತೆ, ಎಲ್ಲೆ ಮರೆಯುವಂತೆ ಪ್ರೇರೇಪಿಸಿತೆಂಬ ಸಮಜಾಯಿಷಿ ಇದೆ.</p>
		<p>ಕವಲೊಡೆದ ದಾರಿಗಳ ಕತ್ತಲ ಬಾಳಿನಲ್ಲಿ ತಾವು ತಾವು ಆರಿಸಿಕೊಂಡ ಜಾಡುಗಳು ತಮ್ಮನ್ನ ಎತ್ತ ಎತ್ತ ಕೊಂಡೊಯ್ದವು ಎಂಬುದನ್ನ ಈ ಪಾತ್ರಗಳು ಮನವರಿಕೆ ಮಾಡಿಕೊಳ್ಳುತ್ತವೆ. ಎಲ್ಲೂ ಅನವಶ್ಯಕ ಮಾತಿನ ಎಳೆತ, ಕುಸಿತ ಕಾಣದೆ, ಗೊಂದಲವಿಲ್ಲದೆ, ಸೂಕ್ಷ್ಮವಿಡಂಬನೆಯ, ಗಂಭೀರ ಹಾಸ್ಯದ ಹೊನಲು ಕರುಣೆಯ, ಶೃಂಗಾರದ ದಡಕ್ಕೆ ಈಗೊಮ್ಮೆ ಆಗೊಮ್ಮೆ ಅಪ್ಪಳಿಸುತ್ತ ಪ್ರಹಸನದ ಉದ್ದಕ್ಕೂ ಹರಿಯುತ್ತದೆ. ಜೊತೆಗೆ, ಘಟನೆಗಳನ್ನು ಪರಿಣಾಮಕಾರಿಯಾಗಿ ಹೊಂದಿಸುವುದರಲ್ಲಿ, ಪ್ರಬುದ್ಧ ನಿರೂಪಣೆಯಲ್ಲಿ ರಂಗತಂತ್ರದ ಅನ್ಯೋನ್ಯತೆಯನ್ನು ಒಡಮೂಡಿಸುವುದರಲ್ಲಿ 'ಮೀನಿನ ಹೆಜ್ಜೆ'ಯಲ್ಲಿ ಡಾ| ನಟರಾಜ್ ಯಶಸ್ವಿಯಾಗಿದ್ದಾರೆ.</p>
		<p class="vertical-delimiter"/>
		<section class="level2 numbered" id="id-0011-1">
			<h2 class="level2-title" epub:type="title">ಮಾಯಾವಿ ಸರೋವರ:<sup><a epub:type="noteref" href="999-aside.xhtml#id-011-2">೨</a></sup></h2>
			<p>ಮಧ್ಯಪ್ರದೇಶದ ಬಿಲಾಸ್‍ಪುರದಲ್ಲಿ ಮಹಾರಾಷ್ಟ್ರೀಯ ಸಾಮಂತ ಕುಟುಂಬವೊಂದರಲ್ಲಿ ೧೯೩೩ ರಲ್ಲಿ ಜನಿಸಿದ ಶಂಕರ್ ಶೇಷ್ ಹಿಂದೀ ಭಾಷೆಯ ಶ್ರೇಷ್ಠ ನಾಟಕಕಾರರಲ್ಲಿ ಒಬ್ಬರು. ಬಾಲ್ಯದಲ್ಲಿ ಕಥೆ, ಕವಿತೆಗಳ ರಚನೆಯಲ್ಲಿ ತೊಡಗಿದ್ದ ಇವರು ನಾಗಪುರದ ಮಾರಿಸ್ ಕಾಲೇಜಿನಲ್ಲಿ ವಿದ್ಯಾಭ್ಯಾಸ ಮುಂದುವರೆಸಿದಾಗ ಏಕಾಂಕ ನಾಟಕಗಳ ಗೀಳು ಹತ್ತಿಸಿಕೊಂಡರು. ನಾಗಪುರ ವಿಶ್ವವಿದ್ಯಾನಿಲಯದ ಪಿ.ಎಚ್‍ಡಿ ಪದವಿಯನ್ನು ಗಳಿಸಿದರು (೧೯೬೦). ಭಾಷಾಶಾಸ್ತ್ರದಲ್ಲಿ ಮುಂಬಯಿ ವಿಶ್ವವಿದ್ಯಾನಿಲಯದಿಂದ ಪ್ರಥಮ ಶ್ರೇಣಿಯ ಎಂ.ಎ. ಪದವಿ ಪಡೆದದ್ದು ೧೯೭೬ ರಲ್ಲಿ. ೧೯೫೮ ರಲ್ಲಿ ಮಧ್ಯಪ್ರದೇಶದ ಸರ್ಕಾರಿ ವೃತ್ತಿಯನ್ನು ಸೇರಿದರು.</p>
			<p>೧೯೫೫ ರಿಂದ ಮೊದಲುಗೊಂಡು ೧೯೮೧ರ ವರೆಗೂ ಸೃಜನಶೀಲವಾಗಿದ್ದ ಇವರ ಲೇಖನಿಯಿಂದ ಸುಮಾರು ಮೂವತ್ತಕ್ಕೂ ಹೆಚ್ಚು ನಾಟಕಗಳು ಸೃಷ್ಟಿಯಾದವು. 'ಏಕ್ ಔರ್ ದ್ರೋಣಾಚಾರ್ಯ', 'ತ್ರಿಭುಜ್ ಕಾ ಚೌಥಾ ಕೋಣ್', 'ಕೋಮಲ್ ಗಾಂಧಾರ್', 'ರಕ್ತಬೀಜ್' ಮುಂತಾದ ಅಮೂಲ್ಯ ನಾಟಕಗಳನ್ನು ಕೊಟ್ಟ ಶಂಕರ್ ಶೇಷ್ ಚಲನಚಿತ್ರಗಳಿಗೂ ಸಂವಾದ ಬರೆದರು. ಇವರ 'ಘರೌಂದಾ' ಕಥೆಯನ್ನು ಆಧರಿಸಿ ತಯಾರಾದ ಚಿತ್ರ ತುಂಬಾ ಯಶಸ್ವಿಯಾಯಿತು. 'ಆಶೀರ್ವಾದ' ಎಂಬ ಚಿತ್ರಕ್ಕೆ ಕಥೆ ಮತ್ತು ಸಂಭಾಷಣೆಯನ್ನು ಬರೆದವರು ಇವರೇ. ಹಿಂದೀ ಮತ್ತು ಮರಾಠಿ ಸಾಹಿತ್ಯಗಳ ತುಲನಾತ್ಮಕ ಅಧ್ಯಯನ ಮತ್ತು ಛತ್ತೀಸ್‍ಗಡೀ ಭಾಷೆಯ ಶಾಸ್ತ್ರೀಯ ಅಧ್ಯಯನವನ್ನು ಮಾಡಿದವರಲ್ಲಿ ಇವರು ಮೊದಲಿಗರು.</p>
			<p>ಶಂಕರ್ ಶೇಷ್ ಅವರ ಜನಪ್ರಿಯ ನಾಟಕಗಳು ಮುಂಬಯಿ, ದೆಹಲಿ ಮುಂತಾದ ಮಹಾನಗರಗಳಲ್ಲಿ ನೂರಾರು ಪ್ರದರ್ಶನಗಳನ್ನು ಕಂಡಿವೆ. ಅವರ ನಾಟಕಗಳು ಮರಾಠಿ, ಬಂಗಾಳಿ, ಗುಜರಾತಿ, ತಮಿಳು ಮತ್ತು ಕನ್ನಡ ಭಾಷೆಗಳಿಗೆ ಅನುವಾದವಾಗಿವೆ. ಅತ್ಯಂತ ಜನಪ್ರಿಯ ಹಿಂದೀ ನಾಟಕಕಾರರಲ್ಲಿ ಒಬ್ಬರೆನಿಸಿಕೊಂಡಿದ್ದ ಶಂಕರ್ ಶೇಷ್ ೧೯೮೧ ರಲ್ಲಿ ಅವರು ನಿಧನರಾದರು.</p>
			<p>ಅವರ 'ಅರೆ, ಮಾಯಾವಿ ಸರೋವರ್' ಎಂಬ ಹಿಂದಿ ನಾಟಕವನ್ನು ೨೦೦೦ ರ ಸುಮಾರಿನಲ್ಲಿ ಅಮೆರಿಕಾದ ವಾಷಿಂಗ್‍ಟನ್ ಡಿಸಿ ಪ್ರದೇಶದ 'ನಾಟ್ಯಭಾರತಿ' ರಂಗಪ್ರಯೋಗ ಮಾಡಿತ್ತು; ಯಶಸ್ವಿಯೂ ಆಗಿತ್ತು. ಈಗ ಡಾ| ಮೈ.ಶ್ರೀ. ನಟರಾಜ್ ಅವರು ಆ ನಾಟಕವನ್ನು 'ಮಾಯಾವಿ ಸರೋವರ' ಎಂಬ ಹೆಸರಿನಲ್ಲಿ ಕನ್ನಡಿಸಿದ್ದಾರೆ.</p>
			<p class="vertical-delimiter"/>
			<p>ಪ್ರಸ್ತಾವನೆಯಲ್ಲಿ ನಾಟಕಕರ್ತೃಗಳೇ 'ಮಾಯಾವಿ ಸರೋವರ'ವನ್ನು ಹೀಗೆ ಸಾರಾಂಶಿಸಿದ್ದಾರೆ: ''ನಾಟಕದ ಪೂವಾರ್ಧದಲ್ಲಿ ಸೂತ್ರಧಾರ ಸಭಾಸದರಲ್ಲಿ ರಬಹುದಾದ ಪಂಡಿತ-ಪಾಮರರ ರಸಿಕರೆಲ್ಲರನ್ನೂ ಸರಸ ಸಂಭಾಷಣೆಗಳಿಂದ ರಂಜಿಸುತ್ತಾ, ಲಘು ಮಾತಿನ ಹಾಸ್ಯ ಮತ್ತು ವಿಡಂಬನೆಗಳನ್ನು ಉಪಯೋಗಿಸುತ್ತಾ ನಾಯಕ ಮತ್ತು ನಾಯಕಿಯನ್ನು (ಇವರು ಯಾವುದೋ ಒಂದು ಊಹಾ ಪ್ರಪಂಚದಲ್ಲಿರಬಹುದಾದ ರಾಜ್ಯದ ರಾಜ ಮತ್ತು ರಾಣಿ) ನಾಗರಿಕತೆಯ ರಾಜಧಾನಿಯಿಂದ ಕ್ರೂರಮೃಗಗಳ ಗೊಂಡಾರಣ್ಯದಲ್ಲಿ ತಂದು ಬಿಡುತ್ತಾನೆ. ಅಲ್ಲಿದ್ದ 'ಮಾಯಾವಿ ಸರೋವರ'ದಲ್ಲಿ ಮುಳುಗಿದವರಿಗೆ ಆಗುವ ಪ್ರಭಾವವೇ ಉತ್ತರಾರ್ಧದ ವಸ್ತು. ಉತ್ತರಾರ್ಧದಲ್ಲಿ ನಾಟಕ ಗಂಭೀರಗೊಳ್ಳುತ್ತಾ ಹೋಗುತ್ತದೆ. ಪ್ರಾಚೀನ ಕಾಲದ ಸಂಪ್ರದಾಯಗಳಿಗೆ ಸವಾಲೊಡ್ಡುತ್ತಾ, ನಾಟಕಕಾರ ಸಭಾಸದರ ಮನಸ್ಸಿನಲ್ಲಿ ವಿವಿಧ ಮಜಲಿನ ಪ್ರಶ್ನೆಗಳನ್ನು ತುಂಬುತ್ತಾನೆ. ಕುತೂಹಲಕಾರಿಯಾಗಿ ಮುಂದುವರೆಯುವ ಈ ನಾಟಕವನ್ನು ರಂಗದ ಮೇಲೆ ನೋಡಿ ಆನಂದಿಸಬೇಕಷ್ಟೆ.''</p>
			<p>ಮುನ್ನುಡಿಯಲ್ಲಿ ಪ್ರಸಿದ್ಧ ರಂಗಕರ್ಮಿ ಅಭಿನೇತ್ರಿ ಲಕ್ಷ್ಮೀ ಚಂದ್ರಶೇಖರ್ ಹೇಳಿರುವ ಈ ಮಾತುಗಳು ಗಮನಾರ್ಹ: ''ಶಂಕರ್ ಶೇಷ್, ಭೂತ-ವರ್ತಮಾನಗಳನ್ನು ಮುಖಾಮುಖಿಯಾಗಿಸಿ ಅವೆರಡರ ನಡುವಿನ ಸಾಮ್ಯ ಮತ್ತು ಘರ್ಷಣೆಗಳನ್ನು ಮನೋಜ್ಞವಾಗಿ ಚಿತ್ರಿಸುತ್ತಾರೆ. ಪುರುಷಕೇಂದ್ರಿತ ಸಮಾಜದ ಧೋರಣೆಗಳನ್ನು, ಆಗುಹೋಗುಗಳನ್ನು ಸ್ತ್ರೀಪರ ದೃಷ್ಟಿಕೋನದಿಂದ ವಿಶ್ಲೇಷಿಸಿ ಸ್ತ್ರೀಯ ಮೇಲಾಗಿರುವ ದೌರ್ಜನ್ಯದ ವಿರುದ್ಧ ದನಿ ಎತ್ತುತ್ತಾರೆ.</p>
			<p>ಗಾಂಧಾರಿ ಕಣ್ಣಿಗೆ ಕಟ್ಟಿದ ಬಟ್ಟೆಯನ್ನು ಪಾತಿವ್ರತ್ಯದ ಕುರುಹಾಗಿ ನೋಡದೆ ಪ್ರತಿಭಟನೆಯ ಅಸ್ತ್ರವಾಗಿ ವೀಕ್ಷಿಸಿ ಆ ಪಾತ್ರಕ್ಕೆ ಹೊಸ ಆಯಾಮ ನೀಡುತ್ತಾರೆ. ಧನ ಸವಲತ್ತುಗಳ ಆಮಿಷಕ್ಕೆ ಸಿಲುಕಿ, ಶ್ರೀಮಂತ ವಿದ್ಯಾರ್ಥಿಯ ಬಲಿ ತೆಗೆದುಕೊಳ್ಳುವ/ಕೊಡುವ ಪ್ರತಿಯೊಬ್ಬ ಗುರುವಿನಲ್ಲೂ ಅವರು ದ್ರೋಣಾಚಾರ್ಯನನ್ನೇ ಕಾಣುತ್ತಾರೆ.</p>
			<p>ಮಹಾಭಾರತದಿಂದಲೇ ಸ್ಫೂರ್ತಿ ಪಡೆದಿರುವ 'ಮಾಯಾವಿ ಸರೋವರ'ವೂ ಸಹ ಇಂತಹ ಪ್ರಗತಿಪರ ಸ್ತ್ರೀವಾದಿ ವಿಚಾರಧಾರೆಯ ನಾಟಕ. ಮೇಲ್ನೋಟಕ್ಕೆ ಪ್ರಹಸನವೆನ್ನಿಸಿದರೂ ವ್ಯವಸ್ಥೆ, ಆಡಳಿತ, ಗಂಡು-ಹೆಣ್ಣಿನ ಪರಸ್ಪರ ಸಂಬಂಧ ಹಾಗೂ ಲಿಂಗಾಧಾರಿತ ಕಾರ್ಯವಿಭಜನೆ, ಮೌಲ್ಯಗಳು ಮುಂತಾದ ಗಂಭೀರ ವಿಷಯಗಳನ್ನು ವಿಡಂಬನೆಯ ಮೂಲಕ ಚರ್ಚೆಗೆ ಒಳಪಡಿಸುತ್ತದೆ.</p>
			<p>ಇಲ್ಲಿನ ಪ್ರಮುಖ ಪಾತ್ರಗಳು ರಾಜರಾಣಿಯರಾದರೂ ಅವರ ಆಲೋಚನೆ, ಕೃತಿಗಳು ಎಲ್ಲಾ ಗಂಡು-ಹೆಣ್ಣುಗಳಿಗೂ ಅನ್ವಯಿಸುವಂತಹವು. ಸದಾ ಸೃಜನಶೀಲೆಯೂ, ಕಾರ್ಯಮಗ್ನಳೂ ಆದ ಹೆಣ್ಣಿಗೆ ಗಂಡನನ್ನು ಕಾಡುವ ವ್ಯರ್ಥ ಆಲೋಚನೆಗಳಿಗಾಗಲಿ, ಪೊಳ್ಳು ಆದರ್ಶಗಳಿಗಾಗಲಿ, ಮುಂದೇನೆಂಬ ಭಯಕ್ಕಾಗಲಿ ಎಡೆಯೇ ಇಲ್ಲ. ಹೆಣ್ಣೇ ಸತ್ಯ. ಗಂಡು ಕೇವಲ ಒಂದು ವ್ಯವಸ್ಥೆ ಅಷ್ಟೆ. ಪುರುಷ, ಸ್ತ್ರೀಯ ಅನಂತ ಸಂಭವತೆಯನ್ನು ಕಂಡು ಬೆದರಿಬಿಡುತ್ತಾನೆ; ಅದಕ್ಕಾಗಿಯೇ ಹೆಣ್ಣನ್ನು ಸೀಮಿತಗೊಳಿಸಲು ಷಡ್ಯಂತ್ರಗಳನ್ನು ರಚಿಸುತ್ತಾನೆ- ಇದು 'ಮಾಯಾವಿ ಸರೋವರ'ದಲ್ಲಿ ಮುಳುಗಿ ಹೆಣ್ಣಾಗಿ ಹೊರಬರುವ ರಾಜ ಮನಗಾಣುವ ಸತ್ಯ.''</p>
			<p>''ಅನುವಾದ ಎಂದು ಅವರು ಹೇಳುವುದರಿಂದ ನಾವು ನಂಬಬೇಕು. ಇದಕ್ಕಿಂತ ಹೆಚ್ಚು ಜೀವಂತಿಕೆ ಮೂಲ ನಾಟಕದಲ್ಲೂ ಇರಲಿಕ್ಕೆ ಸಾಧ್ಯವಿಲ್ಲ. [ನಟರಾಜರು] ಉಪಯೋಗಿಸುವ ಆಡುಮಾತಿನ ಕನ್ನಡ, ಅದರೊಳಗಿನ ಚುರುಕು ಲಯ, ಸುಲಲಿತವಾಗಿ ಭಾಷೆಯನ್ನು ಉಪಯೋಗಿಸುವ ರೀತಿಯಲ್ಲೇ ಅದರೊಳಗೆ ಅಡಗಿರುವ ವಿಟ್ -ಇವೆಲ್ಲವೂ ನಟರಾಜ್ ಎಂತಹ ಪ್ರತಿಭಾವಂತ ನಾಟಕಕಾರ ಎಂದು ತೋರುತ್ತವೆ''- ಎನ್ನುತ್ತಾರೆ, ಖ್ಯಾತ ನಟ ನಾಟಕಕಾರ ನಿರ್ದೇಶಕ, ಕಿರುತೆರೆಯ ಸಾಮ್ರಾಟ ಶ್ರೀ ಟಿ ಎನ್ ಸೀತಾರಾಮ್. ರಂಗಕರ್ಮದ ಸೂಕ್ಷ್ಮಾತಿ ಸೂಕ್ಷ್ಮಗಳನ್ನು ಬಲ್ಲ ಪರಿಣತರಿಂದಲೇ ಇಂತಹ ಪ್ರಶಸ್ತಿ ದೊರಕಿರುವಾಗ ನಾಟಕದ ಬಗ್ಗೆ ಹೇಳುವುದು ಇನ್ನೇನು ಉಳಿದಿದೆ?</p>
			<p>ಇಂಥ ಹಲವಾರು ನಾಟಕಗಳ ಕೀರ್ತಿಗೆ ನಟರಾಜ್ ಪಾತ್ರರಾಗಲಿ ಎಂದು ನಾನು ಹಾರೈಸುತ್ತೇನೆ!</p>
			<p class="vertical-delimiter" />
			<p>ಏನೇನೋ ಕಾರಣಕ್ಕೆಕನ್ನಡಿಗರು ವಿದೇಶಗಳಿಗೆ ವಲಸೆ ಹೋಗುತ್ತಾರೆ; ಉದ್ಯೋಗಾವಕಾಶಗಳನ್ನ ಅರಸಿಕೊಂಡು ಹಾಗೆ ಹೋಗುವವರೇ ಜಾಸ್ತಿ. ಹಿಂದೆಲ್ಲಾ ವಿಲಾಯಿತಿ ಅಂದಾಗ, ರೋಮ್ ಲಂಡನ್ ಪ್ಯಾರಿಸ್- ಎಂಬ ಅರ್ಥ ಬಳಕೆಯಲ್ಲಿತ್ತು. ಹುಡುಗ ಹುಡುಗಿಯನ್ನ ''ತುಮೇ ರೋಮ್ ಲಂಡನ್ ಪ್ಯಾರಿಸ್ ಘುಮಾವೂಂಗಾ''- ಎನ್ನುತ್ತಿದ್ದರಲ್ಲವೇ, ಪುಸಲಾಯಿಸುತ್ತಿದ್ದರಲ್ಲವೇ, ಹಾಗೆ. ಯೂರೋಪ್‍ನ ದೇಶಗಳೇ ನಮಗೆ ವಿದೇಶಗಳಾಗಿದ್ದವು. ಆ ಕಾಲ ಹಿಂದಾಯ್ತು. ಈಗ ಹೊರದೇಶ ಅಂದರೆ ಹೆಚ್ಚು ಹೆಚ್ಚಾಗಿ ಬೊಟ್ಟು ಮಾಡಿತೋರಿಸುವುದು ಅಮೆರಿಕಾವನ್ನೇ.</p>
			<p>ಅಮೆರಿಕಕ್ಕೆ ಹೋಗಿ ನೆಲೆಸಿರುವ ಭಾರತೀಯರು ಬಹುತೇಕ ಕೆನೆಯ ತೆನೆಗಳೇ. (ಸ್ವಲ್ಪ ಆತ್ಮ ಪ್ರಶಂಸೆ ಆಯಿತೇನೋ. ಆದರೆ ಆಗಲಿ ಬಿಡಿ, ಸುಮಾರು ಮೂವತ್ತು ವರುಷ ಅಲ್ಲಿ ಇದ್ದು, ಈಗ ಹಿಂತಿರುಗಿ ಬಂದಂತಾಗಿದೆಯಲ್ಲ, ಈಗ ಎಷ್ಟು ಬೇಕಾದರೂ ನಮ್ಮ ಬೆನ್ನು ತಟ್ಟಿಕೊಳ್ಳಬಹುದು; ಯಾರೂ ಬೇಜಾರು ಮಾಡಿಕೊಳ್ಳುವುದಿಲ್ಲ.) ವಿಷಯಕ್ಕೆ ಬರೋಣ. ಅಮೆರಿಕಾದಂಥ 'ಪರದೇಶ'ಕ್ಕೆ ಹೋಗಿ, ಅಲ್ಲಿಯೇ ಇದ್ದವರೊಂದಿಗೆ ಸ್ಪರ್ಧಿಸಿ, ವೀನಿ ವೀಡಿ ವೀಸಿ- ಅಂದರೆ ಇದ್ದು, ಕಂಡು, ಗೆದ್ದು ಬರುವ ಜನ ಅಂದರೆ ಪ್ರತಿಭಾವಂತರೆ. ಅವರಲ್ಲಿ ತಮ್ಮ ತಮ್ಮ ಕ್ಷೇತ್ರಗಳಲ್ಲಿ ಮೇಧಾವಿಗಳಾದ ಇಂಜನಿಯರ್‍ರುಗಳಿದ್ದಾರೆ, ಡಾಕ್ಟರ್‍ರುಗಳಿದ್ದಾರೆ, ವಿಜ್ಞಾನಿ ಗಳಿದ್ದಾರೆ, ಸಂಶೋಧಕರಿದ್ದಾರೆ, ಪ್ರಾಧ್ಯಾಪಕರಿದ್ದಾರೆ, ಉದ್ಯಮಿಗಳಿದ್ದಾರೆ, ಒಟ್ಟಾರೆ ಹೆಚ್ಚೂ ಕಡಿಮೆ ಎಲ್ಲಾ ಕ್ಷೇತ್ರಜ್ಞರೇ. ಇವರೆಲ್ಲರ ಬಂಡವಾಳ ಎಂದರೆ- ಶ್ರದ್ಧೆ.</p>
			<p>ಸ್ವಾನುಭವದಿಂದ ಹೇಳುವ ಮಾತುಗಳಿವೆ: ತಮ್ಮ ತಮ್ಮ ಹುಲ್ಲುಗಾವಲುಗಳನ್ನ ತಾವು ಕಂಡುಕೊಂಡ ಮೇಲೆ, ತಮ್ಮ ಜೀವನ ಮಟ್ಟವನ್ನ ಒಂದು ಮಜಲಿಗೆ ತಂದುಕೊಂಡರು; ಅಂದಾದಮೇಲೆ, ಈ ಮೇಧಾವಿಗಳೆಲ್ಲ ತಮ್ಮ ವೃತ್ತಿಗೆ ಹೊರತಾದ ಹವ್ಯಾಸದ ಕಡೆ ಗಮನಕೊಡಲು ತೊಡಗಿದ್ದಾರೆ. ಹಾಡಲಾಸೆಯಿರೆ ಮನಸಾರ ಹಾಡುವುದನ್ನ ಕಲಿಯ ತೊಡಗಿದರು. ಸಂಗೀತದಲ್ಲಿ ಆಸಕ್ತಿಯಿದ್ದವರು ಅದರಲ್ಲಿ, ವೀಣೆ, ಮೃದಂಗ, ಚಿತ್ರಕಲೆ, ನೃತ್ಯ, ನಾಟಕ, ಬರಹಗಳಲ್ಲಿ ಆಸಕ್ತಿಯಿದ್ದವರು ಅವುಗಳಲ್ಲಿ ತಮ್ಮನ್ನು ತೊಡಗಿಸಿಕೊಂಡರು. ಕನ್ನಡದಲ್ಲಿ ಬರೆಯಬಲ್ಲವರು ಸ್ವಸಂತೋಷಕ್ಕಾಗಿ ಬರೆಯತೊಡಗಿದ್ದು ಹೀಗೆ. ಅಂತಹವರಲ್ಲಿ ಒಬ್ಬರೆಂದರೆ ಡಾ| ಮೈಸೂರು ಶ್ರೀನಿವಾಸ ನಟರಾಜ್ ಅವರು.</p>
			<p>ಪ್ರಸಿದ್ಧ ಕನ್ನಡ ಬರಹಗಾರರಲ್ಲಿ ಒಬ್ಬರಾದ ಇವರು ವೃತ್ತಿಯಿಂದ ಸಿವಿಲ್ ಇಂಜಿನಿಯರ್. ಬೆಂಗಳೂರು ವಿಶ್ವವಿದ್ಯಾಲಯ, ಮುಂಬಯಿಯ ಐಐಟಿ ಮತ್ತು ಪಿಟ್ಸ್‍ಬರ್ಗ್ ವಿಶ್ವವಿದ್ಯಾಲಯದಿಂದ ಪಿಎಚ್.ಡಿ ಪದವಿಗಳನ್ನು ಗಳಿಸಿರುವ ನಟರಾಜರು, ಅಮೆರಿಕ ಕೇಂದ್ರ ಸರ್ಕಾರದ ಅಣುಶಕ್ತಿ ನಿಯಂತ್ರಣ ಸಂಸ್ಥೆಯಲ್ಲಿ ತಾಂತ್ರಿಕ ನಿಪುಣರಾಗಿ ಅಂತಾರಾಷ್ಟ್ರೀಯ ಖ್ಯಾತಿ ಪಡೆದಿದ್ದಾರೆ.</p>
			<p>ಇವರ ಮೊದಲ ಕವನ ಸಂಗ್ರಹ<em>'ನಾನೂ ಅಮೆರಿಕನ್ ಆಗಿಬಿಟ್ಟೆ'</em>(ಅಮೆರಿಕನ್ನಡ ಪ್ರಕಾಶನ, ೧೯೮೪) ಅಮೆರಿಕನ್ನಡಿಗರಲ್ಲಿ ಅತ್ಯಂತ ಜನಪ್ರಿಯವಾಗಿದೆ. ಇವರ ಕವನ ಸಂಕಲನ<em>'ಮಧುಚಂದ್ರ-ಸಿರಿಕೇಂದ್ರ'</em>ಕ್ಕೆ ೨೦೦೩ರಲ್ಲಿ ಗೊರೂರು ಪ್ರತಿಷ್ಠಾನದ ಪ್ರಶಸ್ತಿ ದೊರಕಿದೆ. ದಟ್ಸ್‍ಕನ್ನಡ ಡಾಟ್ ಕಾಂ ಎಂಬ ಅಂತರ್ಜಾಲ ಪತ್ರಿಕೆಯಲ್ಲಿ<em>ಜಾಲತರಂಗ</em>ಎಂಬ ಅಂಕಣವನ್ನು ನಾಲ್ಕು ವರ್ಷಗಳಿಂದ ಬರೆಯುತ್ತಾ ಇದ್ದಾರೆ. ಆಯ್ದ ಕೆಲ ಲೇಖನಗಳು ಜನಪ್ರಿಯ 'ವಿಜಯ ಕರ್ನಾಟಕ' ದೈನಿಕದಲ್ಲೂ ಪ್ರಕಟವಾಗಿವೆ. ಅವು ಸಂಕಲನವಾಗಿ ಎರಡು ಪುಸ್ತಕಗಳ ರೂಪದಲ್ಲೂ ಪ್ರಕಟವಾಗಿವೆ.</p>
			<p>೧೯೮೫ರಲ್ಲಿ ಅಮೆರಿಕದ ರಾಜಧಾನಿಯ ಕನ್ನಡ ಸಂಘ 'ಕಾವೇರಿ'ಯ ಅಧ್ಯಕ್ಷರಾಗಿದ್ದ ನಟರಾಜರು ಅಮೆರಿಕದಲ್ಲಿ ಕನ್ನಡ ನಾಟಕಗಳನ್ನು ರಂಗದ ಮೇಲೆ ತಂದವರಲ್ಲಿ ಮೊದಲಿಗರು. 'ತ್ರಿವೇಣಿ' ಕನ್ನಡ ಸಂಘದ 'ನೀಲಮ್ಮ ಮೆಟ್‍ಗುಡ್' ಪಾರಿತೋಷಕ (೧೯೮೪), ಮಂಗಳೂರಿನ 'ಹೃದಯವಾಹಿನಿ' ಪತ್ರಿಕೆಯ 'ಹೃದಯವಂತರು' ಪ್ರಶಸ್ತಿ (೧೯೯೭), 'ಹ್ಯೂಸ್ಟನ್ ಕನ್ನಡ ವೃಂದ' ದ ವಿಶೇಷ ಪ್ರಶಸ್ತಿ (೨೦೦೩) ಹಾಗೂ 'ಕಾವೇರಿ' ಯ ಪ್ರಶಸ್ತಿಗಳು(೨೦೦೩, ೨೦೦೪)- ನಟರಾಜರ ಬಹುಮುಖ ಪ್ರತಿಭೆಗೆ ಸಾಕ್ಷಿ. ಸಂಸ್ಕೃತದಲ್ಲಿ ಇವರು ರಚಿಸಿರುವ 'ನವರತ್ನ ಮಾಲಿಕಾ' ಎಂಬ ಒಂಬತ್ತು ಕೃತಿಗಳು ಕರ್ನಾಟಕ ಶಾಸ್ತ್ರೀಯ ಸಂಗೀತದ ಧ್ವನಿಸುರುಳಿಗೆ ಮೂಲವಾಗಿವೆ. ಇವರ ಕನ್ನಡ 'ಸುಂದರಕಾಂಡ' ಸಹ ಕರ್ನಾಟಕದ ಸಂಗೀತದ ಧ್ವನಿಸಂಪುಟವಾಗಿ ಹೊರಬಂದಿದೆ.</p>
			<p>ಅಮೆರಿಕಾದಲ್ಲಿ ಕನ್ನಡ ಸಾಹಿತ್ಯಪರ ಚಟುವಟಿಕೆಗಳಿಗೆ ಮೀಸಲಾಗಿರುವ 'ಕನ್ನಡ ಸಾಹಿತ್ಯ ರಂಗ'ದಲ್ಲಿ ಸಕ್ರಿಯವಾಗಿ ಭಾಗವಹಿಸುತ್ತ, ಈ ಸಂಸ್ಥೆಯ ಮೂರು ಸಾಹಿತ್ಯ- ಸಂಪುಟಗಳ ಸಂಪಾದಕವರ್ಗದಲ್ಲಿದ್ದಾರೆ. 'ಕಾವೇರಿ'ಯ ಆಶ್ರಯದಲ್ಲಿ ನಡೆದ ನಾಲ್ಕನೆಯ 'ಅಕ್ಕ' ಸಮ್ಮೇಳನ(೨೦೦೬)ದ ಸಾಹಿತ್ಯಕ ಕಾರ್ಯಕ್ರಮಗಳ ನೇತೃತ್ವವನ್ನೂ, ಸಮ್ಮೇಳನದ 'ಸುವರ್ಣ ವಾಹಿನಿ'ಸಂಪುಟಗಳ ಸಾರಥ್ಯವನ್ನೂ ವಹಿಸಿದ್ದವರು.</p>
			<p>ಮಧುಲಿಕಾ, ಶ್ರುತಿರಂಜನಿ ಮತ್ತು ಶ್ರೀನಿವಾಸ ಎಂಬ ಮೂರು ಮಕ್ಕಳು; ಪತ್ನಿ ಗೀತಾ ಅವರೊಂದಿಗೆ ಅಮೆರಿಕದ ಮೇರಿಲ್ಯಾಂಡ್ ಸಂಸ್ಥಾನದ ಪೊಟೋಮೆಕ್‍ನಲ್ಲಿ ನೆಲಸಿದ್ದಾರೆ.</p>
		</section>
	</section>
</body>
</html>
