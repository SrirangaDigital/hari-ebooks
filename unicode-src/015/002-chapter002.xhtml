<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-002">
		<h1 class="level1-title" epub:type="title"><span class="num">೦೨</span> :: ಕಥನ ಕೌಶಲ್ಯದ ಕುಸುರಿಯ ಕೆಲಸ 'ಜೋಗವ್ವ'<sup><a epub:type="noteref" href="999-aside.xhtml#id-002-1">೧</a></sup></h1>
 <p>ಪರಂಪರೆ-ಸಾಂಪ್ರದಾಯಿಕತೆ, ಶ್ರದ್ಧೆ-ಮೂಢನಂಬಿಕೆ, ಭಕ್ತಿ-ಆಚರಣೆ, ವಿವೇಚನೆ-ಕುರುಡುನಡೆ ಹೀಗೆ ಜೀವನ ಎದುರಿಸುವ ದ್ವಂದ್ವಗಳ ಸೆಣೆಸಾಟದ ಒಂದು ಉತ್ತಮ ಚಿತ್ರಣ ಈ 'ಜೋಗವ್ವ' ಕಾದಂಬರಿ.</p>
<p>ಉತ್ತರ ಕರ್ನಾಟಕದ ಹಾವೇರಿ ಜಿಲ್ಲೆಯ ಒಂದು ಸಣ್ಣ ಊರಿನಲ್ಲಿ ಸಾಮಾನ್ಯರಂತೆ ಜೀವಿಸುತ್ತಿದ್ದ ವಿಷ್ಣಪ್ಪನ ಬಾಳಿನಲ್ಲಿ ವೈರುಧ್ಯಗಳನ್ನ ಮಡಿಲು ತುಂಬಿಕೊಂಡೇ ಪ್ರವೇಶಿಸಿದವಳು ಗಿರಿಜೆ. ಅವರದು ಅಂತರ್ಜಾತೀಯ ವಿವಾಹ; ಕಾಲೇಜಿನ ಈ ಸಹಪಾಠಿ ಬಡ ಕೊರಚರ ಮನೆಯಿಂದ ಬಂದವಳಾದರೂ, ತಾನು ಬೆಳೆದ ಪರಿಸರಕ್ಕೆ ಮೀರಿದ ಚಿಂತನಶೀಲೆ, ಆದರ್ಶವಾದಿ.</p>
<p>ಅಂಕದ ಪರದೆ ಏಳುವ ವೇಳೆ, ಇಂಥ ಪ್ರಬುದ್ಧಮನಸ್ಸಿನಾಕೆಯ ತಲೆಗೂದಲು ಸ್ವಲ್ಪ ದಿನ ಬಾಚದೇ ಬೆಳೆದ ಕಗ್ಗಂಟೇ ಜೋಗವ್ವನ ಜಡೆಯ ರೂಪದಲ್ಲಿ ಅತ್ತೆ ಮೈದುನ ನಾದಿನಿಯರ ಕಣ್ಣು ಕುಕ್ಕುತ್ತದೆ, ಇವಳ ಕೊರಳಿಗೆ ಉರುಳಾಗುತ್ತದೆ; ಇದೇ ತಮ್ಮ ಏಳುಬೀಳುಗಳ ನಿಗೂಢರಹಸ್ಯದ ಅಡಗುತಾಣವಾಗಿ ಕಂಡು, ಗಿರಿಜೆಯಲ್ಲಿ ದೇವಿಯನ್ನ ಆವಾಹಿಸುವ ಪ್ರಯತ್ನ ನಡೆಯುತ್ತದೆ.</p>
<p>ಕೈಹಿಡಿದ ಕುರುಡುಗಂಡನಿಗೇ ಕಾಣದಿದ್ದಾಗ, ತಾನು ನೋಡಿದರೆಷ್ಟು ಬಿಟ್ಟರೆಷ್ಟು ಅಂದೆಯಂತಲ್ಲ, ತಾಯಿ, ನೀನೆಂಥ ಪತಿವ್ರತೆಯವ್ವಾ- ಎನ್ನುತ್ತ ಗಾಂಧಾರಿಯ ಕಣ್ಣಿಗೆ ಬಟ್ಟೆ ಕಟ್ಟಿದವರು ನಾವೇ ಅಲ್ಲವೇ? ಹೀಗೇ, ಜಗತ್ತು ಬದಲಾದರೂ ತಾವು ಹಳೆಯದಕ್ಕೇ ಏಕೆ ಜೋತು ಬಿದ್ದವರೆಂಬುದನ್ನ ಸಮರ್ಥಿಸಿಕೊಳ್ಳುವ ಈಶ್ವರಪ್ಪಗಳೂ, ಆ ಪದ್ಧತಿಗಳನ್ನೇ ನಡೆಸಿಕೊಂಡು ಹೋಗುವ ಅನಿವಾರ್ಯತೆಯನ್ನ ಬೋಧಿಸುವ ಭೀಮಣ್ಣಗಳೂ, ಹಕ್ಕೊತ್ತಾಯಗಳನ್ನ ಹೆಕ್ಕಿ ಸೊಸೆಯರನ್ನ ಕುಕ್ಕುವ, ಹುರಿದು ಮುಕ್ಕುವ ರೇಣುಕಜ್ಜಿಗಳೂ, ಇವೆಲ್ಲವನ್ನೂ ಪ್ರತಿಭಟಿಸುವ ಕಥಾನಾಯಿಕೆಯೊಂದಿಗೆ ಮೂಕ ಪ್ರೇಕ್ಷಕನಾಗುವ ಅಸಹಾಯಕ ಗಂಡ ವಿಷ್ಣಪ್ಪನೂ ಕಾದಂಬರಿಯುದ್ದಕ್ಕೂ ನಮ್ಮನ್ನು ಭೇಟಿಯಾಗುತ್ತಾರೆ.</p>
<p>ಈ ನಡುವೆ ಬಂದು ಮಿಂಚುವ, ವಾರ ಪೂರ್ತಿ ದೇವಿಯ ಹೆಸರಿನಲ್ಲಿ ವಿವಿಧ ಸೇವೆಯಲ್ಲೇ ತೊಡಗಿದ್ದ ನಿತ್ಯ ಜೋಗವ್ವ ಚಂದ್ರವ್ವನದು ವಿಶಿಷ್ಟ ಪಾತ್ರ. ತನ್ನ ಅನುಭವಗಳನ್ನು ಪ್ರಾಮಾಣಿಕವಾಗಿ ಅಭಿವ್ಯಕ್ತಿಸುವ ಇವಳಿಗೆ ಜಗತ್ತು ಒಂದು ಕೈಗನ್ನಡಿಯಿದ್ದಂತೆ; ತನ್ನ ನಗು-ಅಳುಗಳೇ ಜಗತ್ತಿನ ನಲಿವು-ನೋವುಗಳು. ಗಿರಿಜಳನ್ನು ತನ್ನಂತಾಗಿಸಿಕೊಳ್ಳಲು ಹವಣಿಸಿದ ಇವಳ ಜಿದ್ದು ಮುಸುಕಿನ ಗುದ್ದಾಗಿಯೇ ಉಳಿಯುತ್ತದೆ. ಕೊನೆಗೆ, ಗಿರಿಜೆ ಹೇಗೆ ಒಲ್ಲದ ಮನಸ್ಸಿನ ಒಪ್ಪಿಗೆ ಸೂಸಿ ಜೋಗವ್ವಳಾದಳು, ನಿಷ್ಕರುಣೆಯಿಂದ ವಿಧಿ ಬೀಸಿದ ಬಿರುಗಾಳಿಗೆ ತತ್ತರಿಸಿ ಹೋದರೂ, ಕೈಹಿಡಿದ ನಲ್ಲನಿಗೆ ಕೊನೆಯವರೆಗೂ ಯಾವ ಬಗೆಯಲ್ಲಿ ಆಸರೆಯಾಗಿ ನಿಂತಳು- ಎಂಬುದೆಲ್ಲವನ್ನ ಕುಮಾರ ಬೇಂದ್ರೆ ತಮ್ಮ ಚೊಚ್ಚಲ ಕೃತಿ 'ಜೋಗವ್ವ'ನಲ್ಲಿ ಸರಳ ಶೈಲಿಯಲ್ಲಿ ಸಮರ್ಥವಾಗಿ ನಿರೂಪಿಸಿದ್ದಾರೆ.</p>
<p>ಕಾದಂಬರಿಕಾರ ಕುಮಾರ್ ಅವರು ಬೇಂದ್ರೆ ಮನೆತನದವರು. (ಆದರೆ ಅಂಬಿಕಾತನಯದತ್ತರಿಗೂ ಇವರಿಗೂ ಸಂಬಂಧವಿಲ್ಲ.) ೧೯೭೭ರಲ್ಲಿ ಗದಗ ಜಿಲ್ಲೆಯ ಶಿರಹಟ್ಟಿ ತಾಲ್ಲೂಕಿನ ಬೆಳ್ಳಟ್ಟಿಯಲ್ಲಿ ಹುಟ್ಟಿದ ಇವರು ಹುಬ್ಬಳ್ಳಿಯ ಮಹಾಂತೇಶ ಕಲಾಮಂದಿರದಲ್ಲಿ ಚಿತ್ರಕಲಾ ಪದವಿಯನ್ನ ಗಳಿಸಿದವರು. ಕನ್ನಡದಲ್ಲಿ ಎಂ.ಎ. ಪದವಿ ಪಡೆದವರು. ಪ್ರೌಢಶಾಲೆಯಲ್ಲಿ ಇದ್ದಾಗಲಿಂದಲೇ ಕತೆ ಕವನ ಇತ್ಯಾದಿ ಬರೆವಣಿಗೆಯಲ್ಲಿ ತಮ್ಮನ್ನು ತೊಡಗಿಸಿಕೊಂಡಿದ್ದ ಕುಮಾರ ಬೇಂದ್ರೆ ಅವರಿಗೆ ಚಿತ್ರಕಲೆ, ಮಣ್ಣಿನ ಶಿಲ್ಪ, ಗ್ರಾಫಿಕ್ ಮತ್ತು ಛಾಯಾಚಿತ್ರಗ್ರಹಣಗಳಲ್ಲೂ ಬತ್ತದ ಆಸಕ್ತಿ.</p>
<p>ಅಮೆರಿಕಾದಲ್ಲಿ ಜರುಗಿದ ನಾಲ್ಕನೆಯ ಅಕ್ಕ ವಿಶ್ವಕನ್ನಡಸಮ್ಮೇಳನದ ಅಂಗವಾಗಿ ಏರ್ಪಡಿಸಿದ್ದ ಕನ್ನಡ ಕಾದಂಬರೀ ಸ್ಪರ್ಧೆಯಲ್ಲಿ ತೀರ್ಪುಗಾರರ ಮೆಚ್ಚುಗೆ ಪಡೆದ, ಮುಕ್ತಾಯ ರೇಖೆಗೆ ಕೆಲವೇ ಸೆಕೆಂಡುಗಳಷ್ಟು ತಡವಾಗಿ ತಲುಪಿದ ಒಳ್ಳೆಯ ಕುದುರೆಯೆಂದೂ ಸಹ 'ಜೋಗವ್ವ'ಳ ಒಂದು ವೈಶಿಷ್ಟ್ಯ.</p>
<p class="vertical-delimiter"/>
<p>ಪ್ರಕಟಣೆಯ ಸಿದ್ಧತೆಯಲ್ಲಿದ್ದಾಗ, ಕೆಲವು ಸ್ಥಳೀಯ ಸಹೃದಯ ಓದುಗರಿಗೆ ಕಾದಂಬರಿಯನ್ನು ಕೊಟ್ಟು ಅವರ ಅಭಿಪ್ರಾಯಗಳನ್ನು ಸಂಗ್ರಹಿಸಿದ್ದಾರೆ. ಇದು ಒಂದು ಒಳ್ಳೆಯ ಪದ್ಧತಿ. ಈ ವಿಚಾರದಲ್ಲಿ ಪ್ರಕಾಶ ಕಡಮೆಯವರ ಮಾತು ಪ್ರಸ್ತುತವಾಗಿದೆ. ''ಖ್ಯಾತಿ ಪಡೆದು, ಬೆಳೆದು ನಿಂತ ಲೇಖಕರ ಕಾದಂಬರಿಗಳನ್ನು ಉದಾಹರಣೆ ತೆಗೆದುಕೊಂಡು ಚರ್ಚಿಸುವುದಕ್ಕಿಂತ ಕುಮಾರ ಬೇಂದ್ರೆಯಂಥ ಕಿರಿಯ ವಯಸ್ಸಿನ ಲೇಖಕ ಜೋಗವ್ವದಂಥ ಕಾದಂಬರಿ ರಚಿಸುವಲ್ಲಿ ಉತ್ಸಾಹ ಹಾಗೂ ಪ್ರಯತ್ನ ತೋರಿಸಿ ಯಶಸ್ಸಾಗಿರುವರಲ್ಲ, ಅಂಥವರು ನನ್ನ ಗಮನದಲ್ಲಿ ಮುಖ್ಯವಾಗುತ್ತಾರೆ.''</p>
<p>ಕಾದಂಬರಿಯ ಕೊನೆಯಲ್ಲಿ ಆ ಓದುಗ-ವಿಮರ್ಶಕರ ಅನಿಸಿಕೆಗಳನ್ನು ಕುಮಾರ ಬೇಂದ್ರೆ ದಾಖಲಿಸಿದ್ದಾರೆ. ಅವುಗಳಲ್ಲಿ ಕೆಲವು ತುಣುಕುಗಳು:</p>
<p>ಗಿರಿಜೆಯ ಪಾತ್ರಚಿತ್ರಣದ ವಿಚಾರದಲ್ಲಿ, ''ಅವಳು ಅಂತಹ ಪ್ರಗತಿಪರವಾದ ಮನೋಧರ್ಮದವಳಾದರೂ, ಸನ್ನಿವೇಶದ ಒತ್ತಡಕ್ಕೆ ಸಿಲುಕಿ ಜೋಗವ್ವನ ದೀಕ್ಷೆ ಪಡೆದುಕೊಂಡರೂ ಪ್ರೀತಿಪೂರಕವಾಗಿ ವರಿಸಿದ ಗಂಡನ ಪ್ರೀತಿಗಾಗಿ ಸದಾ ತುಡಿಯುವಲ್ಲಿ ಪಾತ್ರ ಯಶಸ್ಸು ಪಡೆಯುತ್ತದೆ''- ಎನ್ನುವುದು ಶ್ರೀ ಮಹಾಂತಪ್ಪ ನಂದೂರರ ಅಭಿಮತ.<em>''ಒಟ್ಟಾರೆಯಾಗಿ ಮೌಢ್ಯತೆ ಮತ್ತು ಅಸಹಾಯಕತೆಗಳ ಮಿಶ್ರ ಬದುಕೊಂದು ಮೈದಾಳಿದ</em>ಈ ಕಾದಂಬರಿಯಲ್ಲಿ<em>'ದೇವ್ರನ್ನ ನಂಬಬೇಕು ಆದ್ರ ದೆವ್ರ ಹೆಸರಿನ್ಯಾಗಿರೊ ಸುಳ್ಳು ನಂಬಿಕೆಗಳನ್ನ ನಂಬಬಾರದು... ಬೇಕಾದ್ರ ಎಲ್ಲಮನ ಹೆಸರಿನ್ಯಾಗ ಬಡಬಗ್ಗರಿಗೆ ಊಟಾ ಹಾಕೂನು. . . ಮೈಮ್ಯಾಲೆ ಅರಬಿ ಇಲ್ಲದವ್ರಿಗೆ ಅರಬಿ ಹಂಚೂನು...' ಎಂಬ ಗಿರಿಜೆಯ ಮಾತು ಅವಳ ಶುದ್ಧ ಮಾನವೀಯ ನಂಬಿಕೆಗಳಿಗೆ ಕನ್ನಡಿ ಹಿಡಿದಂತಿದೆ''</em>- ಎನ್ನುತ್ತಾರೆ ಶ್ರೀಮತಿ ಸುನಂದಾ ಕಡಮೆ; ಅವರ ಅಭಿಪ್ರಾಯ ಒಪ್ಪತಕ್ಕದ್ದೇ.</p>
<p>''ಸಂಭಾಷಣೆ ಹಾಗೂ ನಿರೂಪಣೆಗೆ ವಿಭಿನ್ನ ಭಾಷಾಪ್ರಯೋಗ ಮಾಡಿರುವ ಲೇಖಕರು, ಆಡುಭಾಷೆ-ಶಿಷ್ಟಭಾಷೆಗಳ ನಡುವಿನ ಕಂದಕವನ್ನು ಅಳಿಸಿಹಾಕಿದ್ದಾರೆ. ಸನ್ನಿವೇಶ, ಪಾತ್ರ ಚಿತ್ರಣಗಳಿಗೆ ಇದು ಪೂರಕವಾಗಿ ಕಾದಂಬರಿಯನ್ನು ಓದಿಸಿಕೊಂಡು ಹೋಗುವಲ್ಲಿ ಸಹಾಯಕವಾಗಿದೆ''- ಎನ್ನುತ್ತಾರೆ ಜಗದೀಶ ಮಂಗಳೂರಮಠ ಅವರು.</p>
<p>ಶ್ರೀ ಸಿ. ಎಂ.ಮುನಿಸ್ವಾಮಿ ಅವರಿಗೆ ಮೆಚ್ಚುಗೆಯಾಗುವುದು ಈ ಕಾದಂಬರಿಯ ಕೊನೆ. ''ವಿಷ್ಣಪ್ಪನ ಸಾವು ಬಹುಶಃ ಗಿರಿಜಳ ದುರಂತಗಳಿಗೆ ಒಂದು ಕೊನೆಯಾಗುತ್ತದೆ. ಯಾವುದೇ ಪೂರ್ವ ನಿರ್ಧಾರಗಳಿಲ್ಲದ ಕೊನೆ ಕಥಾ ಹಂದರವನ್ನು ಪರಿಣಾಮಕಾರಿ ಯಾಗಿಸುತ್ತದೆ''- ಎನ್ನುತ್ತಾರೆ ಅವರು. ಅವರು ಮೆಚ್ಚುವ ಇನ್ನೊಂದು ಗುಣಾತ್ಮಕತೆಯೆಂದರೆ "ಕತೆಯ ನಿರೂಪಣೆಯಲ್ಲಿ ಕಾದಂಬರಿಕಾರರು ಭಾಷೆಯನ್ನು ಎಲ್ಲೂ ಹಗುರಗೊಳಿಸದೇ, ನಿಮ್ಮ ಸಂವಾದವನ್ನು ಆಡು ಭಾಷೆಯಿಂದ ಶಿಷ್ಟ ಭಾಷೆಗೆ ಹೊರಳಿಸದೆ ಒಂದೇ ರೀತಿಯ ಛಾಪು ಇಟ್ಟುಕೊಂಡಿರುವುದು."</p>
<p>''ಗಿರಿಜಾ ಅಂತಹ ಪ್ರಗತಿಪರವಾದ ಮನೋಧರ್ಮದವಳಾದರೂ, ಸನ್ನಿವೇಶದ ಒತ್ತಡಕ್ಕೆ ಸಿಲುಕಿ ಜೋಗವ್ವನ ದೀಕ್ಷೆ ಪಡೆದುಕೊಂಡರೂ ಪ್ರೀತಿಪೂರಕವಾಗಿ ವರಿಸಿದ ಗಂಡನ ಪ್ರೀತಿಗಾಗಿ ಸದಾ ತುಡಿಯುವಲ್ಲಿ ಪಾತ್ರ ಯಶಸ್ಸು ಪಡೆಯುತ್ತದೆ''- ಎನ್ನುತ್ತಾರೆ<br />ಮಹಾಂತಪ್ಪ ನಂದೂರ. ಕುಮಾರ ಬೇಂದ್ರೆಯವರಿಗೆ ಭಾಷೆಯ ಮೇಲೆ ಇರುವ ಪ್ರಭುತ್ವದ ಬಗ್ಗೆ ಸಿ. ಎಂ. ಚೆನ್ನಬಸಪ್ಪ ಅವರಿಗೆ ಮೆಚ್ಚುಗೆಯಿದೆ.</p>
<p>''ಹೆಣ್ಣು ಎಷ್ಟೇ ಸ್ವತಂತ್ರ ಸುಶಿಕ್ಷಿತ ಆಗಿದ್ದರೂ ಅದನ್ನು ಕಡೆಗಣಿಸುವ ವಾತಾವರಣ ಸಮಾಜದಲ್ಲಿದೆ. ಆದರೆ ಅದನ್ನು ಚಿತ್ರಿರಿಸುವ ಬಗೆ ಹೇಗೆ ಎಂಬುದು ವಿವೇಚನೆಗೆ ಸೇರಿದ ಅಂಶ. ಲಂಕೇಶರ 'ಅಕ್ಕ' ಕಾದಂಬರಿಯ ನಾಯಕಿಯನ್ನು ಗಮನಿಸಬಹುದು. 'ಅನಕೃ' ಅವರ ಕಾದಂಬರಿಗಳಲ್ಲಿ ಕಾಣುವ ಸ್ತ್ರೀ ಕೂಡ ನಿಮ್ಮ ಕಾದಂಬರಿಯ 'ಗಿರಿಜೆ'ಯ ಹಾಗೆ ಮೂಕಿ, ಅಸಹಾಯಕಿ. ಅವಳ ಬಗ್ಗೆ ಕರುಣೆ ಹುಟ್ಟುತ್ತದೆ. ಆದರೆ ಕರುಣೆಗೆ ಪಾತ್ರವಾಗುವಷ್ಟು ಅವಳು ಅಸಹಾಯಕಿಯೆ?''- ಎನ್ನುತ್ತಾರೆ ಪ್ರಖ್ಯಾತ ವಿಮರ್ಶಕ ಡಾ| ಶ್ಯಾಮಸುಂದರ ಬಿದರಕುಂದಿ ಅವರು.</p>
<p class="vertical-delimiter"/>
<p>ದೇಸಿಯ ಸೊಗಡು, ಆಡುಭಾಷೆಯ ಸೊಗಸು, ಮಾತುಕತೆಯಲ್ಲಿ ಲವಲವಿಕೆ, ಪಾತ್ರಪೋಷಣೆಯಲ್ಲಿ ಬಂಧುರತೆ, ಕತೆಗೆ ಇಂಬನ್ನೀವ ಪ್ರಸಂಗಗಳ ಚಿತ್ರಣದಲ್ಲಿ ಕುಸುರಿಯ ಕೌಶಲ, ಮತ್ತು ಸಹಜತೆ ಕಾದಂಬರಿಯ ಮೆರುಗುಗಳು. ಬೇಂದ್ರೆಯವರಿಂದ ಇಂತಹ ಇನ್ನೂ ಹೆಚ್ಚು ಹೆಚ್ಚು ಬರಹಗಳು ಬೆಳಕು ಕಾಣಲೆಂದು ಮನಸಾ ಹಾರೈಸುತ್ತೇನೆ.</p>
<p class="vertical-delimiter"/>
<p>[ಕೊನೆಯಲ್ಲಿ, 'ಜೋಗವ್ವ' ಕಾದಂಬರಿಯ ಬಗ್ಗೆ, ವಿಮರ್ಶೆಯ ಪರಿಧಿಯಿಂದಾಚೆ ಇರುವ, ಒಂದೆರಡು ವಿಶೇಷ ಮಾಹಿತಿಗಳನ್ನ ಹಂಚಿಕೊಳ್ಳುವುದು ಅಪ್ರಸ್ತುತವಲ್ಲ ಎನಿಸುತ್ತದೆ.</p>
<p>ಮೊದಲನೆಯದಾಗಿ, ಇದು ಒಂದು ಕಾದಂಬರೀ ಸ್ಪರ್ಧೆಯಲ್ಲಿ ತೀರ್ಪುಗಾರರ ಮೆಚ್ಚುಗೆ ಪಡೆದು, ಕೆಲವೇ ಅಂಕಗಳಲ್ಲಿ ಪ್ರಶಸ್ತಿಯಿಂದ ವಂಚಿತವಾದ ಕಾದಂಬರಿ. ಅದರ ಬಗ್ಗೆ ಸ್ವಲ್ಪ ಪೀಠಿಕೆ ಅಗತ್ಯ. ೨೦೦೬ರಲ್ಲಿ ನಾಲ್ಕನೆಯ ವಿಶ್ವಕನ್ನಡ ಸಮ್ಮೇಳನವನ್ನು 'ಕಾವೇರಿ' ಕನ್ನಡಸಂಘದ ಆಶ್ರಯದಲ್ಲಿ ಅಕ್ಕ ಸಂಸ್ಥೆ ಅಮೆರಿಕಾದಲ್ಲಿ ನಡೆಸಿದಾಗ, ಅದರ ಅಂಗವಾಗಿ ಒಂದು ಕಾದಂಬರಿ ಸ್ಪರ್ಧೆಯನ್ನು ನಡೆಸಿತು. ಈ ಕಾದಂಬರಿ ಆ ಸ್ಪರ್ಧೆಯಲ್ಲಿ ಭಾಗವಹಿಸಿತ್ತು. ಈ ವಿಮರ್ಶೆ ಬರೆಯುತ್ತಿರುವ ನಾನು ಭಾರತದಲ್ಲಿ ಆ ಸ್ಪರ್ಧೆಯ ಸಂಯೋಜಕನಾಗಿದ್ದ್ದೆ. 'ಕಾವೇರಿ'ಗೂ ನಮಗೂ ಹಲವು ದಶಕಗಳ ಆತ್ಮೀಯ ಸಂಬಂಧ. ನನ್ನ ಮತ್ತು ನನ್ನ ಹೆಂಡತಿ ನಾಗಲಕ್ಷ್ಮಿಯ ಹೆಗಲಿಗೆ ಏರಿಸಿದ ಸ್ಪರ್ಧೆಯ ಏರ್ಪಾಡಿನ ಈ ಹೊಣೆಯನ್ನು 'ಕಾವೇರಿ'ಯ ಸ್ನೇಹಿತರು ಹೇಳಿದರೆಂಬ ಕಾರಣಕ್ಕೆ, ನಾವು ಸಂತೋಷದಿಂದ ಒಪ್ಪಿಕೊಂಡು, ಕೆಲಸವನ್ನು ಶಕ್ತಿಮೀರಿ ಸಮರ್ಪಕವಾಗಿ ನಿರ್ವಹಿಸಿದೆವು.</p>
<p>ಸ್ಪರ್ಧೆ ನಡೆಯಿತು; ಸೀಸ ಕಬ್ಬಿಣ ತಾಮ್ರ ಹಿತ್ತಾಳೆ ಕಂಚು ಬೆಳ್ಳಿ ಚಿನ್ನದ ಕುದುರೆಗಳು ಮೆರವಣಿಗೆಯಲ್ಲಿ ಸಾಗಿದವು. ತೀರ್ಪುಗಾರರ ಮೌಲ್ಯಮಾಪನದ ಕೊಳದಲ್ಲಿ ಅವು ಮುಳುಗಿದವು, ತೇಲಿದವು, ಕೆಲವು ಈಜಿದವು, ದಡ ಸೇರಿದವು; ದಡವೇರಿ, ಒಂದು ಕುದುರೆ ತನ್ನ ನಾಗಾಲೋಟದಿಂದ ಓಡಿ ಗುರಿ ಮುಟ್ಟಿತು. ಆ ಬೆಳ್ಳಂಬಿಳಿ ಪಟ್ಟದ ಕುದುರೆಯ ಹೆಗಲಿಗೆ ಕಿಂಕಾಪಿನ ಜರತಾರಿ ವಸ್ತ್ರ ಹೊದಿಸಿ, ಹಣೆಗೆ ಥಳಥಳಿಪ ಬಾಸಿಂಗ ಕಟ್ಟಿ, ನೀರಾಜನ ವಿಧಿಪೂರ್ವಕ ರಾಜಮರ್ಯಾದೆ ಯೊಂದಿಗೆ ಒಡ್ಡೋಲಗಕ್ಕೆ ಬರಮಾಡಿಕೊಂಡರು, ಮೆರೆಸಿದರು.</p>
<p>ಸಂತೆ ಎಲ್ಲಾ ಮುಗಿದಮೇಲೆ, ಬಲು ತಡವಾಗಿ ಗಾಡಿ ಕಟ್ಟಿಕೊಂಡು ನಾವೂ ಜಾತ್ರೆ ನಡೆದ ಜಾಗಕ್ಕೆ ಯಾತ್ರೆ ಹೋಗಿದ್ದೆವು; ಸ್ನೇಹಿತರನ್ನು ಮಾತನಾಡಿಸಿ, ಅಭಿನಂದನೆಗಳನ್ನು ಹೇಳಿ ಬರಲು, ಸಮಿತಿ ಕೊಟ್ಟ ಹಣಕ್ಕೆ ಲೆಕ್ಕ ಒಪ್ಪಿಸಲು ಇಲ್ಲಿ ಗುಳೆ ಎಬ್ಬಿಸಿದ ತಾತ್ಕಾಲಿಕ ಲಾಯದ ಗುಡಾರ ಎತ್ತುವ ಮಾತನಾಡಿದೆವು. ನಾಟಕಕ್ಕೊಂದು ಕೊನೆಯ ಪರದೆ ಎಳೆಯಲೇಬೇಕಲ್ಲ, ಮಂಗಳ ಹಾಡಲೇಬೇಕಲ್ಲ. ಒಂದನ್ನೇನೋ ಮೆಚ್ಚಿ ಅಪ್ಪಿ ಮುದ್ದಿಸಿ ಮೆರೆಸಿದ್ದೇವೆ; ಉಳಿದ ಕಾದಂಬರಿಗಳ ಹಸ್ತಪ್ರತಿಗಳನ್ನು ಏನು ಮಾಡೋಣ- ಎಂದು ಕೇಳಿದೆವು.</p>
<p>ಹಸ್ತಪ್ರತಿಗಳ ವಿಲೇವಾರಿಗೆ ಏನೇನು ಸಲಹೆಗಳು ಬಂದವು- ಎಂಬ ಮಾತು ಇಲ್ಲಿ ಬೇಡ ಬಿಡಿ, ಮಂದೆ ನಾವು ಏನು ಮಾಡಿದೆವು- ಎಂಬುದೇ ಒಂದು ಸ್ವಾರಸ್ಯಕರ ವಿಚಾರ, ಅದನ್ನೇ ಈಗ ಹೇಳುತ್ತೇನೆ, ಕೇಳಿ:</p>
<p>ಮೈಸೂರಿನ ನಮ್ಮ ಸರಸ್ವತೀಪುರದ ಮನೆಯಲ್ಲಿ ಒಂದು ಸಂತೋಷಕೂಟದ ಏರ್ಪಾಟು ಮಾಡಿದೆವು. ಸ್ಪರ್ಧೆಯಲ್ಲಿ ಭಾಗವಹಿಸಿದ ಆ ಎಲ್ಲ ಇಪ್ಪತ್ತಾರು ಕಾದಂಬರಿಕಾರರನ್ನು, ತಮ್ಮ ಕುಟುಂಬ ಸಮೇತ ಈ ಕೂಟಕ್ಕೆ ಬರುವಂತೆ ಆಹ್ವಾನಿಸಿದೆವು. ಶಿವಮೊಗ್ಗ ಭದ್ರಾವತಿ ಬಿಜಾಪುರ ಹುಬ್ಬಳ್ಳಿ ಹಾಸನ ಮಂಗಳೂರು ಮಡಿಕೇರಿ ಇತ್ಯಾದಿ ದೂರ ದೂರದ ಊರುಗಳಿಂದ ಅರಮನೆಯ ನಗರಿಗೆ ಅವರು ಬಂದರು. ಭೂರಿ ಭೋಜನದ ತರುವಾಯ, ಈ ಎಲ್ಲ ಕಾದಂಬರಿಕಾರರ ಮುಕ್ತ ಸಮಾಲೋಚನ ಸಭೆ ನಡೆಯಿತು. ಸ್ಪರ್ಧೆಯ ತೀರ್ಪುಗಾರರಾಗಿದ್ದ ಪ್ರೊ| ನಿರಂಜನ ವಾನಳ್ಳಿ, ಪ್ರೊ| ಸರ್ವಮಂಗಳಾ ಮತ್ತು ಅಮೆರಿಕನ್ನಡದ ಸಂಪಾದಕಿ ನಾಗಲಕ್ಷ್ಮಿ ಈ ಸಭೆಯಲ್ಲಿದ್ದು ತಮ್ಮ ಮೌಲ್ಯಮಾಪನದ ಕ್ರಮ, ವ್ಯಾಪ್ತಿ ಮತ್ತು ಫಲಶ್ರುತಿಗಳ ಬಗ್ಗೆ ವಿವರಣೆ ಕೊಟ್ಟರು. ಕೃತಿಕಾರರೊಂದಿಗೆ ಸಂವಾದ ನಡೆಸಿದರು. ಉಳಿದ ಕಾದಂಬರಿಗಳು ಎಲ್ಲೆಲ್ಲಿ ಮಿಂಚಿದ್ದವು, ಎಲ್ಲೆಲ್ಲಿ ಎಡವಿದವು, ಕುಂಟಿದವು, ಸೋತಿದ್ದವು, ಏಕೆ ಹೇಗೆ 'ಬಸ್‍ನ್ನು ಮಿಸ್ ಮಾಡಿಕೊಂಡವು?'- ಸಾಧಾರವಾಗಿ ವಿವರಿಸಿದರು. ಪ್ರತಿಯೊಬ್ಬರಿಗೂ ಸ್ಪರ್ಧೆಯಲ್ಲಿ ಪ್ರಶಸ್ತಿಪುರಸ್ಕೃತ ಕಾದಂಬರಿಯಾದ, ದಾವಣಗೆರೆಯ ಶ್ರೀ ಸಂಪನ್ನ ಮುತಾಲಿಕರ 'ಭರದ್ವಾಜ'<sup><a epub:type="noteref" href="999-aside.xhtml#id-002-2">೨</a></sup>ದ ಒಂದೊಂದು ಪ್ರತಿಯನ್ನು ಕೊಟ್ಟೆವು, ವಿಶ್ವಕನ್ನಡ ಸಮ್ಮೇಳನದ ಸ್ಮರಣಸಂಚಿಕೆ ಮತ್ತು ಇನ್ನೊಂದೆರಡು ಪುಸ್ತಕಗಳೊಂದಿಗೆ, ಸಮ್ಮೇಳನದ ನೆನಪಿನ ಕೈಚೀಲದೊಳಗಿಟ್ಟು. ಜೊತೆಗೆ, ಮುಖ್ಯವಾಗಿ ಮಾಡಿದ್ದೇನೆಂದರೆ, ಅವರವರ ಹಸ್ತಪ್ರತಿಗಳನ್ನು ಅವರವರಿಗೆ ಗೌರವಪೂರ್ವಕವಾಗಿ ಹಿಂತಿರುಗಿಸಿದೆವು.</p>
<p>ಸರಾಸರಿ ಇನ್ನೂರು ಪುಟಗಳ ಕೈಬರಹದ ಕಾದಂಬರಿ ಹಸ್ತಪ್ರತಿಗಳನ್ನು ರಿಜಿಸ್ಟರ್ಡ್ ಅಂಚೆಯಲ್ಲಾಗಲೀ, ಕೊರಿಯರ್ ಮುಖಾಂತರವಾಗಲೀ ದೂರದೂರದ ಊರಿನ ಅವರವರಿಗೆ ರವಾನಿಸಲು ಎಷ್ಟು ವೆಚ್ಚವಾಗುತ್ತಿತ್ತೋ ಅದಕ್ಕಿಂತ ಸ್ವಲ್ಪ ಕಡಿಮೆ ಖರ್ಚಿನಲ್ಲಿ ಈ ಸಂತೋಷಕೂಟವನ್ನು ನಿರ್ವಹಿಸಿದೆವು; ಸಮ್ಮೇಳನ ಕಾದಂಬರಿ ಸ್ಪರ್ಧೆ ಸಮಿತಿಯವರು ಇದರ ವೆಚ್ಚವನ್ನೂ ಭರಿಸಿದರು, ಇದು ಸ್ತುತ್ಯರ್ಹ ವಿಷಯ. ''ನಾವು ಗೆಲ್ಲದಿದ್ದರೂ ಪರವೆಯಿಲ್ಲ, ಉದಯೋನ್ಮುಖ ಬರಹಗಾರ ಸ್ಪರ್ಧಿಗಳಾದ ನಮ್ಮನ್ನು ಬರಮಾಡಿಕೊಂಡು, ಒಂದೆಡೆ ಸೇರಿಸಿ, ವಿಚಾರವಿನಿಮಯ ಮಾಡಿಕೊಳ್ಳಲು ಅನುವಾಗುವಂತೆ ಒಂದು ಆತ್ಮೀಯ ವಾತಾವರಣವನ್ನು ಕಲ್ಪಿಸಿಕೊಟ್ಟರಲ್ಲ, ಅದೇ ಒಂದು ಅಪೂರ್ವ ದಾಖಲೆ, ಅದೇ ಒಂದು ಸಾಧನೆ, ಅದೇ ಬಹುಕಾಲ ನಮ್ಮ ನೆನಪಿನಲ್ಲಿ ಹಸಿರಾಗಿ ಉಳಿಯುವ ಕಾರ್ಯಕ್ರಮ''- ಎಂದು ಆ ಬೆಳೆಯುವ ಪ್ರತಿಭೆಯ ಕಾರಂಜಿಗಳು ಹರ್ಷವನ್ನು ಚಿಮ್ಮಿದವು.</p>
<p class="vertical-delimiter"/>
<p>ಈ ಕಾದಂಬರಿಕಾರರಲ್ಲಿ ಹಲವರು ಇನ್ನೂ ಅಪ್ರಕಟಿತ ಬರಹಗಾರರಾಗಿಯೇ ಉಳಿದವರಿದ್ದರು. ''ಅವರಲ್ಲಿ ಕೆಲವರು ಕೇಳಿಕೊಂಡರು: ನಮ್ಮ ಈ ಕಾದಂಬರಿಗೆ ಬೆಳಕು ಕಾಣಿಸಲು ನಮಗೆ ಸಹಾಯಮಾಡುವಿರಾ?''- ಎಂದು. ಸಹಾಯದ ಹೊಂಬೆಳಕು ಬಂದೀತೆಂಬ ಕಡೆಗೆಲ್ಲ ಮುಖ ಮಾಡಿ ನಿಂತಿದ್ದೆವು. 'ಸಂವಹನ' ಪ್ರಕಾಶನದ ನೆರವಿನಿಂದ ಎರಡು ಚೊಚ್ಚಲ ಕಾದಂಬರಿಗಳು ಹೊರಬಿದ್ದವು, ತೊಟ್ಟಿಲಲ್ಲಿ ನಲಿದಾಡ ತೊಡಗಿದವು:. ಒಂದು ಬೆಂಗಳೂರಿನ ಕೆ.ಎನ್. ಮುಕುಂದರಾಯರ 'ಮಾಂಗಲ್ಯ',<sup><a epub:type="noteref" href="999-aside.xhtml#id-002-3">೩</a></sup>ಇನ್ನೊಂದು ಹುಬ್ಬಳ್ಳಿಯ ಕುಮಾರ ಬೇಂದ್ರೆಯ ಈ 'ಜೋಗವ್ವ.']</p>
</section>
</body>
</html>
