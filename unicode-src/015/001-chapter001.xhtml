<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title"><span class="num">೦೧</span> :: ಜ್ಞಾನತೀರ್ಥ ದರ್ಶನದ ಸವಿನೆನಪುಗಳು'ಥೇಮ್ಸ್ ನದಿಯ ನಾಡಿನಲ್ಲಿ'<sup><a epub:type="noteref" href="999-aside.xhtml#id-001-1">೧</a></sup></h1>
		<p>ಕನ್ನಡದಲ್ಲಿ ಒಂದು ಪ್ರಸಿದ್ಧವಾದ ಗಾದೆ ಇದೆ: 'ದೇಶ ಸುತ್ತಬೇಕು, ಕೋಶ ಓದಬೇಕು' ಅಂತ. ಅಂದರೆ ಇದರ ಅರ್ಥ, 'ನಾವು ನಿಂತ ನೀರಾಗದೇ, ಹರಿಯುವ ಝರಿಯಾಗಬೇಕು, ತೊರೆಯಾಗಬೇಕು, ಹೊನಲು, ಹೊಳೆಯಾಗಬೇಕು, ನದಿಯಾಗಬೇಕು'. ಹಾಗೆಯೇ ಓದಬೇಕು, ಓದುತ್ತಲೇ ಇರಬೇಕು; ಚಿಕ್ಕದುದರಿಂದ ಹಿಡಿದು ದೊಡ್ಡ ದೊಡ್ಡ ಪುಸ್ತಕಗಳನ್ನ ಓದುವ ಪರಿಪಾಠ ಬೆಳೆಸಿಕೊಳ್ಳಬೇಕು, ಹೆಚ್ಚು ಹೆಚ್ಚು ವಿಷಯಗಳನ್ನ ಮಾಹಿತಿಗಳನ್ನ, 'ಏನು? ಎಲ್ಲಿ? ಏಕೆ? ಎಂತು?'- ಎಂದೆಲ್ಲಾ ವಿವರಿಸುವ ಆಕರ ಗ್ರಂಥಗಳನ್ನ ಓದುತ್ತಲೇ ಇರಬೇಕು, ನಮ್ಮ ತಿಳಿವಳಿಕೆಯನ್ನು ಅನುದಿನವೂ ಹೆಚ್ಚಿಸಿಕೊಳ್ಳುತ್ತಾ ಇರಬೇಕು- ಅಂತ ಈ ನಾಣ್ಣುಡಿಯ ಆಶಯ.</p>
		<p>ಇದ್ದಲ್ಲೇ ಇದ್ದರೆ, ನಿಂತಲ್ಲೇ ನಿಂತುಬಿಟ್ಟರೆ ಅದು ಜೀವಂತಿಕೆಯ ಲಕ್ಷಣ ಅಲ್ಲ. ನೋಡಿ, ಜಗತ್ತಲ್ಲಿರುವ ಎಲ್ಲಾ ವಸ್ತುಗಳನ್ನು ಸ್ಥೂಲವಾಗಿ ಎರಡು ಬಗೆಗಳಾಗಿ ವಿಂಗಡಿಸುತ್ತಾರೆ: ಒಂದು ಸ್ಥಾವರ, ಇನ್ನೊಂದು ಜಂಗಮ. ಚಲಿಸದೇ ತಾನು ಇದ್ದಲ್ಲೇ ಇದ್ದಂತೆ ಇದ್ದು ಬಿಡುವ ಅಚರಗಳೆಲ್ಲ ಸ್ಥಾವರಗಳು; ಚಲನಶೀಲತೆಯುಳ್ಳವೆಲ್ಲವೂ ಜಂಗಮಗಳು. 'ಚಲಿಸುತ್ತಿದೆ' ಎಂದರೆ, ಅಲ್ಲಿ ಪ್ರಾಣ ಇದೆ ಎಂದೇ ಭಾವನೆ. ತದ್ವಿರುದ್ಧವಾಗಿ, ಓಡಾಟದ ಚಟುವಟಿಕೆ ಇಲ್ಲ- ಎಂದಾಗ ಅದಕ್ಕೆ ಪ್ರಾಣ ಇಲ್ಲ ಅದು ನಿರ್ಜೀವ ಅಂತ. ಹೀಗಾಗಿ, ಓಡಾಡದೇ ಸುತ್ತಾಡದೇ, ಒಂದೇ ಕಡೆಯಲ್ಲಿ ಇದ್ದಂತಹ ಮನುಷ್ಯ ಜೀವವಿಲ್ಲದ ಕಲ್ಲಿನಂತೆ. ಯಾರು ತಾನೇ ಕಲ್ಲಾಗ ಬಯಸುತ್ತಾರೆ, ಹೇಳಿ?</p>
		<p>ಬಹಳ ದಿನಗಳ ಹಿಂದೆ, ವೇದಗಳ ಕಾಲದಲ್ಲಿ, ಒಂದು ಕಥೆ ನಡೆಯಿತು. 'ರೋಹಿತ' ಎಂಬ ಒಬ್ಬ ರಾಜಕುಮಾರ ಇದ್ದನಂತೆ. ಏನೋ ಕಾರಣಕ್ಕೆ ಅವನು ಮನೆಯಿಂದ ಹೊರಬೀಳಬೇಕಾಗಿ ಬಂತಂತೆ. ಆಗ ಅವನ ಎದುರಿಗೆ ಇಂದ್ರ ಒಬ್ಬ ಮನುಷ್ಯನ (ಬಹುಶಃ ಒಬ್ಬ ಋಷಿಯ) ವೇಷದಿಂದ ಬಂದು ಏನು ಹೇಳುತ್ತಾನೆ ಗೊತ್ತಾ?: ''ಮಗು, ಆದದ್ದೆಲ್ಲಾ ಒಳ್ಳಿತೇ ಆಯಿತು. ನೀನು ದೇಶ ಸುತ್ತು, ಓಡಾಡು, ಓಡಾಡುತ್ತಲೇ ಇರು''ಎಂದನಂತೆ. ತನ್ನ ಜಡ ಭಾವವನ್ನು ಬಿಟ್ಟು, ಉದ್ಯೋಗಶೀಲನಾಗಿ ದೇಶವಿದೇಶಗಳನ್ನು ಸುತ್ತಿ ಸಂಚರಿಸುತ್ತಿದ್ದರೆ, ಅಂತಹ ಪ್ರವಾಸಿಗರ ಮನಸ್ಸು ವಿಕಸಿತಗೊಂಡು ಅವರು ಆರೋಗ್ಯವಂತರಾಗಿಯೂ, ಐಶ್ವರ್ಯವಂತರಾಗಿಯೂ ಆಗುವರು- ಎಂದು ಬಲ್ಲವರು ಹೇಳುವರು! ಆದ್ದರಿಂದ 'ಚರಸ್ವ', ಓಡಾಡುತ್ತಲೇ ಇರು!- ಎಂದು ಹೇಳಿದನಂತೆ.<sup><a epub:type="noteref" href="999-aside.xhtml#id-001-2">೨</a></sup></p>
		<p>ಇಲ್ಲಿ ಬರುವ <em>'ಚರೈವೇತಿ'</em>ಯ ವೇದಘೋಷಣೆ ತುಂಬಾ ಅರ್ಥವತ್ತಾದದ್ದು; ಪರಿವ್ರಾಜಕ ಸ್ವಾಮಿ ವಿವೇಕಾನಂದರು ಹೆಚ್ಚಾಗಿ ಮೆಚ್ಚಿಕೊಂಡದ್ದು ಇದನ್ನೇ. ಮುಂದುವರಿದು, ಐತ್ತರೇಯ ಬ್ರಾಹ್ಮಣದ ಋಷಿ ವಿವರಿಸಿ ಹೇಳುತ್ತಾನೆ:</p>
		<p>''ಸಂಚಾರಿಯು ಒಂದು ದೊಡ್ದ ಮರವಿದ್ದಂತೆ; ತನ್ನ ಬಳ್ಳಿ ಚಿಗುರು ಹೂವು ಕಾಯಿ ಹಣ್ಣುಗಳ ಸೊಗಸಿನಿಂದ ಮರವು ಹೇಗೆ ನೋಡುಗ ಪಥಿಕರಿಗೆ ಸಂತಸವನ್ನುಂಟು ಮಾಡುತ್ತದೆಯೋ, ಹಾಗೆಯೇ ಶ್ರಮವನ್ನು ಲೆಕ್ಕಿಸದೆ ಸಂಚರಿಸುವ ಪ್ರವಾಸಿಗನನ್ನೂ ಎಲ್ಲರೂ ಪ್ರಶಂಸಿಸುವರು! ಅದು ನೆರಳು ಗಾಳಿ ಕಾಯಿ ಹಣ್ಣು ಹಂಪಲುಗಳಿಂದ ತನ್ನೆಡೆಗೆ ಬಂದವರನ್ನ ಪೋಷಿಸಿದಂತೆ, ಈ ಪ್ರವಾಸಿಗನೂ ತನ್ನ ಪ್ರವಾಸಾನುಭವವನ್ನು ತನ್ನವರೊಂದಿಗೆ ಹಂಚಿಕೊಂಡು ಅವರ ಮನೋವಿಕಾಸಕ್ಕೆ ಪೋಷಣೆಯೀಯುತ್ತಾನೆ. ಆದ್ದರಿಂದ, ನೀನು ಸಂಚರಿಸುತ್ತಲೇ ಇರು!''.<sup><a epub:type="noteref" href="999-aside.xhtml#id-001-3">೩</a></sup></p>
		<p>''ಕೂಡಿಟ್ಟ ಕುಡಿಕೆ ಹಣ, ಇಟ್ಟಲ್ಲೇ ಅದು ಇಮ್ಮಡಿಸುವುದಿಲ್ಲ; ಮಲಗಿದಲ್ಲಿ ಮಲಗೀತು, ಕುಳಿತಲ್ಲಿ ಕುಳಿತೀತು ಅಷ್ಟೆ! ಚಲಾವಣೆಯಲ್ಲಿ ಉದ್ಯೋಗಶೀಲತೆಯಲ್ಲಿ ಅದು ಅಭಿವೃದ್ಧಿಹೊಂದೀತು. ಸುಮ್ಮನೆ ಕುಳಿತಲ್ಲೇ ಕುಳಿತು ಕಾಲಕಳೆಯುವ, ನಿದ್ದೆಹೋಗುವವರ ಸಂಪತ್ತು ಹೆಚ್ಚಾಗದು; ಹಾಗೆಯೇ ಅವರ ಜ್ಞಾನಸಂಪತ್ತೂ ಕೂಡ. ಆದ್ದರಿಂದ, ನೀನು ಸಂಚರಿಸುತ್ತಲೇ ಇರು!''<sup><a epub:type="noteref" href="999-aside.xhtml#id-001-4">೪</a></sup></p>
		<p>''ಕಲಿಯುಗ ಮಲಗಿ ಗೊರಕೆ ಹೊಡೆಯುವ ಸಮಯ; ದ್ವಾಪರ ಎಚ್ಚರವಿದ್ದವರ ಯುಗ; ತ್ರೇತಾಯುಗವಂತೂ ಮೈತಿಳಿದು ಎದ್ದು ನಿಂತವರ ಕಾಲ; ಕೃತಯುಗವೋ ಸನ್ನಡೆಯ ಸಂಚಾರಶೀಲತೆಯನ್ನು ಮೈಗೂಡಿಸಿಕೊಂಡಿದ್ದ ಉತ್ತಮತೆಯ ಸುವರ್ಣ ಂiÀiುಗ! ಏಕೆಂದರೆ, ಮಲಗಿ ನಿದ್ರಿಸುವವರಿಗಿಂತಲೂ ಎಚ್ಚರವಾಗಿ ಕುಳಿತಿರುವವ ಉತ್ತಮ; ಕುಳಿತಿರುವವರಿಗಿಂತಲೂ ಎದ್ದು ನಿಂತಿರುವವ ಮೇಲು; ಎದ್ದು ನಿಂತವರಿಗಿಂತಲೂ ಉದ್ಯೋಗಶೀಲನಾಗಿ ಸಂಚರಿಸುತ್ತಿರುವವನೇ ಶ್ರೇಷ್ಠ! ಆದ್ದರಿಂದ, ನೀನು ಸಂಚರಿಸುತ್ತಲೇ ಇರು!''<sup><a epub:type="noteref" href="999-aside.xhtml#id-001-5">೫</a></sup></p>
		<p>''ಪ್ರವಾಸಿಗನಿಗೆ ಮಾರ್ಗಮಧ್ಯದಲ್ಲಿ ಸಿಗುವ ಮಾಹಿತಿಗಳೇ ಇನಿ ಜೇನು, ಮನತಣಿಸುವ ತಿಳಿವಳಿಕೆಯೇ ಜೇನಿನಂತಹ ಸವಿಯಾದ ಹಣ್ಣುಹಂಪಲುಗಳು- ಇದಕ್ಕಿಂತ ಇನ್ನೇನು ತಾನೇ ಪಥಿಕನಿಗೆ ಬೇಕು? ಶ್ರಮ, ಆಯಾಸದ ಮಾತನ್ನಾಡು ವಿರೇನು? ಸದಾಕಾಲ ಸಂಚರಿಸುತ್ತಿರುವ ಸೂರ್ಯನನ್ನೇ ದೃಷ್ಟಾಂತವಾಗಿ ನೋಡಿ: ಎಲ್ಲಿದೆ ಅವನಿಗೆ ಶ್ರಮದ ಪರಿವೆ? ಈ ನಿರಂತರ ಸಂಚಾರ ಮಹಿಮೆಗೆಂದೇ ಅಲ್ಲವೇ ಈ ಸೂರ್ಯನನ್ನು ಶ್ರೇಷ್ಠನೆಂದು ಜಗದ್ವಂದ್ಯನೆಂದು ಜನ ಕೊಂಡಾಡುವುದು? ಆದ್ದರಿಂದ, ನೀನು ಸಂಚರಿಸುತ್ತಲೇ ಇರು!''<sup><a epub:type="noteref" href="999-aside.xhtml#id-001-6">೬</a></sup></p>
		<p>ಇದರಿಂದ ನಮಗೆ ಮನವರಿಕೆಯಾಗುವುದೇನು? ಹೆಚ್ಚುಹೆಚ್ಚಾಗಿ ತಿಳಿದು ಕೊಳ್ಳಬೇಕೆಂದರೆ, ಒಂದು ಸುಲಭ ಮಾರ್ಗವಿದೆ. ಸುತ್ತಬೇಕು, ತಿರುಗಬೇಕು; ಆದರೆ, ಬುಗುರಿಯಂತಲ್ಲ! ಅವಕಾಶವಾದಾಗಲೆಲ್ಲಾ ಊರೂರು ಅಲೆಯುತ್ತಲೇ ಇರಬೇಕು. ಅಲ್ಲಿನ ವಿದ್ಯಮಾನಗಳನ್ನೆಲ್ಲಾ ನೇರವಾಗಿ ನಾವೇ ತಿಳಿದುಕೊಳ್ಳಲು ಇದು ಬಹಳ ಸಹಾಯಕ. ಚರಿತ್ರೆಯಲ್ಲಿ ಪ್ರಖ್ಯಾತರಾದ ಯಾವ ವ್ಯಕ್ತಿಯನ್ನೇ ತೆಗೆದುಕೊಳ್ಳಿ, ಅವರೆಲ್ಲರೂ ಊರೂರು ಸುತ್ತಿ ಬಂದವರೇ. ಉಡುತಡಿಯ ಅಕ್ಕ, ಕಲ್ಕತ್ತದ ನರೇಂದ್ರ, ಪೋರಬಂದರಿನ ಮೋಹನ ದಾಸ, ನಜ಼ರೇತಿನ ಜೀಸಸ್- ಇವರೆಲ್ಲಾ ಕೊನೆಗೆ ಮಹಾದೇವಿ, ವಿವೇಕಾನಂದ, ಮಹಾತ್ಮಾ ಗಾಂಧಿ, ಮತ್ತು ಕ್ರಿಸ್ತ ಆದದ್ದು ಯಾವಾಗ? ಜಗದಗಲ ಎಲ್ಲಾ ಸುತ್ತಿಬಂದು, ಊರಿಗೆ ಮರಳಿದ ಮೇಲೇನೆ!</p>
		<p>ನಾವು ಇತಿಹಾಸ ತಿಳಿದದ್ದು ಹಾಗೆ ಅಲ್ಲವೇ? ಆಲ್ಬರೂನಿ, ಫಾ಼ಹಿಯಾನ್, ಪುಲಿಕೇಶಿಯ ಸಾಮ್ರಾಜ್ಯವನ್ನು ಕಣ್ಣಾರೆ ಕಂಡ ಹ್ಯುಯನತ್‍ಸಾಂಗ್, ಮತ್ತು ಇನ್ನೊಬ್ಬ ಚೀನಾದ ಯಾತ್ರಿಕ ಇತ್ಸಿಂಗ್, ಹೆರೋದಾತ, ಇಬ್ನ ಬತೂತ, ಅಬ್ದುಲ್ ರಜಾ಼ಕ್, ವಿಜಯನಗರಕ್ಕೆ ಬಂದ ಪೋರ್ಚುಗೀಸ್ ಪ್ರವಾಸಿಗಳಾದ ನ್ಯೂನಿಜ಼್, ಎಡನಾರ್ಡೊ ಬರ್ಬೋಸ ಮತ್ತು ಪಾಯಸ್, ಇಟಲಿ ಪ್ರ್ರವಾಸಿ ಪಿಯಟ್ರೆ ಡೆಲ್ಲಾ ವಾಲ್ಲೊ- ಒಬ್ಬರೇ ಇಬ್ಬರೇ, ಈ ಎಲ್ಲಾ ಪ್ರವಾಸಿಗರ ದಾಖಲೆಗಳ ಮೇಲೇನೆ ಅಲ್ಲವೇ ನಾವು ನಮ್ಮ ದೇಶದ, ಪ್ರಪಂಚದ ಚರಿತ್ರೆಯನ್ನ ಪುನಾರಚಿಸಿಕೊಂಡಿರುವುದು?</p>
		<p>ದೇಶ, ರಾಜ್ಯ ಸುತ್ತಿ, ನಡೆದ ಘಟನೆಗಳನ್ನು ಕಣ್ಣಾರೆ ನೋಡಿಯೇ ತಾನೇ ಕಾಶ್ಮೀರದ ಸಂಸ್ಕೃತ ಕವಿ ಕ¯್ಹಣ 'ರಾಜತರಂಗಿಣಿ'ಯನ್ನು, ಕಾಶ್ಮೀರದಿಂದ ಕರ್ನಾಟಕಕ್ಕೆ ಬಂದ ಬಿಲ್ಹಣ 'ವಿಕ್ರಮಾಂಕದೇವಚರಿತೆ'ಯನ್ನು, ನಮ್ಮ ಲಿಂಗಣ್ಣಕವಿ ಕನ್ನಡದಲ್ಲಿ 'ಕೆಳದಿನೃಪ ವಿಜಯ'ವನ್ನು ಬರೆದದ್ದು? ಭಾರತದ ಉದ್ದಗಲಕ್ಕೂ ಓಡಾಡಿದಕ್ಕೆ ತಾನೇ ಕಾಳಿದಾಸ 'ಮೇಘದೂತ'ನನ್ನು ನಮಗೆ ಕಳಿಸಿಕೊಟ್ಟದ್ದು?</p>
		<p>''ಓದಬೇಕು, ಓದಿದ್ದನ್ನು ನಾಲ್ಕಾರು ಜನರಿಗೆ ತಿಳಿ ಹೇಳಬೇಕು- ಇದನ್ನು ಕಡೆಗಣಿಸಬೇಡ''. ('ಸ್ವಾಧ್ಯಾಯ ಪ್ರವಚನಾಭ್ಯಾಂ ನ ಪ್ರಮದಿತವ್ಯಂ') ಎಂಬುದು ಉಪನಿಷತ್ತಿನ ಸಂದೇಶ. ಅರಿವೇ ಗುರು. ಈ ಅರಿವು, ಜ್ಞಾನ ನಮ್ಮದಾಗಬೇಕಾದರೆ ಹೆಚ್ಚು ಹೆಚ್ಚು ಓದಬೇಕು. ತಿರುಗಾಡಿದವರ ಅನುಭವ ಇರುವ ಪುಸ್ತಕಗಳನ್ನ ಓದಿ, ನಮ್ಮ ತಿಳಿವಳಿಕೆಯ ದಿಗಂತಗಳನ್ನ ವಿಸ್ತರಿಸಿಕೊಳ್ಳಬೇಕು. ಕೈಗೆ ಸಿಕ್ಕಿದ್ದನ್ನೆಲ್ಲಾ ಓದಿ, ಪರವಾಗಿಲ್ಲ, ಆದರೆ ವಿಷಯಗಳ ಭಂಡಾರವಾದ ಆಕರ ಗ್ರಂಥಗಳನ್ನು, ಉತ್ತಮ ಸಾಹಿತ್ಯವನ್ನ, ಕಷ್ಟವಾದರೂ ಸಂಪಾದಿಸಿ ಓದಿ. ನೋಡಿ ನೋಡಿ ತಿಳಿಯುವುದು ಒಂದು ಬಗೆಯಾದರೆ, ಓದಿ ತಿಳಿದುಕೊಳ್ಳುವುದು ಇನ್ನೊಂದು ವಿಶಿಷ್ಟ ಬಗೆ. ಪುಸ್ತಕ ಓದುತ್ತಿದ್ದಾಗ ಅದನ್ನು ಬರೆದವರ ಮತ್ತು ನಿಮ್ಮದೇ ಆದ ಒಂದು ಕಲ್ಪನಾ ಲೋಕದಲ್ಲಿ ನೀವು ವಿಹರಿಸಬಲ್ಲಿರಿ. ಹೊರಗಣ್ಣಿನಿಂದ ನೋಡಲಾಗದ ಎಷ್ಟೋ ರಮ್ಯ ಭವ್ಯ ದಿವ್ಯ ಸನ್ನಿವೇಶಗಳನ್ನ ನಿಮ್ಮ ಮನೋಸಾಮಥ್ರ್ಯಕ್ಕೆ ಮನೋಭೂಮಿಕೆಗೆ ತಕ್ಕಂತೆ ಕಲ್ಪಿಸಿಕೊಳ್ಳಬಲ್ಲಿರಿ, ಆನಂದಿಸಬಲ್ಲಿರಿ. ಅಪಾರವಾದ ಆ ಕಾವ್ಯ ಸಂಸಾರದಲ್ಲಿ ಪುಸ್ತಕ ಬರೆದ ಕವಿಯೇ ಪ್ರಜಾಪತಿ ಬ್ರಹ್ಮ. ಅವನೊಂದಿಗೆ/ಅವಳೊಂದಿಗೆ ಓಡಾಡುವ ಓದುಗರಿಗೆ ಕಾಣುವ ಬೆಳಕು ಬೇರೆಲ್ಲೂ ಸಿಗದ ಮುತ್ತು ಮಾಣಿಕ್ಯ ವಜ್ರದ ಹೊಳಪು!</p>
		<p>ಇದು ಆ ನಮ್ಮ ಕನ್ನಡ ಜನಪ್ರಿಯ ಗಾದೆಯ ಒಂದು ವಿಶ್ಲೇಷಣೆಯಾಯಿತು; ಶ್ರೀಮತಿ ಉಮಾದೇವಿಯವರು ಮಾಡಿದ ಪ್ರವಾಸಕ್ಕೆ, ಮಾಡಹೊರಟಿರುವ ಪ್ರವಾಸಗಾಥೆಗೆ ಬೆನ್ನುತಟ್ಟಿದಂತಾಯಿತು; ಈ ಮತ್ತು ಇಂತಹ ಪ್ರವಾಸದ ನೆನಪಿನ ನಿರೂಪಣೆಗಳಲ್ಲಿ ನಾವು ಏನು ನಿರೀಕ್ಷಿಸಬೇಕು ಎಂಬುದರ ಸೂಚ್ಯವಾಗಿ ಗುರುತಿಸಿ ದಂತಾಯಿತು. ಜೊತೆಗೆ, ನೀವು ಕೈಗೆತ್ತಿಕೊಂಡಿರುವ ಪ್ರವಾಸಕಥನಕ್ಕೊಂದು, ಭೂರಿಭೋಜನದ ಮುನ್ನ ಗುಟುಕು ಹಾಕುವಂತಹ ಸಾರೋ, 'ಸೂಪೋ' 'ಅಪಟೈಸರೋ' ('ಕ್ಷುದುಪಶಾಮಕವೋ') ಈ ಪ್ರಾಸ್ತಾವಿಕ ಮಾತುಗಳು ಆಗಲಿ- ಎಂದು ಆಶಿಸಿದಂತೆಯೂ ಆಯಿತು, ಮುಂದುವರಿಯುತ್ತೇನೆ!</p>
		<p>ಹಿಂದೆ ಒಮ್ಮೆ ಬರೆದಿದ್ದೆ: ಸ್ವಾತಂತ್ರ್ಯಪೂರ್ವದಲ್ಲಿ ಸಾಮಾನ್ಯವಾಗಿ 'ವಿದೇಶ' ಎನ್ನುವಾಗ, 'ವಿಲಾಯಿತಿ' ಎಂದು ಹೇಳುವಾಗ, 'ಕಡಲಾಚೆ' ಎಂದು ಸೂಚಿಸ ಬೇಕಾದಾಗಲೆಲ್ಲಾ ನಾವು ಹೆಸರಿಸುತ್ತಿದ್ದುದು 'ರೋಂ-ಲಂಡನ್-ಪ್ಯಾರಿಸ್' ಎಂದೇ. ಅಂದರೆ, ಯೂರೋಪ್ ಖಂಡವೇ ನಮಗೆ 'ಪರಂಗಿ', 'ಫಾ಼ರಿನ್' ಆಗಿತ್ತು. ಹೆಚ್ಚಿನ ವ್ಯಾಸಂಗಕ್ಕೋಸ್ಕರ, ವಾಣಿಜ್ಯವ್ಯವಹಾರಕ್ಕೆ, ಉದ್ಯೋಗಾರ್ಥಿಯಾಗಿ, ರಾಜಕೀಯ ಚಟುವಟಿಕೆಗಳ ನಿಮಿತ್ತ, ಐಷಾರಾಮದ ಪ್ರವಾಸದ ಸಲುವಾಗಿ, ಇಲ್ಲವೇ ಸುಮ್ಮನೆ ನೋಡಿ ಬರಲೆಂದೋ- ಹೀಗೆ ಅನ್ಯಾನ್ಯ ಕಾರಣಗಳಿಗೆ 'ಸೀಮೋಲ್ಲಂಘನ' ಮಾಡಿ ಹಿಂತಿರುಗಿ ಬಂದವರೆಂದರೆ, ಅವರು ಇಂಗ್ಲೆಂಡಿಗೋ, ಜರ್ಮನಿಗೋ, ಫಾ಼್ರನ್ಸ್‍ಗೋ, ಇಟಲಿಗೋ- ಅಂದರೆ ಯೂರೋಪಿಗೆ ಹೋಗಿ ಬಂದವರು, ಎಂದೇ ಅಂದುಕೊಳ್ಳುವ ಕಾಲ ಅದಾಗಿತ್ತು. ಆಮೇಲೆ, ಸುಮಾರು ಎಪ್ಪತ್ತರ ದಶಕದ ತರುವಾಯ, 'ಅಮೆರಿಕಾ' ಈ 'ವಿದೇಶ'ದ ಪಟ್ಟವನ್ನು ಅಲಂಕರಿಸತೊಡಗಿತು, ಆ ಮಾತು ಬೇರೆ!</p>
		<p>ಕಾಲಚಕ್ರ ಉರುಳಿತು! ಇಡೀ ವಿಶ್ವವೇ ಕುಗ್ಗತೊಡಗಿತು. ಏನೇನೋ ಕಾರಣ ಗಳಿಗಾಗಿ ಪ್ರಪಂಚ ಸುತ್ತಿ ಬರುವ ಜನರ ಸಂಖ್ಯೆ ಹಿಗ್ಗಲಾರಂಭಿಸಿತು. ವಿದೇಶ ಪ್ರವಾಸ ಮಾಡಿ ಬಂದವರು ತಾವು ನೋಡಿ ಬಂದ ಹೊಸ ತಾಣಗಳನ್ನು ನೆನೆಯುವುದು ಬಗೆ ಬಗೆಯಲ್ಲಿ. ಅವರವರ ಉದ್ದೇಶ, ದೊರಕಿದ ಕಾಲಾವಕಾಶ, ವ್ಯವಸ್ಥೆಯನ್ನು ಯೋಜಿಸಿದವರ ಮುಂದಾಲೋಚನೆ, ಜೊತೆಗೆ ಪ್ರವಾಸಿಯೊಂದಿಗೆ ಇದ್ದು ಓಡಾಡಿದವರ ಸಮಯಾನುಕೂಲ, ಪ್ರವಾಸಿಗಳು ತಾವು ಸಂಗ್ರಹಿಸಿದ ದಿನಚರಿಯಲ್ಲಿ ಬರೆದಿಟ್ಟುಕೊಂಡ ಮಾಹಿತಿ ಅಂಕಿ ಅಂಶಗಳು- ಪ್ರವಾಸಿಗರ ಬರಹಗಳನ್ನ ವಿಶಿಷ್ಟಗೊಳಿಸುತ್ತದೆ. ಕುಳಿತು ಬರೆಯ ತೊಡಗಿದಾಗ ಎಳೆಗಳನ್ನು ಎಳೆದು ಕಟ್ಟಿ, ಸೇರಿಸಿ, ಕತ್ತರಿಸಿ, ಕಸೂತಿಯನ್ನು ಹೆಣೆಯುವುದರಲ್ಲಿ ತೋರುವ ಜಾಣ್ಮೆ- ಇದು ಆಯಾಯ ಬರಹಗಾರರ ಸಾಮಥ್ರ್ಯವನ್ನು ಅವಲಂಬಿಸಿರುತ್ತೆ.</p>
		<p class="vertical-delimiter"/>
		<p>ಶ್ರೀ ಬಿ. ಪುಟ್ಟಯ್ಯ ಅವರ 'ಅಭಿವೃದ್ಧಿ ಸಂದೇಶ' ಎಂಬುದು ಕನ್ನಡದಲ್ಲಿ ಬಂದ, ಪಶ್ಚಿಮ ದೇಶದಲ್ಲಿ ಮಾಡಿಬಂದ ಪ್ರವಾಸದ ಬಗ್ಗೆ ಬರೆದ ಪ್ರಥಮ ಗ್ರಂಥ. (ನೋಡಿ: ಜೆ.ಎಸ್. ಪರಮಶಿವಮೂರ್ತಿ, 'ಕನ್ನಡ ವಿಶ್ವಕೋಶ', ಮೂರನೆಯ ಸಂಪುಟ, ಪುಟ ೭೪೩). ಸರ್ವಶ್ರೀ ಬಿ.ಜಿ.ಎಲ್. ಸ್ವಾಮಿಯವರ 'ಅಮೆರಿಕದಲ್ಲಿ ನಾನು' (೧೯೬೨), ವಿ.ಕೃ.ಗೋಕಾಕರ 'ಇಂದಿಲ್ಲ ನಾಳೆ' (೧೯೬೫), ಕೃಷ್ಣಾನಂದ ಕಾಮತ ಅವರ 'ನಾನೂ ಅಮೇರಿಕೆಗೆ ಹೋಗಿದ್ದೆ' (೧೯೬೯), ಗೊರೂರು ರಾಮಸ್ವಾಮಿ ಅಯ್ಯಂಗಾರರ 'ಅಮೆರಿಕೆಯಲ್ಲಿ ಗೊರೂರು', (೧೯೭೯) ಎ.ಎನ್. ಮೂರ್ತಿರಾಯರ 'ಅಪರವಯಸ್ಕನ ಅಮೆರಿಕಾ ಯಾತ್ರೆ' (೧೯೭೯)-ಮುಂತಾದವು ಬಹಳ ಹಿಂದೆಯೇ ಬಂದ ಪ್ರವಾಸಕಥನಗಳು.</p>
		<p>ಅನಂತರ ಬಂದವು ರಂಜನ ಭಟ್ಟರ 'ಕುಬೇರ ರಾಜ್ಯದ ಚಿತ್ರ-ವಿಚಿತ್ರ' (೧೯೮೩), ವೈ.ಎನ್. ಕೆ. ಅವರ 'ಹೈಡ್ ಪಾರ್ಕ್' (ಬ್ರಿಟನ್ ೧೯೬೭), ಸೋವಿಯಟ್ ರಷ್ಯಾ ಮತ್ತು ಪೂರ್ವ ಯೂರೋಪ್ (೧೯೭೯), ಪಶ್ಚಿಮ ಜರ್ಮನಿ (೧೯೮೨) ಪ್ರವಾಸ ಕಥನ (೧೯೮೪), ಎಚ್.ಎಲ್. ನಾಗೇಗೌಡ ಅವರ 'ನಾ ಕಂಡ ಪ್ರಪಂಚ' (೧೯೮೬), ವ್ಯಾಸರಾಯ ಬಲ್ಲಾಳರ 'ನಾನೊಬ್ಬ ಭಾರತೀಯ ಪ್ರವಾಸಿ' (೧೯೮೭), ಕೆ.ಎನ್. ಕೃಷ್ಣಮೂರ್ತಿರಾಯರ 'ಅಮೆರಿಕಾ ಪ್ರವಾಸದ ಅನುಭವಗಳು' (೧೯೮೮), ಜಿ.ಎಸ್. ಶಿವರುದ್ರಪ್ಪನವರ 'ಅಮೆರಿಕಾದಲ್ಲಿ ಕನ್ನಡಿಗ' (೧೯೮೮), ರಾ.ಯ. ಧಾರವಾಡಕರ್ ಅವರ 'ನಾನು ಕಂಡ ಅಮೆರಿಕೆ' (೧೯೮೮), ರಾಜಾಮಣಿ ಸಿ.ಕೆ. ನಾಗರಾಜರಾವ್ ಅವರ 'ಸುವರ್ಣ ಮಧುಚಂದ್ರ' (೧೯೮೮), ಪೂರ್ಣಚಂದ್ರ ತೇಜಸ್ವಿ ಅವರ 'ಅಲೆಮಾರಿಯ ಅಂಡಮಾನ್ ಹಾಗೂ ಮಹಾನದಿ ನೈಲ್' (೧೯೯೦), ನಾಗತಿಹಳ್ಳಿ ಚಂದ್ರಶೇಖರರ 'ಅಯನ-ಫಾ಼್ರನ್ಸ್ ಪ್ರವಾಸ ಕಥನ' (೧೯೯೧), ಶ್ರೀಮತಿ ಲತಾ ಗುತ್ತಿ ಅವರ 'ಯೂರೋ ನಾಡಿನಲ್ಲಿ' (೧೯೯೩), ಪದ್ಮಾ ಗುರುರಾಜ್ ಅವರ 'ಕಾಂಗರೂಗಳ ನಾಡಿನಲ್ಲಿ' (೧೯೯೫), ಲತಾ ಗುತ್ತಿ ಅವರ 'ನಾ ಕಂಡಂತೆ ಅರೇಬಿಯಾ' (೧೯೯೫), ನಾಗೇಶ ಹೆಗಡೆಯವರ 'ಗಗನ ಸಖಿಯರ ಸೆರಗ ಹಿಡಿದು...' (೧೯೯೬), ನಾಗತಿಹಳ್ಳಿ ಚಂದ್ರಶೇಖರ ಅವರ 'ಅಮೆರಿಕಾ ಅಮೆರಿಕಾ' (೧೯೯೭), ಕುಲಶೇಖರಿ ಅವರ 'ಬೊಗಸೆ ಬುತ್ತಿ' (೧೯೯೭), ವನಜಾ ರಾಜನ್ ಅವರ 'ಕಣ್ಣಂಚಿನಲ್ಲಿ ಪೂರ್ವ ಪಶ್ಚಿಮ' (೧೯೯೮), ನೇಮಿಚಂದ್ರ ಅವರ 'ಒಂದು ಕನಸಿನ ಪಯಣ' (೧೯೯೯), ಎಂ. ಗೋಪಾಲ ಕೃಷ್ಣ ಶ್ಯಾನುಭಾಗ ಅವರ 'ಅಮೇರಿಕಾ ಅನುಭವಗಳು' (೧೯೯೯), ವಿಜಯಾ ಸುಬ್ಬರಾಜ್ ಅವರ 'ಸ್ವರ್ಗದ್ವೀಪದ ಕನಸಿನ ಬೆನ್ನೇರಿ' (೨೦೦೦), ಕೆ. ರಾಜೇಶ್ವರಿ ಗೌಡ ಅವರ 'ಅದ್ಭುತ ಅಮೆರಿಕಾ ಮತ್ತು ಅನ್ಯ ರಾಷ್ಟ್ರಗಳಲ್ಲಿ' (೨೦೦೦)- ಮುಂತಾದ ವಿದೇಶ ಪ್ರವಾಸಕಥನ ಗ್ರಂಥಗಳು ಹೊರಬಂದಿವೆ.</p>
		<p>ಪ್ರವಾಸ ಕಥನಕ್ಕೆ ಸಂಬಂಧಿಸಿದಂತೆ ಇನ್ನಷ್ಟು ಮಾಹಿತಿಗಳು ಇಲ್ಲಿವೆ, ನೋಡಿ: ಪ್ರೊಫೆಸರ್ ವಿ.ಕೃ. ಗೋಕಾಕರ 'ಸಮುದ್ರದಾಚೆಯಿಂದ' (೧೯೩೬-೩೭), 'ಸಮುದ್ರ ದೀಚೆಯಿಂದ' (೧೯೫೭), 'ಇಂದಲ್ಲ ನಾಳೆ' (೧೯೬೫), ಶ್ರೀರಂಗರು ಬರೆದ 'ಶ್ರೀರಂಗ ಯಾತ್ರೆ' ಸೊಗಸಾಗಿವೆ. ಬರೆದ ಓಲೆಗಳೇ ಪ್ರವಾಸಕಥನದ ಹೊತ್ತಗೆ ಆಗಬಹುದು: ಶ್ರೀ ನವರತ್ನರಾಂ ಅವರ ಫಾ಼್ರನ್ಸ್ ದೇಶದ ಸ್ವಚ್ಛಂದ ಪ್ರೇಮದ ಇಣುಕುನೋಟದ ಪ್ರವಾಸ ಕಥನ 'ಪ್ಯಾರಿಸ್ಸಿನಿಂದ ಪ್ರೇಯಸಿಗೆ', ಕೆ. ಅರ್ ಕಾರಂತರ, ಯೂರೋಪಿನ ರಾಜಕೀಯ ಮತ್ತು ಪ್ರಜಾಪ್ರಭುತ್ವ ಬಗ್ಗೆ ಚಿಂತನೆ ಇರುವ 'ಪ್ರವಾಸಿಯ ಪತ್ರಗಳು' (೧೯೫೧). ಖ್ಯಾತ ಪತ್ರಿಕೋದ್ಯಮಿ ಪ್ರೊ. ನಾಡಿಗ ಕೃಷ್ಣಮೂರ್ತಿ ಅವರ 'ಸಾಗರದಾಚೆ' ಮತ್ತು 'ನಮ್ಮ ಕಾಗದಗಳು', ಶ್ರೀ ಎಂ. ವೀರಪ್ಪನವರ 'ಸಯೊನರಾ ಜಪಾನ್', ಶ್ರೀ ಲೂಯಿಸ್ ಅವರ 'ಕೊಲಂಬಿಯಾ ಯಾತ್ರೆ', ಪ್ರೊ. ದೇ ಜವರೇ ಗೌಡರ 'ವಿದೇಶಗಳಲ್ಲಿ ನಾಲ್ಕು ವಾರ' (೧೯೭೦). ಪ್ರವಾಸಕಥನಗಳ ಬಗ್ಗೆ ಈ ಪಕ್ಷಿನೋಟವನ್ನ ಇಲ್ಲಿಗೆ ನಿಲ್ಲಿಸೋಣ.</p>
		<p>(ಕ್ಷಮಿಸಬೇಕು, ನನಗೆ ಗೊತ್ತು, ನಾನು ನೆನಸಿಕೊಳ್ಳುತ್ತಿರುವ ಪುಸ್ತಕಗಳ ಈ ಪಟ್ಟಿ ಅಪೂರ್ಣ!)</p>
		<p class="vertical-delimiter"/>
		<p>ಪ್ರವಾಸಕಥನ ಗ್ರಂಥಗಳನ್ನು ಓದಿದಾಗ ಸಾಮಾನ್ಯವಾಗಿ ಅನ್ನಿಸುವುದು ಹೀಗೆ: ಒಂದೇ ವಸ್ತುವನ್ನು ಬೇರೆ ಬೇರೆಯವರು ಹೇಗೆ ಬೇರೆ ಬೇರೆ ದೃಷ್ಟಿಕೋಣಗಳಿಂದ ನೋಡಿ, ತಮ್ಮ ಅನುಭವವನ್ನು ತಮ್ಮ ವಿಶಿಷ್ಟ ಶೈಲಿಯಲ್ಲಿ ವರ್ಣಿಸಬಲ್ಲರು- ಎಂದು! ಇನ್ನೊಂದು, ಆ ಪ್ರದೇಶದಲ್ಲಿಯೇ ಇರುವ ಹಲವರ ಕಣ್ಣಿಗೆ ತೋರದ, ಮನಸ್ಸಿಗೆ ತೋಚದ, ಬುದ್ಧಿಗೆ ಹೊಳೆಯದಿರುವ ಎಷ್ಟೊ ವಿಷಯಗಳನ್ನು ಅನೇಕ ಸಮರ್ಥ ಪ್ರವಾಸೀ ಲೇಖಕರು ಸೂಕ್ಷ್ಮಗ್ರಾಹಿಗಳಾಗಿ ಒಳಹೊಕ್ಕು ತಿಳಿದು, ಖಚಿತ ಮಾಹಿತಿಯನ್ನು ಸಂಗ್ರಹಿಸಿ ಬರಹಕ್ಕಿಳಿಸಿರುತ್ತಾರೆ; ಹೃದಯಂಗಮವಾಗಿ ಬಣ್ಣಿಸಿರುತ್ತಾರೆ. ವರದಿಯ ನೀರಸ ಪರಿಮಿತಿಗಳನ್ನು ಮೀರಿ, ಪ್ರವಾಸಿಗರೊಡನೆ ಬಣ್ಣಗಳ ಕಾಮನಬಿಲ್ಲನ್ನೇರಿ, ಬೆಟ್ಟದ ಆ ಬದಿಯ ಹಸಿರನ್ನು ತೋರುವುದೇ ಈ ಬಗೆಯ ಗದ್ಯ ಕಾವ್ಯದ ರೋಚಕತೆಯ ಲಕ್ಷಣ! ಶ್ರೀಮತಿ ಉಮಾದೇವಿಯವರು ಮಾಡ ಹೊರಟಿರುವುದೂ ಈ ಪ್ರಯತ್ನವನ್ನೇ.</p>
		<p class="vertical-delimiter"/>
		<p>ಇತ್ತೀಚೆಗೆ ಮಾಡಿದ ನಲವತ್ತೈದು ದಿನಗಳ ಇಂಗ್ಲೆಂಡ್ ಪ್ರವಾಸದ ಫಲಶ್ರುತಿಯಾಗಿ ಮೂಡಿಬಂದದ್ದು ಶ್ರೀಮತಿ ಉಮಾದೇವಿಯವರ ಈ ಗ್ರಂಥ. ಅಲ್ಲಿ ಉನ್ನತವ್ಯಾಸಂಗ ಮಾಡುತ್ತಿರುವ ಹಿರಿಯ ಮಗನನ್ನು ನೋಡಿಬರುವ ಉದ್ದೇಶದಿಂದ, ತನ್ನ ಕಿರಿಯ ಮಗನೊಂದಿಗೆ ತಾಯಿ ಪ್ರವಾಸ ಹೊರಡುತ್ತಾರೆ. ಮಗನಿಲ್ಲಿದ್ದಾಗ ಕಳೆದ ದಿನಗಳ ನೆನಪು ದಟ್ಟವಾಗಿ ಹಬ್ಬಿದ್ದ ತಾಯ ಮನಸ್ಸಿಗೆ ಮಗನನ್ನು ಕಂಡಾಗ ಆದ ಸಂಭ್ರಮ ಮತ್ತು ಆನಂದ ಅಪಾರ, ಅನಿರ್ವಚನೀಯ, 'ಅದು ಅದನ್ನು ಅನುಭವಿಸಿದವರಿಗೇ ತಿಳಿಯಬಲ್ಲ ವಿಚಾರ'! ಆ ಮಿಲನದ ಮತ್ತು ತದನಂತರದ ದಿನಗಳ ಅಪೂರ್ವ ರಸನಿಮಿಷಗಳ ನಡುವೆಯೂ ಬಿಡುವು ಮಾಡಿಕೊಂಡು, ಪ್ರಶ್ನೆಗಳನ್ನು ಕೇಳಿ, ಮಾಹಿತಿ ಸಂಗ್ರಹಿಸಿ, ಟಿಪ್ಪಣಿಗಳನ್ನು ಅಂಕಿ-ಅಂಶಗಳನ್ನು ಕಲೆ ಹಾಕಿಕೊಂಡು, ತಾವು ಕಂಡ ಕಡಲಾಚೆಯ ಕಮನೀಯ ತಾಣಗಳ, ಸುಂದರ ಉದ್ಯಾನ ನದಿ ಬೆಟ್ಟ ಗುಡ್ಡ ಕೋಟೆ ಕೊತ್ತಲುಗಳ ಬಂಧುರ ಮನೋಹರ ನೋಟಗಳ ಶಬ್ದಚಿತ್ರವನ್ನು ಇಲ್ಲಿ ಹೆಣೆದು ಓದುಗರ ಮುಂದಿರಿಸುತ್ತಾರೆ. 'ಯೂರೋಪ್ ದೇಶಗಳ ವಿಶೇಷವೆಂದರೆ ಎಲ್ಲಾ ಪ್ರದೇಶಗಳಲ್ಲೂ ಕೂಡ ಒಂದೊಂದು ಕೋಟೆ (ಕ್ಯಾಸಲ್), ಒಂದೊಂದು ವಸ್ತು ಸಂಗ್ರಹಾಲಯ (ಮ್ಯೂಜಿ಼ಯಂ) ಅಂತೂ ಇದ್ದೇ ಇರುತ್ತದೆ'- ಎನ್ನುತ್ತಾ, ತಾವು ಭೇಟಿಯಿತ್ತ ಪ್ರೇಕ್ಷಣಿಯ ಸ್ಥಳಗಳ ಅಕ್ಷೋಹಿಣಿಯನ್ನೇ ಲೇಖಕಿ ನಮ್ಮ ಮುಂದೆ ಕವಾಯತು ಮಾಡಿಸುತ್ತಾರೆ:</p>
		<p>ಥೇಮ್ಸ್ ನದಿ, ಗ್ರೀನ್(ವಿ)ಚ್ ವಿಶ್ವವಿದ್ಯಾನಿಲಯ, ಟವರ್ ಸೇತುವೆ, ಮಿಲಿನಿಯಮ್ ಸೇತುವೆ, ವೆಸ್ಟ್ ಮಿನಿಸ್ಟರ್ ಅಬೆ ಚರ್ಚು, ಲಂಡನ್‍ನ ಕಣ್ಣು (ಐ), ವಿಜ್ಞಾನ ವಸ್ತುಸಂಗ್ರಹಾಲಯ, ವಿಂಡ್‍ಸರ್ ಕ್ಯಾಸಲ್ ಕೋಟೆ, ಆಸ್ಕರ್ ರೇಸ್ ಕೋರ್ಸ್, ಗ್ರಾಂಡ್ ಪಾರ್ಕ್, ಬ್ಲಾಕ್ ಬುಷ್ ಮಾರ್ಕೆಟ್, ಈಸ್ಟ್‍ಹ್ಯಮ್‍ನ ಭಾರತೀಯ ದೇವಸ್ಥಾನ, ತೂಗು ಸೇತುವೆ, ಮೀನಾಗಾರ, ಲಂಡನ್ ಮೃಗಾಲಯ (ಜ಼ೂ), ಸಾಲ್ಟ್ ಬರ್ನ್ ಸಮುದ್ರ ತೀರ, ಸ್ಕಾಟ್‍ಲ್ಯಾಂಡ್‍ನ ಎಡಿನ್ ಬರೋ, ಸ್ಕಾಟ್‍ಲ್ಯಾಂಡ್‍ನ ರಾಯಲ್ ಮ್ಯೂಸಿಯಮ್, ಸ್ಕಾಟ್‍ಲ್ಯಾಂಡ್‍ನ ಕೋಟೆ, ಟೆಸ್ಸೈಡ್ ವಿಶ್ವವಿದ್ಯಾನಿಲಯ, ಬ್ರಾಡ್‍ಫ಼ರ್ಡ್ ವಿಶ್ವವಿದ್ಯಾನಿಲಯ, ನಾರಾಯಣಸ್ವಾಮಿ ದೇವಸ್ಥಾನ- ಹೀಗೆ ಒಂದೇ ಎರಡೇ, ಅಲ್ಲಿದ್ದ ಪ್ರತಿದಿನವೂ ಒಂದಲ್ಲ ಒಂದು ಹೊಸ ಜಾಗಕ್ಕೆ, ಮಗ ಮತ್ತು/ಅಥವಾ ಮಗನ ಗೆಳೆಯರು ಇವರನ್ನು ಕರೆದೊಯ್ದು ಖುಷಿಪಡಿಸುತ್ತಾರೆ; ಕವಿಹೃದಯದ ಮಾತುಗಾರರೊಬ್ಬರಾಗಿ ಲೇಖಕಿ ಅದನ್ನು ನಮಗೆ ವೀಕ್ಷಕವಿವರಣೆಯೊಂದಿಗೆ ಚಿನ್ನದತಟ್ಟೆಯಲ್ಲಿ ಆರೋಗಣೆಗೆ ಸಿದ್ಧವಿರಿಸುತ್ತಿದ್ದಾರೆ.</p>
		<p>ತಾವು ಓಡಾಡಿದ, ಇಂಗ್ಲೆಂಡಿನಲ್ಲಿ ಸಾಮಾನ್ಯವಾಗಿರುವ, ನೆಲದೊಳಗಿನ ಸುರಂಗದ ಉಗಿಬಂಡಿ ಪ್ರಯಾಣ (ಅಂಡರ್ ಗ್ರೌಂಡ್ ಟ್ಯೂಬ್ ರೈಲ್ವೆ)ಯನ್ನು ರೋಚಕವಾಗಿ ಬಣ್ಣಿಸುತ್ತಾರೆ; ಓದುವಷ್ಟು ಕಾಲ ತಮ್ಮೊಂದಿಗೆ ನಮ್ಮನ್ನೂ ಕರೆದೊಯ್ಯಲು ಕಾದಿದ್ದಾರೆ.</p>
		<p>ಈ ಪ್ರವಾಸ ಕಥನದ ಹೆಜ್ಜೆ ಗುರುತುಗಳನ್ನಷ್ಟೇ ಸಂಗ್ರಹಿಸ ಪ್ರಯತ್ನಿಸುತ್ತೇನೆ:</p>
		<p>''ವಿದೇಶ ಪ್ರವಾಸವೆಂಬುದು ಕೇವಲ ಮನರಂಜನೆಗಷ್ಟೇ ಅಲ್ಲ, ಅಲ್ಲಿಗೆ ಸಂಬಂಧಿಸಿದ ಸಂಸ್ಕೃತಿಯ ವೈಶಿಷ್ಟ್ಯ, ಅರಿವು, ಮಾಹಿತಿಗಳನ್ನು, ಕೆಲವಷ್ಟನ್ನಾದರೂ ಗ್ರಹಿಸಿಕೊಳ್ಳುವಲ್ಲಿ [ಯಾತ್ರಿಕರ] ಸಕ್ರಿಯ ಪಾತ್ರ ಎಷ್ಟಿದೆ''- ಎಂಬುದು ಲೇಖಕಿಗೆ ಹೆಜ್ಜೆ ಹೆಜ್ಜೆಗೂ ಮನದಟ್ಟಾಗುತ್ತಿತ್ತು. ಆ ಕಾರಣಕ್ಕೇನೆ ಈ ಪ್ರವಾಸಿಯ ಅನುಭವದ ನಿರೂಪಣೆ ಶುಷ್ಕ ವರದಿಯಂತೆ ನೀರಸವಾಗಿರದೇ, ಖಚಿತ ಅಂಕಿಅಂಶಗಳೊಂದಿಗೆ ಪರಿಪ್ಲುತವಾಗಿದೆ.</p>
		<p>ರಮ್ಯ ಸನ್ನಿವೇಶವೊಂದಕ್ಕೆ ಭೇಟಿ ಇತ್ತಾಗ ತಮ್ಮ ಅನುಭವವನ್ನು, ಕಾವ್ಯಮಯವಾಗಿ ಬಣ್ಣಿಸುವುದನ್ನು ಈ ಕವಿಹೃದಯ ಮರೆಯುವುದಿಲ್ಲ. ಥೇಮ್ಸ್ ನದಿ ಮತ್ತು ಟವರ್ ಸೇತುವೆ ತನ್ನ ಸೌಂದರ್ಯದಿಂದ ಅಲ್ಲಿ ಬಂದಿದ್ದ ನಾನಾ ದೇಶದ ಜನರ ಮನವನ್ನು ಆಕರ್ಷಿಸಿತ್ತು.<em>''ಸೇತುವೆಯ ಕೆಳಗಿನ ಹಡುಗುಗಳ ಓಟಾಟದ ರಭಸಕ್ಕೆ ನದಿಯ ನೀರು ಮಳೆಯ ಸಣ್ಣ ತುಂತುರುಗಳಂತೆ ಸೇತುವೆಯ ಮೇಲಕ್ಕೆ ಚಿಮ್ಮಿಬರುತ್ತಿದ್ದು, ಅದರ ಸೌಂದರ್ಯವನ್ನು ವೃದ್ಧಿಸಿತ್ತು''.</em>ಆಗ ಈ ಕವಯಿತ್ರಿ ಉದ್ಗರಿಸುತ್ತಾರೆ:</p>
		<p class="myquote">ಕಣ್ಮನ ಸೆಳೆಯುವ ತನ್ನನೇ ಮರೆಸುವ<br />  ಜನಮನಗಳನು ತನ್ನೊಳಡಗಿಸುವ<br />  ಕಾಮನ ಬಿಲ್ಲಿನ ತೆರದಲಿ ತಾನು<br />  ನೋಡುತ ನಿಂತೆ ಅದ ನಾನು!<br />  ಪ್ರಕೃತಿಯ ಸೊಬಗಿದು ಏನಿದು ದಿವ್ಯ<br />  ಮೆರೆದಿಹುದೀ ಪರಿ ಭುವನದಿ ಭವ್ಯ<br />  ಅನಂತತೆಯನು ಪಡೆದಿಹ ದೇಶ<br />  ನೀಡಿದೆ ಸೌಂದರ್ಯದ ಸಂದೇಶ!</p> 
		<p class="vertical-delimiter"/>
		<p>ಆಧ್ಯಾತ್ಮಿಕ ಚಿಂತನೆಗೆ ತುಂಬಾ ಗೌರವ ಕೊಡುವ ಲೇಖಕಿಗೆ ಮರಳುಗಾಡಿನಲ್ಲಿ ಒಂದು ಓಯಸಿಸ್ ಕಂಡಂತಾಯಿತು, ಒಂದು ಸಂಜೆ. ''ಈಸ್ಟ್‍ಹ್ಯಾಮ್ ಬಡಾವಣೆ ಯಲ್ಲಿರುವ ದೇವಸ್ಥಾನ ನೋಡಲು ಹೋದೆವು. ಅಂದು ತುಳಸಿ ಹಬ್ಬವಾದ್ದರಿಂದ ಅಲ್ಲಿ ವಿಶೇಷ ಪೂಜೆ ನಡೆಯುತ್ತಿದ್ದು, ಆ ಬಡಾವಣೆಯಲ್ಲಿ ನೆಲಸಿರುವ ಭಾರತೀಯರು ಆ ಪೂಜೆಯಲ್ಲಿ ಪಾಲ್ಗೊಂಡಿದ್ದರು. ನಾವೆಲ್ಲರೂ ಪೂಜೆ ಮುಗಿಸಿ ಸ್ವಲ್ಪ ಹೊತ್ತು ಅಲ್ಲಿ ಕುಳಿತಿದ್ದೆವು. ನನಗೆ ಅಂದು ನಿಜಕ್ಕೂ ಸಂತೋಷವಾಯಿತು. ಭಾರತೀಯರು ತಮ್ಮ ಸಂಸ್ಕೃತಿಯನ್ನ ಇಂಗ್ಲೆಂಡಿನಲ್ಲೂ ಕೂಡ ಉಳಿಸಿದ್ದಾರೆ.... ಅಂದು ದೇವಸ್ಥಾನಕ್ಕೆ ಹೋಗಿ ಬಂದುದು ಏನೋ ಒಂದು ರೀತಿಯ ಸಂತಸ ತಂದಿತು''.</p>
		<p>ಇದೇ ರೀತಿ ಪ್ರಸಿದ್ಧ ನಾರಾಯಣಸ್ವಾಮಿ ದೇವಸ್ಥಾನಕ್ಕೆ ಹೋದಾಗಲೂ, ಅಲ್ಲಿನ ಅಚ್ಚುಕಟ್ಟಿನ ವ್ಯವಸ್ಥೆ, ಸ್ವಚ್ಛತೆ ಮತ್ತು ಭಕ್ತಿಪುರಸ್ಸರ ವಾತಾವರಣ ಲೇಖಕಿಗೆ ದೇವಸ್ಥಾನದ ಒಳಗಿದ್ದ ಅಷ್ಟುಹೊತ್ತು ಭಾರತದಲ್ಲೇ ಇದ್ದೇನೆ ಎಂದು ಭಾಸವಾಗುತ್ತಿತ್ತು. ಮಧುರವಾದ ಆ ಭಜನೆ, ಪ್ರಶಾಂತ ಸನ್ನಿಧಿ, ಸುಂದರ ವಾತಾವರಣ ಇವೆಲ್ಲವೂ ಮತ್ತೆ ತಾಯ್ನಾಡನ್ನು ನೆನಪಿಗೆ ತಂದವು''.</p>
		<p>ಇಲ್ಲಿ ಕೆಲವು ಹೃದ್ಯವಾದ ವಿಚಾರತರಂಗಗಳು ಓದುಗರ ಮನಸೆಳೆಯುತ್ತವೆ:</p>
		<p><em>''ಇಂಗ್ಲೆಂಡಿಗರ ಕಲಾವಂತಿಕೆ, ತಮ್ಮಲ್ಲಿನ ವ್ಯವಸ್ಥೆ ರೂಢಿ ರಿವಾಜ಼ನ್ನು ಕಟ್ಟುನಿಟ್ಟಾಗಿ ಪಾಲಿಸುವ ರೀತಿ, ಅವರಿಗಿರುವ ಸಮಯ ಪ್ರಜ್ಞೆ, ಸೌಂದರ್ಯ ಪ್ರಜ್ಞೆ, ಕಾಳಜಿ ಇವೆಲ್ಲವೂ ಇತರರಿಗೆ ಮಾದರಿ ಆಗಬಹುದು''-</em>ಎಂದು ಲೇಖಕಿಗೆ ಅನಿಸಿತು.</p>
		<p>ಅಲ್ಲಿ ರಸ್ತೆಗಳು ಬಹಳ ಅಚ್ಚುಕಟ್ಟಾಗಿವೆ. ರಸ್ತೆಯ ಮೇಲಾಗಲೀ, ಆಸುಪಾಸಿನ ಕಾಲುದಾರಿಯ ಮೇಲಾಗಲೀ 'ಎಲ್ಲಿ ಹುಡುಕಿದರೂ ಒಂದು ಸಣ್ಣ ಧೂಳಿನ ಕಣವೂ ಕಾಣಿಸುತ್ತಿರಲಿಲ್ಲ' ಎಂದು ಸ್ವಚ್ಛತೆಯ ಬಗ್ಗೆ ಅಲ್ಲಿನ ಜನರ ಆದ್ಯತೆಯನ್ನು ಗುರುತಿಸುತ್ತಾರೆ; ನೆಲದೊಳಗಿನ ಸುರಂಗಮಾರ್ಗದ ಉಗಿಬಂಡಿಯಲ್ಲಿ ಓಡಾಡುವ ಮಂದಿ ಸಹಪ್ರಯಾಣಿಕರಿಗೆ ಅನವಶ್ಯಕ ಪ್ರಶ್ನೆಗಳನ್ನು ಕೇಳಿ ಗೊಂದಲಗೊಳಿಸದೇ ತಮ್ಮಷ್ಟಕ್ಕೆ ತಾವು ಇರುವ, ಆದರೆ ಅವರು ತೋರುವ ಸೌಜನ್ಯ ವಿಶ್ವಾಸ ಪ್ರೀತಿ-ಗಳೂ ಲೇಖಕಿಯನ್ನು ಆಕರ್ಷಿಸಿದವು.</p>
		<p><em>ಇಂಗ್ಲೆಂಡ್ ದೇಶದಲ್ಲಿ ಸ್ತ್ರೀಯರಿಗೆ ತುಂಬಾ ಗೌರವ ನೀಡುತ್ತಾರೆ. ತಾರತಮ್ಯ ಮನೋಭಾವ ಇರುವುದಿಲ್ಲ. ಅಪರಿಚಿತ ಸ್ತ್ರೀಪುರುಷರು ಬಸ್ಸಿನಲ್ಲಿ, ರೈಲಿನಲ್ಲಿ ಒಟ್ಟಾಗಿ ಕುಳಿತರೆ ಯಾವ ಕೆಟ್ಟ ಆಲೋಚನೆಗಳೂ ಇರುವುದಿಲ್ಲ. ರಾತ್ರಿ ಹತ್ತಾದರೂ, ಹನ್ನೆರಡಾದರೂ ಸ್ತ್ರೀಯರು ಒಬ್ಬೊಬ್ಬರೇ ನಿರಾತಂಕವಾಗಿ ನಿರ್ಭಯರಾಗಿ ಓಡಾಡುತ್ತಾರೆ. ಅಷ್ಟೇ ಅಲ್ಲದೇ ಮೇಲು-ಕೀಳೆಂಬ ಭಾವನೆ ಅಲ್ಲೆಲ್ಲೂ ಗೋಚರಿಸುವುದಿಲ್ಲ.... ಸಮಾನತೆಗೆ ಮಹತ್ವಕೊಟ್ಟಿರುವ ದೇಶ ಅದಾಗಿದೆ;"ಆ ದೇಶ ಅಷ್ಟೊಂದು ಅಭಿವೃದ್ಧಿಹೊಂದಲು ಅವರ ಕೆಲಸಗಳಲ್ಲಿ ನಿಷ್ಠೆ ಹಾಗೂ ಒಗ್ಗಟ್ಟು ಕಾರಣ. ಹಂತಹಂತದಲ್ಲಿಯೂ ತಾವು ಅಭಿವೃದ್ಧಿಹೊಂದುವ ನಿಟ್ಟಿನಲ್ಲೇ ತಮ್ಮನ್ನು ಸಕ್ರಿಯವಾಗಿ ತೊಡಗಿಸಿಕೊಂಡಿರುತ್ತಾರೆ. ಇದು ನಿಜಕ್ಕೂ ನಮಗೆ ಆದರ್ಶವಾಗಬೇಕು-</em>ಎಂಬ ಮೆಚ್ಚುಗೆಯ ಮಾತುಗಳನ್ನು ಉಮಾ ಬಳಸುತ್ತಾರೆ.</p>
		<p>ಎಲ್ಲಿದ್ದರೂ ಮನಸ್ಸು ಕನ್ನಡವೇ- ಎಂಬುದನ್ನು ಕಡಲಾಚೆ ಹೋದ ಕನ್ನಡಿಗರು ತಾವು ಕಟ್ಟಿಕೊಂಡ ಸಂಘಸಂಸ್ಥೆಗಳ ಚಟುವಟಿಕೆಗಳ ಮೂಲಕ ತೋರುತ್ತಿದ್ದಾರೆ. 'ಅತಿಥಿ ದೇವೋ ಭವ' ಎಂಬ ತೈತ್ತಿರೀಯೋಪನಿಷತ್ತಿನ ಆದೇಶವನ್ನು ವಿದೇಶದ ಕನ್ನಡಿಗರು ಹೃತ್ಪೂರ್ವಕ ಪರಿಪಾಲಿಸುತ್ತಿರುವುದನ್ನ ಲೇಖಕಿ ಉಮಾದೇವಿಯವರು ಇಲ್ಲಿ ಪ್ರಸ್ತಾಪಿಸುತ್ತಾರೆ. ಊರಿಂದ ಬಂದ ಕಲಾವಿದರನ್ನ, ಸಾಹಿತಿಗಳನ್ನ, ಗಣ್ಯರನ್ನ, ಅಷ್ಟೇ ಏಕೆ 'ಕನ್ನಡ ಮಾತನಾಡುವ ಜನ' ಅಂದರೆ ಸಾಕು, ಅಂತಹ ಭಾಷಾ ಬಂಧುಗಳನ್ನು- ತುಂಬು ಹೃದಯದಿಂದ ಬರಮಾಡಿಕೊಂಡು ವಿದೇಶದ ಕನ್ನಡಿಗರು ಸತ್ಕರಿಸಿರುವ ಮಾತನ್ನ ಎಲ್ಲ ಆಗಂತುಕರು ನೆನೆನೆನೆದು ಹೇಳುತ್ತಾರೆ. ಬಿಚ್ಚು ಮನಸ್ಸಿನಿಂದ, ಕೊಡುಗೈ ದಾನಿಗಳು ವಿದ್ವನ್ಮಣಿಗಳಿಗೆ, ಹೆಸರಾಂತ ಕಲಾವಿದರಿಗೆ ಆರ್ಥಿಕವಾಗಿ ಗೌರವ ಸಮರ್ಪಣೆ ಮಾಡಿರುವುದೂ ಬಂದವರು ಕೊಂಡಾಡುವ ಮಾತುಗಳೇ. ಎಲ್ಲಕ್ಕೂ ಮಿಗಿಲಾಗಿ, ಕನ್ನಡ ವಿದೇಶದಲ್ಲಿ ಉಳಿಯಲು, ಬೆಳೆಯಲು ಪೋಷಕವಾದ ಹಲವು ಪರಿಕರಗಳನ್ನು ಕೈಗೂಡಿಸಿಕೊಳ್ಳುವಲ್ಲಿ ವಿದೇಶದಲ್ಲಿ ವಾಸಿಸುತ್ತಿರುವ ಕನ್ನಡಿಗರು ತಾಯ್ನಾಡಿನಿಂದ ಬಂದ ಪ್ರತಿಭಾನ್ವಿತರನ್ನು ತಮ್ಮಲ್ಲಿಗೆ ಬರಮಾಡಿಕೊಂಡು, 'ಅಲ್ಲಿ' ನಡೆಯುತ್ತಿರುವದೆಲ್ಲವನ್ನೂ 'ಇಲ್ಲಿ'ಯೇ ಕೇಳಿ, ನೋಡಿ, ತಿಳಿದು ಅನುಭವಿಸಲು ಮನಸಾರೆ ಪ್ರಯತ್ನಿಸುತ್ತಾರೆ.</p>
		<p class="vertical-delimiter"/>
		<p>ಮೈಸೂರಿನ ಜಗದ್ಗುರು ಶ್ರೀ ಶಿವರಾತ್ರೀಶ್ವರ ಪದವಿ ಕಾಲೇಜಿನಲ್ಲಿ ಕನ್ನಡ ವಿಭಾಗದಲ್ಲಿ ಪ್ರವಾಚಕರಾಗಿರುವ, ಕನ್ನಡ, ಸಂಸ್ಕೃತ ಮತ್ತು ಸಂಗೀತಶಾಸ್ತ್ರಗಳಲ್ಲಿ ಪಾಂಡಿತ್ಯಗಳಿಸಿರುವ ಶ್ರೀಮತಿ ಎಸ್.ಪಿ. ಉಮಾದೇವಿಯವರು ಕನ್ನಡದ ನಿಯತಕಾಲಿಕಗಳಲ್ಲಿ ಪ್ರಕಟವಾದ ತಮ್ಮ ಲೇಖನಗಳಿಂದ, ಕವನಗಳಿಂದ ಓದುಗರ ಮೆಚ್ಚುಗೆ ಗಳಿಸಿದವರು. ಕವಿಗೋಷ್ಠಿಗಳಲ್ಲಿ, ವಿಚಾರಸಂಕಿರಣಗಳಲ್ಲಿ, ಸಾಹಿತ್ಯ ಸಲ್ಲಾಪಗಳಲ್ಲಿ ಕವನ ವಾಚಿಸಿ, ಪ್ರೌಢಪ್ರಬಂಧಗಳನ್ನು ಮಂಡಿಸಿ ಭಾಗವಹಿಸಿ ಮನ್ನಣೆಗಳಿಸುತ್ತಿರುವವರು. ಜೆ.ಎಸ್.ಎಸ್. ಮಹಿಳಾ ಕಾಲೇಜಿನ ಸಾಹಿತ್ಯ ವಾರ್ಷಿಕ<em>'ಸಿಂಧೂರ'</em>ದ ಪ್ರಧಾನ ಸಂಪಾದಕಿಯಾಗಿ (೨೦೦೦-೧ ಮತ್ತು ೨೦೦೧-೨), ರಾಜ್ಯಮಟ್ಟದ ಸಮಾವೇಶದ ನೆನಪಿಗಾಗಿ ಹೊರತಂದ<em>'ಕದಳಿ ಮಹಾವೇದಿಕೆ'</em>ಸ್ಮರಣಸಂಚಿಕೆ (೨೦೦೧)ಯಲ್ಲಿ ಸಂಪಾದಕಿಯಾಗಿ, 'ಬಸವ ಜಯಂತಿ (೨೦೦೨)'ಯ ಸಂದರ್ಭದಲ್ಲಿ ಪ್ರಕಟಿಸಿದ<em>'ಅನುಭಾವ'</em>ದ ಸಂಪಾದಕ ಮಂಡಳಿಯಲ್ಲಿದ್ದು ಯಶಸ್ವಿಯಾಗಿ ಕಾರ್ಯ ನಿರ್ವಹಿಸಿದವರು. ಇವರ ಆಪ್ತಭಾವಗಳ ಶಬ್ದದೇಹೀ ಕವನ ಸಂಕಲನ<em>'ಮೌನದನಿಯ ಮಾತು'</em>(೨೦೦೦) ಮತ್ತು ಶಿವಶರಣರನ್ನು ಕುರಿತ ಗದ್ಯಬರಹಗಳ ಗುಚ್ಛ<em>'ಅನಾವರಣ'</em>(೨೦೦೦) ಗಳಲ್ಲಿನ ಸೃಜನಶೀಲತೆ ಮತ್ತು ರಮ್ಯ ಮನೋಧರ್ಮದ ಗುಣವನ್ನ ವಿಮರ್ಶಕರು ಮೆಚ್ಚಿ ಹೊಗಳಿದ್ದಾರೆ.</p>
		<p class="vertical-delimiter"/>
		<p>ಅವುಗಳಂತೆಯೇ, ಶ್ರೀಮತಿ ಉಮಾದೇವಿಯವರ ಈ ಪ್ರವಾಸಕಥನ<em>'ಥೇಮ್ಸ್ ನದಿಯ ನಾಡಿನಲ್ಲಿ'</em>ಸಹ ಓದುಗರ ಮನತಣಿಸಲಿ; ಲೇಖಕಿಯವರ ಇನ್ನಷ್ಟು ಅರ್ಥಪೂರ್ಣ ಗದ್ಯ-ಪದ್ಯ ಕೃತಿಗಳು ಹೊರಬಂದು, ಅವು ಇತೋಪ್ಯತಿಶಯ ವಾಗಿರಲೆಂದು ಹಾರೈಸುತ್ತೇನೆ.</p>
	</section>
</body>
</html>
