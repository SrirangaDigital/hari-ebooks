<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-012">
		<h1 class="level1-title" epub:type="title"><span class="num">೧೨</span> :: ವಿದ್ವತ್‍ಪೂರ್ಣ ಸಮೀಕ್ಷೆಗಳ ಸಮಾಹಾರ 'ಸಂಸ್ತವ' ಮತ್ತು 'ತತ್ತ್ವಾರ್ಥಚಿಂತನ'</h1>
		<p>ಸಂಸ್ಕೃತ, ಕನ್ನಡ ಮತ್ತು ಇಂಗ್ಲಿಷ್ ಭಾಷೆಗಳಲ್ಲಿ ಪ್ರಕಾಂಡ ಪಾಂಡಿತ್ಯವುಳ್ಳ ಬಹುಶ್ರುತರೂ, ಈ ಮೂರೂ ಭಾಷೆಗಳಲ್ಲಿನ ತಮ್ಮ ಸವ್ಯಸಾಚೀ ಬರವಣಿಗೆಗಳಿಂದ ಪ್ರಖ್ಯಾತರೂ, ತಮ್ಮ ಸಂಶೋಧನೆಗಳಿಂದ, ಮೌಲಿಕ ಗ್ರಂಥಗಳಿಂದ ತೌರಿನ ಕೀರ್ತಿಯನ್ನು ದಿಗಂತಗಳಾಚೆ ಪಸರಿಸಿದವರೂ, ಭಾರತದಲ್ಲೂ ವಿದೇಶಗಳಲ್ಲೂ ಸಂಸ್ಕೃತವನ್ನು ಬೋಧಿಸಿ ಅಪಾರ ಶಿಷ್ಯಕೋಟಿಯ ಅಭಿಮಾನಕ್ಕೆ ಪಾತ್ರರಾಗಿರುವ ಧೀಮಂತ ವಿದ್ವಾನ್ ಎಚ್.ವಿ. ನಾಗರಾಜರಾಯರ ಈ ಹೊಸ ಪುಸ್ತಕ 'ಸಂಸ್ತವ'<sup><a epub:type="noteref" href="999-aside.xhtml#id-012-01">೧</a></sup>ವಿದ್ವತ್‍ಪೂರ್ಣ ವೈಚಾರಿಕ ಲೇಖನಗಳ, ಶ್ರೀ ಸುಧೀರ್ ಕೃಷ್ಣಸ್ವಾಮಿ 'ಕೇಸರಿ'ಯವರ ಮುನ್ನುಡಿಯೊಂದಿಗೆ ಸುಶೋಭಿತವಾದ, ಒಂದು ಚಿತ್ತಾಕರ್ಷಕ ಸಂಕಲನ.</p>
		<p>ರಸನಿಷ್ಠರಾದವರು ಗುಣವನ್ನು ಗುರುತಿಸುತ್ತ, ಅದಕ್ಕೆ ಮನ್ನಣೆ ತೋರಿ ಹೊಗಳುವ ಒಂದು ಸ್ತವಕುಸುಮಾಂಜಲಿಯೋಪಾದಿಯಲ್ಲಿ, ಇದರಲ್ಲಿನ ಪ್ರಬಂಧಗಳು ನಮ್ಮನ್ನು ವೈಚಾರಿಕ ಬಾನಿನತ್ತ ಮೇಲೆತ್ತಿಕೊಂಡು ಹೋಗಿ, ಅನ್ಯಾನ್ಯ ಆಯಾಮಗಳ ದರ್ಶನ ಮಾಡಿಸುತ್ತವೆ. ಬಹುಶಃ ಪರಿಚಯಾತ್ಮಕ ವೈಚಾರಿಕ ಲೇಖನಗಳ ಸಂಕಲನ ಇದಾದುದರಿಂದ ಇದಕ್ಕೆ<em>'ಸಂಸ್ತವ'</em>ಎಂದು ಹೆಸರಿಟ್ಟಿರುವ ಸಂಭವವಿದೆ.</p>
		<p>ವೈದಿಕ ವಾಙ್ಮಯದ ಕೆಲವು ಅಪರೂಪದ ವಿಚಾರಲಹರಿಗಳು ಮತ್ತು ಇಂದಿಗೆ ಅವುಗಳ ಪ್ರಸ್ತುತತೆ,<em>ರಾಮಾಯಣ</em> <em>ಮಹಾಭಾರತ</em>ದ ವೈಶಿಷ್ಟ್ಯಗಳು ಹಾಗೂ ಅರ್ಥಶಾಸ್ತ್ರೀಯ ನಿಲುವುಗಳು, ಪುರಾಣಕ್ಕೆ ಸಂಬಂಧಿಸಿದ ಹೆಗ್ಗಳಿಕೆಗಳ ಪರಿಚಯ, ವೈದಿಕ ಬ್ರಹ್ಮಣಸ್ಪತಿ ಗಣೇಶನಾಗಿ, ಮೆಲ್ಲನೆ ವಿಘ್ನೇಶ್ವರನ ರೂಪತಾಳಿದ ಸಾಹಸಗಾಥೆ,<em>ಭಾಗವತ</em>ದ ವಿಷ್ಣುಪಾರಮ್ಯ, ರಸವಾಗಿ ಭಕ್ತಿಯ ಅಭಿವ್ಯಕ್ತಿ, ಕಾಳಿದಾಸನ ಕಾವ್ಯಗಳ ಒಂದು ಸ್ತ್ರೀಪರ ಅವಲೋಕನ, ಅಲಂಕಾರಗಳ ಸಾಮ್ರಾಟ ಪಟ್ಟವೇರಿದ ಉಪಮೆ,<em>ಧ್ವನ್ಯಾಲೋಕ</em>ಕಾರ ಆನಂದವರ್ಧನನ ಕೊಂಡಾಟ, ಸುಭಾಷಿತಸಂಗ್ರಹಕಾರ ವಿದ್ಯಾಕರನ ವೈದುಷ್ಯ, ವ್ಯಾಕರಣವನ್ನ ದರ್ಶನಶಾಸ್ತ್ರದ ಮಟ್ಟಕ್ಕೇರಿಸಿದ ಶತಕಬ್ರಹ್ಮ ಭರ್ತೃಹರಿಯ ಕಾಣ್ಕೆ, ವಚನಸಾಹಿತ್ಯದಲ್ಲಿ ಗುರುವಿನ ಪರಿಕಲ್ಪನೆ, ಆಚಾರ್ಯ ಶ್ರೀ ಮಧ್ವರ ಜೈತ್ರಯಾತ್ರೆ, ಮಯನ ಹುಟ್ಟೂರಿನ ಪತ್ತೆಗಾರಿಕೆ, ಆಚಾರ್ಯ ಶ್ರೀ ಶಂಕರರ<em>ಸೌಂದರ್ಯಲಹರಿ</em>ಯಲ್ಲಿನ ಕಾವ್ಯಾಂಶಗಳ ಸಾಹಿತ್ಯಕ ಅಧ್ಯಯನ,<em>ವಿಶ್ವಗುಣಾ ದರ್ಶಚಂಪೂ</em>ಖ್ಯಾತ ವೆಂಕಟಾಧ್ವರಿಯ<em>ವೇದಾಂತದೇಶಿಕಸ್ತವ</em>ಕಾವ್ಯದ ವಿಹಂಗಮ ನೋಟ ಮತ್ತು ವಿಜ್ಞಾನಭಿಕ್ಷುವಿನ<em>ಯೋಗಸಾರಸಂಗ್ರಹ</em>ದ ಸಿಂಹಾವಲೋಕನಗಳು ಇಲ್ಲಿವೆ.</p>
		<p>ಇವಲ್ಲದೆ, ಸಾಮಯಿಕ ವಿಷಯಗಳ ಬಗ್ಗೆ ಚಿಂತನೆಗಳ ಬಳ್ಳಿಗಳೂ ಇಲ್ಲಿ ಹೂಗಟ್ಟಿವೆ: ಬಗೆ ಬಗೆಯ ಬಡತನ, ನಿದ್ರಾಹೀನತೆ, ಹಿಂದಿನ ಕಾಲದ ಸೊಬಗು, ಸುಂಕದ ಆತಂಕ, ಲೋಕದ ನಡೆನುಡಿಯ ಡೊಂಕು ಎನಿತು ಇನಿದು, ಕವಿಸಮಯಕ್ಕೆ ಉತ್ಪ್ರೇಕ್ಷೆಗೆ ಪ್ರಾಶಸ್ತ್ಯ ಏತರದು, ಪುಸ್ತಕಪ್ರೀತಿಯ ಮನೋಭಾವ ಎಳೆವ ಉಲ್ಲಾಸದ ತೇರು- ಹೀಗೆ ವಿವಿಧ ಭಿನ್ನರುಚಿಗಳಿಗೆ ಒಂದು ಸಮಾರಾಧನೆಯಾಗುವ ರಸದೌತಣದ ಪರಮಾನ್ನ ಭಕ್ಷ್ಯ ಭೋಜ್ಯಗಳು ಇಲ್ಲಿವೆ. ಒಂದೊಂದಾಗಿ ಚಪ್ಪರಿಸೋಣ: </p>
		<p><em>ಯೋಗಸಾರ ಸಂಗ್ರಹ: </em> ಹದಿನಾರನೇ ಶತಮಾನದಲ್ಲಿ ಇದ್ದನೆಂದು ವಿದ್ವಾಂಸರು ಭಾವಿಸಿರುವ,<em>ಸಾಂಖ್ಯ, ಯೋಗ</em>ಮತ್ತು<em>ಅದ್ವೈತ</em>ದರ್ಶನ ಗ್ರಂಥಗಳ ಕರ್ತೃವಾದ ವಿಜ್ಞಾನ ಭಿಕ್ಷು ಎಂಬುವನ ಒಂದು ಸ್ವತಂತ್ರ ಗ್ರಂಥ ಈ<em>ಯೋಗಸಾರ ಸಂಗ್ರಹ.</em>ಇದನ್ನು ಪರಿಚಯಿಸುತ್ತ ಗ್ರಂಥದ ನಾಲ್ಕು ಅಂಶ (ಅಧ್ಯಾಯ)ಗಳ ಸಾರವನ್ನು ಇಲ್ಲಿ ತಿಳಿಸುತ್ತಾರೆ. ಸಾಧಾರಣ ಜನರಿಗೆ ಅಷ್ಟಾಂಗ ಯೋಗವೇ ಮಾರ್ಗ ತಾನೇ, ಇಲ್ಲಿ ಬಾಹ್ಯಾಂಗಗಳು ಯಾವುವು?, ಆಂತರಿಕ ಅಂಗಗಳು ಯಾವುವು?- ಎಂಬುದನ್ನು ವಿಜ್ಞಾನ ಭಿಕ್ಷು ವಿವರಿಸುತ್ತಾನೆ. ಕೊನೆಯಲ್ಲಿ<em>ಸ್ಫೋಟ</em>ಮತ್ತು<em>ಧೀವೈಭವ</em>ಎಂಬ ಎರಡು ವಿಚಾರಗಳನ್ನೂ ಅನುಬಂಧದ ರೂಪದಲ್ಲಿ ವಿಜ್ಞಾನ ಭಿಕ್ಷು ಸೇರಿಸಿರುವುದನ್ನೂ ಲೇಖಕರು ಇಲ್ಲಿ ಪ್ರಸ್ತಾಪಿಸುತ್ತಾರೆ.</p>
		<p><em>ವಾಲ್ಮೀಕಿ ರಾಮಾಯಣ:  ಭಾರತದೇಶದ ಪ್ರಥಮ ಮಹಾಕಾವ್ಯ: </em>ಭಾರತೀಯರು ರಾ<em>ಮಾಯಣ</em>ವನ್ನು ಒಂದು ಧಾರ್ಮಿಕ ಗ್ರಂಥವಾಗಿ ಪರಿಗಣಿಸುವುದು ಸಾಮಾನ್ಯವಾದರೆ, ಮಹಾಕಾವ್ಯವಾಗಿ ಅದನ್ನು ಅಧ್ಯಯನ ಮಾಡುವುದು ಇನ್ನೊಂದು, ಶ್ರೇಷ್ಠ ಮಾರ್ಗ. ಆಕರಸಮುದ್ರವಾಗುವುದರ ಜೊತೆಜೊತೆಗೆ, ವಾಲ್ಮೀಕಿ ಯಾವ ರೀತಿ ಎಲ್ಲ ಕವಿಗಳಿಗೆ ಮಾರ್ಗದರ್ಶಿಯಾದರು- ಎಂಬುದನ್ನು ಈ ಪ್ರಬಂಧದಲ್ಲಿ ಲೇಖಕರು ಸಮರ್ಥಿಸುತ್ತಾರೆ.</p>
		<p><em>ಕಾಳಿದಾಸನ ಕಾವ್ಯಗಳಲ್ಲಿ ಸ್ತ್ರೀಯರ ಚಿತ್ರಣ: ರಘುವಂಶ, ಕುಮಾರಸಂಭವ, ಋತುಸಂಹಾರ, ಮೇಘದೂತ</em>- ಕಾವ್ಯಗಳಲ್ಲಿ ಕಾಳಿದಾಸ ಚಿತ್ರಿಸುವ ಸ್ತ್ರೀ ಪಾತ್ರಗಳು, ಅವುಗಳೊಂದಿಗೆ<em>ಅಭಿಜ್ಞಾನ ಶಾಕುಂತಲಾ, ವಿಕ್ರಮೋರ್ವಶೀಯ</em>ಮತ್ತು<em>ಮಾಳವಿಕಾಗ್ನಿಮಿತ್ರ-</em>ಇವುಗಳಲ್ಲಿ ರಂಗಮಂಚವನ್ನೇರಿರುವ ನಾಯಕಿಯರನ್ನು ಹೋಲಿಸುತ್ತ ತೂಗುತ್ತಾ ಒಂದು ಉತ್ತಮ ಪ್ರಬಂಧವನ್ನು ಲೇಖಕರು ರಚಿಸಿದ್ದಾರೆ. 'ಅನಾಮಿಕ'ವನ್ನು ಸಾರ್ಥಕಗೊಳಿಸಿದ, ಉಪಮಾಲೋಲ ಕವಿಕುಲಗುರು ಸ್ತ್ರೀಯರ ಬಗೆಗೆ ವಿಶಾಲದೃಷ್ಟಿಯಿಂದ ಹೇಳಬೇಕಾದದ್ದು ಇನ್ನೂ ಬಹಳವಿತ್ತು- ಎಂಬುದನ್ನು ಪ್ರಬಂಧಕಾರರು ನಿರ್ಭಿಡೆಯಿಂದ ಸೂಚಿಸಿದ್ದಾರೆ.</p>
		<p><em>ಆನಂದವರ್ಧನ: </em> ಸಾರ್ವಕಾಲಿಕ ಮೌಲ್ಯವನ್ನು ಪಡೆದಿರುವ ತನ್ನ ಅಪೂರ್ವ ವಿಮರ್ಶಾಗ್ರಂಥ<em>ಧ್ವನ್ಯಾಲೋಕ</em>ದಿಂದ ಹೆಸರಾಗಿದ್ದಾನೆ ಆನಂದವರ್ಧನ; ಅವನ ಸಾಧನೆಯ ಪರಿಚಯ ಈ ಪ್ರಬಂಧದಲ್ಲಿ ಇದೆ. ಗ್ರಂಥದ ಒಂದೊಂದೇ ಉದ್ದ್ಯೋತ ವನ್ನು ಪರಿಚಯಿಸುತ್ತ ಸಂಸ್ಕೃತ ಕಾವ್ಯಮೀಮಾಂಸೆಗೆ ಒಟ್ಟಾರೆ ಆನಂದವರ್ಧನ ಹೇಗೆ ಹೊಸದಿಕ್ಕನ್ನು ತೋರಿದ- ಎಂಬುದನ್ನು ಲೇಖಕರು ವಿಶ್ಲೇಷಿಸುತ್ತಾರೆ.</p>
		<p><em>ವಿದ್ಯಾಕರನ ಸುಭಾಷಿತರತ್ನಕೋಶ: </em> ಸಂಸ್ಕೃತದಲ್ಲಿ ಸುಭಾಷಿತ ಸಂಗ್ರಹಗಳು ಹಲವಿವೆ. ಅವುಗಳಲ್ಲಿ ಸುಮಾರು ಕ್ರಿ.ಶ. ೧೧೦ಂ ರಲ್ಲಿ ರಚಿತವಾಗಿರಬಹುದಾದ ಈ<em>ಸುಭಾಷಿತ ರತ್ನಕೋಶ</em>ಕ್ಕೆ ಪ್ರಮುಖ ಸ್ಥಾನವಿದೆ. ಈ ಗ್ರಂಥದ ಸಮಗ್ರ ಪರಿಚಯವನ್ನು ಲೇಖಕರು ಇಲ್ಲಿ ಮಾಡಿಸಿದ್ದಾರೆ.</p>
		<p><em>ಭರ್ತೃಹರಿಯ ವಾಕ್ಯಪದೀಯಮ್: </em> ಸಾಮಾನ್ಯವಾಗಿಭರ್ತೃಹರಿ ಸಾಹಿತ್ಯಾ-ಸಕ್ತರಿಗೆ ಪರಿಚಿತನಾಗಿರುವುದು ತನ್ನ ಮೂರು ಶತಕಗಳಿಂದ-<em>ನೀತಿಶತಕ, ಶೃಂಗಾರಶತಕ ಮತ್ತು ವೈರಾಗ್ಯಶತಕ.</em>ಆದರೆ, ಅವನೊಬ್ಬ ಪ್ರಸಿದ್ಧ ವೈಯ್ಯಾಕರಣಿಯೂ ಹೌದು. ಅವನ<em>ವಾಕ್ಯಪದೀಯ</em>ವ್ಯಾಕರಣ ಶಾಸ್ತ್ರಕ್ಕೆ ಸಂಬಂಧಪಟ್ಟ, ಆದರೆ, ಅದನ್ನು ಒಂದು '<em>ದರ್ಶನ ಗ್ರಂಥ</em>'ದ ಮಟ್ಟಕ್ಕೆ ಏರಿಸಲು ಅವನು ಪ್ರಯತ್ನಪಟ್ಟ ಪುಸ್ತಕ. ಇದರ ಪರಿಚಯ ಈ ಪ್ರಬಂಧದಲ್ಲಿ ಇದೆ.</p> 
		<p><em>ಪುರಾಣಗಳ ಸಾಮಾನ್ಯ ಪರಿಚಯ: </em> ಪ್ರಪಂಚದ ಎಲ್ಲಾ ಜನಾಂಗಗಳಲ್ಲಿಯೂ<em>ಕಥೆ (ಸ್ಟೋರಿ), ಐತಿಹ್ಯ (ಲೆಜೆಂಡ್)</em>ಮತ್ತು<em>ಪುರಾಣ (ಮಿಥ್)-</em>ಗಳು ಇವೆ. ಪುರಾಣಗಳೆಂದರೆ ದೇವತೆಗಳಿಗೆ, ದೇವಸಮಾನರಿಗೆ ಮತ್ತು ಸಾಂಸ್ಕೃತಿಕ ವೀರರಿಗೆ ಸಂಬಂಧಿಸಿದ ಕಥಾನಕಗಳು. ಭಾರತೀಯರಿಗಂತೂ ಪುರಾಣಗ್ರಂಥಗಳು ಸಂಸ್ಕೃತಿಯ ಅವಿಭಾಜ್ಯ ಅಂಗಗಳು. ಮಹಾ- ಮತ್ತು ಉಪ-ಪುರಾಣಗಳು, ಅವುಗಳ ಲಕ್ಷಣಗಳು, ಅವುಗಳಲ್ಲಿ ಬರುವ ಆಯ್ದ ಮುಕ್ತಕಗಳು- ಹೀಗೆ ಪುರಾಣಗಳ ಬಗ್ಗೆ ಒಂದು ಸಮಗ್ರ ಪರಿಚಯಾತ್ಮಕ ಲೇಖನ ಇಲ್ಲಿದೆ.</p>
		<p><em>ರಾಮಾಯಣದ ಕಚ್ಚಿತ್ ಸರ್ಗ- ಒಂದು ಇಣುಕುನೋಟ: </em> ರಾಮನ ಕಥೆಯನ್ನು ಹೇಳುವುದೇ ಮುಖ್ಯ ಉದ್ದೇಶವಾಗಿ ಉಳ್ಳ<em>ವಾಲ್ಮೀಕಿ ರಾಮಾಯಣ</em>ದ ಮಧ್ಯಭಾಗದಲ್ಲಿ ಶಾಸ್ತ್ರಗ್ರಂಥಕ್ಕೆ ಮೀಸಲಾದ ಪ್ರಕರಣವೊಂದಿದೆ ಅದೇ<em>ಕಚ್ಚಿತ್ ಸರ್ಗ.</em>(ಅಯೋಧ್ಯಾಕಾಂಡದ ನೂರನೆಯ ಸರ್ಗ). ಅರ್ಥಶಾಸ್ತ್ರದ ಹಲವಾರು ಪರಿಕರಗಳು, ನೀತಿ ಶಾಸ್ತ್ರದ ಪ್ರಮುಖ ವಿಚಾರಗಳು ಈ ಸರ್ಗದಲ್ಲಿ ಪ್ರಸ್ತಾಪವಾಗಿವೆ- ಎಂಬುದನ್ನು ವಿವರಿಸುತ್ತಾ ಈ ಅಪರೂಪ ಸರ್ಗವನ್ನು ಇಲ್ಲಿ ಪರಿಚಯಿಸುತ್ತಿದ್ದಾರೆ.</p>
		<p><em>ಚಿಂತನೆಗಳು: </em> ದಾರಿದ್ರ್ಯ, ನಿದ್ರಾಹೀನತೆ ಏಕೆ?, ಹಿಂದಿನ ಕಾಲ, ತೆರಿಗೆಗಳು, ಲೋಕದ ನಡೆ, ವರ್ಣನೆಯಲ್ಲಿ ಅತಿಶಯೋಕ್ತಿ, ಗ್ರಂಥರಾಶಿ- ಎಂಬ ವಿಷಯಗಳ ಬಗ್ಗೆ ಚಿಂತನಾ ಲಹರಿಗಳನ್ನು ಈ ಭಾಗದಲ್ಲಿ ಹರಿಬಿಟ್ಟಿದ್ದಾರೆ.</p>
		<p><em>ಮಯಾಸುರನು ಯಾವ ದೇಶದವನು?: </em> ಮಹಾಪ್ರಾಜ್ಞ ಮತ್ತು ಶ್ರೇಷ್ಠಶಿಲ್ಪಿ ಮಯನ ಬಗ್ಗೆ<em>ರಾಮಾಯಣ, ಮಹಾಭಾರತ, ಸೂರ್ಯಸಿದ್ಧಾಂತ</em>ಮುಂತಾದ ಕಡೆ ಉಲ್ಲೇಖಗಳಿವೆ. ಅವನ್ನೆಲ್ಲ ಕ್ರೋಡೀಕರಿಸಿ, ಪ್ರಾಚೀನ ಭಾರತದ ಈ ವಿಜ್ಞಾನಿಯ ಒಂದು ಸ್ಪಷ್ಟ ಚಿತ್ರಣವನ್ನು ಕೊಡುವುದಕ್ಕೆ ಲೇಖಕರು ಇಲ್ಲಿ ಪ್ರಯತ್ನಿಸಿದ್ದಾರೆ.</p>
		<p><em>ವೆಂಕಟಾಧ್ವರಿಯ ಆಚಾರ್ಯ ಪಂಚಾಶತ್: </em> ಹದಿನೇಳನೇ ಶತಮಾನದಲ್ಲಿ<em>ವಿಶ್ವಗುಣಾದರ್ಶ ಚಂಪೂ</em>ಎಂಬ ಕಾವ್ಯವನ್ನು ಬರೆದು ಹೆಸರು ಮಾಡಿದ ವೆಂಕಟಾಧ್ವರಿಯ ಇನ್ನೊಂದು, ಐವತ್ತು ಪದ್ಯಗಳ ಪುಟ್ಟ ಕೃತಿ<em>'ಆಚಾರ್ಯ ಪಂಚಾಶತ್'.</em>ಕಷ್ಟಕರವಾದ<em>ಅಶ್ವಧಾಟೀ</em>ಮುಂತಾದ ಛಂದಸ್ಸುಗಳಲ್ಲಿ ರಚಿತ ವಾಗಿರುವ, ಇನ್ನೂ ಹಸ್ತಪ್ರತಿಯ ರೂಪದಲ್ಲೇ ಸಂಶೋಧನಾಲಯಗಳಲ್ಲಿ ಉಳಿದಿರುವ ಈ ಕಾವ್ಯಗ್ರಂಥವನ್ನು ಲೇಖಕರು ಇಲ್ಲಿ ಪರಿಚಯಿಸಿದ್ದಾರೆ.</p>
		<p><em>ಸೌಂದರ್ಯಲಹರಿ</em>ಯಲ್ಲಿ ಕಾವ್ಯಸೌಂದರ್ಯ: ತಂತ್ರಶಾಸ್ತ್ರದ ರಹಸ್ಯಗಳನ್ನು ಬೋಧಿಸಲು ಅದ್ವೈತ ಮತದ ಧುರೀಣ ಆಚಾರ್ಯ ಶ್ರೀ ಶಂಕರರು<em>ಸೌಂದರ್ಯಲಹರಿ</em>ಯನ್ನು ರಚಿಸಿರುವರೆಂಬುದು ವಿದ್ವಾಂಸರ ಮತ. ಕವಿ ಹೃದಯಿಯಾದ ಆಚಾರ್ಯ ಶ್ರೀ ಶಂಕರರ ಇನ್ನಿತರ ಸ್ತೋತ್ರ 'ಸ್ತವ-ಕುಸುಮಾಂಜಲಿ' ಗಳಲ್ಲಿ ಯಾವ ರೀತಿ ಕಾವ್ಯಾಂಶ ಮಿಂಚಿ ವಿಜೃಂಭಿಸುತ್ತಿದೆಯೋ, ಹಾಗೆಯೇ ಈ<em>ಸೌಂದರ್ಯಲಹರಿ</em>ಯಲ್ಲಿಯೂ ಕಾವ್ಯಸೌಂದರ್ಯ ಮೆರೆಯುತ್ತಿದೆ. ಇದನ್ನಿಲ್ಲಿ ವಿವರಿಸುತ್ತಾರೆ.</p>
		<p><em>ರಾಮಾಯಣ ಮಹಾಭಾರತ ಮತ್ತು ಅರ್ಥಶಾಸ್ತ್ರ: </em> ಕೌಟಿಲ್ಯನ<em>ಅರ್ಥಶಾಸ್ತ್ರ</em>ಹೆಸರಾದದ್ದು. ಆದರೆ, ಇತಿಹಾಸಗ್ರಂಥಗಳೆಂದು ಪರಿಗಣಿತವಾಗಿರುವ<em>ರಾಮಾಯಣ ಮಹಾಭಾರತ</em>ದಲ್ಲೂ ನಮಗೆ ಹಲವಾರು ಕಡೆ ರಾಜನೀತಿಶಾಸ್ತ್ರದ ಮತ್ತು ಅರ್ಥಶಾಸ್ತ್ರದ ಚಿನ್ನದ ತುಣುಕುಗಳು ಸಿಗುತ್ತವೆ. ಅವುಗಳ ಇಣುಕುನೋಟವೇ ಈ ಪ್ರಬಂಧದ ಉದ್ದೇಶ.</p>
		<p><em>ಶ್ರೀಮದ್ ಭಾಗವತದಲ್ಲಿ ದೇವತಾ ತತ್ತ್ವ: </em> ವಿಷ್ಣುಪಾರಮ್ಯವನ್ನು ಎತ್ತಿಹೇಳಲು ಮುಖ್ಯ ಉದ್ದೇಶವಾಗಿ ಇಟ್ಟುಕೊಂಡ<em>ಶ್ರೀಮದ್ ಭಾಗವತ</em>ದಲ್ಲಿ ಭಗವಂತನ ದೇವತಾ ತತ್ತ್ವ ಯಾವ ಬಗೆಯಲ್ಲಿದೆ ಎಂಬುದನ್ನು ತಿಳಿಸುವುದೇ ಈ ಪ್ರಬಂಧದ ವಸ್ತು.ಭಾರತೀಯ ಸಂಸ್ಕೃತಿಯಲ್ಲಿ<em>ಗಣೇಶ: </em>ಗಣಪತಿಯ ಕಲ್ಪನೆಯ ಉದ್ಗಮ, ಅವನಿಗೆ ಸಂಬಂಧಿಸಿದ ಉಪನಿಷತ್ತುಗಳು ಶಾಸನಗಳಲ್ಲಿ ಮತ್ತು ಕಾವ್ಯಗಳಲ್ಲಿ ಗಣಪತಿಯ ಉಲ್ಲೇಖ ಬೌದ್ಧ ಮತ್ತು ಜೈನ ಧರ್ಮದಲ್ಲಿ ಗಣಪತಿ ಹೇಗೆ ವ್ಯಾಪಿಸಿದ್ದಾನೆ- ಎಂಬುದರ ಬಗ್ಗೆ ಒಂದು ಸಿಂಹಾವಲೋಕನ ಈ ಪ್ರಬಂಧದಲ್ಲಿದೆ.</p>
		<p><em>ವಚನಗಳಲ್ಲಿ ಗುರು: </em>ಹನ್ನೆರಡನೆ ಶತಮಾನದ ಶರಣರ ವಚನ ಸಾಹಿತ್ಯ ಅಪೂರ್ವವಾದದ್ದು. ವಚನಕಾರರ ದೃಷ್ಟಿಯಲ್ಲಿ ಗುರುವಿನ ಕೃಪೆ, ಗುರುವಿನ ಮಹತ್ವ, ಗುರುವಿನ ಅನಿವಾರ್ಯತೆ- ಇವುಗಳನ್ನು ಈ ಪ್ರಬಂಧದಲ್ಲಿ ಲೇಖಕರು ಚರ್ಚಿಸಿದ್ದಾರೆ. ಅಷ್ಟಾವರಣಗಳಲ್ಲಿ ಮೊದಲನೆಯ ಆವರಣದಲ್ಲೇನೆ ಗುರು ಆವಿರ್ಭವಿಸುತ್ತಾನೆ.<em>ದೀಕ್ಷಾಗುರು, ಶಿಕ್ಷಾಗುರು, ಮೋಕ್ಷಗುರು</em>(ಅಥವಾ<em>ಜ್ಞಾನಗುರು</em>)- ಗಳೆಂಬ ವಿವಿಧ ಗುರುಗಳನ್ನು ವಚನಕಾರರು ಗುರುತಿಸಿದ್ದಾರೆ. ಶಿವಶರಣರ ಪ್ರಮುಖ ವಚನಗಳೊಂದಿಗೆ ಈ ಗುರುತತ್ತ್ವವನ್ನು ಲೇಖಕರು ಇಲ್ಲಿ ವಿಶ್ಲೇಷಿಸುತ್ತಿದ್ದಾರೆ.</p>
		<p><em>ಉಪಮಾಲಂಕಾರ: </em> ಭಾಷೆಯನ್ನು ಸಮರ್ಥವಾಗಿ ದುಡಿಸಿಕೊಳ್ಳುವಾಗ,<em>ರಸ ಧ್ವನಿ ಗುಣ ರೀತಿ ವಕ್ರೋಕ್ತಿ ಔಚಿತ್ಯ</em>ಮತ್ತು<em>ಅಲಂಕಾರ</em>-ಗಳನ್ನು ಕವಿ ಬಳಸಿ ಕೊಳ್ಳುತ್ತಾನೆ. ಇವುಗಳಲ್ಲಿ ಅಲಂಕಾರವೆಂಬುದು ಅಭಿವ್ಯಕ್ತಿಗೆ ಬಹುಮುಖ್ಯವಾದ ಸಾಧನ. ಅಲಂಕಾರಗಳಲ್ಲಿ ಉಪಮೆಗೇ ಪ್ರಾಧಾನ್ಯ. ಕೆಲವರಿಗೆ ಇದೊಂದಿದ್ದರೇ 'ಸಾಕು' (ಅಲಮ್). ಇದರ ಬಗ್ಗೆ ಹಲವು ಗ್ರಂಥಗಳ ಉಲ್ಲೇಖಗಳಿಂದ ಅಲಂಕೃತವಾದ ವಿಸ್ತೃತ ಲೇಖನ ಇಲ್ಲಿದೆ.</p>
		<p><em>ಆಧುನಿಕ ಕಾಲದಲ್ಲಿ ವೇದಗಳ ಸ್ಥಾನ: </em> ಸನಾತನ ಧರ್ಮದ ಒಂದು ಒರೆಗಲ್ಲೆಂದರೆ ವೈದಿಕ ವಾಙ್ಮಯ. ವೇದಗಳ ಬಗ್ಗೆ ನಂಬಿಕೆ ಎಂಬುದು ಹಿಂದಿನ ಕಾಲದಲ್ಲಿ ಚರ್ಚಾತೀತವಾದ ವಿಷಯವಾಗಿತ್ತು. ವೇದಗಳ ಬಗ್ಗೆ ಗೌರವ ಭಾವನೆ ಅವರಿಗಿತ್ತು. ಆಧುನಿಕ ಕಾಲದಲ್ಲಿ, ಪ್ರತಿಯೊಂದನ್ನು ಪ್ರಶ್ನಿಸಿ ವಿಶ್ಲೇಷಿಸಿ, ತಮ್ಮ ಮನಸ್ಸಿಗೆ ಒಪ್ಪಿಗೆಯಾದಾಗ ಮಾತ್ರ ಸ್ವೀಕರಿಸುವ ಮನೋಭಾವ ಎಲ್ಲರಲ್ಲೂ ಮನೆ ಮಾಡಿದೆ. ಈ ಹಿನ್ನೆಲೆಯಲ್ಲಿ<em>ಆಧುನಿಕ ಕಾಲದಲ್ಲಿ ವೇದಗಳ ಸ್ಥಾನ ಏನು?-</em>ಎಂಬುದನ್ನು ಈ ಲೇಖನದಲ್ಲಿ ಚರ್ಚಿಸಿದ್ದಾರೆ.</p>
		<p><em>ಭಕ್ತಿಯೋಗ: ಕರ್ಮಯೋಗ</em> ಮತ್ತು<em> ಜ್ಞಾನಯೋಗ</em>ಗಳಿಗೆ ಪರ್ಯಾಯವಾಗಿ ಇನ್ನೊಂದು ಯೋಗವಿದೆ; ಅದೇ<em>ಭಕ್ತಿಯೋಗ.</em>ಇದರ ಬಗ್ಗೆ ಇರುವ ಲೇಖನದಲ್ಲಿ ನಾರದ ಮತ್ತು ಶಾಂಡಿಲ್ಯನ<em>ಭಕ್ತಿ ಸೂತ್ರಗಳು,</em> <em>ಭಗವದ್ಗೀತೆ</em>ಮತ್ತು<em>ಭಾಗವತ</em>ದ ಪ್ರಸ್ತಾಪವಿದೆ.</p>
		<p><em>ಶ್ರೀ ಮಧ್ವಾಚಾರ್ಯ: </em> ದ್ವೈತಮತ ಪ್ರವರ್ತಕ ಶ್ರೀ ಪೂರ್ಣಪ್ರಜ್ಞರ ಜೀವನ, ಸಾಧನೆ ಮತ್ತು ಕೃತಿಗಳ ಬಗ್ಗೆ ಒಂದು ವಿಹಂಗಮ ನೋಟ ಇಲ್ಲಿದೆ.</p>
		<p class="vertical-delimiter"/>
		<section class="level2 numbered" id="id-0012.01">
			<h2 class="level2-title" epub:type="title">'ತತ್ತ್ವಾರ್ಥಚಿಂತನ'<sup><a epub:type="noteref" href="999-aside.xhtml#id-012-02">೨</a></sup></h2>
			<p>ತಾತ್ತ್ವಿಕ ಚಿಂತನೆಗೂ, ವ್ಯಾವಹಾರಿಕ ಆಲೋಚನೆಗಳಿಗೂ ಹೀಗೆ ಜಿಜ್ಞಾಸುಗಳ ವಿಭಿನ್ನ ರುಚಿಗಳಿಗೆ ಸಮಾನವಾಗಿ ಸಮಾರಾಧನೆಯನ್ನು ಒದಗಿಸುವ ಆಯ್ದ ಲೇಖನಗಳ ಒಂದು ಸಂಕಲನ ವಿದ್ವಾನ್ ಎಚ್.ವಿ. ನಾಗರಾಜರಾಯರ ಈ 'ತತ್ತ್ವಾರ್ಥಚಿಂತನ' ಗ್ರಂಥ. ತನ್ನ ನಿರ್ಣಯಗಳಿಗೆ ಪ್ರಮಾಣಗಳನ್ನು ಆಧಾರವಾಗಿಟ್ಟುಕೊಂಡು<em>ಪ್ರಾಮಾಣಿಕ</em>ವಾಗಿ ಅವನ್ನು ಬಳಸುವವರಿಗೆ<em>ತತ್ತ್ವಶಾಸ್ತ್ರಜ್ಞ</em>ಎಂಬ ಪದಪ್ರಯೋಗ ಮಾಡುವುದುಂಟು. ಕನ್ನಡದ ಹೆಸರಾಂತ ನಿಯತಕಾಲಿಕಗಳಲ್ಲಿ ಈಗಾಗಲೇ ಪ್ರಕಟಗೊಂಡ, ಆಕಾಶವಾಣಿಯಿಂದ ಬಿತ್ತರಗೊಂಡ ತಾತ್ತ್ವಿಕ ಲೇಖನಗಳ ಮತ್ತು ಭಾಷಣಗಳ ಪರಿಷ್ಕೃತ ಬರೆಹದ ರೂಪ ಇವುಗಳು. ಬಹುಶ್ರುತರೂ ವಾಗ್ಮಿಗಳೂ ಆದ ಶ್ರೀ ನಾಗರಾಜರಾಯರು ಕೈಗೆತ್ತಿಕೊಂಡ ಲೇಖನಗಳ ವಿಷಯವನ್ನು ತಲಸ್ಪರ್ಶಿಯಾಗಿ ಅಧ್ಯಯನ ಮಾಡಿ, ಸಂಬಂಧಪಟ್ಟ ಎಲ್ಲ ಆಕರ ಗ್ರಂಥಗಳನ್ನು ಪರಿಶೀಲಿಸಿ, ತಮ್ಮ ವ್ಯಾಸಂಗದ ಫಲಶ್ರುತಿಯನ್ನು ರಸಗಟ್ಟಿಯಾಗಿ ಇಲ್ಲಿ ಕೊಡುತ್ತಿದ್ದಾರೆ. ಈ ರಸಗವಳದ ರುಚಿ ನೋಡುವ ಅವಕಾಶ ನನಗೇ ಮೊದಲು ದೊರಕಿರುವುದು ನನ್ನ ಸುಯೋಗವೆಂದು ಭಾವಿಸುತ್ತೇನೆ.</p>
			<p>ಈ 'ತತ್ತ್ವಾರ್ಥಚಿಂತನ' ಗ್ರಂಥದಲ್ಲಿ ಇರುವ ಮೂವತ್ತಮೂರು ಲೇಖನಗಳನ್ನು ನಾಲ್ಕು ಗುಂಪುಗಳಾಗಿ ವಿಂಗಡಿಸಿಕೊಳ್ಳಬಹುದು. (೧) ಹೊಸ ಗ್ರಂಥಗಳ ಪರಿಚಯಾತ್ಮಕ ವಿಮರ್ಶೆ (೨) ಪ್ರಸಿದ್ಧ ಗ್ರಂಥಗಳಲ್ಲಿ ಕಾವ್ಯಾಂಶ ವಿಜೃಂಭಿಸುವ ಆಯ್ದಭಾಗಗಳು (೩) ಸಂಸ್ಕೃತ ಸಾಹಿತ್ಯದ ವಿಶಿಷ್ಟ ಪ್ರಕಾರಗಳ ಮೇಲೆ ಹೊಸ ಬೆಳಕು (೪) ತಾತ್ತ್ವಿಕ ಚಿಂತನೆಗಳು, ಮತ್ತು (೫) ಲೌಕಿಕ ಚಿಂತನೆಯ ಅಲೆಗಳು.</p>
			<p><strong><em>(೧) ಹೊಸ ಗ್ರಂಥಗಳ ಪರಿಚಯಾತ್ಮಕ ವಿಮರ್ಶೆ: </em></strong>ವೃತ್ತವಿಲಾಸವೈಭವ- ಒಂದು ನೋಟ (ಪುಟ ೬೫), ಸೋಸಲೆ ಗರಳಪುರೀಶ ಶಾಸ್ತ್ರಿಗಳ ಎರಡು ಸಂಸ್ಕೃತ ಕೃತಿಗಳು (೭೫), ಜಯಂತಿಕಾ (೯೪), ಆರ್ಯಶೂರನ ಜಾತಕಮಾಲಾ (೧೧೧).</p>
			<p><strong><em>(೨) ಪ್ರಸಿದ್ಧ ಗ್ರಂಥಗಳಲ್ಲಿ ಕಾವ್ಯಾಂಶ ವಿಜೃಂಭಿಸುವ ಆಯ್ದಭಾಗಗಳು: </em></strong>ವಿವೇಕಚೂಡಾಮಣಿ (ಪುಟ ೨೨), ಲೋಕಸಂಗ್ರಹ (ಭಗವದ್ಗೀತೆಯಲ್ಲಿ) (೩೯), ರಾಮಾಯಣದಲ್ಲಿ ರಾವಣನ ಪಾತ್ರ (೪೩), ಕಾಳಿದಾಸನ ಕಾವ್ಯಗಳಲ್ಲಿ ಶಿವ (೫೮), ಸೌಂದರ್ಯ ಲಹರಿ (೧೧೮), ರಾಮಾಯಣದಲ್ಲಿ ಹಾಸ್ಯ ರಸ ನಿಮಿಷಗಳು (೧೩೪), ಶಿವಾನಂದ ಲಹರೀ (೧೩೯),</p>
			<p><strong><em>(೩) ಸಂಸ್ಕೃತ ಸಾಹಿತ್ಯದ ವಿಶಿಷ್ಟ ಪ್ರಕಾರಗಳ ಮೇಲೆ ಬೆಳಕು: </em></strong>ಸಂಸ್ಕೃತದಲ್ಲಿ ಮುಕ್ತಕಸಾಹಿತ್ಯ (ಪುಟ ೮೭), ಸಂಸ್ಕೃತ ಸಾಹಿತ್ಯದಲ್ಲಿ ಶತಕಗಳು (೧೦೩), ಕರ್ನಾಟಕದಲ್ಲಿ ಸಂಸ್ಕೃತ ಸಾಹಿತ್ಯ (೧೫೩),</p>
			<p><strong><em>(೪) ತಾತ್ತ್ವಿಕ ಚಿಂತನೆಗಳು: </em></strong>ಶ್ರೀ ಶಂಕರ ಭಗವತ್ಪಾದರು (ಪುಟ ೯), ಶ್ರೀ ಶಂಕರಾಚಾರ್ಯರ ದೃಷ್ಟಿಯಲ್ಲಿ ಮೋಕ್ಷ (೩೩), ಧರ್ಮದ ಜೀವನಾಡಿ ಧೃತಿ (೫೩), ಆನಂದಮೀಮಾಂಸೆ (೬೯), ಭಗವದ್ಗೀತೆಯಲ್ಲಿ ಯೋಗ (೧೪೮), ನಿಜಗುಣರ ಚಿಂತನೆಗಳ ಪ್ರಸ್ತುತೆ (೧೬೦), ಆತ್ಮಗುಣಗಳು (೧೮೭),</p>
			<p><strong><em>(೫) ಲೌಕಿಕ ಚಿಂತನೆಯ ಅಲೆಗಳು: </em></strong>ಅಧ್ಯಾತ್ಮ ಮತ್ತು ಮಾಧ್ಯಮ (ಪುಟ ೧೩೦), ಸಂಪತ್ತಿನಿಂದ ಬಂದ ಫಲವೇನು? (೧೬೫), ಮಲಿನವಾದ ಗಂಗಾನದಿ (೧೬೭), ದಡ್ಡತನ ನಮಗೆ ಬೇಕೆ? (೧೬೯), ವಿದ್ಯಾಭ್ಯಾಸ ಹೇಗಿರಬೇಕು? (೧೭೧), ಮೌಲ್ಯಗಳು (೧೭೩), ಖ್ಯಾತಿಯ ಅಭಿಲಾಷೆ (೧೭೫), ದ್ಯೂತ (೧೭೭), ತಪಸ್ಸು (೧೭೯), ಚಿತ್ತಪ್ರಸಾದನ (೧೮೧), ಒಂದು ಸುಭಾಷಿತ (೧೮೩), ಅಧ್ಯಾತ್ಮ ಚಿಂತನೆ (೧೮೫), ಜೈನ ಸಾಹಿತ್ಯದಲ್ಲಿ ಸರಸ್ವತಿ (೧೯೩).</p>
			<p>೧೮೨೨ನೇ ಇಸವಿಯಲ್ಲಿ ಜನಿಸಿದ ಸೋಸಲೆ ಗರಳಪುರೀಶ ಶಾಸ್ತ್ರಿಗಳು ತಮ್ಮ ಚಿಕ್ಕವಯಸ್ಸಿನಲ್ಲೇ ಸಂಸ್ಕೃತದಲ್ಲಿ ಪಾಂಡಿತ್ಯವನ್ನೂ, ಕವಿತ್ವ ಶಕ್ತಿಯನ್ನೂ ಪಡೆದಿದ್ದ ಮಹಾನುಭಾವರು. ಮಹಾರಾಜ ಚಾಮರಾಜ ಒಡೆಯರಿಗೆ ಸಂಸ್ಕೃತವನ್ನು ಕಲಿಸಿ ದವರು. 'ಅಭಿನವ ಕಾಳಿದಾಸ' ಎಂದು ಮುಂದೆ ಪ್ರಸಿದ್ಧರಾದ ಬಸವಪ್ಪ ಶಾಸ್ತ್ರಿಗಳಿಗೆ ಗುರುಗಳು. ಈ<em>ಗರಳಪುರೀಶ ಶಾಸ್ತ್ರಿಗಳ ಎರಡು ಪ್ರಮುಖ ಸಂಸ್ಕೃತ ಕಾವ್ಯ</em>ಗಳನ್ನು (ಚಂಪೂ ರಾಮಾಯಣ ಯುದ್ಧಕಾಂಡ ಮತ್ತು ಶ್ರೀಕೃಷ್ಣಭೂಪಾಲೀಯಮ್) ಪರಿಚಯ ಮಾಡಿಕೊಡುವ ಉದ್ದೇಶದ ಒಂದು ಲೇಖನವಿದೆ(ಪು. ೭೫). ಆ ಗ್ರಂಥಗಳ ವೈಶಿಷ್ಟ್ಯ ವಿಷಯೌಚಿತ್ಯ, ರಸೌಚಿತ್ಯ, ಅಲಂಕಾರ ಲಕ್ಷಣಗಳ ಪ್ರತಿಪಾದನೆ ಮತ್ತು ಕವಿಯ ಭಾಷಾ ಪ್ರಭುತ್ವಗಳನ್ನು ನಿದರ್ಶನಗಳ ಸಮೇತ ನಿರೂಪಿಸುವ ಲೇಖನ ಅದು.</p>
			<p>ಮೇಲುಕೋಟೆಯ ಬಳಿ ಚಿತ್ರಘೋಷದಲ್ಲಿ ೧೯೦೨ ರಲ್ಲಿ ಜನಿಸಿದ ಜಗ್ಗು ಒಕುಲ ಭೂಷಣರು ತಮ್ಮ ಹದಿನೆಂಟನೆಯ ವಯಸ್ಸಿನಲ್ಲಿಯೇ ರಚಿಸಿದ ಗದ್ಯಕಾವ್ಯ <em>'ಜಯಂತಿಕಾ'</em>(ಪುಟ ೯೪). ಈ ಸಹಜ ಕವಿ ತಮ್ಮ ತೊಂಬತ್ತಮೂರನೆಯ ವಯಸ್ಸಿ ನಲ್ಲಿಯೂ ಸಾಹಿತ್ಯದ ವಿವಿಧ ಪ್ರಕಾರಗಳಾದ ಗದ್ಯ, ಪದ್ಯ, ಚಂಪೂ, ನಾಟಕ, ಮಹಾಕಾವ್ಯ ಸ್ತೋತ್ರಗೀತೆ ಇತ್ಯಾದಿ ಸುಮಾರು ಎಪ್ಪತ್ತಕ್ಕೂ ಹೆಚ್ಚು ಕೃತಿ ರಚನೆ ಮಾಡಿರುವ ಸಹಜ ಕವಿ. ಬಾಣನ ಕಾದಂಬರಿಯನ್ನು (ಮತ್ತು ದಂಡಿಯ ದಶಕುಮಾರ ಚರಿತೆಯನ್ನೂ) ಮಾದರಿಯಾಗಿಟ್ಟುಕೊಂಡು ರಚಿಸಿರುವ ಐದು ಲಹರಿಗಳ ಪ್ರೌಢಗದ್ಯ ರಸಮಂಜರಿ ಈ 'ಜಯಂತಿಕಾ'. ಆನಂದ-ಉಪದೇಶ ಎರಡೂ ಪ್ರಯೋಜನಗಳು ಓದುಗನಿಗೆ ನಿರ್ವಿವಾದವಾಗಿ ಲಭಿಸುವ ಈ ಕೃತಿಯ ಒಳಹೊರಗನ್ನು ನಾಗರಾಜ ರಾಯರು ಸೋದಾಹರಣಪೂರ್ವಕ ಪರಿಚಯಮಾಡಿಕೊಡುತ್ತಿದ್ದಾರೆ.</p>
			<p>'ಜ್ಯೋತಿ ಬೆಳಗುತಿದೆ, ವಿಮಲ ಪರಂಜ್ಯೋತಿ ಬೆಳಗುತ್ತಿದೆ; ಮಾತು ಮನಗಳಿಂದತ್ತತ್ತ ಮೀರಿದ ಸಾತಿಶಯದ ನಿರುಪಾಧಿಕ ನಿರ್ಮಲ ಜ್ಯೋತಿ ಬೆಳಗುತ್ತಿದೆ'- ಎಂಬ ಜನಪ್ರಿಯ ಗೀತೆಯ ಕವಿ ಶಂಭುಲಿಂಗಕ್ಷೇತ್ರದ ನಿಜಗುಣರು. ಅವರ 'ವಿವೇಕಾಚಿಂತಮಣಿ', 'ಅನುಭವಸಾರ', 'ಪರಮಾರ್ಥಗೀತೆ', 'ಪರಮಾನುಭವ ಬೋಧೆ', 'ಕೈವಲ್ಯ ಪದ್ಧತಿ' ಮತ್ತು 'ಪರಮಾರ್ಥ ಪ್ರಕಾಶಿಕೆಗಳು' ಸರಳ ಕನ್ನಡದ ಹಾಡುಗಬ್ಬಗಳಾದ ಉಪನಿಷತ್ತುಗಳು. ಆ ಶಿವಯೋಗಿಗಳು ಹೊತ್ತಿಸಿದ ಜ್ಯೋತಿ ಹೇಗೆ ಬೆಳಗುತ್ತಿದೆ ಎಂಬುದನ್ನು ಸಂಕ್ಷಿಪ್ತವಾಗಿ ವಿವರಿಸುವ ಲೇಖನ<em>'ನಿಜಗುಣರ ಚಿಂತನೆಗಳ ಪ್ರಸ್ತುತತೆ'</em>(ಪುಟ ೧೬೦).</p>
			<p>ಹೊಸಹೊಸ ಛಂದಸ್ಸುಗಳ ಅನ್ವೇಷಕರಾದ ಛಂದೋನಿಜಗುಣಿಗಳೆಂದು ಹೆಸರಾದ ಶ್ರೀ ಕುಮಾರನಿಜಗುಣರ ಗ್ರಂಥ<em>'ವೃತ್ತವಿಲಾಸವೈಭವ' (೧೯೯೫).</em>ಇದರ ಬಗ್ಗೆ ಶ್ರೀ ನಾಗರಾಜರಾಯರು ಪರಿಚಯಾತ್ಮಕ ವಿಮರ್ಶೆಯ ಬೆಳಕನ್ನು ಇಲ್ಲಿ ಚೆಲ್ಲುತ್ತಿದ್ದಾರೆ (ಪುಟ ೬೫). ಚಾಮರಾಜನಗರ ಜಿಲ್ಲೆಯ ಚಿಲುಕವಾಡಿಯಲ್ಲಿ ಶಂಭುಲಿಂಗಕ್ಷೇತ್ರದಲ್ಲಿ ಇರುವ ಶ್ರೀ ಕುಮಾರನಿಜಗುಣರು ಕನ್ನಡ ಸಾಹಿತ್ಯದ ಹಲವು ಪ್ರಕಾರಗಳಲ್ಲಿ ಕೃತಿ ರಚನೆ ಮಾಡಿದ್ದರೂ, ಛಂದಸ್ಸಿಗೆ ಮನಸೋತ ವಿರಾಗಿಗಳು. 'ನಿರೀಕ್ಷೆ'(೧೯೭೦)ಯಿಂದ ಪ್ರಾರಂಭಿಸಿ 'ಪಾರಮಾರ್ಥಪ್ರಕಾಶಿಕೆ' (೨೦೦೬)ಯ ವರೆಗೆ- ಇವರ ಹಲವಾರು ಗ್ರಂಥಗಳು. ಅವುಗಳ ನಡುವೆ, ನೂರಾರು ಹೊಸ ವೃತ್ತಗಳನ್ನು ಆವಿಷ್ಕರಿಸಿ ಬಗೆಬಗೆಯ ನಾಮಾಂಕನಗಳನ್ನು ಅವುಗಳಿಗೆ ಮಾಡಿ, ಸೂತ್ರಗಳನ್ನು ಹೆಣೆದು, ಆ ಛಂದಸ್ಸುಗಳ ಉದಾಹರಣೆಗೆ ತಮ್ಮದೇ ಆದ ಪದ್ಯಗಳನ್ನು ಪುರಾಣ ಕಥನ, ಭಕ್ತಿ, ನೀತಿ, ವರ್ಣನೆ, ಕಲೆ, ಶೃಂಗಾರ- ಎಂಬ ಬಗೆ ಬಗೆಗಳಲ್ಲಿ ನಿರ್ಮಿಸಿರುವ ವ್ಯಾಕರಣಪಟು ಈ ನಮ್ಮ ನಿಜಗುಣರು. ಛಂದೋವಿಲಾಸಿ ಪಿಂಗಲನ ಅನಂತರದ ಛಂದಶ್ಶಾಸ್ತ್ರಕಾರರೂ ಸುಮಾರು ಆರು ನೂರಕ್ಕೂ ಮಿಕ್ಕು ಹೆಸರುಗಳನ್ನು ವೃತ್ತಗಳಿಗೆ ಕೊಟ್ಟಿರುವುದುಂಟು. ಆ ಹಾದಿಯಲ್ಲಿ ಬಲುದೂರ ನಡೆದುಬಂದಿರುವ ಕುಮಾರ ನಿಜಗುಣರು ಸಹಸ್ರಾರು ಹೊಸ ವೃತ್ತಗಳನ್ನು ರಚಿಸಿದ್ದಾರೆ, ಪ್ರಯೋಗಿಸಿದ್ದಾರೆ, ಯಶಸ್ವಿಯಾಗಿದ್ದಾರೆ. 'ಶಿವಶರಣ-ತಾರಾವರ್ಣಮಾಲಾ-ವೃತ್ತಶತಕ' ಭಾಗದಲ್ಲಂತೂ ಒಬ್ಬೊಬ್ಬ ಶಿವಶರಣರ ಹೆಸರಿನಲ್ಲಿ ಒಂದೊಂದು ಹೊಸವೃತ್ತವನ್ನು ಆವಿಷ್ಕರಿಸಿ ಲಕ್ಷಣ-ಲಕ್ಷ್ಯಗಳನ್ನು ಕೊಡಲಾಗಿದೆ. ಇಂತಹ ಸ್ವಾರಸ್ಯಕರ ವಿಚಾರಗಳ ಬಗ್ಗೆ ಶ್ರೀ ನಾಗರಾಜರಾಯರು ಗಮನ ಸೆಳೆಯುತ್ತಾರೆ.'</p>
			<p><em>ತತ್ವಾರ್ಥ ಚಿಂತನೆ'</em>ಯಲ್ಲಿ ಓದುಗರ ಮನಸೆಳೆವ ಇನ್ನೊಂದು ಲೇಖನ 'ಆನಂದ ಮೀಮಾಂಸೆ'(ಪುಟ ೬೯)<strong>.</strong>ಪರಿಪೂರ್ಣ ಸುಖದ ಬಗೆಬಗೆಯ ವಿನ್ಯಾಸಗಳನ್ನು ಉಪನಿಷತ್ತಿನ ಮಾತುಗಳ ಹಿನ್ನೆಲೆಯಲ್ಲಿ ವಿವೇಚಿಸುವ ಸ್ತುತ್ತ್ಯ ಪ್ರಯತ್ನ ಇಲ್ಲಿದೆ. ಆನಂದದಲ್ಲೂ ತಾರತಮ್ಯವೇ? ಎಂದು ಹುಬ್ಬೇರಿಸಬೇಕಿಲ್ಲ. ಇಡೀ ಜಗತ್ತೇ ಸಂಪತ್ ಸಮೃದ್ಧವಾಗಿ ಇದ್ದು, ಅದು ಒಬ್ಬ ಮನುಷ್ಯನ ಅಧೀನವಾಗಿದ್ದರೆ- ಅದು<em>ಮಾನುಷಾನಂದ</em>; ಅದರೊಂದಿಗೆ ವಿದ್ಯೆ ಮತ್ತು ಜ್ಞಾನ ಸಮ್ಮಿಳಿತವಾದರೆ ಅದು<em>ಮನುಷ್ಯಗಂಧರ್ವಾನಂದ</em>. ಅದೇ ಕಾಮಹತವಾಗಿರದೆ ಪರಿಶುದ್ಧವಾಗಿದ್ದರೆ<em>ದೇವಗಂಧರ್ವಾನಂದ.</em>ಇದರ ಪರಾಕಾಷ್ಠತೆ ಲಭಿಸುವುದು ಪಿತೃಗಳ ಲೋಕದಲ್ಲೇ; ಅದರಲ್ಲೂ ತಮ್ಮ ಸತ್ಕರ್ಮಗಳಿಂದಲೇ ದೇವತ್ವವನ್ನು ಪಡೆದವರ ಆನಂದ ಬೇರೆ ಬಗೆಯದು. ಸುಕೃತರಿಗೆ ಮಾತ್ರ<em>ಕರ್ಮದೇವಾನಂದ</em>ಪ್ರಾಪ್ತಿಯಾದೀತು. ಹೀಗೆಯೇ ಆನಂದದ ಮಟ್ಟ ಹಂತಹಂತವಾಗಿ ಮೇಲೆರುತ್ತಾ, ಕೊನೆಗೆ ನಾವು ಮುಟ್ಟ ಬಹುದಾದ್ದುದ್ದು<em>ಬ್ರಹ್ಮಾನಂದ.</em>'ಆನಂದೋ ಬ್ರಹ್ಮ ಇತಿ ವ್ಯಜಾನಾತ್' (ಬ್ರಹ್ಮವೆಂದರೆ ಆನಂದವೇ ಎಂದು ನೀನು ಅರಿತುಕೋ)- ಎಂಬ ತೈತ್ತಿರೀಯ ಉಪನಿಷತ್ ಘೋಷಣೆಯೊಂದಿಗೆ ಪ್ರಬಂಧ ಕೊನೆಗೊಳ್ಳುತ್ತದೆ.</p>
			<p>ಮೋಕ್ಷದ ಬಗ್ಗೆ ಬೇರೆಬೇರೆ ದ್ರಷ್ಟಾರರ ಕಲ್ಪನೆ, ಚಿಂತನೆ ಮತ್ತು ಸಿದ್ಧಾಂತ- ಏನಿತ್ತು ಎಂಬುದರ ತೌಲನಿಕ ವರ್ಣಪಟಲವನ್ನು ನಾವು ಸಾಯಣ ಮಾಧವೀಯ<em>ಸರ್ವದರ್ಶನಸಂಗ್ರಹ</em>ದಲ್ಲಿ ಕಾಣಬಹುದು. ಚಾರ್ವಾಕರಲ್ಲಿ ದೇಹನಾಶವೇ- ಮೋಕ್ಷ; ಮಾಧ್ಯಮಿಕ ಬೌದ್ಧರಿಗೆ ಶೂನ್ಯವೇ- ಮೋಕ್ಷ; ಜೈನರಿಗೆ ಅತ್ಯಂತ ಊಧ್ರ್ವದಲ್ಲಿ, ಅಲೋಕಕಾಶದಲ್ಲಿ ಉಳಿಯುವುದು- ಮೋಕ್ಷ; ರಾಮಾನುಜ ಮತಾನುಯಾಯಿಗಳಿಗೆ ಪರಮಾತ್ಮನೊಡನೆ ಆವಿನಾಭಾವದಿಂದ ಇದ್ದು, ಆನಂದವನ್ನು ಅನುಭವಿಸುವುದೇ- ಮುಕ್ತಿ; ಮಾಧ್ವಮತೀಯರಿಗೆ ಭಗವಂತನಲ್ಲಿ ಪ್ರವೇಶಿಸಿ ಆತನ ಶರೀರದ ಮೂಲಕ ಆನಂದವನ್ನು ಪಡೆಯುವುದು- ಸಾಯುಜ್ಯ. ಜೀವನು ತನ್ನ ಜೀವಭಾವವನ್ನು ತೊರೆದು ಲಿಂಗೈಕ್ಯ ಶಿವತ್ವವನ್ನು ಹೊಂದುವುದು ಮುಕ್ತಿ- ಎಂದು ಶೈವದರ್ಶನ ಹೇಳುತ್ತದೆ. ಪ್ರತ್ಯಭಿಜ್ಞಾನಶೈವರಲ್ಲಿ ಮುಕ್ತಿಗೆ ಸಂಪೂರ್ಣ ಅಭೇದಭಾವ ಇದೆ. ನ್ಯಾಯ ಮತ್ತು ವೈಶೇಷಿಕ ದರ್ಶನಗಳಲ್ಲಿ ಇಂದ್ರಿಯ, ವಿಷಯ ಮತ್ತು ಸುಖದುಃಖಗಳಿಂದ ಬಿಡುಗಡೆ ಹೊಂದಿದರೆ- ಮೋಕ್ಷ. ಮೀಮಾಂಸೆಯ ಪರಿಭಾಷೆಯಲ್ಲಿ ದುಃಖಸಂಕಟಗಳಿಗೆ ಕಾರಣವಾದ ಪುನರ್ಜನ್ಮದಿಂದ ಬಿಡುಗಡೆಯಾದರೆ- ಮೋಕ್ಷ. ಪ್ರಭಾಕರ ಮತದವರಿಗೆ ಫಲಾಪೇಕ್ಷೆ ಇಲ್ಲದ ನಿತ್ಯಕರ್ಮಾನುಷ್ಠಾನದಿಂದ ಒದಗುವ ಸಿದ್ಧಿಯೇ- ಮೋಕ್ಷ. ವೈಯಾಕರಣಿಗಳಿಗೆ ಶಬ್ಧಬ್ರಹ್ಮನನ್ನು ಅರಿತುಕೊಳ್ಳುವುದೇ- ಮೋಕ್ಷ. ಪುರುಷನು ಪ್ರಕೃತಿಯ ಸಂಪರ್ಕವನ್ನು ಸಂಪೂರ್ಣವಾಗಿ ಕಳಚಿಕೊಳ್ಳುವುದು ಸಾಂಖ್ಯರಿಗೆ ಲಭಿಸುವ- ಮೋಕ್ಷ. ಏಕಾಗ್ರತೆಯಿಂದ ಧ್ಯಾನದಲ್ಲಿ ಮುಳುಗಿ, ತನ್ನ ಅರಿವನ್ನು ಸಂಪೂರ್ಣವಾಗಿ ಲಯಗೊಳಿಸಿಕೊಳ್ಳುವುದು ಪಾತಂಜಲಯೋಗ ದರ್ಶನದವರ ಮೋಕ್ಷ. ಇವೆಲ್ಲದರ ಹೊರತಾಗಿ, ಮಿಗಿಲಾಗಿ, ಮುಗಿಲಾಗಿ ಬೆರಗುಗೊಳಿಸುವುತಂಹುದೇ 'ಶಂಕರರ ಅದ್ವೈತ ದರ್ಶನದ' ತಾನು ಬ್ರಹ್ಮ'ನೆಂದರಿವ ಜ್ಞಾನವೇ 'ಮೋಕ್ಷ!' ಇದನ್ನು ವಿದ್ವಾನ್ ನಾಗರಾಜರ ವಿಶ್ಲೇಷಣೆಯಲ್ಲಿ (ಪುಟ ೩೩) ಓದುವುದೇ ಒಂದು ಸೊಗಸು.</p>
			<p>ಗೌತಮಬುದ್ಧನ ಜನ್ಮಾಂತರದ ಮೂವತ್ತನಾಲ್ಕು ನೀತಿಕತೆಗಳ ಕಟ್ಟು ಆರ್ಯಶೂರನ<em>'ಜಾತಕಮಾಲಾ'</em>ಗ್ರಂಥ (ಪುಟ ೧೧೧). ಬೋಧಿಸತ್ತ್ವನು ಪ್ರಾಣಿಯಾಗಿ, ಪಕ್ಷಿಯಾಗಿ, ಮನುಷ್ಯನಾಗಿ, ರಾಜಕುವರನಾಗಿ, ಕೊನೆಗೆ ದೇವರಾಗಿ ಹೇಗೆ ಜನ್ಮವೆತ್ತಿದ- ಎಂಬುದನ್ನು ವಿವರಿಸುವ ಬೌದ್ಧರಲ್ಲಿ ಬಹುಮಾನ್ಯವಾಗಿರುವ ಸುಮಾರು ನಾಲ್ಕನೆಯ ಶತಮಾನದ ಪುರಾತನ ಗ್ರಂಥ<em>ಜಾತಕಮಾಲಾ.</em>ಇದನ್ನು ಸಂಗ್ರಾಹ್ಯವಾಗಿ ನಾಗರಾಜರಾಯರು ಪರಿಚಯಿಸಿದ್ದಾರೆ. ಮಹಾಯಾನ ಸಂಪ್ರದಾಯದ ಪ್ರಕಾರ ಲೋಕಕ್ಕೆ ಅರಿವಿನ ಬೆಳಕನ್ನು ಧಾರೆಯೆರೆಯುವ ಮುನ್ನ ಬೋಧಿಸತ್ತ್ವನು ಆವಶ್ಯಕ ಸಂಭಾರಗಳನ್ನು ಮೊದಲು ಹೊತ್ತು ಹತ್ತು ಹಂತಗಳಲ್ಲಿ ಬೆಳೆದು, ಆ ಜೀವ ಪರಿಪಕ್ವಗೊಂಡಿರಬೇಕು. ಪ್ರಜ್ಞಾಪಾರಮಿತ ಸೂತ್ರದ ಪ್ರಕಾರ, ಆರು ಪುಣ್ಯವಿಶೇಷಗಳು (ಪಾರಮಿತಗಳು) ಇಲ್ಲಿ ಮುಖ್ಯವಾದವು: ಜ್ಞಾನ, ದಾನ, ನೀತಿ, ತಾಳ್ಮೆ, ಧೃತಿ ಮತ್ತು ಧ್ಯಾನ. ಇವುಗಳ ಹಿನ್ನೆಲೆಯಲ್ಲಿ ಹೆಣೆದ ಕಥೆಗಳ ಸಮೀಕ್ಷೆ ಈ ಲೇಖನದಲ್ಲಿದೆ.</p>
			<p>ಕೊನೆಯದಾದ ಸಂಕೀರ್ಣ ವಿಭಾಗದಲ್ಲಿ ನಾಗರಾಜರಾಯರು ಹರಿಸಿರುವ ಚಿಂತನೆಯ ಅಲೆಗಳು ಮೆಲುಕು ಹಾಕುವಂತಹವು. ಕುಸಿಯುತ್ತಿರುವ ಮೌಲ್ಯಗಳ ಬಗ್ಗೆ ಆವರಿಸಿಕೊಂಡಿರುವ ದಡ್ಡತನದ ಬಗ್ಗೆ ಬೇಕಿರುವ ತಪಸ್ಸನ್ನು ಕುರಿತು ಸಂಪತ್ತಿನಿಂದ ಏನು ಫಲ ಬಂದೀತು ಎಂದೂ ತಮ್ಮ ಆಲೋಚನಾ ತರಂಗಗಳನ್ನು ಶ್ರೀ ನಾಗರಾಜರಾಯರು ಹರಿಬಿಡುತ್ತಾರೆ. ಮನಸ್ಸಿಗೆ ಮುದ ಕೊಡುವ ಚಿತ್ತಪ್ರಸಾಧನ, ಆಧ್ಯಾತ್ಮ ಚಿಂತನೆ, ಆತ್ಮಗುಣ ಮುಂತಾದವುಗಳ ಎತ್ತರಕ್ಕೂ ನಮ್ಮನ್ನು ಕೊಂಡೊಯ್ಯುತ್ತಾರೆ.</p>
			<p>ಸಂಸ್ಕೃತ ಸಾಹಿತ್ಯಪ್ರಪಂಚಕ್ಕೆ ವಿದ್ವಾನ್ ಎಚ್.ವಿ. ನಾಗರಾಜರು ಸುಪರಿಚಿತರೇ. ವ್ಯಾಕರಣಾಲಂಕಾರರಾದ ಅವರು ಕನ್ನಡನಾಡಿನ ಶ್ರೇಷ್ಠ ಸಂಸ್ಕೃತ ವಿದ್ವಾಂಸ ರಲ್ಲೊಬ್ಬರು. ಮೈಸೂರಿನ ಮಹರಾಜಾ ಸಂಸ್ಕೃತ ಕಾಲೇಜಿನಲ್ಲಿ ವಿದ್ಯಾಭ್ಯಾಸ ಮಾಡಿದ ಶ್ರೀಯುತರು ಮೈಸೂರು ವಿಶ್ವವಿದ್ಯಾನಿಲಯದ ಪ್ರಾಚ್ಯವಿದ್ಯಾ ಸಂಶೋಧನಾಲಯದಲ್ಲಿ ಸಂಶೋಧಕರಾಗಿ ಸೇವೆಯನ್ನು ಸಲ್ಲಿಸಿ ಈಚೆಗೆ ನಿವೃತ್ತರಾಗಿದ್ದಾರೆ. ಸಂದರ್ಶನೋಪನ್ಯಾಸಕರಾಗಿ ಅಮೇರಿಕೆಯ ಚಿಕಾಗೋ ವಿಶ್ವವಿದ್ಯಾನಿಲಯದಲ್ಲಿ ಸಂಸ್ಕೃತವನ್ನು ಬೋಧಿಸಿರುವ ಇವರು ಹಲವಾರು ಬಾರಿ ಅಮೆರಿಕಾ ಯೂರೋಪ್ ಮತ್ತು ಇಸ್ರೇಲ್‍ಗಳಲ್ಲಿನ ವಿಶ್ವವಿದ್ಯಾಲಯಗಳಲ್ಲಿ ಸಂಸ್ಕೃತ ಪ್ರವಚನಪ್ರವಾಸಮಾಡಿ ಬಂದಿದ್ದಾರೆ. ಪ್ರಾರಂಭವಾದಾಗಿನಿಂದಲೂ ಮೈಸೂರಿನ ಸಂಸ್ಕೃತ ದಿನಪತ್ರಿಕೆ 'ಸುಧರ್ಮಾ'ದ ಗೌರವ ಸಂಪಾದಕರಾಗಿದ್ದಾರೆ. ಈಗ ಸುತ್ತೂರಿನ ಜೆ.ಎಸ್.ಎಸ್ ಸಂಸ್ಕೃತ ಸಂಶೋಧನ ಕೇಂದ್ರದ ಗೌ॥ ಸಹನಿರ್ದೇಶಕರಾಗಿದ್ದಾರೆ.</p>
			<p>ತಮ್ಮ ಸಂಶೋಧಿತ ಕೃತಿಗಳಿಂದ ಈಗಾಗಲೇ ಹೆಸರಾಗಿದ್ದಾರೆ. ದೇವಯಾನಿ (ಸರಳ ಸಂಸ್ಕೃತ ಗದ್ಯ), ಅಸ್ಮಾಕಂ ಗೃಹಸ್ಯ ದೀಪಃ (ಮೂಲ ಕನ್ನಡ: ಹಾ.ಮಾ. ನಾಯಕ್, ಪ್ರಕಾಶಕರು: ಪ್ರತಿಭಾ ಸಂಪತ್, ಮೈಸೂರು-೨೩, ೧೯೯೬), 'ಹೃದಯಾಮೃತ', 'ಶಿವನಾಮಕಲ್ಪಲತಾಲವಾಲ', 'ಕಾಮವಿಲಾಸಭಾಣ', 'ನ್ಯಾಯಶತಕ'-ಗಳು ಇವರಿಂದ ಸಂಪಾದಿತವಾಗಿ ಬೆಳಕು ಕಂಡ ಸಂಸ್ಕೃತ ಗ್ರಂಥಗಳು. ಮುಮ್ಮಡಿ ಕೃಷ್ಣರಾಜ ಒಡೆಯರ್ ಅವರ 'ಶ್ರೀತತ್ತ್ವನಿಧಿ' (ಮೈಸೂರು ಪ್ರಾಚವಿದ್ಯಾ ಸಂಶೋಧನಾಲಯ ಪ್ರಕಟಣೆ, ೨೦೦೮) ಯನ್ನು ಶ್ರೀಯುತರು ಇಂಗ್ಲಿಷಿಗೆ ಅನುವಾದಿಸಿದ್ದಾರೆ. ನೀಲಕಂಠ ದೀಕ್ಷಿತರ 'ಅನ್ಯಾಪದೇಶಶತಕ' ಮತ್ತು 'ಆನಂದಸಾಗರಸ್ತವ' (ಸುಧರ್ಮಾ ಪ್ರಕಾಶನ ಮೈಸೂರು-೪, ೧೯೯೯) ವೆಂಕಟಾಧ್ವರಿಯ 'ಸುಭಾಷಿತ ಕೌಸ್ತುಭ' (ಸುಧರ್ಮಾ ಪ್ರಕಾಶನ ಮೈಸೂರು, ೧೯೭೬, ೨೦೦೦) ಮತ್ತು 'ಭಲ್ಲಟಶತಕ' ಇತ್ಯಾದಿಗಳಿಗೆ ಸಂಸ್ಕೃತ ವ್ಯಾಖ್ಯಾನಗಳನ್ನು ರಚಿಸಿ ಪ್ರಕಟಿಸಿದ್ದಾರೆ. ರಘುವೀರಸ್ತವಃ (ಕನ್ನಡಾನುವಾದ), ಅಪ್ಪಯ್ಯದೀಕ್ಷಿತರ 'ವರದರಾಜಸ್ತವ'ವನ್ನು ಕನ್ನಡಕ್ಕೆ ಭಾಷಾಂತರಿಸಿದ್ದಾರೆ. ಶ್ರೀ ಗೌರೀಶಂಕರ ಸ್ವಾಮಿಗಳ 'ಬಸವಾನಂದಲಹರೀ' ಎಂಬ ಗ್ರಂಥವನ್ನು ಸಂಶೋಧಿಸಿ ಕನ್ನಡ ಅನುವಾದ ಮತ್ತು ವಿವರಣೆಗಳೊಡನೆ ಪ್ರಕಟಿಸಿದ್ದಾರೆ. ಮಕ್ಕಳಿಗಾಗಿ 'ಭಗೀರಥ ಮತ್ತು ದಿಲೀಪ', 'ಪ್ರಾಚೀನ ಪ್ರಪಂಚದ ಏಳು ಅದ್ಭುತಗಳು', 'ಕಥಾಸೌರಭ' ಎಂಬ ಕಿರುಹೊತ್ತಿಗೆಗಳನ್ನೂ ಬರೆದಿದ್ದಾರೆ. ಡಾ। ಎಸ್.ಎಲ್. ಭೈರಪ್ಪ ನವರ ಕನ್ನಡ ಕಾದಂಬರಿ 'ಸಾರ್ಥ'ವನ್ನು ಶ್ರೀಯುತರು ಸಂಸ್ಕೃತಕ್ಕೆ ಅನುವಾದಿಸಿದ್ದಾರೆ (ಬೆಂಗಳೂರಿನ ಸಂಸ್ಕೃತೀ ಭಾರತೀ ಪ್ರಕಟಣೆ). ಇತ್ತೀಚೆಗೆ ಸುಂದರಪಾಂಡ್ಯನ 'ನೀತಿದ್ವಿಷಷ್ಟಿಕಾ' (೧೨೦ ನೀತಿಪದ್ಯಗಳು, ಮೈಸೂರು, ೨೦೦೭)ವನ್ನು ತಮ್ಮ ಕನ್ನಡವ್ಯಾಖ್ಯಾನದೊಂದಿಗೆ ಪ್ರಕಟಿಸಿದ್ದಾರೆ. ಭಾರತೀಯ ವಿದ್ಯಾಭವನದ<em>ಸಂವಿದ್</em>ಸಂಸ್ಕೃತ ಪತ್ರಿಕೆಯಲ್ಲಿ ಪ್ರಕಟಿತವಾದ 'ವಿದುಲಾಪುತ್ರೀಯಮ್', 'ಸಮುದ್ಯತಾ' ಮತ್ತು 'ದಾಂಪತ್ಯಕಲಹಮ್' ಎಂಬ ಸಂಸ್ಕೃತ ನಾಟಕಗಳು ಪ್ರದರ್ಶನಕ್ಕೆ ಕಾದಿವೆ. ಇವರ ಗ್ರಂಥಗಳ ಹಲವು ಭಾಗಗಳು (ಶಿಶೂನಾಂ ಮಾನಸಮ್, ವಿವೇಕಾನಂದ ಷಿಕಾಗೀ ಉಪನ್ಯಾಸ ಇತ್ಯಾದಿ) ಶಾಲಾ ಕಾಲೇಜು ಪಠ್ಯ ಪುಸ್ತಕಗಳಲ್ಲಿ ಸೇರಿವೆ. ಕರ್ನಾಟಕ ಅನುವಾದ ಸಾಹಿತ್ಯ ಅಕಾಡೆಮಿಗಾಗಿ ಸೋಮದೇವಭಟ್ಟನ<em>ಕಥಾಸರಿತ್ಸಾಗರ</em>ದ ಮೂರು ಸಂಪುಟಗಳನ್ನು ಕನ್ನಡಕ್ಕೆ ಅನುವಾದಿಸಿದ್ದಾರೆ.</p>
			<p>ಅಲಂಕಾರ, ವ್ಯಾಕರಣ, ಸಂಶೋಧನಾ ಕ್ಷೇತ್ರಗಳಲ್ಲಿ ಅಪಾರ ಪರಿಶ್ರಮವುಳ್ಳ ನಾಗರಾಜರಾಯರ ಸಾಧನೆ ಬಲು ದೊಡ್ಡದು. ಮೈಸೂರಿನ ಮಹಾರಾಜ ಸಂಸ್ಕೃತ ಕಾಲೇಜಿನಲ್ಲಿ ವ್ಯಾಸಂಗಮಾಡಿ, ಮೈಸೂರಿನ ಪ್ರಾಚ್ಯವಿದ್ಯಾ ಸಂಶೋಧನಾಲಯದಲ್ಲಿ ಸಂಶೋಧಕರಾಗಿ ಸೇವೆ ಸಲ್ಲಿಸಿ, ಇತ್ತೀಚೆಗೆ ನಿವೃತ್ತರಾಗಿರುವ ಅಂತರ್ರಾಷ್ಟ್ರೀಯ ಖ್ಯಾತಿಯ ನಾಗರಾಜರಾಯರು ಅಮೆರಿಕಾದ ಷಿಕಾಗೋ ವಿಶ್ವವಿದ್ಯಾಲಯದ ಸಂದರ್ಶಕ ಪ್ರಾಧ್ಯಾಪಕರು; ಇತ್ತೀಚೆಗೆ ಇಸ್ರೇಲ್‍ಗೂ ಹೋಗಿ ಅಲ್ಲಿನ ವಿಶ್ವವಿದ್ಯಾನಿಲಯದಲ್ಲಿ ಸಂಸ್ಕೃತ ಪಾಠ ಹೇಳಿ ಬಂದವರು.</p>
			<p>ವಿದ್ವಾನ್ ನಾಗರಾಜರಾಯರ ಲೇಖಣಿಯಿಂದ<em>'ಸಂಸ್ತವ' ಮತ್ತು 'ತತ್ತ್ವಾರ್ಥ ಚಿಂತನ'</em>ದಂತಹ ವಿಚಾರ ಪರಿಪ್ಲುತ ಲೇಖನಗಳುಳ್ಳ ಪುಸ್ತಿಕೆಗಳು ಇನ್ನೂ ಹೆಚ್ಚುಹೆಚ್ಚಾಗಿ ಹೊರಬಂದು, ಸಹೃದಯೀ ಕನ್ನಡಿಗರ ಕೈಸೇರಲಿ- ಎಂದು ಹಾರೈಸುವೆ.</p>
		</section>
	</section>
</body>
</html>
