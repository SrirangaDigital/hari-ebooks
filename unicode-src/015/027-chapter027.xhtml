<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-027">
		<h1 class="level1-title" epub:type="title"><span class="num">೨೭</span> :: ಸೋಮರಾಜರಸಚರಿತಾಮೃತ 'ಭರದ್ವಾಜ'<sup><a epub:type="noteref" href="999-aside.xhtml#id-027-01">೧</a></sup></h1>
		<p>'ಭರದ್ವಾಜ'ದ ಕಥಾಹಂದರ ವಿನೂತನವಾದುದು. ಬಹುಶಃ ಕನ್ನಡ ಕಾದಂಬರಿ ಲೋಕ ಈವರೆಗೆ ತೆರೆದುಕೊಳ್ಳದ ವಿಶಿಷ್ಟ ಲೋಕವೊಂದನ್ನು ಪರಿಪರಿಯಾಗಿ ನಮ್ಮೆದುರು ತೆರೆದಿಟ್ಟಿತು. ಅದು ಸಾರಾಯಿ ಲೋಕ, ಕಳ್ಳಭಟ್ಟಿ ತಯಾರಕರ, ಮಾರುವವರ, ಕುಡಿಯುವವರ ಲೋಕ. ಡಿಸ್ಟಿಲರಿಗಳೆಂಬ ಆಧುನಿಕ ಹೆಸರಲ್ಲೂ ನಡೆಯುವ ಈ ಲೋಕದಲ್ಲಿ ಇರುವ ಪರಸ್ಪರ ಅಪನಂಬಿಕೆ, ಪ್ರೀತಿ, ಮೋಸ, ವಂಚನೆ, ಹೊಡೆದಾಟ, ಅತ್ಯಾಚಾರ, ಕೊಲೆ ಎಲ್ಲವನ್ನೂ ಬಹುಕಾಲ ನೆನಪಿನಲ್ಲಿ ಉಳಿಯುವಂತೆ ಚಿತ್ರಿಸಿರುವುದು 'ಭರದ್ವಾಜ' ಕಾದಂಬರಿಯ ವಿಶೇಷತೆ. ಪ್ರಕಾಂಡ ಸಂಸ್ಕೃತ ಪಂಡಿತರ ಮಗನಾಗಿ ಹುಟ್ಟಿ ಬ್ರಾಹ್ಮಣ ಸಂಸ್ಕಾರ ಪಡೆದ 'ಭರಧ್ವಾಜ', ಲಂಬಾಣಿ ಹುಡುಗಿ ಪಾರಿಯ ಆಸೆಗೆ ಬ್ರಾಹ್ಮಣ್ಯ ತೊರೆದು, ಲಂಬಾಣಿ ತಾಂಡ್ಯ ಸೇರಿ, ಕಳ್ಳಭಟ್ಟಿ ದಂಧೆಯಲ್ಲಿ ಪರಿಣತನಾಗುತ್ತಾನೆ.</p>
		<p>ಅಲ್ಲಿಯ ಒಳಹೊರಗೆಲ್ಲವನ್ನೂ ಕರಗತ ಮಾಡಿಕೊಂಡು ಸಾರಾಯಿ ಲೋಕದ ಹೀರೋ ಆಗುತ್ತಾನೆ. ಸಹಜವಾಗಿಯೇ ಇತರರ ಹೊಟ್ಟೆಕಿಚ್ಚಿಗೆ ತುಪ್ಪ ಸುರಿಯುತ್ತಾನೆ. ಕಳ್ಳಭಟ್ಟಿ ದಂಧೆಯ ಎರಡು ಗುಂಪುಗಳ ನಡುವಿನ ಹೊಡೆದಾಟದಲ್ಲಿ ಭಾಗಿಯಾಗಿ, ಹಲವು ಕೊಲೆ ಮಾಡಿ, ಊರು ಬಿಟ್ಟು ಬೆಂಗಳೂರು ಸೇರಿ, ಅಲ್ಲಿ ಬೆಳೆದು ಕೊನೆಗೂ ಕಳ್ಳಭಟ್ಟಿಯ 'ಖೂನ್ ಬದ್ಲಾ ಖೂನ್'ಗಳ ಆಟದಲ್ಲಿ ಬಲಿಯಾಗುತ್ತಾನೆ. ಇತ್ತ ಮಗ ಸತ್ತನೆಂದೇ ನಂಬಿ ಅಪ್ಪ ತರ್ಪಣ ಕೊಡುವಾಗಲೇ ಅತ್ತ ಮಗ ಕೊಲೆ ಯಾಗುವಂತೆ ಮಾಡಿದ್ದು ಕಾದಂಬರಿಯ ಪರಿಣಾಮಕಾರಿ ತಂತ್ರ.</p>
		<p>ಕಾದಂಬರಿ ಎಲ್ಲಿಯೂ ಔಚಿತ್ಯದ ಎಲ್ಲೆ ಮೀರದೇ ಸಹಜತೆಗೆ ಕುಂದುಂಟಾಗದೇ ಹಲವು ಸಂಬಂಧಗಳನ್ನು ಸೆರೆ ಹಿಡಿಯುತ್ತದೆ. ಕನ್ನಡ ಓದುಗರಿಗೆ ಸಾಮಾನ್ಯವಾಗಿ ಪರಿಚಯವಿರದ ಲೋಕವೊಂದನ್ನು ಪರಿಚಯಿಸುತ್ತದೆ. ಪ್ರಾದೇಶಿಕ ಭಾಷೆಯ ಕಸುವು, ಸಹಜವಾಗಿರುವ ಪ್ರಾಕೃತಿಕ ವರ್ಣನೆ, ಪ್ರಜ್ಞಾಪೂರ್ವಕವಾಗಿ ಕಥೆ ಹೆಣೆಯುವ ತಂತ್ರಗಳು - ಕಾದಂಬರಿಯ ಧನಾತ್ಮಾಕ ಅಂಶಗಳು.</p>
		<section class="level2 numbered" id="id-027.01">
			<h2 class="level2-title" epub:type="title">ಯಾವುದೀ ವಿಶೇಷ ಪ್ರಶಸ್ತಿ?:</h2>
			<p>೨೦೦೬ರಲ್ಲಿ ನಾಲ್ಕನೆಯ ವಿಶ್ವಕನ್ನಡಸಮ್ಮೇಳನವನ್ನು ಅಮೆರಿಕಾದ ವಾಷಿಂಗ್‍ಟನ್ ಡಿಸಿ ಪ್ರದೇಶದ ಕನ್ನಡ ಸಂಘ 'ಕಾವೇರಿ'ಯ ಆಶ್ರಯದಲ್ಲಿ ಅಕ್ಕ ಸಂಸ್ಥೆ ನಡೆಸಿದಾಗ, ಅದರ ಅಂಗವಾಗಿ ಏರ್ಪಡಿಸಿದ್ದ ಕಾದಂಬರಿ ಸ್ಪರ್ಧೆಯ ವಿಚಾರವನ್ನು ಸ್ವಲ್ಪ ತಿಳಿಸಬೇಕು.</p>
			<p>ಅಮೆರಿಕದಲ್ಲಿ ವಾಷಿಂಗ್‍ಟನ್ ಡಿ.ಸಿ. ಪ್ರದೇಶದ ಕಾವೇರಿಯ ಆಶ್ರಯದಲ್ಲಿ ಸಮ್ಮೇಳನದ ಸಾಹಿತ್ಯಾಸಕ್ತರ ಸಮಿತಿ ಒಂದು ವಿನೂತನ ಯೋಜನೆಯನ್ನು ಹಾಕಿಕೊಂಡಿತ್ತು. ಹೇಗೂ ಈ ಬಗೆಯ ವಿಶ್ವ ಕನ್ನಡಸಮ್ಮೇಳನಗಳು ಅಮೆರಿಕಾಕ್ಕೂ ಭಾರತಕ್ಕೂ ಸ್ನೇಹಸೇತುವಾಗುವ ಧ್ಯೇಯೋದ್ದೇಶಗಳನ್ನು ಒಳಗೊಂಡವು ತಾನೆ, ಹಾಗಿದ್ದಾಗ ಭಾರತದಲ್ಲಿರುವ ಉದಯೋನ್ಮುಖ ಚೊಚ್ಚಲ ಕಾದಂಬರಿಕಾರರಿಗೆ ಪ್ರೋತ್ಸಾಹಿಸುವ ಒಂದು ಸಾರ್ಥಕ ಕಾರ್ಯಕ್ರಮವನ್ನು ಏಕೆ ಹಮ್ಮಿಕೊಳ್ಳಬಾರದು- ಎಂದು ಸಮ್ಮೇಳನ ಸಮಿತಿಯ, ಲೇಖಕರೂ- ಆಗಿರುವ ಆ ಅಮೆರಿಕನ್ನಡಿಗರು ಯೋಚಿಸಿದರು. ಇದು ಒಂದು ಸ್ತುತ್ಯರ್ಹ ಯೋಜನೆ.</p>
			<p>ಪ್ರಕಾಶಕರ ಮಾತುಗಳಲ್ಲೇ ಮುಂದಿನದನ್ನು ಕೇಳಿ: ''ಅಮೆರಿಕದಲ್ಲಿ ನೆಲಸಿರುವ ಕನ್ನಡಿಗರು ಕನ್ನಡ ಸಾಹಿತ್ಯದ ಬೆಳವಣಿಗೆಯಲ್ಲಿ ಯಾವ ರೀತಿ ಭಾಗವಹಿಸಬಹುದು .. ..ಕರ್ನಾಟಕದ ಯುವ ಬರಹಗಾರರಿಗೆ ಹೇಗೆ ಉತ್ತೇಜನ ಕೊಡಬಹುದು .. .. ..ನಾವೇಕೆ ಯುವ ಬರಹಗಾರರು ಕಾದಂಬರಿ ಬರೆಯುವಂತೆ ಪ್ರಚೋದಿಸಬಾರದು ಇದಕ್ಕಿಂತ ಉತ್ತಮವಾಗಿ ಹೊರದೇಶದಲ್ಲಿರುವ ಕನ್ನಡಿಗರು ಕನ್ನಡಸಾಹಿತ್ಯಸೇವೆ ಮಾಡಲು ಸಾಧ್ಯವೇ- ಈ ಹಿನ್ನೆಲೆಯಲ್ಲಿ, .. .. ಸಮ್ಮೇಳನ ಸಂಪಾದಕ ಸಮಿತಿ ಕಾದಂಬರಿ ಸ್ಪರ್ಧೆಯೊಂದನ್ನು ಏರ್ಪಡಿಸುವ ನಿರ್ಧಾರವನ್ನು ಕೈಗೊಂಡಿತು.''<sup><a epub:type="noteref" href="999-aside.xhtml#id-027-02">೨</a></sup></p>
			<p>ಪತ್ರಿಕೆಗಳೂ, ಸಂಘಸಂಸ್ಥೆಗಳೂ ಬರಹಗಾರರನ್ನು ಪ್ರೋತ್ಸಾಹಿಸುವ ಸಲುವಾಗಿ ಹಾಗೂ ಉದಯೋನ್ಮುಖ ಲೇಖಕರನ್ನು ಉತ್ತೇಜಿಸುವ ಸಲುವಾಗಿ ಲೇಖನಸ್ಪರ್ಧೆ, ಕಥಾಸ್ಪರ್ಧೆ, ಕವನಸ್ಪರ್ಧೆಗಳನ್ನು ಆಗಾಗ್ಗೆ ನಡೆಸುವುದುಂಟು. ಹೆಸರಾಂತ ಕನ್ನಡ ದಿನಪತ್ರಿಕೆ, ವಾರಪತ್ರಿಕೆ, ಮಾಸಪತ್ರಿಕೆಗಳಂಥ ನಿಯತಕಾಲಿಕಗಳು ಹಲವು ವರ್ಷಗಳಿಂದ ಈ ಬಗೆಯ ಸ್ಪರ್ಧೆಗಳನ್ನು ನಡೆಸಿಕೊಂಡು ಬರುತ್ತಿವೆ. ಇದಲ್ಲದೆ, ಕೆಲವು ಸಂಘಸಂಸ್ಥೆಗಳೂ ಅಕಾಡೆಮಿಗಳೂ ಈಗಾಗಲೇ ಬೆಳಕುಕಂಡಿರುವ ಕೃತಿಗಳನ್ನು ಲೇಖಕರಿಂದ ಮತ್ತು ಪ್ರಕಾಶಕರಿಂದ ಆಹ್ವಾನಿಸಿ, ಅವುಗಳಲ್ಲಿ ಆಯಾಯ ಪ್ರಕಾರಗಳ ಅಡಿಯಲ್ಲಿ ಅತ್ಯುತ್ತಮವಾದುದನ್ನು ಆಯ್ಕೆ ಮಾಡಿಕೊಂಡು ಬಹುಮಾನವನ್ನು ಕೊಡುವುದೂ ಉಂಟು.</p>
			<p>ಇವೆಲ್ಲಕ್ಕೆ ವಿಭಿನ್ನವಾಗಿ, ಅಪರೂಪದ (ಈ ಹಿಂದೆ ಯಾರೂ ನಡೆಸಿಲ್ಲವೆಂದೂ ಬೇಕಾದರೆ ಹೇಳಬಹುದೇನೋ, ಅಂತಹ) ಸ್ಪರ್ಧೆಯೊಂದನ್ನು ನಾವಿಲ್ಲಿ ನೋಡು ತ್ತಿದ್ದೇವೆ: ಅದೇ ನಾಲ್ಕನೆಯ ಅಕ್ಕ ವಿಶ್ವಕನ್ನಡ ಸಮ್ಮೇಳನ-೨೦೦೬ ರ ಅಂಗವಾಗಿ ಸಮ್ಮೇಳನ ಸ್ಮರಣಸಂಚಿಕೆ ಸಮಿತಿಯವರು ಯೋಜಿಸಿದ, ಕರ್ನಾಟಕದಲ್ಲಿರುವ ಉದಯೋನ್ಮುಖ ಕಾದಂಬರಿಕಾರರಿಗೆ ಮಾತ್ರ ಮೀಸಲಾದ, 'ಕಾದಂಬರಿ ಸ್ಪರ್ಧೆ'! ಸ್ಪರ್ಧೆಯ ನಿಯಮಗಳಿಗನುಗುಣವಾಗಿ, ನಾಡಿನ ಮೂಲೆ ಮೂಲೆಗಳಿಂದ ಬಂದ, ಆ ಎಲ್ಲ ಲೇಖಕರ ಅಪ್ರಕಟಿತ ಚೊಚ್ಚಲ ಕಾದಂಬರಿಗಳ ಮೌಲ್ಯಮಾಪನ ಮಾಡಿ, ಅವುಗಳಲ್ಲಿನ ಅತ್ಯುತ್ತಮ ಕಾದಂಬರಿಯನ್ನು ಆಯ್ಕೆಮಾಡಿಕೊಂಡು, ಆ ಪ್ರಶಸ್ತಿ ವಿಜೇತ ಕಾದಂಬರಿಯನ್ನು ವಿಶ್ವಕನ್ನಡ ಸಮ್ಮೇಳನದ ಆಡಳಿತ ವಿಭಾಗವೇ ಪ್ರಕಟಿಸಲು ಒಪ್ಪಿಕೊಂಡಿತು; ನಾವು ಸನ್ನದ್ಧರಾದೆವು.</p>
			<p class="vertical-delimiter"/>
			<p>ಕನ್ನಡ ಕಾದಂಬರಿ ಸ್ಪರ್ಧೆ ನಡೆಯಿತು; ಕರ್ನಾಟಕಾದ್ಯಂತ ಪತ್ರಿಕೆಗಳಲ್ಲಿ ಪ್ರಕಟಣೆಗಳನ್ನು ಕೊಟ್ಟೆವು, ಇಲ್ಲ, ಆ ಸುದ್ದಿ ಬರುವಂತೆ ಹರಡುವಂತೆ ಫೋನ್, ಕಾಗದ, ಫಾ಼್ಯಕ್ಸ್ ಮುಖಾಂತರ ನೋಡಿಕೊಂಡೆವು. ಅಂಚೆಕಚೇರಿಯಲ್ಲಿ ಪೆಟ್ಟಿಗೆ ತೆಗೆದೆವು. ದಿನವೂ ಅಲ್ಲಿಗೆ ಹೋಗಿ, ಯಾರಾದರೂ ಏನನ್ನಾದರೂ ಕಳಿಸಿದ್ದಾರಾ- ನೋಡಿಬರುತ್ತಿದ್ದೆವು. ಬಂದ ನೂರಾರು ಆಸಕ್ತರ ಪ್ರತಿಯೊಂದು ಕಾಗದಕ್ಕೂ ಫೋನ್ ಕರೆಗೂ ಸಮರ್ಪಕ ಉತ್ತರ ಬರೆದು ಕಳಿಸಿದೆವು, ಹಸ್ತಪ್ರತಿಯನ್ನ ಅಂಚೆಯಲ್ಲಿ ಕಳಿಸಲು ಆತಂಕಪಟ್ಟು, ಕೈಯಲ್ಲೇ ಕೊಟ್ಟುಹೋಗಲು ಹುಡುಕಿಕೊಂಡು ಮನೆಗೆ ಬಂದ ಅಭ್ಯರ್ಥಿಗಳನ್ನು ಯಥೋಚಿತ ಸತ್ಕರಿಸಿದೆವು. ತೀರ್ಪುಗಾರರನ್ನ ಹುಡುಕಿದೆವು, ಒಪ್ಪಿಸಿದೆವು. ಗೌಪ್ಯವನ್ನು ಕಾಪಾಡಿಕೊಂಡು ಮೌಲ್ಯಮಾಪನ ನಡೆಯುವಂತೆ ನೋಡಿಕೊಂಡೆವು. ಕೊಟ್ಟ ಕಾಲಾವಕಾಶ ಮೊಟಕಾದಾಗ, ಕಾರಣಗಳನ್ನು ತಿಳಿಹೇಳಿ, ಕಾರ್ಯನಿರತ ವಿದ್ವಾಂಸರಾದ ತೀರ್ಪುಗಾರರು ತಮ್ಮ ಬೇರೆಲ್ಲ ಕೆಲಸಗಳನ್ನು ಬದಿಗೊತ್ತಿ ಹಸ್ತಪ್ರತಿಗಳೆಲ್ಲವನ್ನೂ ಎಡೆಬಿಡದೆ ಓದಿ ನಿರ್ಣಯಿಸುವಂತೆ ದುಂಬಾಲು ಬಿದ್ದೆವು. ಅವರ ಸಮಾಲೋಚನ ಸಭೆಗಳನ್ನ ಏರ್ಪಡಿಸಿದೆವು.</p>
			<p>ಕಾದಂಬರಿ ಸ್ಪರ್ಧೆಯಲ್ಲಿ ಭಾಗವಹಿಸಲು ಮೂವತ್ತು ಕೃತಿಗಳು ಬಂದಿದ್ದವು. ನಾಲ್ಕು ಕೃತಿಗಳನ್ನು ಅವು ಸ್ಪರ್ಧೆಯ ನಿಯಮಗಳಿಗೆ ಬದ್ಧವಾಗಿಲ್ಲ ಎಂಬ ಕಾರಣಕ್ಕೆ, ಅಥವಾ ಅವು ಕಾದಂಬರಿಯೆಂಬುದಾಗಿ ಪರಿಗಣಿಸಲು ಅರ್ಹವಲ್ಲವೆಂಬ ದೃಷ್ಟಿಯಿಂದ ಪ್ರಾರಂಭಿಕ ಸುತ್ತಿನಲ್ಲಿಯೇ ಅವುಗಳನ್ನು ಕೈಬಿಡಲಾಯಿತು. ಉಳಿದ ಇಪ್ಪತ್ತಾರು ಕಾದಂಬರಿಗಳನ್ನು ವಿಶಿಷ್ಟ ಮೌಲ್ಯಮಾಪನಕ್ಕೆ ಒಳಗಾಗಿಸಲಾಯಿತು. ಕಾದಂಬರಿಕಾರರ ಹೆಸರು ಮತ್ತು ಇನ್ನಿತರ ವಿವರಗಳು ತೀರ್ಪುಗಾರರಿಗೆ ತಿಳಿಯದೇ ಇರುವ ಹಾಗೆ ಗೌಪ್ಯವನ್ನು ಸಂಯೋಜಕರು ಕೊನೆಯವರೆಗೂ ಕಾಪಾಡಿಕೊಂಡು ಬಂದರು. ಮೂವರು ತೀರ್ಪುಗಾರರು ಮೊದಲು ಪ್ರತ್ಯೇಕ ಪ್ರತ್ಯೇಕವಾಗಿ, ನಂತರ ಮೂವರೂ ಸೇರಿ ತಾವೇ ನಡೆಸಿಕೊಂಡ ಸಭೆಗಳಲ್ಲಿ, ಪ್ರತಿಯೊಂದು ಕಾದಂಬರಿಯನ್ನೂ ಒರೆಹಚ್ಚಿ ನೋಡಿದರು.<sup><a epub:type="noteref" href="999-aside.xhtml#id-027-03">೩</a></sup></p>
			<p>ಹೀಗೆ ಮೌಲ್ಯಮಾಪನ ಮಾಡುವಾಗ<em>ವಸ್ತುವಿನಲ್ಲಿ ವಿನೂತನತೆ; ಸೃಜನಶೀಲತೆ; ಬದುಕಿನ ವಿವಿಧ ಸ್ತರಗಳ ವಿಶಿಷ್ಟ ಚಿತ್ರಣ; ಪಾತ್ರ ಪೋಷಣೆಯಲ್ಲಿ ಜಾಣ್ಮೆ ಕಥಾತಂತ್ರ; ಭಾಷೆಯ ಮೇಲೆ ಪ್ರಭುತ್ವ; ಶೈಲಿ ಮತ್ತು ನಿರೂಪಣೆಯಲ್ಲಿ ವೈಶಿಷ್ಟ್ಯ; ಸೂಕ್ಷ್ಮ ಸಂವೇದನೆಗಳ ಅಭಿವ್ಯಕ್ತಿ; ಕಲಾತ್ಮಕತೆ ಮತ್ತು ಧ್ವನಿ ಔಚಿತ್ಯಗಳ ಕಾವ್ಯಾತ್ಮಕತೆ; ಮತ್ತು ಓದುಗರ ಮೇಲೆ ಒಟ್ಟು ಪರಿಣಾಮ-</em>ಈ ಹತ್ತು ಅಂಶಗಳನ್ನು ಪ್ರಧಾನವಾಗಿ ಇಟ್ಟುಕೊಂಡು ತೀರ್ಪುಗಾರರು ಕೃತಿಗಳ ಮೌಲ್ಯಮಾಪನ ಮಾಡಿದರು.</p>
			<p>ಮೊದಲ ಸುತ್ತಿನಲ್ಲಿ ಸ್ಪರ್ಧೆಗೆ ಬಂದ ಎಲ್ಲಾ ಕೃತಿಗಳನ್ನು ಓದಿದಾಗ ಕಾದಂಬರಿ ಕಾರರು ಆರಿಸಿಕೊಂಡ ವಸ್ತುವೈವಿಧ್ಯತೆಯ ಬಗ್ಗೆ ಸಂತೋಷ ಒಂದು ಕಡೆಯಾದರೆ, ಕೆಲವರ ಸಮರ್ಥ ಲೇಖನಿ ಚರ್ವಿತಚರ್ವಣದ ಕಡೆ ವಾಲುತ್ತಿರುವುದರ ಬಗ್ಗೆ ಖೇದವೂ ಉಂಟಾಗುತ್ತಿತ್ತು. ಕೆಲವರು ಸುಮಾರು ೧೫೦ ಪುಟಗಳಲ್ಲಿ ಕಾದಂಬರಿ ಗಳನ್ನು ಮುಗಿಸಿದ್ದರೆ, ಇನ್ನೂ ಕೆಲವರು ೩೫೦ ಪುಟಗಳಷ್ಟು ಕತೆಯನ್ನು ವಿಸ್ತರಿಸಿದ್ದರು. ಸರಾಸರಿಯಾಗಿ ಹೇಳುವುದದರೆ ಕೈಬರಹದಲ್ಲಿ ೨೦ಂ ಪುಟಗಳ ಮಿತಿಯಲ್ಲಿ ಕಾದಂಬರಿಗಳು ಓಡಾಡುತ್ತಿದ್ದವು. ನಗರ ಜೀವನದ, ಪಟ್ಟಣದ ಪರಿಸರದ ಕತೆಗಳೇ ಹಲವಾದರೆ, ಇನ್ನುಳಿದ ಕೆಲವು ಹಳ್ಳಿಯ ವಾತಾವರಣದ ಚಿತ್ರಣ ತುಂಬಿರುವಂಥವು. ಬರಹಗಾರರು ಪರಿಸರದ ನೇಪಥ್ಯವನ್ನು ಚೆನ್ನಾಗಿ ಬಳಸಿಕೊಳ್ಳ ಬಲ್ಲರೆಂಬುದಕ್ಕೆ ಕೆಲವು ಕೃತಿಗಳನ್ನ ಬೊಟ್ಟುಮಾಡಿ ತೋರಿಸಬಹುದು. ಸಂಕೇತ. ಪ್ರತಿಮೆಗಳನ್ನೂ ಔಚಿತ್ಯವರಿತು ದುಡಿಸಿಕೊಂಡ ಕೆಲವು ಸನ್ನಿವೇಶಗಳು ಇಲ್ಲಿ ಇದ್ದವು.</p>
			<p>ವ್ಯಕ್ತಿ ವ್ಯಕ್ತಿಗಳ ಸಂಬಂಧ, ಹೆಣ್ಣುಗಂಡು ಒಲವು, ಅಸಹಾಯಕರ ಶೋಷಣೆ, ಕುಟಿಲಮತಿಗಳ ಕುತಂತ್ರ, ತಾಳ್ಮೆಯಿಂದ ಇದ್ದು ಗೆದ್ದವರ ಕತೆ, ಒಳ್ಳೆಯತನಕ್ಕೇ ಜಯ- ಇತ್ಯಾದಿ ವಿಷಯಗಳನ್ನ ಆರಿಸಿಕೊಂಡು ಲೇಖಕರು ಕಲ್ಪನಾಲೋಕದಲ್ಲಿ ವಿಹರಿಸುತ್ತಿದ್ದುದು ಕಂಡುಬಂದಿತು. ಹಳ್ಳಿಗಳಲ್ಲಿ ನೆಮ್ಮದಿ ಕಲಕುವಂಥ ಕೌಟುಂಬಿಕ ಕಲಹಗಳು ಹಲವಾರು ಕಾದಂಬರಿಗಳ ವಸ್ತುವಾದರೆ, ಹೆಣ್ಣುಗಂಡುಗಳ ಅನೈತಿಕ ವ್ಯವಹಾರ, ಕುಡಿತ, ಜೂಜು, ಛಲ, ಕೋಪ-ತಾಪ ಮತ್ತು ಅವುಗಳ ದುಷ್ಪರಿಣಾಮಗಳು ಬಹುತೇಕ ಅಲ್ಲಿ ಹಾಸುಹೊಕ್ಕಾಗಿ ನುಸುಳುತ್ತಿದ್ದವು.</p>
			<p>ದಿಢೀರನೆ ಹೀಗೇಕೆ? ಕಾಲಿಗೂ ತಲೆಗೂ ಸಂಬಂಧವೇ ಇಲ್ಲವಲ್ಲಾ! ಇದೇನು ಸುತ್ತು ಬಳಸು? ಏನಿದು ಚರ್ವಿತ ಚರ್ವಣ-ಇಂತಹ ಪ್ರಶ್ನೆಗಳು ಕೆಲವು ಕೃತಿಗಳಲ್ಲಿ ತಲೆಯೆತ್ತಿ ಉತ್ತರಕ್ಕಾಗಿ ಹುಡುಕಾಡುವಂತೆ ಮಾಡಿದವು. ಕೆಲವು ಬಾಲ ಬಾಲಿಶವಾದ ಬರೆಹಗಳನ್ನು ಓದಲೇಬೇಕಾದ ಪ್ರಸಂಗ ಎದುರಾದಾಗ, ಇವರೆಲ್ಲ ಇತರರ ಉತ್ತಮ ಕೃತಿಗಳನ್ನು ಸಾಕಷ್ಟು ಓದಿ, ಕತೆ ನೀಳ್ಗತೆಗಳನ್ನು ಬರೆ ಬರೆದು ಇನ್ನೂ ಪಳಗಬೇಕು; ಸುಗಮಸಂಗೀತದ ಶಾಲೆಗೆ ಸೇರಿದೊಡನೇ ವೇದಿಕೆ ಹತ್ತಿ ಕಛೇರಿ ನಡೆಸುವ ತವಕ ಇರಬಾರದಲ್ಲ- ಎನ್ನಿಸಿತು.</p>
			<p>ಒಳ್ಳೆಯ ಸುದ್ದಿಯೂ ಉಂಟು: ಗಮನಾರ್ಹವಾದ ಒಂದು ವಿಶೇಷವೇನೆಂದರೆ ಕೆಲವು ಲೇಖಕರು ಬಳಸಿದ, ಪರಿಣಾಮಕಾರಿಯಾಗಿ ದುಡಿಸಿಕೊಂಡ ಭಾಷೆ- ದೇಸಿಯ ಸೊಗಡು, ಪ್ರಾದೇಶಿಕತೆಯ ಮೆರಗು ಮತ್ತು ಆಡುನುಡಿಯ ಬೆರಗು. ಕೊನೆಯವರೆಗೂ ಕುತೂಹಲ ಉಳಿಸಿಕೊಂಡೇ ಹೋಗುವ ಕೆಲವು ಕಾದಂಬರಿಗಳನ್ನು ಓದಬಂದದ್ದು ನಮ್ಮ ಭಾಗ್ಯ.</p>
			<p>ವೈಜ್ಞಾನಿಕ ವಿಷಯವೊಂದನ್ನು ಕೇಂದ್ರವಾಗಿಟ್ಟುಕೊಂಡು ಅದರ ಸುತ್ತ ನೇಯ್ದ ಬಲೆಯೂ ಇತ್ತು. ಬಂದ ಕಾದಂಬರಿಗಳಲ್ಲಿ ಪೌರಾಣಿಕ, ಐತಿಹಾಸಿಕ, ಚಾರಿತ್ರಿಕ, ಜಾನಪದ, ಪತ್ತೇದಾರಿ- ಹಂದರದಲ್ಲಿ ಹೆಣೆದಂಥವೂ ಇದ್ದವು, ಅವುಗಳಲ್ಲಿ ರಾವಣತನವನ್ನ, ಭೀಷ್ಮಪೌರುಷವನ್ನ, ಜಕ್ಕಣ ಶಿಲ್ಪಕೌಶಲ್ಯವನ್ನ, ಕೆಳದಿ ಕಡುಗಲಿ ತನವನ್ನು ಚಿತ್ರಿಸುತ್ತಾ, ಕೇಂದ್ರ ಬಿಂದುವಿನ ಒಳತೋಟಿಯನ್ನು ಅರಿಯಲು ಪ್ರಯತ್ನ ಪಟ್ಟಿದ್ದನ್ನು ಗಮನಿಸಿದೆವು. ಜೊತೆಗೆ, ಇಂತಹ ಕಾದಂಬರಿಗಳಿಗೆ ಬೇಕಾದ ಅಧ್ಯಯನ ಶೀಲತೆಯನ್ನು ಈ ಕೃತಿಗಳಲ್ಲಿ ಗುರುತಿಸಿದೆವು.</p>
			<p>ಸಾಮಯಿಕ ವಸ್ತುವನ್ನು ಸಮಂಜಸವಾಗಿ, ಪರಿಣಾಮಕಾರಿಯಾಗಿ ಉಪಯೋಗಿಸಿ ಕೊಂಡ ಕಾದಂಬರಿಗಳಲ್ಲಿ ಒಂದೆರಡು ಮಿಂಚುತ್ತವೆ. ಗುಜರಾತ್‍ನ ಭೂಕಂಪವನ್ನು ಅನುಭವಿಸಿದೆವು; ಭೂಗರ್ಭಕ್ಕೂ ಇಳಿದು ಹೊರಬಂದೆವು; ಪ್ರೀತಿ ಪ್ರೇಮ ಪ್ರಣಯಕ್ಕೆ ಹೇಳಿ ಮಾಡಿಸಿದಂಥ ಕೋಟೆಯ ಕೋಡುಗಲ್ಲನ್ನೂ ನೋಡಿಬಂದೆವು; ತಾಳಿ ಕಟ್ಟಿದಾಗ ಅಲ್ಲಿದ್ದೆವು; ಹೆಂಡತಿ ತೋರಿಸಿದ ತನ್ನ ಗಂಡನ ಸಂಪರ್ಕಕ್ಕೆ ಬಂದ ರೂಪಸಿಯರನ್ನ ಸಂದರ್ಶಿಸಿದೆವು; ಹೆಣ್ಣು, ಕೂದಲು ಮತ್ತು ದೇವರ ಬಗ್ಗೆ ಆಲೋಚಿದೆವು; ಆತ್ಮಹತ್ಯೆ ಮಾಡಿಕೊಂಡವರು ಪರಲೋಕಕ್ಕೆ ಹೋಗಿ ಅಲ್ಲಿಗೆ ಈ ಮೊದಲೇ ಬಂದಿದ್ದ ಅವರಂಥವರೊಂದಿಗೆ ಮಾತನಾಡಿಸಿದುದನ್ನು ಕೇಳಿಸಿಕೊಂಡೆವು. ಹೆಣ್ಣು-ಗಂಡೊಲವು ಸಾರ್ವಕಾಲಿಕ ಕಥಾವಸ್ತು; ಹೂವು ಹೆಣ್ಣು ತಾರೆಗಳ ಕುರಿತು ಮತ್ತೆ ಮತ್ತೆ ಹಾಡ ಬಾರದೆಂದು ಯಾರದೂ ಅಭಿಪ್ರಾಯವಲ್ಲ. ಹಾಗೆ ಹಾಡಿದಾಗ, ಔಚಿತ್ಯದೆಡೆ, ಧ್ವನಿಯ ಕಡೆ, ಸೂಚ್ಯದ ಬಗ್ಗೆ ಬರಹಗಾರರು ಗಮನ ಹರಿಸಿದಾಗ ಕೃತಿಯ ಸೊಬಗು ಇನ್ನೂ ಮೆರೆದೀತು- ಎಂಬುದಷ್ಟನ್ನೇ ಅವರಿಗೆ ಮನವರಿಕೆ ಮಾಡಿಕೊಡುವ ಆಶಯ ತೀರ್ಪುಗಾರರದು.</p>
			<p>ಕುತೂಹಲವನ್ನು ಕೊನೆಯವರೆಗೂ ಕಾಪಾಡಿಕೊಂಡು ಬರುವ ಕಥಾತಂತ್ರದಲ್ಲಿ ಗೆದ್ದ ಕಾದಂಬರಿಗಳೂ ಇದ್ದವು. ಭಾಷೆಯ ಮೇಲಣ ಹಿಡಿತದ ಕೊರತೆ ನಾಲ್ಕಾರು ಕತೆಗಳಲ್ಲಿ ಕಂಡುಬಂದರೂ, ಸೊಗಸಾಗಿ ನಿರೂಪಿಸಬಲ್ಲ ಇನ್ನಿತರ ಹಲವರ ಬರಹಗಳನ್ನು ಓದಿದಾಗ ಸಂತೋಷವಾಯಿತು. ಉತ್ತಮಶ್ರೇಣಿಯ ಕಾದಂಬರಿಗಳಲ್ಲಿ ಪಾತ್ರಪೋಷಣೆಯಲ್ಲಿ ಸಮಂಜಸತೆ, ತಾರ್ಕಣೆ, ಸಾಮರಸ್ಯ, ಸಾಂದ್ರತೆ, ಸ್ನಿಗ್ಧತೆ, ಕಥಾತಂತ್ರದಲ್ಲಿ ಅಸಂಧಿಗ್ಧತೆಯಿಲ್ಲದ ಔಚಿತ್ಯ ಮೀರದ ನಡೆಗಳನ್ನು ಕಂಡು ಖುಷಿಯಾಯಿತು.</p>
			<p>ಸೀಸ ಕಬ್ಬಿಣ ತಾಮ್ರ ಹಿತ್ತಾಳೆ ಕಂಚು ಬೆಳ್ಳಿ ಚಿನ್ನದ ಕುದುರೆಗಳು ಮೆರವಣಿಗೆಯಲ್ಲಿ ಸಾಗಿದವು. ತೀರ್ಪುಗಾರರ ಮೌಲ್ಯಮಾಪನದ ಕೊಳದಲ್ಲಿ ಅವು ಮುಳುಗಿದವು, ತೇಲಿದವು, ಕೆಲವು ಈಜಿದವು, ದಡ ಸೇರಿದವು; ದಡವೇರಿ, ಒಂದು ಕುದುರೆ ತನ್ನ ನಾಗಾಲೋಟದಿಂದ ಓಡಿ, ಗುರಿ ಮುಟ್ಟಿತು. ಆ ಬೆಳ್ಳಂಬಿಳಿ ಪಟ್ಟದ ಕುದುರೆಯ ಹೆಗಲಿಗೆ ಕಿಂಕಾಪಿನ ಜರತಾರಿ ವಸ್ತ್ರ ಹೊದಿಸಿ, ಹಣೆಗೆ ಥಳಥಳಿಪ ಬಾಸಿಂಗ ಕಟ್ಟಿ, ನೀರಾಜನವಿಧಿ ಪೂರ್ವಕ ರಾಜಮರ್ಯಾದೆಯೊಂದಿಗೆ ಒಡ್ಡೋಲಗಕ್ಕೆ ಬರಮಾಡಿಕೊಂಡರು, ಮೆರೆಸಿದರು.</p>
			<p>ಸ್ಪರ್ಧೆಯಲ್ಲಿ ಗೆದ್ದ ಉತ್ತಮ ಕಾದಂಬರಿಯನ್ನು ಸಮ್ಮೇಳನ ಸಮಿತಿಯವರೇ ಮುದ್ರಿಸಿದರು. (ಉಸ್ತುವಾರಿ: ಬೆಂಗಳೂರಿನ ವಿಮಲಾ ಇಂಪ್ರೆಷನ್ಸ್‍ನ ಶ್ರೀ ದಿನೇಶ್). ಗಣಕೀಕರಣದ ಪುಟವಿನ್ಯಾಸ ಮತ್ತು ಮುದ್ರಣದ ಹೊಣೆ ಹೊತ್ತು ಹೊರತಂದ ಸುಂದರ ಮುದ್ರಣದ ಕೀರ್ತಿ ಮೈಸೂರಿನ 'ºರ್ಷಮುದ್ರಣಾಲಯ'ದ ಶ್ರೀ ಆನಂದ್‍ಗೆ ಸಲ್ಲಬೇಕು! (ಪ್ರಕಾಶನದ ಹಿನ್ನೆಲೆಯಾಗಿ ನಿಂತು ಅವಿರತ ಶ್ರಮಿಸಿದರೂ ತಮ್ಮ ಹೆಸರು ಪ್ರಸ್ತಾವನೆ/ಪ್ರಕಾಶಕರ ಮಾತುಗಳಲ್ಲೆಲ್ಲೂ ಮುದ್ರಿತವಾಗದಂತೆ ಕಾಯ್ದುಕೊಂಡ ಮೈಸೂರಿನ ಗೀತಾ ಬುಕ್ ಹೌಸ್‍ನ ಶ್ರೀ ಸತ್ಯನಾರಾಯಣರಾಯರ ನಿಸ್ವಾರ್ಥ ಸಹಾಯ ಅಸದೃಶವಾದದ್ದು!) ಕಾದಂಬರಿಯ ಸಹಸ್ರಾರು ಪ್ರತಿಗಳನ್ನು ಮೈಸೂರಿನಿಂದ ದೂರದ ಅಮೆರಿಕಾಗೆ ವಿಮಾನದಲ್ಲೇ ಆಮದು ಮಾಡಿಕೊಂಡರು. ಸಮ್ಮೇಳನದಲ್ಲಿ ನೋಂದಾಯಿಸಿದ ಪ್ರತಿನಿಧಿಗಳಿಗೆ ಪ್ರತಿಗಳನ್ನು ಉಚಿತವಾಗಿ ಹಂಚಿದರು.<sup><a epub:type="noteref" href="999-aside.xhtml#id-027-04">೪</a></sup></p>
			<p>ಈಗ ಈ ಪ್ರಶಸ್ತಿವಿಜೇತ ಕಾದಂಬರಿಯ ಬಗ್ಗೆ ನಾಲ್ಕು ಮಾತುಗಳನ್ನು ಕೇಳಿ:</p>
			<p class="vertical-delimiter"/>
			<p>''ಭರದ್ವಾಜ ನನ್ನ ಬದುಕಿನ ಹಲವಾರು ಕಂಡುಂಡ ಅನುಭವಗಳನ್ನು ಒಂದಿಷ್ಟು ಕಲ್ಪನೆಯ ತುಣುಕುಗಳೊಡನೆ ಅಕ್ಷರಗಳ ರೂಪಕ್ಕಿಳಿಸುವ ಪ್ರಯತ್ನ.''- ಎನ್ನುತ್ತಾರೆ, ಕಾದಂಬರಿಕಾರ ಸಂಪನ್ನ ಮುತಾಲಿಕ್. 'ಲಿಕರ್' ಎಂಬುದು ಅವರ ಉದ್ಯೋಗ ಕ್ಷೇತ್ರ. ಹೇಳುತ್ತಾರೆ: ''ಅಲ್ಲಿ ಕೆಲಸ ಮಾಡುವಾಗ [ಭರದ್ವಾಜ ಕಾದಂಬರಿಯಲ್ಲಿ ಬರುವ] ಗೋಪ್ಯಾ ವಾಲ್ಯಾನಂಥವರನ್ನು ಕಂಡಿದ್ದೇನೆ. ಇಲ್ಲಿನ ಬಹುತೇಕ ಪಾತ್ರಗಳು ನನ್ನ ಸಂಪರ್ಕಕ್ಕೆ ಬಂದ ವ್ಯಕ್ತಿಗಳ ರೂಪಾಂತರಗಳು. ಇದು ಒಂದು ರೀತಿಯಲ್ಲಿ ಒಂದು ಜೀವದ ಪತನದ ಚಿತ್ರ. ಹಸಿಹಸಿಯಾದ ಋಣಾತ್ಮಕ ಭಾವನೆಗಳ ಹಾಸುಹೊಕ್ಕು ಅದಕ್ಕೆ ಕೇವಲ ಕಾಮ ಮಾತ್ರ ಕಾರಣ ಎಂದು ಸರಳಗೊಳಿಸುವುದು ಕಷ್ಟ. ಧಾರ್ಮಿಕರು ಭರದ್ವಾಜನ ಜೀವನಕ್ಕೆ ಪೂರ್ವಕರ್ಮಗಳನ್ನು ಹೊಣೆ ಮಾಡಿದರೂ ಮಾಡಬಹುದು. ಹದ್ದುಮೀರಿದ ಕಾಮ ಒಂದು ಕಡೆಯಾದರೆ, ಸುಮೇಧಾಳಂಥವರ ಬದುಕಿನ ಹೋರಾಟ, ಸ್ಥೈರ್ಯ ಮತ್ತು ನೈಜ ಪ್ರೇಮಗಳ ಅಂಶಗಳೂ ಇಲ್ಲಿ ಸೇರಿವೆ.''</p>
			<p>ಓದಿದ ಕಾದಂಬರಿಗಳಲ್ಲೆಲ್ಲಾ ತೀರ್ಪುಗಾರರು ಮೂವರನ್ನೂ ಸಮಾನವಾಗಿ ಕಾಡಿದ, ಮೊದಲ ನೋಟಕ್ಕೇ ನಮ್ಮನ್ನು ಸೆಳೆದು, ಬಹಳ ಕಾಲ ಅದರ ಗುಂಗಿನಲ್ಲೇ ನಮ್ಮನ್ನು ಉಳಿಸಿದ ಕಾದಂಬರಿ 'ಭರದ್ವಾಜ'. ಎಲ್ಲಕ್ಕಿಂತ ಹೆಚ್ಚಾಗಿ ಒಳ್ಳೆಯ ಕಾದಂಬರಿಯೊಂದರಲ್ಲಿ ಸಹಜವಾಗಿ ನಾವು ನಿರೀಕ್ಷಿಸುವ ಹಾಗೆ ಇಡಿಯಾದ ಜೀವನವೊಂದನ್ನು ಕಣ್ಣೆದುರು ಕಟ್ಟಿಕೊಟ್ಟಿತು. ಹೀಗಾಗಿ ಸ್ಪರ್ಧೆಯಲ್ಲಿ 'ಭರದ್ವಾಜ' ಗೆದ್ದಿತು.</p>
			<p class="vertical-delimiter"/>
			<p>ಚಿಕ್ಕಂದಿನಿಂದಲೂ ಸಾಂಸ್ಕೃತಿಕ ಚಟುವಟಿಕೆಗಳಲ್ಲಿ ತೊಡಗಿಸಿಕೊಂಡಿರುವ ಸಂಪನ್ನ ವಿಜಯರಾವ್ ಮುತಾಲಿಕ್ ಅವರು ದಾವಣಗೆರೆಯಲ್ಲಿ ಇಂಜಿನಿಯರಿಂಗ್ ಓದುತ್ತಿರುವಾಗಲೇ ಕಾಲೇಜಿನ ಕೇಂದ್ರಬಿಂದುವಾಗಿದ್ದವರು. ಸಂಗೀತ, ನಾಟಕ, ಏಕಪಾತ್ರಾಭಿನಯ, ಪ್ರಹಸನ, ಚರ್ಚಾಸ್ಪರ್ಧೆ -ಹೀಗೆ ಹಲವಾರು ರಾಜ್ಯಮಟ್ಟದ ಲಲಿತಕಲೆಗಳ ಸ್ಪರ್ಧೆಗಳಲ್ಲಿ ಕಾಲೇಜನ್ನು ಪ್ರತಿನಿಧಿಸಿ ಹಲವಾರು ಬಹುಮಾನಗಳನ್ನು ಗೆದ್ದವರು. ಓದಿನಲ್ಲಿ ಸದಾ ಮುಂದಿದ್ದು, ಜೊತೆಗೆ ಸಾಂಸ್ಕೃತಿಕವಾಗಿಯೂ ಹಲವಾರು ಚಟುವಟಿಕೆಗಳಲ್ಲಿ ಸಕ್ರಿಯವಾಗಿದ್ದವರು.</p>
			<p>ಕರ್ನಾಟಕದ ಬಿಜಾಪುರದಲ್ಲಿ ೧೯೬೮ ರಲ್ಲಿ ಜನಿಸಿದ ಲೇಖಕ ಸಂಪನ್ನ ವಿಜಯರಾವ್ ಮುತಾಲಿಕ (ತಂದೆ: ವಿಜಯರಾವ್, ತಾಯಿ: ಸರಯೂ) ಅವರು ವ್ಯಾಸಂಗ ಮಾಡಿ, ಪದವಿ ಗಳಿಸಿದ್ದು ದಾವಣಗೆರೆಯ ಬಿ.ಡಿ.ಟಿ. ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಬಿ.ಇ. (ಮೆಕ್ಯಾನಿಕಲ್ ಇಂಜಿನಿಯರಿಂಗ್), ಎಂ.ಟೆಕ್ (ಉತ್ಪಾದನಾ ತಾಂತ್ರಿಕತೆ) ಮತ್ತು ಎಂ.ಬಿ.ಎ. (ಮಾರ್ಕೆಟಿಂಗ್)ಗಳಲ್ಲಿ.</p>
			<p>ಸಂಪನ್ನ ಅವರು ಒಬ್ಬ ಕ್ರಿಯಾಶೀಲ ರಂಗಕರ್ಮಿ. ಪ್ರೊ. ಚಂದಶೇಖರ ಪಾಟೀಲರು ಬರೆದ 'ಕುಂಟಾ ಕುಂಟಾ ಕುರುವತ್ತಿ' ನಾಟಕದ ನಿರ್ದೇಶನ ಮಾಡಿದ ಇವರು, 'ನಾವ್ ಇರೋದ್ ಹೀಗೆ ಸ್ವಾಮಿ' ಹಾಗೂ 'ಇದೂ ಒಂದು ಸಮಸ್ಯೆಯೇ' ಎಂಬ ನಾಟಕಗಳನ್ನೂ ರಚಿಸಿ, ನಿರ್ದೇಶನ ಮಾಡಿದ್ದಾರೆ. 'ಅಭಿಯಂತರಂಗ' ಎಂಬ ಹವ್ಯಾಸಿ ನಾಟಕಾಸಕ್ತರ ಸಂಸ್ಥೆಯಲ್ಲಿ ಮುಖ್ಯಪಾತ್ರ ವಹಿಸಿ 'ತದ್ರೂಪಿ', 'ಅಂತಿಗೊನೆ', 'ಈ ಮುಖದವರು' ಮುಂತಾದ ನಾಟಕಗಳಲ್ಲಿ ಅಭಿನಯಿಸಿದ್ದಾರೆ.</p>
			<p>ಉತ್ತಮ ಕಂಠಸಿರಿಯ ಸಂಪನ್ನ ಸ್ನೇಹಿತರ ಬಳಗದಲ್ಲಿ ಜನಪದ ಗೀತೆಗಳನ್ನು ಹಾಡುವುದರಲ್ಲಿ ಹೆಸರುವಾಸಿ; ಬಿಜಾಪುರ ಶೈಲಿಯ ಇವರ ವಿಶಿಷ್ಟ ಕನ್ನಡವೂ ಇದಕ್ಕೆ ಸಹಕಾರಿಯಾಗಿದೆ. ಚಿಕ್ಕ ವಯಸ್ಸಿನಿಂದಲೇ ಆಧ್ಯಾತ್ಮಿಕ ಕ್ಷೇತ್ರದೆಡೆಗೆ ಒಲವು ತೋರಿದ ಸಂಪನ್ನ ಅವರು, ಈಗ ಭಾರತೀಯ ಪ್ರಾಚೀನ ಧರ್ಮಶಾಸ್ತ್ರಗಳ ಅಭ್ಯಾಸದಲ್ಲಿ ತೊಡಗಿದ್ದಾರೆ.</p>
			<p>ದಾವಣಗೆರೆಯ ಪ್ರಸಿದ್ಧ ಸಾಂಸ್ಕೃತಿಕ ಸಂಸ್ಥೆ 'ಚಿರಂತನದ ಸಲಹೆಗಾರರಾಗಿ ಸಂಸ್ಥೆಯ ಬೆಳವಣಿಗೆಯಲ್ಲಿ ಮುಖ್ಯ ಪಾತ್ರ ವಹಿಸಿದ್ದಾರೆ. ಸುಮಾರು ೪೦ಂ ವಿದ್ಯಾರ್ಥಿಗಳು ನೃತ್ಯ, ಸಂಗೀತ, ವಾದ್ಯ ಸಂಗೀತಗಳನ್ನೊಳಗೊಂಡಂತೆ ೧೫ ಕಲಾಪ್ರಕಾರಗಳಲ್ಲಿ ತರಬೇತಿ ಪಡೆಯುತ್ತಿರುವ ಈ ಸಂಸ್ಥೆ ಹಲವಾರು ರಾಷ್ಟ್ರೀಯ, ಅಂತರರಾಷ್ಟ್ರೀಯ ಖ್ಯಾತಿಯ ಕಲಾವಿದರುಗಳನ್ನು ದಾವಣಗೆರೆಗೆ ಕರೆಯಿಸಿದೆ. ಸಾಂಸ್ಕೃತಿಕವಾಗಿ ದಾವಣಗೆರೆಯಲ್ಲಿ ಬಹಳಷ್ಟು ಬದಲಾವಣೆಗಳನ್ನು ತಂದಿರುವ 'ಚಿರಂತನ' ಸಂಸ್ಥೆಯ ಪ್ರತಿಯೊಂದು ಹೆಜ್ಜೆಗಳ ಹಿಂದೆ ಸಂಪನ್ನ ಇದ್ದಾರೆ.</p>
			<p>ಸಾಹಿತ್ಯ ಕ್ಷೇತ್ರದಲ್ಲಿಯೂ ತೊಡಗಿಸಿಕೊಂಡಿರುವ ಸಂಪನ್ನ ಅವರ ಕತೆಗಳು ('ಅವಕಾಶ' ಕಥೆ 'ತರಂಗ' ವಾರಪತ್ರಿಕೆಯಲ್ಲಿ, 'ಮೂರೂವರೆ ಪತ್ರಗಳು' ಕಥೆ ದಿನಪತ್ರಿಕೆಗಳಲ್ಲಿ ಇತ್ಯಾದಿ), ಹಾಸ್ಯ ಕವನಗಳು ಮತ್ತು ಇತರ ಲೇಖನಗಳು ಕನ್ನಡದ ನಿಯತಕಾಲಿಕೆಗಳಲ್ಲಿ ಬೆಳಕು ಕಂಡಿವೆ.'ಭರದ್ವಾಜ' ಇವರ ಅಪ್ರಕಟಿತ ಚೊಚ್ಚಲ ಕಾದಂಬರಿ.</p>
			<p>ಸಂಪನ್ನ ಅವರು ಪತ್ನಿ ಶ್ರೀಮತಿ ಅನುರಾಧ ಮತ್ತು ಮಗ ಸುಘೋಷ್ ಅವರೊಂದಿಗೆ ದಾವಣಗೆರೆಯಲ್ಲಿ ವಾಸಿಸುತ್ತಾ, ಅಲ್ಲಿನ ಸ್ಯಾಮ್ಸನ್ಸ್ ಡಿಸ್ಟಲ್ಲರೀಸ್ ಕಂಪನಿಯಲ್ಲಿ ವ್ಯವಸ್ಥಾಪಕರಾಗಿ ಈಗ ಕೆಲಸ ಮಾಡುತ್ತಿದ್ದಾರೆ.</p>
			<p class="vertical-delimiter"/>
			<p>'ಭರದ್ವಾಜ' ಬದುಕಿನ ಒಂದು ಮಗ್ಗಲನ್ನು ಅದು ಇದ್ದಂತೆಯೇ ತೋರಿಸಲು ಸಾಕಷ್ಟು ಪ್ರಯತ್ನಿಸಿದೆ. ಕಲಾತ್ಮಕ ಸಮರ್ಥನೆಯಲ್ಲೂ ಗಣನೀಯ ಯಶಸ್ಸನ್ನು ಗಳಿಸಿದೆ. ಪಾತ್ರಗಳ ತುಮುಲಗಳು, ದೈವದತ್ತವಾದ ಪ್ರತಿಭೆ ಮತ್ತು ಗುಣಗಳನ್ನು ಸದ್ವಿನಿಯೋಗ ಮಾಡಲಾಗದ ಅಸಹಾಯಕತೆ, ವಿಧಿಯೆದುರು ಪುರುಷಪ್ರಯತ್ನದ ಸೆಣೆಸಾಟ- ಇವೆಲ್ಲದುದರ ಮೇಲೆ ಕಾದಂಬರಿಕಾರ ಬೀಳಿಸುವ ಒಜ್ಜೆ ನೆನಪಿನಲ್ಲಿ ಉಳಿಯುವಂತಹುದು.</p>
			<p>ಕಥನಕಲೆಯಲ್ಲಿ ಶ್ರೀ ಸಂಪನ್ನ ಮುತಾಲಿಕರಿಗೆ ಉಜ್ವಲ ಭವಿಷ್ಯವಿದೆ.</p>
		</section>
	</section>
</body>
</html>
