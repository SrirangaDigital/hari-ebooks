<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-021">
		<h1 class="level1-title" epub:type="title"><span class="num">೨೧</span> :: ಮಾನವೀಯ ಪರಿಕಲ್ಪನೆಯ ವಿನ್ಯಾಸಗಳು 'ಕಾವ್ಯವಲ್ಲರಿ ಮತ್ತು ಅನಿವಾಸಿ ಕತೆಗಳು'<sup><a epub:type="noteref" href="999-aside.xhtml#id-021-01">೧</a></sup></h1>
		<p>ಕನ್ನಡ, ಇಂಗ್ಲಿಷ್ ಮತ್ತು ಸಂಸ್ಕೃತದಲ್ಲಿ ಹಲವಾರು ಹೊತ್ತಗೆಗಳನ್ನು ಹೊರತಂದಿರುವ ಸಂಸ್ಕೃತ ವಿದ್ವಾಂಸರಾದ ಡಾ। ಲೀಲಾ ಕೆ. ಪ್ರಕಾಶ್ ಅವರು ತಮ್ಮನ್ನು ಸ್ಫೂರ್ತಿಸಿದ ಕೆಲವು ವಿಶಿಷ್ಟ ಅನಿಸಿಕೆಗಳನ್ನು ಪದ್ಯದ ರೂಪದಲ್ಲಿ ಸಿಂಗರಿಸಿ, ತಮ್ಮ ಈ ಕವನಸಂಕಲನ 'ಕಾವ್ಯವಲ್ಲರಿ'ಯಲ್ಲಿ ನಮ್ಮ ಮುಂದಿಡಲು ಪ್ರಯತ್ನಿಸಿದ್ದಾರೆ.</p>
		<p>ವೈವಿಧ್ಯಮಯವಾದ ಈ ಕೃತಿಯಲ್ಲಿ ವ್ಯಕ್ತಿಚಿತ್ರಪದ್ಯಗಳು ಸಾಕಷ್ಟಿವೆ: ನಿದರ್ಶನಕ್ಕೆ, ಮತ್ತೂರು ಕೃಷ್ಣಮೂರ್ತಿಗಳ ಬಗ್ಗೆ ಹಾರೈಕೆ<em>(ಆಶಂಸನೆ);</em>ಸುತ್ತೂರು ಮಠದ ಶ್ರೀ ಶ್ರೀಗಳ ದೊಡ್ಡ ಸಾಧನೆಯ ಪ್ರಶಂಸೆಯ ಒಂದು ಕಿರು ನೋಟ<em>(ಸುತ್ತೂರ ವೀರ ಸಂನ್ಯಾಸಿ);</em>ಸ್ತ್ರೀಶಕ್ತಿ ಸಂಘಟನೆಯ ಮೂಂಚೂಣಿಯಲ್ಲಿರುವ ಮಂಗಳಾ ಸತ್ಯನ್ ಅವರ ಹೆಗ್ಗಳಿಕೆಯ ಬಗ್ಗೆ ಹೊಗಳಿಕೆಯ ಮಾತುಗಳು<em>(ಸತ್ಯಮಂಗಳಾ);</em>ತಾವು ಬೋಧಿಸುತ್ತಿರುವ ಕಾಲೇಜಿನ ವೈಶಿಷ್ಟ್ಯಗಳನ್ನು ಕುರಿತ ಗೀತನಮನ<em>(ನಮ್ಮ ಮಹಾವಿದ್ಯಾಲಯ);</em>ಡಾ। ಜವರೇಗೌಡರ ಬಗ್ಗೆ ಪ್ರೊ। ಸುಮನಾ ಅವರು ಬರೆದ ಪುಸ್ತಕ ಬಿಡುಗಡೆಯಾದಾಗ ತಮ್ಮ ಅನಿಸಿಕೆಗಳು<em>(ಅನುಭಾವಿ);</em>ಕನ್ನಡದ ವರನಟನಿಗೆ ಒಂದು ಸಾರಸ್ವತ ಶ್ರದ್ಧಾಂಜಲಿ<em>(ಡಾ। ರಾಜ್‍ಕುಮಾರ್‍ಗೆ ಚಿರನಮನ);</em>ಧರ್ಮಸ್ಥಳದ ಶ್ರೀ ವೀರೇಂದ್ರ ಹೆಗ್ಡೆ ಅವರ ಸಾಧನೆಯ ಬಗ್ಗೆ ಯಶೋಗೀತೆ<em>(ಸವ್ಯಸಾಚಿ);</em>ಕನ್ನಡದ ಪುಜಾರಿ ಹಿರೇಮಗಳೂರು ಕಣ್ಣನ್ ಬಗ್ಗೆ ಗೌರವಗಾಥೆ<em>(ಕನ್ನಡಮ್ಮ ಕಣ್ಣು ಅಮ್ಮ)</em>-ಹೀಗೆ.</p>
		<p>ಪ್ರವಾಸದ ಕೆಲವು ಫಲಶ್ರುತಿಗಳನ್ನೂ ಪದ್ಯರೂಪದಲ್ಲಿ ಅವರು ಇಲ್ಲಿ ಕಾಣಿಸಿದ್ದಾರೆ: ಭಾರತದ ಸರ್ವಸಂಪತ್ತಿನ ಮುಖ್ಯ ಗುರುತುಗಳ ನೆನಕೆ<em>(ಓ ಭಾರತ ವರ್ಷಿಣಿ);</em>ಸಿಂಗಪುರ ನೋಡಿ ಬಂದಾಗ<em>(ಸಿಂಗಾಪೂರ); ಮಲೇಷಿಯಾ</em>ಪ್ರವಾಸದ ನೆನಪುಗಳು<em>(ನಿಜಕ್ಕೂ ಏಷ್ಯಾ ಮಲೇಷ್ಯಾ)-</em>ಮುಂತಾದವು.</p>
		<p>ನಿತ್ಯ ಜೀವನದ ಸುಳಿವು ಹೊಳವುಗಳೂ ಇಲ್ಲಿವೆ: ಆತ್ಮಾವಲೋಕನವೊಂದರ ಚಿಂತನ ಮಂಥನ<em>(ಆತ್ಮ-ಪರಮಾತ್ಮ);</em>ಶುಭಾಶುಭಗಳನ್ನು ಸಮಚಿತ್ತದಿಂದ ಸ್ವೀಕರಿಸ ಬೇಕೆಂಬ ಹವಣಿಕೆ<em>(ನೋವು-ನಲಿವು);</em>ಕತ್ತಲಿನಿಂದ ಬೆಳಕಿನೆಡೆಗೆ ಸಾಗುತ್ತಾ ವಾಙ್ಮಯಕಾಯಗಳ ನಿತ್ಯನರಕಾಸುರನ ಮರ್ದನ<em>(ದೀಪಾವಳಿ);</em>ಜೀವನದಲ್ಲಿ ದ್ವಂದ್ವವನ್ನು ಗುರುತಿಸುವ ಪ್ರಯತ್ನ<em>(ನಾನು-ನೀನು);</em>ಜೀವನದಲ್ಲಿ ಗುರುವಿನ ಮಹತ್ವ<em>(ಗುರು-ಗುರಿ);</em>ಜೀವನರಥ ಸುಗಮಪಥದಲ್ಲಿ ಬಟ್ಟೆಗೆಡದೆ ಸಾಗಲು ಕೆಲವು ಸೂತ್ರಗಳು<em>(ನಿಜಜೀವನ);</em>ಬೇವು ಬೆಲ್ಲವ ಸವಿಯುವ ದಿನದ ಒಂದು ಸಮೀಕ್ಷೆಯ ಲಹರಿ<em>(ಯುಗಾದಿ)-</em>ಈ ಬಗೆಯವು.</p>
		<p>ಕನಸಿನಲ್ಲಿನ ಪ್ರೇಯಸಿಯೊಬ್ಬಳ ಅಂಗಾಂಗಗಳ ಸಾದೃಶ್ಯಾಲಂಕಾರದ ಬಣ್ಣನೆ<em>(ಸುರವನಿತೆ);</em>ಮನೆಯೊಳಗಿದ್ದರೆ ಅದೇ ಕೋಟಿ ರೂಪಾಯಿ ಎಂದುಕೊಳ್ಳುವ ಗಂಡನೊಬ್ಬನ ಸ್ವಗತ<em>(ಅಮ್ಮಾವ್ರ ಗಂಡ);</em>ಮನೆಗೆಲಸ ಗೊತ್ತಿಲ್ಲದ, ಅಡಿಗೆ ಮಾಡಲು ಬಾರದ, ಸಾಫ್ಟ್‍ವೇರ್ ಇಂಜಿನಿಯರ್ ಹೆಂಡತಿಯ ಪರಿಪಾಟದ ಒದ್ದಾಟ<em>(ನಮ್ಮ ಸಂಕ್ರಾಂತಿ);</em>ಹೊಳೆ ಹೊಳೆಯುವ ಹೊಳೆಯಾಗಿ, ಎಲ್ಲ ಗುಣಗಳ ಗಣಿಯಾಗಿ ಹೆಣ್ಣು ಇರಲೆಂಬ ಆಶಯಗಳ ಮಹಾಪೂರ<em>(ನಿಂತ ನೀರು);</em>ಜೀವನದಲ್ಲಿ ಸುಂದರ ಕನಸುಗಳು ಮರೀಚಿಕೆಯಾಗಿಯೇ ಉಳಿದರೆ ಆಗುವ ಪರಿಣಾಮಗಳು<em>(ಪ್ರೇಮ ಪ್ರದರ್ಶಕ);</em>ಹೆಣ್ಣು ಭಗವಂತನ ಒಂದು ಅದ್ಭುತ ಲೀಲೆ ಮತ್ತು ಕಣ್ಣುಮುಚ್ಚಾಲೆ<em>(ಲೇ ಲೇ ಅಬಲೆ)-</em>ಇವೆಲ್ಲ ಹೆಣ್ಣಿನ ಅನ್ಯಾನ್ಯ ನಿಗೂಢ ಮುಖಗಳನ್ನು ಪರಿಚಯಿಸುವ ಕೆಲವು ಪ್ರಯತ್ನಗಳು.</p>
		<p>ಸಂಕೀರ್ಣ ಗುಂಪಿನಲ್ಲಿ ಸೇರಿದವೆಂದರೆ: ಸೂರ್ಯನ ಬಗ್ಗೆ ಒಂದು ಚೌಪದಿ ಗುಚ್ಛ<em>(ಆದಿ-ಅಂತ್ಯ);</em>ಶಾಸ್ತ್ರಾಭ್ಯಾಸಕ್ಕೆ ವ್ಯಾಕರಣದ ಆವಶ್ಯಕತೆ<em>(ವ್ಯಾಕರಣ);</em>ಮಾನವರನ್ನ ಸರಿದಾರಿಯಲ್ಲಿ ಕರೆದೊಯ್ಯುವ ಸಾಧು-ಸಂತರ ನಡವಳಿಕೆ<em>(ದೇವ-ಮಾನವ);</em>ಕುರ್ಚಿಗಂಟಿಕೊಳ್ಳುವ ಮನೋಭಾವದವರಿಗೊಂದು ಎಚ್ಚರಿಕೆಯ ಕರೆ<em>(ಟೊಪ್ಪಿಗೆಯಲ್ಲೊಂದು ಗರಿ);</em>ನಾಡಹಬ್ಬದ ಒಂದು ವೀಕ್ಷಕ ವಿವರಣೆ<em>(ದಸರಾ);</em>ತಾಯಿಯನ್ನು ಕುರಿತ ಕೃತಜ್ಞತೆಯ ಮಾತುಗಳು<em>(ಅಮ್ಮಾ);</em>ಮುಸಲಧಾರೆಯಾಗಿ ಆರ್ಭಟದಿಂದ ಕುಂಭದ್ರೋಣ ಮಳೆ ಸುರಿದ ಒಂದು ಸಂಜೆಯ ನೋಟ<em>(ಮಳೆಗಾಲದ ಒಂದು ಸಂಜೆ);</em>ಕೋಗಿಲೆಯ ಇಂಪಾದ ಇಂಚರದ ಬಗ್ಗೆ ಪ್ರತಿಕ್ರಿಯೆ (<em>ಪರಪುಟ್ಟ);</em>ಕಾವ್ಯದ ನವರಸ, ಗಾನದ ಮಾಧುರ್ಯರಸ, ನಾಟ್ಯದ ಲಾಸ್ಯರಸ, ಆಹಾರದ ಷಡ್ರಸ, ಜೀವನದ ಸರಸ ವಿರಸ ಸಮರಸ, ಇವುಗಳ ಒಂದು ವಿಚಾರಲಹರಿ<em>(ನವರಸ)</em>-ಇತ್ಯಾದಿ.</p>
		<p>ಡಾ। ಲೀಲಾ ಅವರ ಆಧ್ಯಯನಶೀಲತೆಯನ್ನು ಸೂಚಿಸುವ ಸಂದರ್ಭಗಳು ಸಂಕಲನದ ಉದ್ದಕ್ಕೂ ನಮಗೆ ಗೋಚರಿಸದಿರವು: 'ಅದಿತಿಯ ಮಹಾಮಗನಾಗಿ ನೀನಾದೆ ಆದಿತ್ಯ'<em>(ಆದಿ-ಅಂತ್ಯ)-</em>ಎಂದಾಗ, 'ಅನುದಿನವೂ ನರಕಾಸುರನ ಗೆಲ್ಲುವ ತ್ರಿವಿಕ್ರಮನಾಗಿ ಬಲಿ ಕೊಟ್ಟ ತ್ರಿಪಾದವ'<em>(ದೀಪಾವಳಿ)-</em>ಎನ್ನುವಾಗ, 'ರಸವೆ ಜನನ, ವಿರಸ ಮರಣ, ಸಮರಸವೆ ಜೀವನ'<em>(ನವರಸ)-</em>ಎಂಬ ಕವಿವಾಣಿಯನ್ನು ನೆನಪಿಸುವಾಗ, 'ವರ್ಣಮಾಲೆ.. .. ರಸಾನುಭೂತಿ'<em>(ವ್ಯಾಕರಣ)-</em>ಎಂದು ವಿವರಿಸುವಾಗ, 'ಸುರಗಂಗೆ, .. ಮಂದಾಕಿನಿ, .. ಅಲಕನಂದೆ'<em>(ನಿಂತ ನೀರು)-</em>ಎಂದು ಬಣ್ಣಿಸಿದಾಗ, 'ಕನ್ನಡದ ಮೇರುನಟನಿಗೆ ನುಡಿನಮನ'<em>(ಡಾ। ರಾಜಕುಮಾರ್‍ಗೆ ಚಿರನಮನ)</em>ಸಲ್ಲಿಸಿದಾಗ, ತಾವು ಬೋಧಿಸುತ್ತಿರುವ ಆಯುರ್ವೇದ ವೈದ್ಯಕೀಯ ಶಾಲೆಯನ್ನು ನಡೆಸುತ್ತಿರುವ 'ಶ್ರೀ ಮಠದ ಚರಿತ್ರೆ'<em>(ನಮ್ಮ ಮಹಾ ವಿದ್ಯಾಲಯ)</em>ಯನ್ನು ದಾಖಲಿಸುವಾಗ - ಹೀಗೆ ಇಲ್ಲೆಲ್ಲ ಅವರ ಓದಿನ, ಶೋಧನೆಯ ಹರವನ್ನು, ವಿಸ್ತಾರವನ್ನು ಇಲ್ಲಿ ಕಾಣಬಹುದು. ಗದ್ಯಕ್ಕೂ ಪದ್ಯಕ್ಕೂ ಇರುವ ಮೌಲಿಕ ವ್ಯತ್ಯಾಸವನ್ನು ವಿಮರ್ಶಕರು ಲಾಗಾಯ್ತಿನಿಂದಲೂ ಹೇಳುತ್ತಲೇ ಬಂದಿದ್ದಾರೆ. ಸಿಕ್ಕರೂ ಕೈಯಿಂದ ಬೇಗ ಜಾರಿಕೊಳ್ಳುವ ಇದರ ನಿಗೂಢ ಸೂಕ್ಷ್ಮತೆಯನ್ನು ಬರಹಗಾರ್ತಿ ಅರಿಯದವ ರೇನಲ್ಲ. ಆದರೂ ಅದರ ಕಡೆ ಗಮನ ಹರಿಸಿದ್ದರೆ ಪದ್ಯಗಳು ಕವನಗಳಾಗಿ ಇನ್ನಷ್ಟು ಮೈತುಂಬಿ ಕೊಳ್ಳುತ್ತಿದ್ದವೇನೋ. ಜೊತೆಗೆ, ಕನ್ನಡದಲ್ಲಿ ಪದ್ಯ ಬರೆಯಹೊರಟವರು ಪ್ರಾಸಪ್ರಿಯತೆಯನ್ನು ಮೆರೆಯುವ, ಮೈಮರೆಯುವ, ಇಳಿಜಾರಿನಲ್ಲಿ ತೊಳಲಾಡುವ- ಅಮಲಿನಿಂದ ದೂರವಿರುವುದು ಮೇಲು.</p>
		<p>ಭಾವಕ್ಕೆ ಪ್ರಾಧಾನ್ಯ ಸಿಗದೆ 'ಮಾತು ಮಾತಿನ ಗೈರತ್ತಿನ ಕರಾಮತ್ತಿ'ಗೇ ಸೋಲುವ<em>ಲೇ ಲೇ ಅಬಲೆ, ನಿಜ ಜೀವನ, ಟೊಪ್ಪಿಗೆಯಲ್ಲೊಂದು ಗರಿ</em>-ಇತ್ಯಾದಿಗಳು ಇನ್ನೂ ಉತ್ತಮ ಪದ್ಯಗಳಾಗಿ ಹೊರಮೂಡುವ ಕಳೆದುಕೊಂಡ ಕೆಲವು ಅವಕಾಶಗಳು.</p>
		<p>ಒಳ್ಳೆಯ ಕವನಗಳನ್ನು ಡಾ। ಲೀಲಾ ಪ್ರಕಾಶ ಅವರು ಬರೆಯಬಲ್ಲರೆಂಬುದಕ್ಕೆ ಈ ಸಂಕಲನದ 'ಯುಗಾದಿ'ಯಂಥ ಪದ್ಯಗಳೇ ಸಾಕ್ಷಿ. ಅಲ್ಲಿ ಅವರು ಹೇಳುತ್ತಾರೆ: </p>
		<p class="verse">ಹೊಸ ಮಳೆಯು ಬಂದು<br /> ಹಳೆ ಕೊಳೆಯ ತೊಳೆದು<br /> ಇಳೆಯೆಲ್ಲ ನಳನಳಿಸಿತು.</p>
		<p>ಯುಗ ಯುಗಾದಿ ಕಳೆದರೂ ಮರಳಿ ಮರಳಿ ಬರುತ್ತಲೇ ಇರುವ ಈ ಸೌರ-ಚಾಂದ್ರಮಾನ ವರ್ಷಾದಿಯ ದಿನ, ಹೌದು, ಅವರೇ ಹೇಳುವಂತೆ,</p>
		<p class="verse">ಜೀವನದ ನೋವೆಲ್ಲ<br /> ನಲಿವಾಗಿ ಬದಲಾಗಿ<br /> ತರಲಿ ನವೋತ್ಸಾಹ ಎಲ್ಲರಿಗೂ</p>
		<p>-ಎಂಬ ಅವರ ಹಾರೈಕೆಯನ್ನು ಚೆನ್ನಾಗಿ ಧ್ವನಿಸುತ್ತದೆ. ಈ ಹೊಸತಿನ ಹೊಸತಾನದ ಹರಿಕಾರ ಉದಯಿಸಿದ ದಿವಸ ಜೊತೆಗೆ ತರುವ ನವೋಲ್ಲಾಸ ಹಳೆಯದೆಲ್ಲದರ ಬೇಗೆಯನ್ನೆಲ್ಲ ಮರೆಸಲಿ, ಸಂತಸದ ತಿಳಿಮಳೆಯ ಸುರಿಸಲಿ- ಎಂಬ ಆಶಯವನ್ನು ಸ್ಪಷ್ಟವಾಗಿ ಚಿತ್ರಿಸುತ್ತದೆ.</p>
		<p>ಡಾ। ಲೀಲಾ ಪ್ರಕಾಶ್ ಅವರ<em>ಕಾವ್ಯವಲ್ಲರಿ</em>ಗೆ ಎಲ್ಲ ಶುಭವನ್ನು ಹಾರೈಸುತ್ತ, ಅವರ ಕಾವ್ಯಕೃಷಿ ಇತೋಪ್ಯತಿಶಯವಾಗಿ ಮುಂದುವರಿದು, ಇನ್ನೂ ಉತ್ತಮ ಕನ್ನಡಕೃತಿಗಳು ಅವರ ಲೇಖಣಿಯಿಂದ ಹೊರಹೊಮ್ಮಲಿ- ಎಂದು ಹಾರೈಸುತ್ತೇನೆ.</p>
		<p class="vertical-delimiter"/>
		<section class="level2 numbered" id="id-021.01">
			<h2 class="level2-title" epub:type="title">ಅನಿವಾಸಿ ಮತ್ತು ಇತರೆ ಕತೆಗಳು: <sup><a epub:type="noteref" href="999-aside.xhtml#id-021-02">೨</a></sup></h2>
			<p>ಕತೆ, ಕಾದಂಬರಿ, ಕವನಸಂಕಲನ, ವಿಮರ್ಶಾ ಲೇಖನಗಳ ಸಂಪುಟಗಳು, ಶಾಸ್ತ್ರಗ್ರಂಥಗಳು- ಹೀಗೆ ಹಲವು ಪ್ರಕಾರಗಳಲ್ಲಿ ಗ್ರಂಥರಚನೆ ಮಾಡಿರುವ ಕನ್ನಡ ಸಂಸ್ಕೃತ ಮತ್ತು ಇಂಗ್ಲಿಷಿನಲ್ಲಿ ಸಮಾನ ಪ್ರಭುತ್ವ ಪಡೆದಿರುವ ಸಂಸ್ಕೃತ ಪ್ರಾಧ್ಯಾಪಕರಾದ ಡಾ। ಲೀಲಾಪ್ರಕಾಶ್ ಅವರ ಕಥೆಗಳ ಹೂಗುಚ್ಛ 'ಅನಿವಾಸಿ ಮತ್ತು ಇತರ ಕಥೆಗಳು' ಈಗ ನಿಮ್ಮ ಕೈಯಲ್ಲಿದೆ. ಇದು ಲೋಕಾರ್ಪಣೆಗೊಳ್ಳುವ ಮುನ್ನ ಕರಡುಪ್ರತಿಯ ರೂಪದಲ್ಲಿದ್ದಾಗ ಓದಿ ಸಂತೋಷಿಸುವ ಭಾಗ್ಯ ನನ್ನದಾಗಿತ್ತು. ಸರಳವಾಗಿ ಓದಿಸಿಕೊಂಡು ಹೋಗುವ ಶೈಲಿಯ ಕಥಾನಕಗಳಿರುವ ಈ ಸಂಕಲನದಲ್ಲಿ<em>ಅನಿವಾಸಿ, ಮುಕ್ತಾ, ಇಂಟವ್ರ್ಯೂ, ಶೆಲ್ವಪಿಳ್ಳೆ ಅಯ್ಯಂಗಾರ್, ಮರೀಚಿಕೆ, ಲವ್ ಮ್ಯಾರೇಜ್ ಮತ್ತು ಕಾಲ್‍ಚೇನು-</em>ಎಂಬ ಏಳು ಕಥೆಗಳಿವೆ. ಒಂದೊಂದೂ ಬೇರೆ ಬೇರೆ ಮುಖ್ಯ ವಸ್ತುವನ್ನು ಕೇಂದ್ರವಾಗಿಟ್ಟುಕೊಂಡು ಹೆಣೆದಿರುವ ನಿರೂಪಣೆಗಳು. ಎಲ್ಲದರಲ್ಲೂ ಸಾಮಾನ್ಯವಾಗಿರುವ ಒಂದೇ ಅಂಶವೆಂದರೆ ಎಲ್ಲ ಕತೆಗಳ ನಾಯಕಿಯರು ಚೆಲುವೆಯರು! ಬಹಳ ಮಂದಿ ಅದೃಷ್ಟವಂತರು.</p>
			<p>ವಿದೇಶದಲ್ಲಿ ಉದ್ಯೋಗಾವಕಾಶಗಳನ್ನು ಅರಸಿ ಹೋಗಿ ಅಲ್ಲಿಯೇ ನೆಲಸಿ, ಮಕ್ಕಳೊಂದಿಗೆ ವಾಸಿಸುತ್ತ ವೃತ್ತಿಜೀವನದಲ್ಲಿ ಹೆಸರು ಮಾಡಿ, ಏನೇನೋ ಕನಸುಗಳನ್ನು ಕಟ್ಟಿಕೊಂಡು ತಾಯ್ನಾಡಿಗೆ ಮರಳಿ, ಭ್ರಮನಿರಸನವಾಗಿ ಸಾಂಸಾರಿಕ ತೊಂದರೆಗಳಿಂದ ಜರ್ಝರಿತನಾಗಿ ಮತ್ತೆ ವಿದೇಶಕ್ಕೇ ಹಿಂದಿರುಗುವ ವೈದ್ಯನೊಬ್ಬನ ದುರಂತಜೀವನದ ಪ್ರಭಾವೀ ಚಿತ್ರಣ ಮೊದಲ ಕತೆ 'ಅನಿವಾಸಿ'ಯಲ್ಲಿ ಇದೆ. ಇದೇ ಸಹಜವಾಗಿ ಮೂಡಿಬಂದಿರುವ, ಸಂಕಲನದ ಮೇರು ಕೃತಿಯೂ ಆಗಿದೆ.</p>
			<p>ಸಾಂಪ್ರದಾಯಿಕ ಮನೆತನವೊಂದರ ಮಗಳಾಗಿ ಹುಟ್ಟಿ, ಹೊಸತಿನ ಆಕರ್ಷಣೆ, ಹಳತಿನ ಬಗ್ಗೆ ಗೌರವಗಳ ಈ ಇಬ್ಬಂದಿಯ ತೊಳಲಾಟದಲ್ಲಿ ನುಲಿಯುತ್ತಲೇ ಬೆಳೆದ ಹುಡುಗಿಗೆ ವಿಧಿವಶಾತ್ ಮಹತ್‍ಸಾಧನೆಗೆ ಒಂದು ಅನುಕೂಲ ವಾತಾವರಣ ದೊರಕುವವೇಳೆಗೆ ಹಟಮಾರಿ ತಂದೆ ದೂರವಾಗುವ ವಿಷಾದಾಂತ 'ಮುಕ್ತಾ'ದಲ್ಲಿದೆ. 'ಹುಟ್ಟಿಸಿದ ದೇವರು ಹುಲ್ಲು ಮೇಯಿಸುವುದಿಲ್ಲವೇ?'- ಎಂಬಂತೆ, ಇಲ್ಲಿ ಬಾಳಲು ಎಲ್ಲರಿಗೂ ಒಂದಲ್ಲ ಒಂದು ರೀತಿಯ ಅವಕಾಶ ಇದ್ದೇ ಇದೆ; ಅದೃಷ್ಟ ಬಾಗಿಲು ತಟ್ಟಿದಾಗ, ತಡಮಾಡದೆ ತೆರೆದು ಸಂದರ್ಶಿಸಬೇಕು- ಎನ್ನುವ ಸಂದೇಶ 'ಇಂಟರ್‍ವ್ಯೂ'ನಲ್ಲಿದೆ.</p>
			<p>ಬಯಸಿದ್ದೆಲ್ಲ ಕೈಗೂಡಿತು; ತನ್ನ ಇಚ್ಛೆಯಂತೆಯೇ ಜಗತ್ತೆಲ್ಲ ತನ್ನ ಸುತ್ತ ಸುತ್ತುತ್ತಿದೆ, ಹತ್ತಿದ ಏಣಿಯನ್ನು ತಳ್ಳಿ ಮೇಲೇರಿದರೂ ತೊಂದರೆಯಿಲ್ಲ, ತಾನೇ ಜಾಣ- ಎನ್ನುವ ಮನೋಭಾವದವನಿಗೆ ಕೈಹಿಡಿದವಳು ಕಲಿಸುವ ಪಾಠದ ಅನಿರೀಕ್ಷಿತ ತಿರುವು 'ಶೆಲ್ಪಪಿಳ್ಳೆ ಅಯ್ಯಂಗಾರ್'ರಲ್ಲಿದೆ.</p>
			<p>ಕೆಲವರ ಜಾಯಮಾನ ದುಃಖಿಸುವುದು. ಕೈಗೆ ಎಟುಕಿದರೂ ತನ್ನದಾಗಿಸಿ ಕೊಳ್ಳಲಾರದ ಪರಿಪಾಠ. ವಿಧಿ, ಪೌರುಷ, ಆತ್ಮಬಲ ಈ ಮೂರರ ಸೆಣಸಾಟದಲ್ಲಿ ವಿಧಿಯದೇ ಮೇಲುಗೈ. ಬಿಸಿಲುಗುದುರೆಯ ಸವಾರಿ 'ಯೋ ಧ್ರುವಾಣಿ ಪರಿತ್ಯಜ್ಯ ಅಧ್ರುವಂ ಪರಿಷೇವತೇ'ಯ ಉತ್ತರಾರ್ಧಗಳು. ಇಂತಹದೊಂದರ ಸಿನಿಮೀಯ ಸನ್ನಿವೇಶ 'ಮರೀಚಿಕೆ'ಯಲ್ಲಿದೆ.</p>
			<p>ಪ್ರೀತಿ, ಪ್ರೇಮ, ಅನುರೂಪ ದಾಂಪತ್ಯ, ಮೆಚ್ಚಿದವರೊಡನೆ ಬಾಳ ಸಾಂಗತ್ಯ- ಇವೆಲ್ಲ ಸುಖೀ ಸಂಸಾರದ ಮೂಲ ಸೂತ್ರಗಳಾದರೂ, ಎಲ್ಲ ಪ್ರೇಮವಿವಾಹಗಳಿಗೂ ನೆಮ್ಮದಿ ಸುಲಭವಾಗಿ ಶಾಶ್ವತವಾಗಿ ದೊರಕುವ ದಕ್ಕುವ ಸರಕಲ್ಲ. ಆವೇಶದಲ್ಲಿ ಕುಣಿದಾಡಿದ, ಹುಚ್ಚು ಕುದುರೆಗಳ ಲಗಾಮನ್ನು ಯಾರು ಯಾರೋ ಯಾವ ಯಾವ ಸಮಯದಲ್ಲೋ ಹಿಡಿದೆಳೆಯಬಹುದು. ಲಗ್ಗೆ ಮುರಿದು, ಹಗ್ಗ ಹರಿದು ಪ್ರಪಾತಕ್ಕೆ ಬೀಳುತ್ತಿರುವಾಗ ಕಾಣದ ಕೈಯೊಂದರ ಆಸರೆ ದೊರಕಲೂ ಬಹುದು. ಇದರ ನಿದರ್ಶನವಿದೆ 'ಲವ್ ಮ್ಯಾರೇಜ್'ನಲ್ಲಿ. ಅಮಾಯಕರನ್ನು ಮೋಸಗೊಳಿಸಿ ಸ್ವಾರ್ಥಸಾಧನೆ ಮಾಡಿಕೊಳ್ಳುವ ಅತಿವಿನಯದ ಧೂರ್ತನೊಬ್ಬನ ಕತೆ 'ಕಾಲ್ಚೇನು'. ಎಲ್ಲಿಯವರೆಗೆ ಏನೂ ಅರಿಯದ ಕುರಿಗಳು ಇರುತ್ತಾರೋ ಅಲ್ಲಿಯವರೆಗೆ ತೋಳಗಳೂ ಹಸುಮೊಗದ ಹುಲಿಗಳೂ ವಂಚಿಸಲು ಹೊಂಚು ಹಾಕುತ್ತಲೇ ಸುಳಿದಾಡುತ್ತಿರುತ್ತಾರೆಂಬ ಕಟುಸತ್ಯಕ್ಕೊಂದು ಉದಾಹರಣೆ ಇಲ್ಲಿದೆ.</p>
			<p>ಡಾ। ಲೀಲಾ ಪ್ರಕಾಶರ ಕತೆಗಳಲ್ಲಿ ಸಮಾಜದ ವಿವಿಧ ಸ್ತರಗಳ ಜನರ ಬದುಕಿನ ಒಳನೋಟವನ್ನು ಚಿತ್ರಿಸುವ ಪ್ರಯತ್ನ ನಡೆದಿದೆ. ಈ ಕತೆಗಳು ಸಮಸ್ಯೆಯ ವಿಶ್ಲೇಷಣೆಗಿಂತ ಪರಿಣಾಮಗಳನ್ನು ಚಿತ್ರಿಸುವುದರಲ್ಲಿ ಜಾಣ್ಮೆ ಮೆರೆದಿವೆ. ನೈತಿಕತೆ, ಸಾಂಪ್ರದಾಯಿಕತೆ-ಆಧುನಿಕತೆಯ ಸಂಘರ್ಷ, ಭ್ರಮನಿರಸನ, ತಾಳಿದವನು ಬಾಳಿಯಾನು, ಒಳ್ಳೆಯದಕ್ಕೇ ಕೊನೆಗೆ ಗೆಲುವು- ಇತ್ಯಾದಿಗಳ ನಿರಂತರ ಪರಿಭ್ರಮಣೆಯಲ್ಲಿ ಪಾತ್ರಗಳು ವಿವಿಧ ಭಂಗಿಗಳಲ್ಲಿ ಗೋಚರಿಸುತ್ತವೆ. ಅನಿರೀಕ್ಷಿತ ತಿರುವುಗಳಂತೂ ಮೆರುಗನ್ನು ಹೆಚ್ಚಿಸಿಯೇ ಇವೆ. ಸುಲಭೋಪಾಯದ ಸುಖಾಂತ ಸೂತ್ರಗಳೆಂದರೂ ಜರಿದರೂ ಸರಿ, ಎಲ್ಲವೂ ಮಂಗಳದಾಯಕ ಮುಕ್ತಾಯಗಳು.</p>
			<p>ಕಲ್ಲು ಕುಟ್ಟಿ ಜೀವಿಸುವ ಕೂಲಿಯ ಹೆಂಗಸು ಚೆನ್ನಿಯ ಮಗಳು ಪಾರ್ವತಿಗೆ ಹುಬ್ಬಳ್ಳಿಯ ಹುಡುಗ ಬಸವರಾಜು ಮೋಸಮಾಡಲೋಸುಗ ಕೊಂಡೊಯ್ದರೂ ('ಕಾಲ್ಚೇನು' ಕತೆ), ಮಾನ ಉಳಿಸಲು ಚೆನ್ನ ಬಂದಾನು. ಆಕಾಶ ಕಳಚಿ ತಲೆಯ ಮೇಲೆ ಬಿದ್ದಂತಾದರೂ ಮನೋನ್ಮಣಿಯನ್ನು ('ಲವ್ ಮ್ಯಾರೇಜಿ'ನ ಕತೆ) ವರಿಸಲು, ಕತ್ತಲಾವರಿಸಿದ ಅವಳ ಬಾಳಿಗೆ ಬೆಳಕ ಬೀರಲು, ಅತ್ತೆಯ ಮಗ ಪ್ರಕಾಶನೇ ಬಂದಾನು. ಪ್ರಮೋದರಾಯನಾಗಿ ಬದಲಾದವನ ಸಣ್ಣತನ ಬಟ್ಟಂಬಯಲಾದಾಗ ಆ ಶೆಲ್ವಪಿಳ್ಳೆಗೆ ಬುದ್ಧಿಕಲಿಸಲು ಬೇರಾರೂ ಅಲ್ಲ, ಅವನ ಬಾಲ್ಯದ ಒಡನಾಡಿ ಸಹಪಾಠಿ ಹೆಂಗೆಳತಿ ಸುಜಾತಳೇ ಬಂದಾಳು. ವೆಂಕಟಸುಬ್ಬಾಶಾಸ್ತ್ರಿಗಳು ಬಡಪೆಟ್ಟಿಗೆ ಒಪ್ಪದಿದ್ದರೂ, ಮಗಳು ಮುಕ್ತಾ ತನ್ನ ಬೌದ್ಧಿಕ ಸಂಗ್ರಾಮದಲ್ಲಿ ವಿಜಯಪತಾಕೆಯನ್ನು ಹಾರಿಸಲು ('ಮುಕ್ತಾ' ಕತೆ) ಮನೋಹರನೇ ಅನುವಾದಾನು. ಯಾವ ಕಟ್ಟುಪಾಡಿಗೂ ಬದ್ಧಳಾಗಿರಲು ಸಮ್ಮತಿಸದ, ಅಮ್ಮ ಸೀತಾಳನ್ನೂ, ಅಪ್ಪ ನರಹರಿಯನ್ನೂ ಧಿಕ್ಕರಿಸಿ ಹೊಸಿಲು ದಾಟುವ, ಹುಚ್ಚು ಹುಮ್ಮಸ್ಸಿನ ಏರು ಜವ್ವನೆ ಹಾರುಹಕ್ಕಿ ಪರೀಕಾಳನ್ನು ('ಅನಿವಾಸಿ' ಕತೆ) ತನ್ನದೇ ಮನೋಭಾವದ ಮನದಿನಿಯ ಮನೀಷಕುಮಾರ ಹಾರಿಸಿಕೊಂಡು ಹೋದಾನು. ಇಲ್ಲಿನ ಕತೆಗಳು ''ಆಮೇಲೆ ಕೊನೆಯಲ್ಲಿ ಅವರೆಲ್ಲರೂ ಸುಖವಾಗಿದ್ದರು''- ಧಾಟಿಯ ಸುಖಾಂತ್ಯಗಳು; ನೆಮ್ಮದಿಕೊಡುವಂತಹವು.</p>
			<p>ಒತ್ತಡಗಳು, ಅನಿಸಿಕೆಗಳು ಮತ್ತು ಭಾವನೆಗಳ ಸಂಘರ್ಷಕ್ಕೆ ನಾವು ಈ ಸಂಕಲನದ 'ಅನಿವಾಸಿ'ಯತ್ತ ಮತ್ತೆ ತಿರುಗಬೇಕು. ವೈಯಕ್ತಿಕ ಸಮಸ್ಯೆಗಳಿಗೆ ಬುದ್ಧಿಪೂರ್ವಕ ಪರಿಹಾರ ಎಷ್ಟು ಸಾಧ್ಯ?, ಬದುಕು ವಿಭ್ರಮೆ ಮತ್ತು ವಾಸ್ತವಿಕತೆಯ ತೂಗುಯ್ಯಾಲೆಯಲ್ಲಿ ಏನೆಲ್ಲ ಆಂದೋಲನವನ್ನು ಅನುಭವಿಸುತ್ತದೆ, ವಿಭಿನ್ನ ಸಂಸ್ಕೃತಿಗಳ ನಡುವಣ ಜೀವನ ಎಂತಹ ಬಿಗಿ ಹಗ್ಗದ ಮೇಲಣ ನಡೆ, ಇದು ಯಾವ ಪರಿಯ ಅಸಿಧಾರಾವ್ರತ, ತಾವೇ ಹೆಣೆದುಕೊಂಡ ಬಲೆಗೆ ಹೇಗೆ ಬಲಿ ಬಿದ್ದಂತಾಯ್ತು- ಎಂಬುದೆಲ್ಲದರ ಒಳನೋಟವಾದ ನರಹರಿ-ಸೀತಾರವರ ತ್ರಿಶಂಕು ಪರಿಸ್ಥಿತಿಯ ಚಿತ್ರಣದಲ್ಲಿ ಕತೆಗಾರ್ತಿ ಗೆದ್ದಿದ್ದಾರೆ. ಒಳ್ಳೆಯ ಬರಹದ ನಾಲ್ಕು ಸಾಧನಸಾಮಗ್ರಿಗಳಾದ ಮೊನಚು, ಹದನ, ಬಿಗುವು ಮತ್ತು ಮಿತವ್ಯಯಗಳನ್ನು ಈ ಮೊದಲ ಕತೆಯಲ್ಲಿ ಮೆರೆಸಿದಂತೆ ಉಳಿದ ಕತೆಗಳಲ್ಲೂ ಇನ್ನಷ್ಟು ತಂದಿದ್ದರೆ ಸಂಕಲನದ ಸೊಗಸು ಇನ್ನೂ ಹೆಚ್ಚುತ್ತಿತ್ತು.</p>
			<p>ಮನೋವಿಜ್ಞಾನವನ್ನು ಮುಖ್ಯವಿಷಯವಾಗಿ ತಮ್ಮ ಪದವಿವ್ಯಾಸಂಗಕ್ಕೆ ಆರಿಸಿಕೊಂಡು ವಿಕ್ರಮ ಸಾಧಿಸಿದ, ಸಾಹಿತ್ಯ ಮತ್ತು ಶಾಸ್ತ್ರ ಎರಡರಲ್ಲೂ ಪರಿಣತಿ ಪಡೆದಿರುವ ಸಮರ್ಥ ಬರಹಗಾರ್ತಿಯವರಾದ ಡಾ। ಲೀಲಾ ಪ್ರಕಾಶರ ಇನ್ನೂ ಹೆಚ್ಚು ಪ್ರಭಾವೀ ಕಥಾ ಸಂಕಲನಗಳು ಇತೋಪ್ಯತಿಶಯವಾಗಿ ಹೊರಬರಲೆಂದು ಆಶಿಸುತ್ತೇನೆ.</p>
		</section>
	</section>
</body>
</html>
