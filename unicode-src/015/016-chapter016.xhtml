<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-016">
		<h1 class="level1-title" epub:type="title"><span class="num">೧೬</span> :: ಅಭಿವ್ಯಕ್ತಿಯ ಬಂಧುರ ಹಂದರ 'ಭಾವನಮನ'<sup><a epub:type="noteref" href="999-aside.xhtml#id-016-1">೧</a></sup></h1>
<p>ಯಾರೊಬ್ಬರದಾದರೂ ಅಸಮಾನ್ಯತೆಯನ್ನು, ಅಸದೃಶತೆಯನ್ನ ಕಂಡಾಗ, ಕೇಳಿದಾಗ ಅಂಥವರ ಬಗ್ಗೆ ಏನೋ ಒಂದು ಅನಿರ್ವಚನೀಯ ಗೌರವ ನಮ್ಮಲ್ಲಿ ತಾನೇ ತಾನಾಗಿ ಮೂಡಿಬರುತ್ತದೆ. ಸಾಮಾನ್ಯರ ಜನಸ್ತೋಮದ ನಡುವೆ ಮೇಲೆದ್ದು ನಿಂತು ಶೋಭಿಸುವ ಇಂಥವರ ಹೆಚ್ಚುಗಾರಿಕೆಯೇನು? ಅದನ್ನವರು ಸಾಧಿಸಿದ ಬಗೆಯಾದರೂ ಹೇಗೆ?- ಎಂಬುದನ್ನು ತಿಳಿದುಕೊಳ್ಳಲು ಕುತೂಹಲ ಸಹಜವಾಗಿಯೇ ಮೂಡಿಬರುತ್ತದೆ. ಆಗ ಒಬ್ಬ ಅಧ್ಯಯನಶೀಲ ವ್ಯಕ್ತಿ ತಾನು ಮೆಚ್ಚುವ ಜನರ ಸಿದ್ಧಿಯ ಬಗ್ಗೆ ಇನ್ನೂ ಹೆಚ್ಚು ಹೆಚ್ಚು ತಿಳಿದುಕೊಳ್ಳುವ ಪ್ರಯತ್ನ ಮಾಡುತ್ತಾನೆ. ವಿಭೂತಿಮತ್ತರ ಸಾಧನ ಸಂಪತ್ತು ಹೀಗೆ ಊರ್ಜಗೊಂಡಿರುವುದನ್ನ ಅವರ ನಡೆ, ನುಡಿ, ಕೃತಿಗಳಿಂದಲೇ ಒರೆಹಚ್ಚಿನೋಡಿದ ಮೇಲೆ, ಪುಟವಿಟ್ಟ ಈ ಚಿನ್ನದ ಮೇಲೆ ಭಾವಜೀವಿಯ ಗೌರವ ಇಮ್ಮಡಿಸಿ ಮುಮ್ಮಡಿಸುತ್ತದೆ. ಕವಿಹೃದಯವಾಗಿದ್ದರೆ ಅವರ ಅಗ್ಗಳಿಕೆಗಳ ಬಗ್ಗೆ ಅದು ಹಾಡೊಂದನ್ನು ಗುನಗುನಿಸತೊಡಗುತ್ತದೆ. ರಂಗನಾಥ್ ಮೈಸೂರುರವರ "ಭಾವ ನಮನ" ಪುಷ್ಪಗುಚ್ಛದ ಬಿಡಿಬಿಡಿ ಹೂಗಳು ಕಾಲಕಾಲಕ್ಕೆ ಅರಳಿಬಂದಿರುವುದು ಹೀಗೆಯೇ.</p>
<p>ನವನವೋನ್ಮೇಷಶಾಲಿನೀ ಪ್ರತಿಭೆ ಮಿಂಚಿ, ಕೆಲವೊಮ್ಮೆ ಕಣ್ಣುಕೋರೈಸುವಷ್ಟು ಬೆಳಕು ಚೆಲ್ಲಿ ಹರಡುತ್ತಿದ್ದಾಗ ಅದರತ್ತ ಕೈಮುಗಿವ ಮನಸ್ಸು ಯಾರಿಗೆ ತಾನೇ ಆಗುವುದಿಲ್ಲ? ಕುವೆಂಪು ಕುರಿತ ಕವಿಗೋಷ್ಠಿಗಳಲ್ಲಿ, ಸಾಹಿತ್ಯೋತ್ಸವದಲ್ಲಿ ಮೂಡಿಬಂದ 'ಕವಿಶೈಲದ ಕೀರ್ತಿ', 'ಕನ್ನಡಕ್ಕೊಬ್ಬನೇ ಕುವೆಂಪು', 'ಕುವೆಂಪು ಮತ್ತು ವಿಶ್ವಮಾನವ' ನುಡಿನಮನಗಳು ಇಂತಹವು. ಈ ಬಗೆಯವೇ ಕನ್ನಡ ಸಾಹಿತ್ಯ ಲೋಕದಲ್ಲಿ ಹೆಸರು ಮಾಡಿದ ಹಿರಿಯ ಕವಿಪುಂಗವರನ್ನು ಕುರಿತ ಬಿಡಿಮುತ್ತುಗಳು; 'ಅಭಿನವ ಕುಮಾರವ್ಯಾಸ', 'ಸಾಹಿತ್ಯ ಸೂರ್ಯ'; 'ಸಮದರ್ಶಿ', 'ಪ್ರೊ| ಎಚ್. ಎಸ್.ಕೆ. ರವರಿಗೆ', 'ರಾಗಸುಧಾ'; 'ಗುಡಿಸಲಿಂದ ಗಂಗೋತ್ರಿಗೆ', 'ಭಾವ ಜೀವಿ', 'ಸಾಹಿತ್ಯ ಭಾರ್ಗವ', 'ನಿತ್ಯವಸಂತ', 'ರಸಧಾರಿ', 'ಕಲ್ಪವೃಕ್ಷ', 'ಕನ್ನಡದ ಕಹಳೆ', 'ನಾದ ಬಿಂದು', 'ಮಾಸ್ತಿ ನಿನ್ನ ನೆನಪು', 'ಕಿರಿದು ಹಿರಿದಾದದ್ದು ಹೀಗೆ', 'ಸುಜನಾ', 'ಐವತ್ತೈದರ ಸಿರಿ', 'ತುಂಬಿದ ಕೊಡ', 'ಹಿರಿಯಜ್ಜನ ಹೆಜ್ಜೆಗೊಂದು ಗೆಜ್ಜೆಹಾಡು', 'ಪುರುಷ ಸರಸ್ವತಿ', 'ನಡೆದಾಡುವ ಸಂಸ್ಕೃತಿ''ಮತ್ತು 'ವಾಗರ್ಥಾವಿವ ಸಂಪ್ರಕ್ತೌ'ಗಳು.</p>
<p>ರಾಷ್ಟ್ರದ ಮುನ್ನಡೆಗಾಗಿ ಶ್ರಮಿಸಿದ ಜನನಾಯಕರನ್ನು ನೆನೆದು ಸಂದರ್ಭಕ್ಕೆ ತಕ್ಕಂತೆ ಗುಣಗಾನ ಮಾಡುವುದು 'ಪಂಪ'ನಿಂದ ಹಿಡಿದು ಇಂದಿನವರೆಗೂ ಬಂದ ಒಂದು ಕವಿಸಹಜ ಸಂಪ್ರದಾಯ, ಪದ್ಧತಿ. ಈ ಗಾಳಿಯಲ್ಲಿ ಹಾರಾಡುವ ಬಾವುಟಗಳು: 'ಮಹಾತ್ಮಾ ಗಾಂಧಿ', 'ಕೆಂಪುವಂದನೆ', 'ಚದುರಂಗದ ಚತುರ',''ಕರುನಾಡ ಪಾಂಚಜನ್ಯ' ಮತ್ತು 'ಶಾಂತಿದೂತ'. ಜೊತೆಗೆ, ಸಮಾಜ ಸುಧಾರಕರಿಗೆ ಅರ್ಪಿಸುವ ಬಿನ್ನವತ್ತಳೆಗಳೂ ಇವೆ: 'ನಂದಾದೀಪ', 'ಅಶ್ವತ್ಥ ವೃಕ್ಷ', 'ವಿದಾಯ, ನಿನಗೆ ಕನ್ನಡ ಯೋಧ', 'ಚಂದನ' ಮತ್ತು 'ಧರ್ಮ ತೇಜಸ್ವಿ'.</p>
<p>ಜನಮನವನ್ನು ಸೂರೆಗೊಂಡ ಕಲೆಯೇ ಮೂರ್ತಿವತ್ತಾಗಿ ಬಣ್ಣಗೆದರಿ ನಿಂತ ಗಂಧರ್ವಲೋಕದ ರಾಜಕುವರನನ್ನ ಕುರಿತು 'ಕಲಾಕೌಸ್ತುಭ' 'ಕಲಾಚತುರ', 'ಹಾರೈಕೆ'; ಮತ್ತು ಕಲಾಕೋವಿದರನ್ನು ಗುರುತಿಸುವ ಮಲ್ಲಿಗೆಗಳು 'ಗೌರಿಶಂಕರ', 'ಪ್ರತಿಭಾ ಪರ್ವತ' ಮತ್ತು 'ಜಿನಮನ'. ಹಾಗೆಯೇ ಸಂಗೀತ ಸಾಮ್ರಾಟರನ್ನು ಕುರಿತ ಇಂಚರಗಳು: 'ಗಾಯನಗಂಗೆ', 'ಹಾಡೋಹಕ್ಕಿಯೇ ಮೌನವಾದೆ ಏಕೆ?' ಮತ್ತು 'ನಿನ್ನ ರಾಗದ ಮೋಡಿಯಲ್ಲಿ' ಮತ್ತು ಕ್ರೀಡಾಪಟುವಿನ ಬಗ್ಗೆ 'ಮಿನುಗುತಾರೆ'ಯೂ ಸಹ.</p>
<p>ಇಲ್ಲಿ ಸಾಹಿತಿಮಿತ್ರರ ಜನಪ್ರಿಯ ವೈದ್ಯರ ನೆನಕೆಯಿದೆ, 'ಸಂಕೋಚದ ಸೂರ್ಯ' ನಿದ್ದಾನೆ, 'ಕರ್ತವ್ಯನಿಷ್ಠ ಕ್ರಿಯಾಶೀಲ'ರಿದ್ದಾರೆ, 'ಮೃದುಮಲ್ಲಿಗೆ'ಯಿದೆ, 'ಅರವತ್ತಾಯಿತೇ ನಿಮಗೆ' ಎಂಬ ಕೇಳಿಕೆಯೂ ಇದೆ, ಜೊತೆಗೆ, ಕವಿ ಮನೆಯವರನ್ನ ಮರೆತಿಲ್ಲ: ಮಗ 'ಸುಹಾಸ'ನ ಮೇಲಿನ ಒಲವು, ತಮ್ಮ ಬಾಳ ಸಂಗಾತಿಯನ್ನುಕುರಿತು ಹೃದಯ ಬಿಚ್ಚಿದ ಮಾತುಗಳ ಚೆಲುವು 'ಭಾವಬೆಳಕು ನನ್ನವಳು'ಗಳಲ್ಲಿ ಸೊಗಸಾಗಿ ಮೂಡಿಬಂದಿವೆ. ತಾವೂ ಬೆಳೆಯುತ್ತ, ತಮ್ಮೊಂದಿಗೆ ಹಲವು ಉದಯೋನ್ಮುಖ ಪ್ರತಿಭಾಶಾಲಿಗಳನ್ನು ಬೆಳೆಸುವ ಕಾಯಕದಲ್ಲಿ ತಮ್ಮನ್ನು ತೊಡಗಿಸಿಕೊಂಡಿರುವ ರಂಗಣ್ಣನವರನ್ನು ಕಂಡರೆ ಎಲ್ಲರಿಗೂ ಅಚ್ಚುಮೆಚ್ಚು. ಇನ್ನೊಬ್ಬ ಪ್ರಖ್ಯಾತ ಕವಿ<br />ಶ್ರೀ ಜಯಪ್ಪ ಹೊನ್ನಾಳಿ ಅವರು ತಮ್ಮ<em>'ಹುಲ್ಲಿನ ಮನೆ</em>'ಯಲ್ಲಿ ಎಂ.ಆರ್. ರಂಗಣ್ಣನವರನ್ನು '<em>ಕನ್ನಡ ಕಬ್ಬಕ್ಕಿ'</em>ಎಂದು ಕರೆದು ಶ್ಲಾಘಿಸಿರುವುದು ಅರ್ಥವತ್ತಾಗಿದೆ. ಆ ಕವನದ ಪೂರ್ಣಪಾಠ ಇಲ್ಲಿದೆ:</p>
<p class="text-center"><strong>`ಕನ್ನಡ ಕಬ್ಬಕ್ಕಿ'</strong></p>
<p class="verse">ರಂಗಣ್ಣ ದೇಹಕ್ಕಿಟ್ಟ ಹೆಸರಲ್ಲ<br />
ಧ್ಯೇಯಕ್ಕಿಟ್ಟ ಹೆಸರಿರಬೇಕು<br />
ಏಕೆಂದರೆ, ರಂಗಣ್ಣ ಕೆಂಪಲ್ಲ<br />
ನಮ್ಮ ನಾಡೋಜ ಪಂಪನಂತೆ<br />
ಕನ್ನಡದ ಕಟ್ಟಡಕೆ ಕಪ್ಪಾದ ಕೆಚ್ಚಾದ<br />
ಮೆಚ್ಚಾದ ಬೀಟಿಯೊಲು ಬಾಗಿಲಾದಾತ<br />
ಹಿರಿಕಿರಿಯರೆನ್ನದೆ ಬಂದವರ ಸ್ವಾಗತಿಸಿ<br />
ಕಾಪಿಟ್ಟು ಕಾವ್ಯ ರಸ ಕರೆಸಿದಾತ</p>
<p class="verse">ಹತ್ತಿರಾದವರಿಗೆ ಹತ್ತಲೇಣಿಯೆ ಆಗಿ<br />
ಕಳಿಸಿ ಮೇಲಕೆ ಹಾಡಿ ಹರಸಿದಾತ<br />
ಮತ್ತೆ ಹತ್ತ ಬರುವವರ ಕಾಯುತ್ತಾ<br />
ಹೆಗಲೇರಿದವರಿಗೆ ಹುರಿದುಂಬಿಸುತ್ತಾ<br />
ತಲೆಗೇರಿ, ಮೇಲೇರಿ, ಎನ್ನುವಾತ</p>
<p class="verse">ಮೇಲೇರಿದವರೆಲ್ಲ ಮಿಂಚು ಮುಗಿಲಾದಾಗ<br />
ಗರಿಗೆದರಿ ನವಿಲಾಗಿ ನಲಿಯುವಾತ<br />
ಮೇಲೇರಿದೇಣಿಯೆಡೆ ಸಿಡಿಲಾಗಿ ಬಂದಾಗ<br />
ಕೈಮುಗಿದು ಪೆಚ್ಚಾಗಿ ನಕ್ಕು, ನಡೆವಾತ</p>
<p class="verse">ಶತ್ರುತ್ವ ಗೊತ್ತಿರದ ಮಿತ್ರತ್ವ ಬತ್ತಿರದ<br />
ರಂಗುರಂಗಿನ ಕಬ್ಬ ಕನಸುಗಳ ರಂಗಣ್ಣ<br />
ಕುಚೇಲ ಕರ್ಮದಲು ಕನ್ನಡಕೆ ಕೈಯೆತ್ತಿ<br />
ಧ್ವನಿಕೊರಳ ನುಡಿಸುತ್ತ ಕೃಷ್ಣನಾದಾತ<br />
ಕನ್ನಡದ ಕಬ್ಬಕ್ಕಿ ನಮ್ಮ ಈ ರಂಗಣ್ಣ</p>
<p class="verse">ಕನ್ನಡಮ್ಮನ ಸೇವೆ ಸಾವು ಬರುವನಕ"<br />
ಎನ್ನುತ್ತ ಸವೆದಿರುವ ಕಪ್ಪು ಕನಕ</p>
<p class="verse">ಹರಕೆ ಹಾರೈಕೆಗಳ ಉಚ್ಛ್ವಾಸ ನಿಶ್ವಾಸ<br />
ನೋವವಿತು ಒಳಗಿಟ್ಟ ಮಂದಹಾಸ!<br />
ನಕ್ಕಾಗ ಕತ್ತಲೆಗೆ ದೀಪ ಹಚ್ಚಿದ ನೆನಪು<br />
ಕೈಮರದ ಕಾಯಕವೆ ನಿತ್ಯದೊನಪು!</p>
<p>ಈಗಾಗಲೇ ಪ್ರಕಟಿತ ವಾಗಿರುವ ತಮ್ಮ ಕವನ ಸಂಕಲನಗಳಾದ<em>ಕಾವ್ಯಸೌರಭ</em>(೧೯೯೧),<em>ಕವಿತೆ ಬಿಕ್ಕುತ್ತಿದೆ</em>(೧೯೯೫),<em>ಚಿಲುಮೆ</em>(ಆಧುನಿಕ ವಚನಗಳು, ೧೯೯೮),<em>ಕನ್ನಡಗಾಂಧಿ</em>(ವಚನಗಳು, ೧೯೯೨),<em>ನೆನಪಿನಾಳದಿಂದ</em>(ಸಂ. ೧೯೮೯); ವ್ಯಕ್ತಿ ಚಿತ್ರಣಗಳಾದ<em>ನಾಡು ಕಟ್ಟಿದವರು</em>(೧೯೯೬),<em>ಚಿಗುರು</em>(ಸಂ. ೧೯೯೯), ಮತ್ತು<em>ಸಂಸ್ಕೃತಿ ದೀಪಮಾಲೆ</em>(ಸಂ. ೧೯೯೦) ಪುಸ್ತಕಗಳಿಂದ ರಂಗನಾಥ್ ಪ್ರಖ್ಯಾತರು. ಅವರು ಪ್ರಧಾನ ಸಂಪಾದಕರಾಗಿರುವ 'ಸವಿಗನ್ನಡ' ಮತ್ತು 'ವಿಪ್ರವಾಣಿ' ಪಾಕ್ಷಿಕ ಪತ್ರಿಕೆಗಳಿಲ್ಲನ ತಮ್ಮ ಲೇಖನಗಳಿಂದ ಇವರು ಮೈಸೂರಿನ ಸಾಹಿತ್ಯ ಮತ್ತು ಪತ್ರಿಕೋದ್ಯಮ ವಲಯದಲ್ಲಿ ಹೆಸರು ಮಾಡಿದವರು.</p>
<p>ರಂಗಣ್ಣನವರು ಕಷ್ಟಪಟ್ಟು ನಡೆಸುತ್ತಿರುವ ಈ 'ಸವಿಗನ್ನಡ' ಪಾಕ್ಷಿಕದ ಬಗ್ಗೆ ಇಲ್ಲಿ ಒಂದೆರಡು ಮಾತುಗಳನ್ನು (ನಾನು ಹಿಂದೊಮ್ಮೆ ಅದರ ವಿಶೇಷ ವಾರ್ಷಿಕ ಸಂಚಿಕೆಯೊಂದಕ್ಕೆ ಬರೆದಿದ್ದ ಅತಿಥಿ ಸಂಪಾದಕೀಯದ ಮಾತುಗಳನ್ನೇ ಉದ್ಧರಿಸಿ) ಹೇಳಿದರೆ ಅಪ್ರಸ್ತುತವಾಗಲಾರದು: ಅತ್ತ ಇತ್ತ ಸುತ್ತಮುತ್ತ ಏನಾಗುತ್ತಿದೆ, ಯಾರು ಯಾರು ಏನು ಆಡುತ್ತಿದ್ದಾರೆ, ಮಾಡುತ್ತಿದ್ದಾರೆ, ಮಾತಾಡುತ್ತಿದ್ದಾರೆ, ಎಲ್ಲಿಂದೆಲ್ಲಿಗೆ ಓಡಾಡುತ್ತಿದ್ದಾರೆ, ಒಳಹೊಕ್ಕು ನೋಡುತ್ತಿದ್ದಾರೆ, ಕಾಡುತ್ತಿದ್ದಾರೆ, ಬೇಡುತ್ತಿದ್ದಾರೆ, ಮನದಾಳವನ್ನು ತೋಡಿಕೊಳ್ಳುತ್ತಿದ್ದಾರೆ- ಎನ್ನುವುದರ ಮಾಹಿತಿಗಳನ್ನ ಸದ್ಯದ ಮಟ್ಟಕ್ಕೆ ಮುಟ್ಟಿಸಿ ಇಟ್ಟುಕೊಳ್ಳುವುದಕ್ಕಾಗಿಯಾದರೂ ನಾವು ಸುದ್ದಿ ಪತ್ರಿಕೆಗಳಿಗೆ ಶರಣು ಹೋಗುತ್ತೇವೆ. ಬಗೆ ಬಗೆಯ ಅಭಿರುಚಿಗಳಿಗೆ ತೃಪ್ತಿಕರ ಸ್ವಾದಿಷ್ಟ ಸಾಮಗ್ರಿಯನ್ನು ಒದಗಿಸುವ ಪತ್ರಿಕೆಯೊಂದು ನಮಗೆ ಸಿಕ್ಕಿತೋ, ನಾವದನ್ನು ಓದದೇ ಬಿಡುವುದಿಲ್ಲ. ಆ ನಿಯತಕಾಲಿಕವನ್ನ ನಮ್ಮ ಜೀವನದ ಅಂಗವನ್ನಾಗಿಸಿ ಕೊಳ್ಳುವುದರಲ್ಲೂ ಹಿಂದೆ ಮುಂದೆ ನೋಡುವುದಿಲ್ಲ.</p>
<p>ಪತ್ರಿಕೆ ಅನ್ನುವುದು, ಅದು ದೈನಿಕವಾಗಿರಲಿ, ಸಾಪ್ತಾಹಿಕ ಪಾಕ್ಷಿಕ ಮಾಸಿಕ ವಾರ್ಷಿಕ ಅಥವಾ ಸಂಸ್ಮರಣಾತ್ಮಕವಾಗಿರಲಿ- ತನ್ನ ಓದುಗರ ಆಸಕ್ತಿ ಅಭಿಲಾಷೆ ಆಶೋತ್ತರಗಳನ್ನ ಪ್ರತಿಬಿಂಬಿಸುವ ಒಂದು ಸಮರ್ಥ ವೇದಿಕೆ. ಅವರು ಏನು ಬಯಸುತ್ತಾರೆ ಅನ್ನುವುದನ್ನ ಓದುಗರಿಗೆ ಉಣಬಡಿಸುವುದರ ಜೊತೆ ಜೊತೆಗೆ, ಅವರ ಬಯಕೆಗಳು ಕಾಮನೆಗಳು ಯಾವ ದಿಕ್ಕಿನಲ್ಲಿ ಸಂಚರಿಸಹೊರಟರೆ ಅವರಿಗೂ, ಸಮಾಜಕ್ಕೂ ಕ್ಷೇಮ ಅನ್ನುವುದು ಪತ್ರಿಕೆ ನಡೆಸುವವರ ಮನದ ಮಿಡಿತವಾಗಿರುತ್ತೆ. ಪೂಜೆ ನೆಗಳ್ತೆ ಲಾಭವೂ ಬೇಕು, ಈ ಯಶಸ್ಸು, ಅರ್ಥದ ಗಳಿಕೆ, ಶಿವೇತರವಲ್ಲದುದರ ಅಳಿವಿನ ಜೊತೆಗೆ, ಸದ್ಯಃಪರ ನಿವೃತ್ತಿಯೂ ಬೇಕು. ಅಂದರೆ ಸಮಾಜದ ಇಂದಿನ ಮುಂದಿನ ಒಳಿತಿನ ಬಗ್ಗೆ ಕಾಳಜಿಯೂ ಸಹ ಒಂದು ಒಳ್ಳೆಯ ಪತ್ರಿಕೆಯ ಮೂಲ ಉದ್ದೇಶವಾಗಿರುತ್ತದೆ.</p>
<p>ಪ್ರತಿಭಾವಂತ ಬರಹಗಾರರ ಮೌಲಿಕ ಚಿಂತನೆಗಳಿಗೆ ಇಲ್ಲಿ ಮುಕ್ತ ಅವಕಾಶ ಗಳನ್ನು ಯಥೋಚಿತವಾಗಿ ಕಲ್ಪಿಸಿಕೊಡುತ್ತ ಅವರನ್ನ ಪತ್ರಿಕೆ ಬೆಳೆಸುತ್ತದೆ, ತಾನೂ ಬೆಳೆಯುತ್ತದೆ. ತನ್ನ ಬುಡದಲ್ಲಿ ಏನೂ ಬೆಳೆಯದ, ಬಿಳಿಲುಗಳ ಜಾಲದ ಆಲದ ಮರವಾಗುವುದಿಲ್ಲ; ಅದು ಹಲವು ಬಗೆಯ ಧ್ವನಿ ಧ್ವಾನ ರವ ಸ್ವನ ನಾದ ನಿನಾದ ಇಂಚರಗಳ, ಕೂಜನಗಳ ಕೊರಳ ಪರವೆಗಳು, ಹಕ್ಕಿಗಳು ಗೂಡುಕಟ್ಟಲು ಎಡೆಮಾಡಿಕೊಡುವ ರೆಂಬೆಕೊಂಬೆಗಳ ಅರಳಿಯ ಮರವಾಗಿರುತ್ತದೆ- ಈ ಬಗೆಯ ಆದರ್ಶ ಪತ್ರಿಕೆ.</p>
<p>ಹಕ್ಕಿಗಳು ಎಂದೆನೇ, ಚಿಂತನೆಗಳ ಬಣ್ಣ ಬಣ್ಣದ ಹಕ್ಕಿಗಳು ಗರಿಗೆದರಿ ಹಾರಾಡುವುದೂ ಈ ಬಗೆಯ ಪತ್ರಿಕೆಯ ಆಗಸದಲ್ಲೇ; ವಿಚಾರ ಆಚಾರವಾಗಿ ಪ್ರಚಾರಗೊಳ್ಳುವುದೂ ಈ ಮಾದರಿ ನಿಯತಕಾಲಿಕದ ಬಾಂದಳದಲ್ಲೇ.</p>
<p>ವಲಸೆ ಹೋದಲ್ಲೂ, ತಂಗಿದ ಹುಲ್ಲುಗಾವಲುಗಳಲ್ಲೂ ನಮ್ಮ ನಮ್ಮ ಜೀವನದ ಮಟ್ಟವನ್ನು ಉತ್ತಮಪಡಿಸಿಕೊಂಡ ಬಳಿಕ, ನಾವಾಡುವ ನುಡಿಯ ಗರಿಮೆ ಹಿರಿಮೆ, ನಮ್ಮ ನಾಡಿನ ಹೆಗ್ಗಳಿಕೆಯ ನೆನಕೆ, ಶಾಂತಿಯುತ ಸಹಬಾಳ್ವೆ, ತೌರಿನಲ್ಲಿಯೇ ಇರುವ ಸಿಗುವ ತರಿಸಿಕೊಳ್ಳುವ ಎಲ್ಲ ಸಂಪನ್ಮೂಲಗಳ ಸದ್ಬಳಕೆ, ತನ್ಮೂಲಕ ನಮ್ಮ ನುಡಿಗೂ ನಾಡಿಗೂ ಸಂಸ್ಕೃತಿಗೂ ವಿಶ್ವಮಾನ್ಯತೆ- ಇದೇ ಅಲ್ಲವೇ ನಮ್ಮೆಲ್ಲರದಾಗುವ ಹೆಬ್ಬಯಕೆ? ಆ ಗುರಿಯತ್ತ ಹಲವು ಹೆದ್ದಾರಿಗಳನ್ನು ಹುಡುಕಲು, ಹೆಮ್ಮೆ ತರುವ ಆ ಸಂತೋಷವನ್ನು ಇಮ್ಮಡಿಕೊಳ್ಳುವುದಕ್ಕೆ ಸಾಧನಮಾಧ್ಯಮವಾಗಿ ತಾನೆ ಇದೆ ನಮ್ಮ ಈ ಆದರ್ಶ ನಿಯತಕಾಲಿಕ?</p>
<p>ಹಲವಾರು ಸಾಧನೆಗಳಿಂದ ತನ್ನ ಹೆಚ್ಚುಗಾರಿಕೆಯನ್ನು ಮೆರೆಯುತ್ತಿರುವ, ವಿಕ್ರಮ ಗಳನ್ನು ಸ್ಥಾಪಿಸಿರುವ, ಓದುಗರನ್ನು ಬೆಳೆಸಿ ಬೆಳೆಯುತ್ತಿರುವ ರಂಗನಾಥ್ ಮೈಸೂರು ಅವರ 'ಸವಿಗನ್ನಡ' ಪಾಕ್ಷಿಕ ಪತ್ರಿಕೆ ಹೀಗೆ ಇನ್ನೂ ಮೈತುಂಬಿಕೊಂಡು ವಿಜೃಂಭಿಸಲಿ, ಅರ್ಥಪೂರ್ಣ ಬರೆಹಗಳೊಂದಿಗೆ ಜ್ಞಾನದಾಸೋಹಕ್ಕೆ ಪೂರಕ ವಾಗಿರಲಿ- ಎಂದು ಹಾರೈಸುತ್ತೇನೆ.</p>
<p>ರಂಗನಾಥ್ ಮೈಸೂರು ರವರು ನಡೆಸುತ್ತಿರುವ 'ಹೊಯ್ಸಳ ಕನ್ನಡ ಸಂಘ'ದ ಬಗೆ ಬಗೆಯ ಚಟುವಟಿಕೆಗಳಿಂದ ಇವರು ಜನಪ್ರಿಯರು. ಪ್ರತಿವರ್ಷ ತಪ್ಪದೆ ರಾಜ್ಯೋತ್ಸವ ಆಚರಣೆಯ ಸಂದರ್ಭದಲ್ಲಿ ಏರ್ಪಡಿಸುತ್ತಿರುವ 'ಹೊಯ್ಸಳಪ್ರಶಸ್ತಿ' ಮತ್ತು ದಸರಾ ಸಂದರ್ಭದಲ್ಲಿ ಹೊಯ್ಸಳ ಕನ್ನಡ ಸಂಘದ ರಾಜ್ಯಮಟ್ಟದ 'ದಸರಾ ಕವಿಗೋಷ್ಠಿ' ಜನಮನವನ್ನು ಸೂರೆಗೊಳ್ಳುವ ಕಾರ್ಯಕ್ರಮಗಳು. ಈ ಬಗೆಯಲ್ಲಿ ಪ್ರಸಿದ್ಧರಾಗಿರುವ ರಂಗನಾಥ್ ಮೈಸೂರು ಅವರ ಈ 'ಭಾವನಮನ'ವನ್ನು ಸಹೃದಯರು ಸಂತೋಷದಿಂದ ಬರಮಾಡಿಕೊಳ್ಳುವರೆಂಬ ಭರವಸೆ ನನಗಿದೆ!</p>
	</section>
</body>
</html>
