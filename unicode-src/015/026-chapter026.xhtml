<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-026">
		<h1 class="level1-title" epub:type="title"><span class="num">೨೬</span> :: ಜೀವನೋತ್ಸಾಹದ ಚುರುಕಿನ ಹನಿಗಳು 'ಅವಿನಾಶಿ'<sup><a epub:type="noteref" href="999-aside.xhtml#id-"026-01>೧</a></sup></h1>
		<p>'ಸ್ವಪ್ನಗಳೇ ನೀವೆಲ್ಲಿ?'- ಎಂದು ಕೇಳ ಹೊರಟ ಚೈತ್ರಗೀತಗಳ ಸಂಭ್ರಮ ಡಾ. ಎನ್. ಸಂಧ್ಯಾ ಕೇಶವ ಅವರ ಈ ಭಾವಗೀತಗಳ ಜೀವಸೆಲೆ. ಈ ಕವನಗಳ ಹೂದೋಟದುದ್ದಕ್ಕೂ ಒಲವಿನಹಕ್ಕಿಯ ನೆನಪು ಕವಿಗೆ ಕಾಡುತ್ತದೆ, ಒಳದನಿ ಮಿಡಿಯುತ್ತದೆ. ಜಗದ ಬೆಳಕಿನ ನಿರೀಕ್ಷೆಯಲ್ಲಿ ದೇವ ಮಂದಿರವೊಂದನ್ನು ಹೃದಯದಲ್ಲೇ ಕಲ್ಪಿಸಿಕೊಳ್ಳುತ್ತಾ, ಅಲ್ಲಿ ಅವಿನಾಶಿಯನ್ನು ನಿರೀಕ್ಷಿಸುತ್ತಾ, ಸ್ನೇಹಜ್ಯೋತಿಯನ್ನ ನಿರಂತರ ನಂದಾದೀಪವನ್ನಾಗಿ ಬೆಳಗಿಕೊಳ್ಳುವ ಬಯಕೆ ಕವಯಿತ್ರಿಯದು.</p>
		<p>ಈ ಕವಿಗೆ ಬದುಕೊಂದು ಬರಿ ಓಟವಲ್ಲ, ಬಂಧನವಲ್ಲ, ಪರಿಸರ ತಳವಿಲ್ಲದ ತೂಗು ಕೊಳವೆಗಳ ಮೌನ ನಿವೇದನವಲ್ಲ, ಬದುಕು ನಿಜಕ್ಕೂ ಒಂದು ಯಾತ್ರೆ. ರಾಜಧಾನಿಯಲ್ಲಿರಲಿ, ಊರಾಚೆ ಗಡಿಯಾಚೆ ದೂರದಂಚಿನಲಿ ಪ್ರಕೃತಿ ಮಾತೆಯ ಮಡಿಲಲ್ಲಿರಲಿ, ಅಂಗಡಿಯ ಮುಂದಿರದಲ್ಲಿ, ಮನೆಯಲ್ಲಿ ಅಮ್ಮನ ಸಾನ್ನಿಧ್ಯದಲ್ಲಿರಲಿ ಅಲ್ಲಿ ಕವಿಗೆ ವಾಸ್ತವತೆಯ ಅರ್ಥದ ಅರ್ಥ ಹುಡುಕುವ ಹಂಬಲ. ಅಂದು ರಾಧೆಯ ಮೊರೆ ಕೇಳಿ ಕೇಳಿ, ಏನು ಆನಂದವಾಯಿತೋ ಕೃಷ್ಣನಿಗೆ ಅದನ್ನು ಅನುಭವಿಸುವ ಆಕಾಂಕ್ಷೆ. ಒಟ್ಟಾರೆ, ಬಾಳು ಮಲ್ಲಿಗೆಯಂತಿದ್ದು, ಜೀವನ ಮಧುರವಾಗಿರಬೇಕು, ಎಂಬ ಆಶಯ. ಈ ಎಲ್ಲಾ ಭಾವನೆಗಳಿಗೆ ಒಂದು ಸಾರ್ಥಕ ರೂಪಕೊಡುವ ಪ್ರಯತ್ನವನ್ನು ತಮ್ಮ ಈ 'ಅವಿನಾಶಿ' ಕವನ ಸಂಕನಲದಲ್ಲಿ ಡಾ| ಸಂಧ್ಯಾ ಕೇಶವ ಅವರು ಮಾಡಿದ್ದಾರೆ.</p>
		<p>ಡಾ. ಸಂಧ್ಯಾ ಕೇಶವ ಅವರ ಈ ಕವನಗಳಲ್ಲಿ ಥಟ್ಟನೆ ನಮ್ಮ ಗಮನವನ್ನು ಸೆಳೆದು ನಮ್ಮ ಮನಸ್ಸು ಮತ್ತು ಬುದ್ಧಿಗಳಿಗೆ ಕಸರತ್ತು ಕೊಡುವ ಶಬ್ದಚಿತ್ರಗಳಿವೆ; ಅನುಭವದ ಶ್ರೀಮಂತಿಕೆಯಿಂದ ಹುಟ್ಟಿದ ಭಾವನೆಗಳು ಪ್ರಚೋದಿಸುವ ಮಾತುಗಳ ಹಲವು ಸುಂದರ ಸನ್ನಿವೇಶಗಳಿವೆ; ಆರಿಸಿಕೊಂಡ ವಸ್ತುಗಳಲ್ಲಿ ವೈವಿಧ್ಯವಿದೆ; ಶಬ್ದಾಡಂಬರದ ಜಾಲದಲ್ಲಿ ಸಿಲುಕದೇ ಇರುವ ಸರಳ ನಿರೂಪಣೆಯ ಲಾಲಿತ್ಯವಿದೆ, ಅಭಿವ್ಯಕ್ತಿಯಲ್ಲಿ ಹೊಸತನವಿದೆ; ಹೋಲಿಕೆಗಳಲ್ಲಿ ಹೊಸಕಾಂತಿ ಮಿಂಚುತ್ತದೆ, ವಿಡಂಬನೆಯಲ್ಲಿ ನವಿರಾದ ವ್ಯಂಗ್ಯವಿದೆ- ಒಟ್ಟಾರೆ ಪ್ರಯೋಗಶೀಲ ಮನಸ್ಸಿನ ಹರಿದಾಟವಿದೆ.</p>
		<p>'ನಾನೇ ವೀಣೆ, ನೀನೇ ತಂತಿ, ಅವನೇ ವೈಣಿಕ'- ಎಂಬ ಕವಿವಾಣಿಯನ್ನು ಈಗಾಗಲೇ ಕೇಳಿದ್ದೇವೆ. ಈ ಭಾವದ ಪ್ರತಿಸ್ಪಂದನವಾಗಿದೆಯೋ ಎಂಬಂತೆ, ಹೂವು ಮತ್ತು ಮಕರಂದ, ಬಂಡು ಮತ್ತು ಜೇನು, ವೇಣು ಮತ್ತು ವೇಣುಗಾನದ ಮಾತುಗಳು ಇಲ್ಲಿ ಅನುರಣನಗೊಳ್ಳುತ್ತಿವೆ:</p>
		<p class="verse">ಹೂವು ಬಿರಿಯಲು ಕಾರಣವು ರವಿಯ ರಶ್ಮಿ<br /> ಪರಿಮಳವ ತಾ ಬೀರುವುದು ಮೈ ದುಂಬಿ<br /> ನನ್ನ ಹೆಜ್ಜೆಗೆ, ನನ್ನ ನಾಟ್ಯಕೆ ನಿನ್ನ ನೋಟವೆ ಸಾಕು<br /> ನಿನ್ನ ಮುಂದೆನಗೆ ಆ ರವಿಯ ನೋಟವು ಕಾಣದಿರೆ ಲೇಸು</p>
		<p class="verse">ನಾನೊಂದು ಕೊಳಲು ಬರಿಯ ಬಿದುರಿನದು<br /> ನಿನ್ನ ತುಟಿಸೋಕೆ ಉಲಿಯುವುದು ಮಧುರ ಸ್ವರವದು<br /> ಓ ಗೆಳೆಯಾ, ಏಕಿಂತು ಹುಚ್ಚಳಾದೆ ನಾನಿಂದು<br /> ಏನೊಂದು ನಾನರಿಯೆ ನಿನ್ನನಲ್ಲದೆ ಬೇರಿಂದು<br /></p>
		<p class="verse-author">-ಅವಿನಾಶಿ (ಪುಟ ೧೭)</p>
		<p class="vertical-delimiter"/>
		<p>ಭಾವುಕರಾದ ಕವಿಗಳಿಗೆ ಒಳದನಿಯೇ ಸ್ಫೂರ್ತಿಯ ಚಿಲುಮೆ, ಒಲುಮೆಯೇ ಜೀವಸೆಲೆ. ಹಕ್ಕಿಯಾಗಿ ಇದನ್ನು ಕಾಣುವ ಪರಿ ಇಲ್ಲಿದೆ:</p>
		<p class="verse">ಎಲ್ಲಿಂದಲೋ ಬಂದು ಸೇರಿತು ಹೃದಯದೆ<br /> ಒಂದು ಸುಂದರ ಹಕ್ಕಿ<br /> ಆದರಿಸಿ ಪೋಷಿಸಿದೆ ಒಲವಿನಿಂದದನು<br /> ಹೊರಗಿನ ದನಿಗೆ ಮರುದನಿ ನೀಡಿ<br /> ಪಂಚಮದಲ್ಲಿ ಹಾಡಿತು ಹಕ್ಕಿ<br /> ಎನ್ನೊಡಲೊಳಗಿನ ಹಕ್ಕಿ</p>
		<p class="verse-author">-ಒಲವಿನ ಹಕ್ಕಿ (ಪುಟ ೧೯)</p>
		<p>ಬದುಕಿಗೇನರ್ಥ? ವಿಧಿಯೋ ಪೌರುಷವೋ ಯಾರ ಆಳ್ವಿಕೆ ಯಾರ ಮೇಲೆ? ಇದರ ಚಿಂತನೆಯನ್ನು ಮಾಡುವ ಪ್ರಯತ್ನವೂ ಇಲ್ಲಿವೆ:</p>
		<p class="verse">ಅರ್ಥವೇ ಇರದಿದ್ದರೆ ಹೆಣ್ಣು, ಹೊನ್ನು ಮಣ್ಣಿಗರ್ಥವಿಲ್ಲ<br /> ಈ ಭೂಮಿ ಮೇಲೆ ನಾವಿದ್ದು ಫಲವಿಲ್ಲದ<br /> ಬದುಕಿಗೆ ಅರ್ಥವಿಲ್ಲ</p>
		<p class="verse-author">-ಅರ್ಥದ ಅರ್ಥ (೨೯)</p>
		<p>ಬೆಳಕು ಜ್ಞಾನದ ಸಂಕೇತ; ಬೆಳಕು ಮತ್ತು ಅರಿವು ಒಂದೇ ನಾಣ್ಯದ ಎರಡು ಮುಖಗಳು. ಇಂಥ ಹೊನ್ನಿನ ನಾಣ್ಯಗಳನ್ನು ಮಳೆಗರಿಯುವವರೇ ಕರ್ಮಯೋಗಿಗಳು. ಅವರನ್ನು ಕುರಿತ ಒಂದು ಉದ್ಗಾರ ಇಲ್ಲಿದೆ:</p>
		<p class="verse">ಬೆಳಗು ನೀ ಜ್ಯೋತಿಯಾಗಿ<br /> ಬೆಳಗು ನೀ ಶಾಂತಿಗಾಗಿ<br /> ಮನ ಮಂದಿರದ ಶಕ್ತಿಯಾಗಿ<br /> ನೀ ಬೆಳಗು.... ಓ ಮನವೇ....</p>
		<p class="verse-author">-ಬೆಳಗು ಬಾ ಜ್ಯೋತಿ (೭೫)</p>
		<p class="verse">ಇಂದಿಗೂ ಅಭಿಯಂತರರ ಅಭಿಯಂತರನಾಗಿ<br /> ಜಗದ ಬೆಳಕಾಗಿಯೇ ಉಳಿದವನು ನೀನೊಬ್ಬನೇ<br /> ಕರ್ಮಯೋಗಿ ವಿಶ್ವಕೆ<br /> ಇದರಲ್ಲಿ ಸಂಶಯವಿಲ್ಲ<br /> ಯಾರೇ ಟೀಕಿಸಿದರೂ ಈ ಮಾತು ಸುಳ್ಳಲ್ಲ.</p>
		<p class="verse-author">-ಜಗದ ಬೆಳಕು (೩೫)</p>
		<p class="vertical-delimiter"/>
		<p>ಕನಸು ಕಾಣದ ಮನುಷ್ಯನಿಲ್ಲ, ಕವಿಯಿಲ್ಲ. ಬಹುಶಃ ಕನಸು ಕಾಣುತ್ತಾನೆ ಎಂಬ ಕಾರಣಕ್ಕೆ ಮನುಷ್ಯ ಬಾಳುತ್ತಾನೇನೋ. ಕವಯಿತ್ರಿಗೆ ಅದರ ಬಗ್ಗೆ ಎಲ್ಲಿಲ್ಲದ ಹಂಬಲ:</p>
		<p class="verse">ನಿನ್ನೆ ನಾಳೆ ಚಿಪ್ಪಿನಲ್ಲಡಗಿಹ<br /> ಮುತ್ತಂತ ವರ್ತಮಾನದ ಸ್ವಪ್ನಗಳೇ<br /> ನೀವೆಲ್ಲಿ ಅಡಗಿಹಿರಿ?</p>
		<p class="verse-author">-ಸ್ವಪ್ನಗಳೇ ನೀವೆಲ್ಲಿ? (೩೭)</p>
		<p class="vertical-delimiter"/>
		<p>ಸಮಾಜ ಶಾಸ್ತ್ರದಲ್ಲಿ ಎಂ.ಎ., ಎಂ.ಡಿ. ಮಾಡಿ, 'ಮೌಲ್ಯ ಶಿಕ್ಷಣ'ದಲ್ಲಿ ವಿಶೇಷ ಸಂಶೋಧನಾತ್ಮಕ ಅಧ್ಯಯನ ನಡೆಸಿ ಡಾಕ್ಟರೇಟ್ ಪಡೆದಿರುವ ಡಾ| ಎನ್. ಸಂಧ್ಯಾ ಕೇಶವ ಅವರ (ದಿ| ಬಿ ನಾಗರಾಜ್ ಮತ್ತು ಎಚ್ ಎಸ್ ಕಮಲಮ್ಮನವರ ಪುತ್ರಿ (ಜನನ: ೧೯೫೭); ಕರ್ನಾಟಕ ರಾಜ್ಯ ಮುಕ್ತವಿಶ್ವವಿದ್ಯಾಲಯದ ಪ್ರಥಮ ಮತ್ತು ದ್ವಿತೀಯ ಬಿಎ ವಿದ್ಯಾರ್ಥಿಗಳಿಗಾಗಿ 'ಸಮಾಜಶಾಸ್ತ್ರ ಪರಿಚಯ ಪ್ರಶ್ನೋತ್ತರಗಳು;; ನವದೆಹಲಿಯ ಎ ಪಿ ಎಚ್ ಪಬ್ಲಿಕೇಷನ್ಸ್ ಅವರು ಪ್ರಕಟಿಸಿರುವ 'ರಿಸರ್ಚ್ ಇನ್ ವ್ಯಾಲ್ಯೂ ಎಜುಕೇಷನ್' ಎಂಬ ಇಂಗ್ಲಿಷ್ ಪಠ್ಯಗ್ರಂಥಗಳನ್ನು ಇವರು ಬರೆದಿದ್ದಾರೆ. ಇವರ ಪಿಎಚ್.ಡಿ ಪ್ರಬಂಧದ ಪುಸ್ತಕ ರೂಪ, ಮೌಲ್ಯಶಿಕ್ಷಣ ಮತ್ತು ಸಮಾಜ ಶಾಸ್ತ್ರದ ಬಗ್ಗೆ ಕನ್ನಡ ಮತ್ತು ಇಂಗ್ಲಿಷಿನಲ್ಲಿ ಪುಸ್ತಕಗಳು ಇನ್ನೇನು ಹೊರಬರಲಿದೆ. ಇವರ ಕವನಗಳು, ಲೇಖನಗಳು ನಿಯತಕಾಲಿಕಗಳಲ್ಲಿ ಪ್ರಕಟಗೊಂಡಿವೆ. ಕನ್ನಡ ಸಾಹಿತ್ಯ ಪರಿಷತ್ತು, ಮಂಡ್ಯ; ಚಿಗುರು ಸಾಹಿತ್ಯ ಬಳಗ; ಮೈಸೂರಿನ ಸರ್ವಜ್ಞಕನ್ನಡ ಸಂಘ. ಶಾಶ್ವತೀ ಸ್ತ್ರೀ ಸಂಘ- ಮುಂತಾದವುಗಳಿಂದ ಸನ್ಮಾನಿತರಾಗಿ ಪುರಸ್ಕೃತರಾಗಿದ್ದಾರೆ</p>
		<p>ಪತಿ ಶ್ರೀ ಚನ್ನ ಕೇಶವ ಮತ್ತು ಮಕ್ಕಳೊಂದಿಗೆ ಮೈಸೂರಿನಲ್ಲಿ ವಾಸಿಸುತ್ತಿರುವ ಇವರು ಮಂಡ್ಯ ಜಿಲ್ಲೆಯ ಶ್ರೀರಂಗಪಟ್ಟಣದ ಅರಕೆರೆಯ ಸರ್ಕಾರೀ ಪದವಿಪೂರ್ವ ಕಾಲೇಜಿನ ಪ್ರಾಚಾರ್ಯರಾಗಿದ್ದಾರೆ. ಡಾ| ಸಂಧ್ಯಾ ಕೇಶವ ಅವರ ಕಾವ್ಯಕೃಷಿ ಇತೋಪ್ಯತಿಶಯವಾಗಿ ಮುಂದುವರಿಯಲಿ ಎಂದು ಹಾರೈಸುತ್ತೇನೆ.</p>
	</section>
</body>
</html>
