<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-028">
		<h1 class="level1-title" epub:type="title"><span class="num">೨೮</span> :: ಎದ್ದು, ಗೆದ್ದು, ಸುದ್ದಿಮಾಡಿದವರ ಮೇಲೆ ಬಿದ್ದ ಬೆಳಕು 'ಕಳಲೆಯ ದಳವಾಯಿಗಳು'<sup><a epub:type="noteref" href="999-aside.xhtml#id-028-01">೧</a></sup></h1>
		<p>ಪ್ರೊ| ಸುಧಾಮಣಿ ಅವರ 'ದಳವಾಯಿ ನಂಜರಾಜಯ್ಯನ ಕಾಲದ ಮೈಸೂರು' ೪೬೪ ಪುಟಗಳ, ಆಕರ್ಷಕ ರಕ್ಷಾಪುಟದೊಳಗಣ, ಚಾರಿತ್ರಿಕ ಮಹತ್ವದ ಒಂದು ಬೃಹತ್‍ಗ್ರಂಥ. ಇದನ್ನು ಬರೆದು ಪ್ರೊ| ಸುಧಾಮಣಿಯವರು ಮೈಸೂರಿನ ಸಾಂಸ್ಕೃತಿಕ ಇತಿಹಾಸ ಕ್ಷೇತ್ರಕ್ಕೆ ಮಹದುಪಕಾರ ಮಾಡಿದ್ದಾರೆ ಎಂದು ಪ್ರಾರಂಭದಲ್ಲೇ ಹೇಳಿ, ಅವರನ್ನು ಅಭಿನಂದಿಸಿ, ನನ್ನ ಮಾತುಗಳನ್ನು ಮುಂದುವರಿಸುತ್ತೇನೆ.</p>
		<p>ಇಂಥದೊಂದು ಮಹತ್ವದ ಕೃತಿಯನ್ನು ಪ್ರಕಟಿಸಿರುವ, ಹಲವಾರು ಮೌಲಿಕ ಸಂಶೋಧನಾತ್ಮಕ ಗ್ರಂಥಗಳನ್ನು ಈಗಾಗಲೇ ಪ್ರಕಟಿಸುತ್ತ ಹೊಸ ಚಿಗುರುಗಳಿಗೂ, ಪ್ರಖ್ಯಾತ ದಿಗ್ಗಜರಿಗೂ ಪ್ರೋತ್ಸಾಹ ನೀಡುತ್ತಿರುವ ನಮ್ಮ ಪ್ರಕಾಶಕ 'ಸಂಸ್ಕೃತಿ' ಸುಬ್ರಹ್ಮಣ್ಯ ಅವರಿಗೂ ನಾಡಿನ ಇತಿಹಾಸಾಸಕ್ತರ ಅಭಿನಂದನೆಗಳು ಸಲ್ಲುತ್ತವೆ.</p>
		<p class="vertical-delimiter"/>
		<p>ಮೈಸೂರು ಸಂಸ್ಥಾನ ಒಡೆಯರ ಆಡಳಿತದಲ್ಲಿದ್ದ ಕಾಲವನ್ನು ನೆನಪಿಸಿಕೊಳ್ಳಿ. ಮೊದಲನೇ ದೇವರಾಜ ಒಡೆಯರ್ (ಕಾಲ ೧೫೭೮-೧೬೧೭) ಮೈಸೂರು ಸಂಸ್ಥಾನ ವನ್ನು ಆಳುತ್ತಿದ್ದರು. ಅವರ ಮತ್ತು ಅವರ ಬಳಿಕ ಒಡೆಯರ ಆಳ್ವಿಕೆಯಲ್ಲಿ ಮುಖ್ಯ ಪಾತ್ರವಹಿಸಿದವರೆಂದರೆ- ಕಳಲೆ ಮನೆತನದವರು; ಅವರು ದಳವಾಯಿಗಳು, ಸೈನ್ಯದ ಮುಖ್ಯಾಧಿಕಾರಿಗಳು. ಇವರು ಮೈಸೂರಿನ ಅರಸರಿಗೆ ದಂಡನಾಯಕರಾಗಿದ್ದರೂ, ಕಳಲೆಯ ಸ್ಥಳೀಯ ಪ್ರಭುಗಳಾಗಿದ್ದರು.</p>
		<p>ಈಗ ಕಳಲೆ ಒಂದು ಪುಟ್ಟ ಗ್ರಾಮ. ಮೈಸೂರು ಜಿಲ್ಲೆಯ ನಂಜನಗೂಡಿಗೆ ಸುಮಾರು ಐದು ಮೈಲಿ ದೂರದಲ್ಲಿದೆ. ಇಲ್ಲಿತ್ತು ಕಳಲೆಯವರ ಆ ವೈಭವಪೂರ್ಣ ಸಂಸ್ಥಾನ. ಕ್ರಿಸ್ತ ಶಕ ೧೬೧೫ರಲ್ಲಿ ಕಳಲೆಯಲ್ಲಿ ಆಳ್ವಿಕೆ ಪ್ರಾರಂಭಿಸಿದ ಕರಿಕಾಲು ಮಲ್ಲರಾಜ ಎಂಬುವನು ಸುಮಾರು ಮೂವತ್ತು ವರ್ಷಗಳ ಕಾಲ ಕಳಲೆ ಸಂಸ್ಥಾನವನ್ನು ಮನ್ನಡೆಸಿದ.</p>
		<p>ಅವನು ಪಟ್ಟಕ್ಕೆ ಬಂದಾಗ ಅಕ್ಕ ಪಕ್ಕದ ರಾಜ್ಯಗಳು ಹೇಗಿದ್ದವು ನೋಡಿ: ಕಳಲೆ ಸಂಸ್ಥಾನ ೪೭ ಗ್ರಾಮಗಳಿಂದ ಕೂಡಿ, ರಾಜ್ಯದ ಒಟ್ಟು ಹುಟ್ಟುವಳಿ ೪೦,೦೦ಂ ಗದ್ಯಾಣವಾಗಿತ್ತು; ಆಗ ಪಕ್ಕದ ಮೈಸೂರಿನ ಒಡೆಯರ ಅಧೀನದಲ್ಲಿದ್ದದ್ದು- ಕೇವಲ ೩೩ ಗ್ರಾಮಗಳು, ಅವುಗಳ ಒಟ್ಟು ಹುಟ್ಟುವಳಿ ೨೫,೦೦ಂ ಗದ್ಯಾಣಗಳು ಮಾತ್ರ- ಎನ್ನುತ್ತಾರೆ, ಪ್ರೊ| ಸುಧಾಮಣಿಯವರು, ಶಾಸನಾಧಾರದ ಮೇಲೆ. ಅಂದರೆ, ಕಳಲೆ ಸಂಸ್ಥಾನ ಹೆಚ್ಚು ಸಂಪದ್ಭರಿತವಾಗಿತ್ತು.</p>
		<p>ಮೈಸೂರು ಒಡೆಯರು ಕಳಲೆ ಮನೆತನದವರೊಂದಿಗೆ ವೈವಾಹಿಕ ಸಂಬಂಧ ಬೆಳೆಸಿಕೊಂಡದ್ದು ಸಕಾರಣವೇ ಆಗಿತ್ತು. ಕ್ರಿಸ್ತಶಕ ೧೬೦ಂರ ವೇಳೆಗಾಗಲೇ ಕಳಲೆಯವರು ಮೈಸೂರು ರಾಜರ ಅರಮನೆಯೊಳಗೆ ಪ್ರವೇಶಮಾಡಿಯಾಗಿತ್ತು.</p>
		<p>ಯಾರೀ ಕಳಲೆಯವರು? ಇವರ ಪೂರ್ವಜರು ಯಾರು? ಸ್ಥಳೀಯರೇ, ಹೊರಗಿನಿಂದ ಬಂದವರೇ? ಎಲ್ಲಿಂದ ಬಂದರು?- ಸಂಶೋಧಕರಲ್ಲಿ ತುಂಬಾ ಚರ್ಚೆ ನಡೆದಿದೆ. ಖ್ಯಾತ ಸಂಶೋಧಕ ಜಿ.ಜಿ. ಮಂಜುನಾಥನ್, ಡಾ| ವೈ.ಸಿ. ಭಾನುಮತಿ, ಕೆ.ಎಸ್. ಶಿವಣ್ಣ, ಹಯವದನರಾವ್ ಇವರೆಲ್ಲರ ಅಭಿಪ್ರಾಯಗಳನ್ನು ತಕ್ಕಡಿಯಲ್ಲಿ ತೂಕಹಾಕಿದ್ದಾರೆ- ಪ್ರೊ| ಸುಧಾಮಣಿಯವರು.</p>
		<p>ಯಾವುದೇ ರಾಜವಂಶದವರನ್ನು ಹೊರಗಿನಿಂದ ಬಂದವರು ಎಂದು ಹೇಳಿ ಹಾಡಿ ಹೊಗಳುವುದೇ ವಾಡಿಕೆಯಲ್ಲವೇ? ಕೆಲವರ ಪ್ರಕಾರ, ''ಆರ್ಯರೂ ನಮ್ಮ ಭಾರತವರ್ಷಕ್ಕೆ ಎಲ್ಲೋ ಮಧ್ಯ ಏಷ್ಯಾದಿಂದ ಹೊರಗಿನಿಂದ ಬಂದವರೇ!''- ಹಾಗೆ.</p>
		<p>&#8226; ಇಲ್ಲಿ, ಇವರು ಸೌರಾಷ್ಟ್ರದ ದೇಶಾಧಿಪತಿಗಳು- ಎನ್ನುತ್ತಾನೆ<em>ಪದ್ಮಿನೀ ಪರಿಣಯದ</em>ಚೆನ್ನಯ್ಯ (ಕಾಲ: ೧೮ನೇ ಶತಮಾನ).</p>
		<p>&#8226; ಬಲ್ಲಾಳರಾಯನ ಸಂತತಿ- ಎನ್ನುತ್ತದೆ ಮಲೆಯೂರು ದೇವಚಂದ್ರನ<em>ರಾಜಾವಳಿ ಕಥಾಸಾರ,</em></p>
		<p>&#8226; ದ್ವಾರಕೆಯಿಂದ ಬಂದಿರಬೇಕು- ಎನ್ನುತ್ತದೆ, ೧೯ನೇ ಶತಮಾನದ ವೇಣುಪುರದ ಕಳೆಲೆಯವರ ವಂಶಾವಳಿ.</p>
		<p>ಇದೆಲ್ಲ ಸುಳ್ಳು ಕಲ್ಪನೆ, 'ಕಳಲೆ ಅವರು ಸ್ಥಳೀಯರೇ'- ಎನ್ನುತ್ತಾರೆ ಜಿ.ಜಿ. ಮಂಜುನಾಥನ್, ಹಯವದನರಾವ್ ಅವರ ಮೈಸೂರು ಚರಿತ್ರೆ ಸಹ ಅನುಮೋದಿಸುತ್ತದೆ.</p>
		<p>ಹದಿನೆಂಟನೇ ಶತಮಾನದ ಭಾರತದ ರಾಜಕೀಯ ಪರಿಸ್ಥಿತಿಯನ್ನು ಸ್ವಲ್ಪ ಜ್ಞಾಪಿಸಿಕೊಳ್ಳಿ. ೧೭೦೭ರಲ್ಲಿ ಔರಂಗಜೇಬನ ಮರಣಾನಂತರ, ಹೈದರಾಬಾದ್‍ನ ನಿಜಾಮ ಸರ್ವಾಧಿಕಾರಿಯಂತೆ ವರ್ತಿಸತೊಡಗಿದ್ದ. ಮೈಸೂರಿನ ಸುತ್ತಮುತ್ತಣ ಗಡಿಪ್ರದೇಶದ ನವಾಬರೂ, ಪಾಳೆಯಗಾರರೂ, ಬ್ರಿಟಿಷರು, ಫ್ರೆಂಚರು- ಎಲ್ಲರೂ ತಮ್ಮ ಪ್ರಭಾವಲಯವನ್ನು ವಿಸ್ತರಿಸಿಕೊಳ್ಳಲು ಹವಣಿಸುತ್ತಿದ್ದರು; ಮೈಸೂರಿನ ಮೇಲೆ ಕಣ್ಣು ಹಾಕಿದ್ದರು. ಸಂಸ್ಥಾನದ ಸಿಂಹಾಸನಾಧೀಶ ಒಡೆಯರು ಅಪ್ರಾಪ್ತವಯಸ್ಕತೆ, ದೈಹಿಕ ದೌರ್ಬಲ್ಯ, ರಾಜ್ಯಾಡಳಿತದಲ್ಲಿ, ಅಸಾಮಥ್ರ್ಯ- ಹೀಗೆ ಒಂದಲ್ಲ ಒಂದು ಕಾರಣಕ್ಕೆ ಬಲಹೀನರಾಗಿದ್ದರು. ಆ ನಿರ್ವಾತಪ್ರದೇಶವನ್ನು ತುಂಬಲು, ರಾಜ್ಯದ ರಕ್ಷಣೆಯ ಗುರುತರ ಜವಾಬ್ದಾರಿಯ ಹೊಣೆ ಹೊರಲು ಸಿದ್ಧವಾಗಿದ್ದ, ಅವಕಾಶಗಳನ್ನು ಸದುಪಯೋಗಪಡಿಸಿಕೊಳ್ಳಲಿದ್ದ, ಸಮರ್ಥರಾಗಿದ್ದ ಕಳಲೆ ವಂಶದ ದಳವಾಯಿಗಳು ರಂಗಪ್ರವೇಶ ಮಾಡುವುದು ಅನಿವಾರ್ಯವಾಗಿತ್ತು. ಆಮೇಲಾಮೇಲೆ ಒಡ್ಡೋಲಗ ಗಳೂ ನಡೆದು ಹೋದವು.</p>
		<p>ಈ ವಂಶದ ವೀರರಾಜ ಮತ್ತು ಚೆನ್ನಮ್ಮ ಅವರ ಇಬ್ಬರು ಮಕ್ಕಳು ದೇವರಾಜ ಮತ್ತು ನಂಜರಾಜ. ಇವರೇ ನಮ್ಮ ಕಳಲೆವಂಶದ ರಾಮ ಲಕ್ಷ್ಮಣರು, ನಾಯಕಮಣಿಗಳು. ಅವರಲ್ಲಿ ತಮ್ಮನಾದ ಕರಚೂರಿ ನಂಜರಾಜಯ್ಯನೇ 'ಪ್ರೊ| ಸುಧಾಮಣಿಯವರ ಐತಿಹಾಸಿಕ ಸಂಶೋಧಾನಾತ್ಮಕ ಸಂಪ್ರಬಂಧದ, ಒಂದು ಬಗೆಯ ಗದ್ಯಕಾವ್ಯದ, ಕಥಾನಾಯಕ.'</p>
		<p class="vertical-delimiter"/>
		<p>'ದಳವಾಯಿ ನಂಜರಾಜಯ್ಯನ ಕಾಲದ ಮೈಸೂರು' ಗ್ರಂಥ ಮೊದಲು ಪಿಎಚ್.ಡಿ ಸಂಪ್ರಬಂಧವಾಗಿ ಮಂಡಿಸಲ್ಪಟ್ಟು ಪ್ರಾಧ್ಯಾಪಕ ಸುಧಾಮಣಿಯವರಿಗೆ ಆ ಪದವಿಯನ್ನು ತಂದುಕೊಟ್ಟ ವಿಶಿಷ್ಟ ಕೃತಿ. ಇದರ ತಲಸ್ಪರ್ಶಿ ಅಧ್ಯಯನಕ್ಕೆ ಬಳಸಿಕೊಂಡ ಅಪಾರ ವಸ್ತುವೈವಿಧ್ಯವನ್ನು ಪ್ರೊ| ಸುಧಾಮಣಿ ಅವರು ಎಂಟು ಅಧ್ಯಾಯಗಳನ್ನಾಗಿ ಪರಿಕಲ್ಪಿಸಿ ಕೊಂಡಿದ್ದಾರೆ.</p>
		<p>ಒಂದನೇ ಅಧ್ಯಾಯ ಗ್ರಂಥದ ಒಂದು ಪೀಠಿಕಾ ರೂಪದಲ್ಲಿದೆ. ಅದರಲ್ಲಿ ಅಧ್ಯಯನದ ಸ್ವರೂಪ, ವ್ಯಾಪ್ತಿ, ಆಕರಗಳು ಮತ್ತು ಕ್ರಿ.ಶ. ೧೭೩೯ರ ವರೆಗಿನ ಐತಿಹಾಸಿಕ ಹಿನ್ನೆಲೆಯನ್ನು ಚರ್ಚಿಸಿದ್ದಾರೆ.</p>
		<p>&#8226; ಮೈಸೂರಿನ ಒಡೆಯರ ಆಡಳಿತದಲ್ಲಿ ಒಂದನೇ ರಾಜಒಡೆಯರು ದಳವಾಯಿ ಪದವಿಯನ್ನು ಅಸ್ತಿತ್ವಕ್ಕೆ ತಂದ ವಿಚಾರ (ಅದು ಆದದ್ದು ಕ್ರಿ.ಶ.೧೬೧೪ರಲ್ಲಿ)</p>
		<p>&#8226; ಒಡೆಯರ ಮನೆತನದವರಿಗೂ ಮತ್ತು ಕಳಲೆ ಅರಸುಮನೆತನದವರಿಗೂ ಇದ್ದ ವೈವಾಹಿಕ ರಕ್ತಸಂಬಂಧ</p>
		<p>&#8226; ಕಳಲೆ ಅರಸು ಮನೆತನದ ಮೂಲ ಮತ್ತು ರಾಜ್ಯಸ್ಥಾಪನೆಯ ಬಗ್ಗೆ ಸಂಕ್ಷಿಪ್ತವಾಗಿ ಪರಿಚಯ</p>
		<p>&#8226; ಮೈಸೂರಿನ ಒಡೆಯರುಗಳ ಆಳ್ವಿಕೆಯಲ್ಲಿ ಸೇವೆಸಲ್ಲಿಸಿರುವ ದಳವಾಯಿಗಳ ವಿವರಣೆ (ಇದರ ಕಾಲಾವಧಿ ಕ್ರಿ.ಶ.೧೭೩೯ರ ವರೆವಿಗೆ)</p>
		<p>&#8226; ಅನಂತರ ಹದಿನೆಂಟನೇ ಶತಮಾನದಲ್ಲಿ ಕಳಲೆ ಮನೆತನದ ದಳವಾಯಿಗಳು ಪ್ರಬಲರಾಗಲು ಸಹಕಾರಿಯಾದ ಅಂಶಗಳ ಬಗೆಗೆ ಚರ್ಚೆ ಇದೆ.</p>
		<p class="vertical-delimiter"/>
		<p>ಎರಡನೆ ಅಧ್ಯಾಯ ಕರಚೂರಿ ನಂಜರಾಜಯ್ಯನ ರಾಜಕೀಯ ಸಾಧನೆಗಳ ಪರಿಶೀಲನೆಗೆ ಮೀಸಲಾಗಿದೆ.</p>
		<p>&#8226; ಇದು ಮುಖ್ಯವಾದ ವಿಚಾರ; ಏಕೆಂದರೆ ನಂಜರಾಜಯ್ಯನ ರಾಜಕೀಯ ಸಾಧನೆಗಳೇ ಆತನ ಸಾಂಸ್ಕೃತಿಕ ಪ್ರಗತಿಗೆ ತಳಹದಿಯಾಗಿದ್ದುದು. ಅವೇ ಮೈಸೂರು ಸಂಸ್ಥಾನದ ಆಡಳಿತ ವ್ಯವಸ್ಥೆಯ ದಿಕ್ಕನ್ನ ಬದಲಾಯಿಸಿದ್ದು. ಉನ್ನತಮಟ್ಟಕ್ಕೆ ಕೊಂಡೊಯ್ಯಲು ಬುನಾದಿ ಹಾಕಿದ್ದು.</p>
		<p>&#8226; ಇದರಲ್ಲಿ ನಂಜರಾಜಯ್ಯನ ದಿಗ್ವಿಜಯಗಳನ್ನು (೧೭೩೬- ೧೭೫೯ರ ಅವಧಿಯಲ್ಲಿ ನಡೆಸಿದ), ಅಂದರೆ, ಕೈಲಾಂಛ ಯುದ್ಧ (೧೭೩೬), ಧಾರಾನಗರ ಅಥವಾ ಧಾರಾಪುರ ಯುದ್ಧ (೧೭೪೬), ದೇವನಹಳ್ಳಿ ಮುತ್ತಿಗೆ (೧೭೪೭) ಮತ್ತು ತಿರುಚನಾಪಳ್ಳಿ ಮುತ್ತಿಗೆ (೧೭೫೧-೧೭೫೫ ಇಲ್ಲಿ ಸ್ವಲ್ಪ ಮುಖಭಂಗವಾದದ್ದು ನಿಜ)- ಈ ಮುತ್ತಿಗೆಗಳ ಬಗ್ಗೆ ಚರ್ಚೆ ಇದೆ. ಆದು ಸಾಹಸಿಗಳನ್ನು ಗೌರವಿಸುತ್ತಿದ್ದ ಆರಾಧಿಸುತ್ತಿದ್ದ ಯುಗ. ಗೆದ್ದು ಬಂದವರಿಗೇ ಬೆಳ್ಳಿಯ ಢಾಲು, ಹೆಂಗೆಳೆಯರು ಅಂಥವರಿಗೆ ಮಂಗಳಾರತಿ ಬೆಳಗುತ್ತಿದ್ದ ಕಾಲ. ನಂಜರಾಜಯ್ಯ ಸಾಮಾನ್ಯವಾಗಿ ಗೆದ್ದೇ ಬರುತ್ತಿದ್ದ.</p>
		<p>&#8226; ಅನಂತರ ನಂಜರಾಜಯ್ಯನ ಆಂತರಿಕ ಸುಧಾರಣೆಗಳ ಬಗೆಗೆ ಪರಿಶೀಲನೆ ಇದೆ.</p>
		<p>ಕಳಲೆ ನಂಜರಾಜಯ್ಯನ ಕಾಲದ ಮೈಸೂರು ಸಂಸ್ಥಾನದ ಆರ್ಥಿಕ ವ್ಯವಸ್ಥೆಯೇ ಮೂರನೇ ಅಧ್ಯಾಯದ ವಿಷಯ. ಇದರಲ್ಲಿ,</p>
		<p>&#8226; ಕೃಷಿ, ಕೈಗಾರಿಕೆ, ವ್ಯಾಪಾರ- ವಾಣಿಜ್ಯಗಳ ಬೆಳವಣಿಗೆ ವಿಚಾರಗಳನ್ನೂ</p>
		<p>&#8226; ಕೃಷಿಯಲ್ಲಿ - ಭೂಮಿಯ ವರ್ಗೀಕರಣ, ಭೂಸ್ವಾಧೀನ, ಭೂದಾನ, ಕ್ರಯಭೂದಾನ, ವಿವಿಧ ಬೆಳೆಗಳು, ನೀರಾವರೀ ಸೌಲಭ್ಯ, ಗೊಬ್ಬರ, ಕೂಲಿಗಳು, ಬೆಳೆಗಳ ರಕ್ಷಣೆ, ಉಗ್ರಾಣ ಇತ್ಯಾದಿ ಅಂಶಗಳನ್ನೂ;</p>
		<p>&#8226; ಕೈಗಾರಿಕೆಯಲ್ಲಿ- ನೇಯ್ಗೆ, ಬೆಲ್ಲ ಮತ್ತು ಸಕ್ಕರೆ, ಎಣ್ಣೆ, ಲೋಹ ಇತರ ಕರಕುಶಲ ಕೈಗಾರಿಕೆ, ವೃತ್ತಿಸಂಘಗಳನ್ನೂ ಕುರಿತು ಚರ್ಚಿಸಲಾಗಿದೆ.</p>
		<p>&#8226; ವ್ಯಾಪಾರ - ವಾಣಿಜ್ಯದಲ್ಲಿ, ವರ್ತಕರ ಸಂಘಗಳು, ಸಂತೆ-ಪೇಟೆ-ಮಾರುಕಟ್ಟೆಗಳ ಮೂಲಕ ನಡೆಯುತ್ತಿದ್ದ ಒಳನಾಡಿನ ವ್ಯಾಪಾರ, ವಿದೇಶಿ ವ್ಯಾಪಾರ -ಆಮದು ಮತ್ತು ರಫ್ತುಗಳು, ವ್ಯಾಪಾರದ ವಸ್ತುಗಳ ಬಗ್ಗೆ ವಿವರ ಇದೆ.</p>
		<p>&#8226; ಅದಾದಮೇಲೆ, ರಾಜ್ಯಾದಾಯದ ಮೂಲಗಳೇನು? ಭೂಕಂದಾಯ, ವಿವಿಧ ಬಗೆಯ ತೆರಿಗೆಗಳು, ದಂಡ, ನಜರಾನ, ಸೂರೆಹಣ ಇವುಗಳು ತಾನೆ? ಅವುಗಳ ವಿಚಾರವನ್ನು ಸುಧಾಮಣಿಯವರು ಅಂಕಿ ಅಂಶಗಳ ಹಿನ್ನೆಲೆಯಲ್ಲಿ ಸೊಗಸಾಗಿ ಚರ್ಚಿಸಿದ್ದಾರೆ. ಆ ದಿನಗಳಲ್ಲಿ ಮೈಸೂರು ಸಂಸ್ಥಾನದಲ್ಲಿ ಆರ್ಥಿಕ ಒತ್ತಡಗಳು ಬಹಳ ಪ್ರಬಲವಾಗಿದ್ದವು; ಅವುಗಳನ್ನು ಎದುರಿಸಲು ದಳವಾಯಿ ನಂಜರಾಜಯ್ಯ ಕೈಗೊಂಡ ಧೋರಣೆಗಳ ಬಗೆಗೆ ವಿಮರ್ಶೆ ಇದೆ.</p>
		<p class="vertical-delimiter"/>
		<p>ನಾಲ್ಕನೇ ಅಧ್ಯಾಯವನ್ನು ಸಮಕಾಲೀನ ಸಾಮಾಜಿಕ ಪರಿಸ್ಥಿತಿಯನ್ನು ವಿಶ್ಲೇಷಣೆಗೆ ಮೀಸಲಾಗಿಟ್ಟಿದ್ದಾರೆ. ಅಂದಿನ ಸಮಾಜದಲ್ಲಿ ಅಸ್ತಿತ್ವದಲ್ಲಿದ್ದ</p>
		<p>&#8226; ಜಾತಿಪದ್ದತಿ, ಕೌಟುಂಬಿಕ ವ್ಯವಸ್ಥೆ, ಸ್ತ್ರೀಯರ ಸ್ಥಾನಮಾನ, ಸತಿಸಹಗಮನ ಪದ್ಧತಿ, ವೈವಾಹಿಕ ವ್ಯವಸ್ಥೆ, ಗಣಿಕೆಯರು- ದೇವದಾಸಿಯರು -ಬಸವಿಯರು ಮತ್ತು ವೇಶ್ಯೆಯರು, ಶಿಕ್ಷಣಾ ವ್ಯವಸ್ಥೆ, ಆಹಾರಪದ್ಧತಿ ಉಡುಪು ಮತ್ತು ಆಭರಣಗಳು, ಹಬ್ಬ-ಹರಿದಿನಗಳು, ಜಾತ್ರೆ-ಉತ್ಸವಗಳು, ನಂಬಿಕೆ ಮತ್ತು ಪದ್ಧತಿಗಳು, ಮನೋರಂಜನೆ ಮತ್ತು ಕ್ರೀಡೆಗಳು, ಸಾಮಾಜಿಕ ಸಾಂಘಿಕ ಜೀವನ - ಈ ಎಲ್ಲಾ ಅಂಶಗಳನ್ನು ಗ್ರಂಥಕರ್ತೃ ಚರ್ಚಿಸುತ್ತಾರೆ.</p>
		<p>&#8226; ಹಾಗೆ ಮಾಡುವಾಗ ಕೇವಲ ಶಿಷ್ಟವರ್ಗದವರನ್ನಷ್ಟೆ ಅವರು ಪರಿಗಣನೆಗೆ ತೆಗೆದುಕೊಳ್ಳುವುದಿಲ್ಲ, ಗ್ರಾಮೀಣ ಜನಪದರ ಜೀವನಕ್ಕೆ ಸಂಬಂಧಿಸಿದ ವಿಚಾರಗಳನ್ನೂ ಜೊತೆಜೊತೆಗೆ ತೌಲನಿಕವಾಗಿ ಸಮದರ್ಶಿಸುತ್ತಾರೆ.</p>
		<p class="vertical-delimiter"/>
		<p>ಐದನೇ ಅಧ್ಯಾಯದಲ್ಲಿ ಕಳಲೆ ನಂಜರಾಜಯ್ಯನ ಕಾಲದ ಧಾರ್ಮಿಕ ಜೀವನದ ಬಗೆಗೆ ವಿವರಣೆ ಇದೆ.</p>
		<p>&#8226; ಅಂದು ಸಮಾಜದ ಎಲ್ಲಾ ವರ್ಗದವರನ್ನೂ ನಿಯಂತ್ರಿಸುವ ಏಕೈಕ ಶಕ್ತಿ ಏನಾಗಿತ್ತು ಎಂಬುದನ್ನ ಸ್ವಲ್ಪ ನೋಡೋಣ. ಅದು ಬೇರೇನಲ್ಲ, 'ಧರ್ಮ'ವೇ ಆಗಿತ್ತು.</p>
		<p>&#8226; ಸಮಾಜದಲ್ಲಿ ಜೀವಿಸುವ ಪ್ರತಿಯೊಬ್ಬರು ತಮ್ಮ ತಮ್ಮ ಜನ್ಮಮತಕ್ಕೆ ಗೌರವ ತೋರುತ್ತಿದ್ದುದು ಸ್ವಾಭಾವಿಕ.</p>
		<p>&#8226; ಆಳುವ ವರ್ಗದವರು ಧರ್ಮಸಹಿಷ್ಣುಗಳಾಗಿರಬೇಕು, ಹಾಗೇ ಇದ್ದರು ದಳವಾಯಿಗಳು. ಪ್ರಜೆಗಳ ಧಾರ್ಮಿಕ ಸ್ವಾತಂತ್ರ್ಯಕ್ಕೆ ಅವರು ಮಹತ್ವ ನೀಡಿದ್ದರು. ಕಾರಣಗಳು ಬೇರೆ ಬೇರೆ, ಅದಿರಲಿ.</p>
		<p>&#8226; ಅವರ ಆಳ್ವಿಕೆಯ ಅವಧಿಯಲ್ಲಿ ಶ್ರೀವೈಷ್ಣವ, ಶೈವ, ವೀರಶೈವ, ಶಾಕ್ತ, ಜೈನ, ಇಸ್ಲಾಂ ಹಾಗೂ ಕ್ರೈಸ್ತಮತಗಳು ಸಂಸ್ಥಾನದಲ್ಲಿ ಅಸ್ಥಿತ್ವದಲ್ಲಿದ್ದವು. ಅವುಗಳ ಬಗ್ಗೆ ಇಲ್ಲಿ ಚರ್ಚೆ ಇದೆ.</p>
		<p>&#8226; ಇಲ್ಲೊಂದು ಮುಖ್ಯವಿಷಯದ ಪ್ರಸ್ತಾಪವಿದೆ: ಅದೇ, ಆಳುವ ವರ್ಗದವರು ಮತ್ತು ಪ್ರಜಾವರ್ಗದವರು ಈ ಧರ್ಮಗಳನ್ನು ಪೋಷಿಸುತ್ತಿದ್ದ ವಿಶೇಷ ಸಾಧನಗಳು. ಅದು ಬೇರೇನಲ್ಲ- ದೇವದಾಯ ಮತ್ತು ಬ್ರಹ್ಮದೇಯಗಳು. ಇದರ ಬಗ್ಗೆ ನಾನು ಮುಂದೆ ಹೇಳುವ ವಿಷಯ ಸಾಕಷ್ಟಿದೆ.</p>
		<p class="vertical-delimiter"/>
		<p>ಆರನೇ ಅಧ್ಯಾಯವಂತೂ ಸಾಹಿತಿಗಳಿಗೆ, ಸಾಹಿತ್ಯಾಸಕ್ತರಿಗೆ, ಸಾಹಿತ್ಯಾಭಿಮಾನಿ ಗಳಿಗೆ ಒಂದು ರಸದೌತಣವೇ ಸರಿ. ಕಳಲೆ ನಂಜರಾಜಯ್ಯನ ಕಾಲದಲ್ಲಿ ಮೈಸೂರು ಸಂಸ್ಥಾನ, ಸಾಹಿತ್ಯಕ್ಷೇತ್ರಕ್ಕೆ ಏನೆಲ್ಲ ಕೊಡುಗೆಯನ್ನಿತ್ತಿತೋ ಅದರ ಸಾಕಷ್ಟು ಸಾಧಾರ ವಿವರಗಳು ಈ ಅಧ್ಯಾಯದಲ್ಲಿವೆ.</p>
		<p>&#8226; ಕಳಲೆ ನಂಜರಾಜನು ದಕ್ಷ ಆಡಳಿತಗಾರನೂ, ಸಮರ್ಥ ಯೋಧನೂ, ಆಗಿದ್ದ, ಇದು ಚಾರಿತ್ರಿಕ ಸತ್ಯ. ಹಾಗೆಯೇ ಅಂದಿನ ಕಾಲದ ಬುದ್ಧಿಜೀವಿಗಳ ಮುಖಂಡನೂ ಅವನು ಆಗಿದ್ದ ಎಂಬುದು ಗಮನಾರ್ಹ.</p>
		<p>&#8226; ಈತ ಪ್ರಕ್ಷುಬ್ಧ ರಾಜಕೀಯ ಪರಿಸ್ಥಿತಿಗಳ ನಡುವೆಯೂ ಬಿಡುವು ಮಾಡಿಕೊಂಡು ಸಾಹಿತ್ಯ ರಚನೆಮಾಡಿದುದು ಪ್ರಶಂಸಾರ್ಹ.</p>
		<p>&#8226; ಈ ಅಧ್ಯಾಯದಲ್ಲಿ ಕಳಲೆ ನಂಜರಾಜಯ್ಯ ರಚಿಸಿರುವ ಕನ್ನಡ, ಸಂಸ್ಕೃತ ಹಾಗೂ ತೆಲುಗು ಭಾಷಾಕೃತಿಗಳ ವಿಮರ್ಶೆ ಇದೆ. ಸ್ವತಃ ಕವಿ, ನಾಡ ಒಡೆಯ. ಸಾಹಿತಿಗಳ ಗುಂಪು ಸುತ್ತಮುತ್ತ ಎಡತಾಕುವುದು ಸ್ವಾಭಾವಿಕ. ದಯಪಾಲಿಸಿದ ಬಿರುದು ಬಾವಲಿ ಪ್ರಶಸ್ತಿಪತ್ರ ತೋಡಾಗಳು ಸಮರ್ಥನೀಯವಾಗಿದ್ದವೇ ಎಂಬುದು ವಿಮರ್ಶಾರ್ಹ.</p>
		<p>&#8226; ಅನುಕೂಲಕ್ಕೋಸ್ಕರ ಆ ಕಾಲದ ಕೃತಿಗಳನ್ನ ಕನ್ನಡ ಹಾಗೂ ಸಂಸ್ಕೃತ ಸಾಹಿತ್ಯ ಪ್ರಕಾರಗಳಿಗೆ ಅನುಗುಣವಾಗಿ ಐತಿಹಾಸಿಕ, ಧಾರ್ಮಿಕ, ಶಾಸ್ತ್ರೀಯ ಮತ್ತು ಜಾನಪದ ಎಂಬುದಾಗಿ ವಿಂಗಡಿಸಿಕೊಂಡಿದ್ದು ಅನುಕರಣಾರ್ಹ.</p>
		<p>&#8226; ಒಂದನ್ನು ಪ್ರೊ| ಸುಧಾಮಣಿಯವರು ಮರೆತಿಲ್ಲ: ಅದೇ, ಆ ಕಾಲದ ಕವಯಿತ್ರಿಯರ ಕೃತಿಗಳ ಬಗ್ಗೆ. ಎರಡು ಪುಟಗಳಷ್ಟು (ಪುಟ ೩೪೩-೩೪೪ ರಲ್ಲಿ) ಮಾಹಿತಿಯನ್ನು ಪ್ರಸಿದ್ಧಿವಂಚಿತ-ಬಹಳ ಮಂದಿ ಅಜ್ಞಾತ- ಬರಹಗಾರ್ತಿಯರ ಬಗ್ಗೆ ಬೆಳಕು ಚೆಲ್ಲಿದ್ದಾರೆ; ಇದು ಸ್ತುತ್ಯರ್ಹ.</p>
		<p>&#8226; ನಂಜರಾಜಯ್ಯನ ಮತ್ತು ಅವನ ಆಶ್ರಯದಾತರ ಸಾಹಿತ್ಯ ಕೃಷಿಯ ಬಗ್ಗೆ, ಹಾಗೂ ಆ ಕಾಲದ ವಿವಿಧ ಭಾಷಿಕ ಸಾಹಿತ್ಯಗಳ ಬಗ್ಗೆ ಕೂಡ ಇಲ್ಲಿ ಚರ್ಚೆ ಇದೆ; ಮೌಲ್ಯಮಾಪನವಿದೆ; ಈ ಪುಟಗಳಂತೂ ಸಂಗ್ರಹಾರ್ಹ.</p>
		<p class="vertical-delimiter"/>
		<p>ಏಳನೇ ಅಧ್ಯಾಯವನ್ನು ಸಮಕಾಲೀನ ವಾಸ್ತು, ಮೂರ್ತಿಶಿಲ್ಪ ಹಾಗೂ ಲಲಿತ ಕಲೆಗಳ ವಿವೇಚನೆಗಾಗಿ ಮುಡುಪಾಗಿಟ್ಟಿದ್ದಾರೆ. ಕಲಾಸ್ಮಾರಕಗಳು ಅಮೂರ್ತವಾದ ಸಾಂಸ್ಕೃತಿಕ ಭಾವನೆಗಳಿಗೆ ಮೂರ್ತಸ್ವರೂಪವನ್ನು ಕೊಡುವ, ಸಾಂಸ್ಕೃತಿಕ ವಿಚಾರಗಳನ್ನು ಅಂತರ್ಗತ ಮಾಡಿಕೊಂಡಿರುವ 'ಸಂಕೇತಗಳು'- ಎನ್ನುವ ಲೇಖಕರ ಅಭಿಪ್ರಾಯ ಸರ್ವಸಮ್ಮತವೇ.</p>
		<p>&#8226; ಆ ಕಾಲಾವಧಿಯಲ್ಲಿ ವೈವಿಧ್ಯಮಯವಾದ ಎಂಥೆಂಥ ಕಲಾಸ್ಮಾರಕಗಳು ನಿರ್ಮಿತವಾದವು? ಅವುಗಳಲ್ಲಿ ಆಳುವವರ್ಗದವರ ಪಾಲೆಷ್ಟು? ಸಮಾಜದ ಗಣ್ಯವ್ಯಕ್ತಿಗಳ ಪೋಷಣೆಯಿಂದ ಸೃಷ್ಟಿಯಾದಂಥವು ಯಾವುವು?- ಅವುಗಳ ಸಾರ್ವಕಾಲಿಕ ಮಹತ್ವವೇನು? ಈ ದಿಶೆಯಲ್ಲಿ ಅವುಗಳ ಸಾಂಸ್ಕೃತಿಕ ಮೌಲ್ಯಮಾಪನವನ್ನು ಇಲ್ಲಿ ಮಾಡಿದ್ದಾರೆ.</p>
		<p>&#8226; ಹಾಗೆಯೇ, ಶಿಷ್ಟಸಂಗೀತ, ನೃತ್ಯ, ನಾಟಕ, ಚಿತ್ರ ಮತ್ತು ಜಾನಪದ-ಸಂಗೀತ, ಜನಪದ-ನೃತ್ಯ, ಬಯಲಾಟ- ಮುಂತಾದ ಲಲಿತಕಲೆಗಳ ವಿಚಾರವಾಗಿ ವಿಪುಲ ಚರ್ಚೆ ಇಲ್ಲಿದೆ.</p>
		<p class="vertical-delimiter"/>
		<p>ಎಂಟನೇ ಅಧ್ಯಾಯದಲ್ಲಿ ಒಟ್ಟಾರೆ ಅಧ್ಯಯನದಿಂದ ಒಡಮೂಡಿದ ಸಾಮಾನ್ಯ ತೀರ್ಮಾನಗಳನ್ನು ಉಪಸಂಹಾರ ರೂಪದಲ್ಲಿ ಪ್ರಸ್ತುತಪಡಿಸಿದ್ದಾರೆ. ಇದರ ಬಗ್ಗೆ ನಾನು ಆಮೇಲೆ ಮಾತನಾಡುವೆ.</p>
		<p>ಗ್ರಂಥದ ಕೊನೆಯಲ್ಲಿ ಆಕರ ಗ್ರಂಥಗಳ ಸುದೀರ್ಘ ಪಟ್ಟಿ ಇದೆ. ಅಡಿಟಿಪ್ಪಣಿಗಳ ವಿಚಾರ ಇನ್ನೂ ಹೇಳಲಿಲ್ಲ ಅಲ್ಲವೇ? ಗ್ರಂಥದ ಪುಟಪುಟಗಳಲ್ಲೂ ಪ್ರಸ್ತುತಪಡಿಸಿದ ವಿಚಾರಗಳಿಗೆ ಆಧಾರವೊದಗಿಸುವ ಅಡಿಟಿಪ್ಪಣಿಗಳ ವಿವರವಂತೂ ಪ್ರತಿ ಅಧ್ಯಾಯದ ಕೊನೆಯಲ್ಲಿಯೇ ಮೊದಲೇ ಕೊಟ್ಟುಬಿಟ್ಟಿದ್ದಾರೆ. ಆ ಆಧಾರಗ್ರಂಥಗಳ ಒಂದು ಸಮಗ್ರ ನೋಟ, ಈ ಆಕರಗ್ರಂಥಗಳ ಪಟ್ಟಿಯ ವಿವರದಲ್ಲಿದೆ. ಆಸಕ್ತರಿಗೆ, ಅಭ್ಯಾಸಿಗಳಿಗೆ, ಸಂಶೋಧಕರಿಗೆ<em>ಕಣ್ಣಿಗೆ ಹಬ್ಬ</em>ಎನ್ನುವ ರೀತಿಯಲ್ಲಿ, ಪುಟ ೪೧೯ ರಿಂದ ೪೩೯ರವರೆಗಿನ ಇಪ್ಪತ್ತೊಂದು ಪುಟಗಳಷ್ಟು ಸಾಮಗ್ರಿ ಇಲ್ಲಿದೆ.</p>
		<p>ಇಂಥದೊಂದು ಮಹತ್ವದ ಕೃತಿ ಹೊರಬರಲು ಎಷ್ಟು ಬಗೆಗಳಲ್ಲಿ ಆಕರ ಸಾಮಗ್ರಿಗಳನ್ನು ಕಲೆ ಹಾಕಿರಬೇಕು, ಎಷ್ಟೆಲ್ಲ ಅಧ್ಯಯನವನ್ನು ಪ್ರೊ| ಸುಧಾಮಣಿ ಯವರು ನಡೆಸಿರಬೇಕು, ಎಷ್ಟು ಕಾಲ ಎಷ್ಟೊಂದು ಶ್ರಮಪಟ್ಟಿರಬೇಕು- ಇವುಗಳನ್ನ ಊಹಿಸಲು ಈ ಎಲ್ಲ ಆಕರಗಳ ವಿವರ ಸ್ವಲ್ಪವಾದರೂ ನೋಡಿದರೆ ಸಾಕು, ಅರ್ಥವಾಗಿ ಬಿಟ್ಟೀತು!</p>
		<p>ಜೊತೆಗೆ, ಇಲ್ಲಿ ಪರಿಶಿಷ್ಟವಾಗಿ ಲಗತ್ತಿಸಿರುವ ಅನುಬಂಧಗಳು ಒಂದಲ್ಲ ಒಂದು ರೀತಿಯಲ್ಲಿ ಗ್ರಂಥದ ಮಹತ್ವವನ್ನು ಹೆಚ್ಚಿಸುತ್ತವೆ. ಕೆಲವು ಅಪೂರ್ವ ಅಲಭ್ಯ ಸಾಮಗ್ರಿಗಳು. ಪಿಎಚ್.ಡಿ ಪದವಿಗಾಗಿ ಈ ಸಂಪ್ರಬಂಧವನ್ನು ಮಂಡಿಸಿದಾಗ, ಮೆಚ್ಚಿ ಪ್ರಶಂಸಿದ ಆ ಕ್ಷೇತ್ರಜ್ಞರು, ವಿದ್ವಾಂಸರು ಕೆಲವು ಸಲಹೆಗಳನ್ನ ನೀಡಿದ್ದರಂತೆ. ಅವುಗಳನ್ನೆಲ್ಲ ಅಳವಡಿಸಿಕೊಂಡು ಈ ಬೃಹತ್‍ಗ್ರಂಥ ಹೊರತರುವಾಗ, ಅವರುಗಳು ಸಲಹೆಯಿತ್ತ ಆ ಎಲ್ಲ ಪೂರಕಸಾಮಗ್ರಿಗಳನ್ನೂ ಈ ಹೊತ್ತಗೆಯಲ್ಲಿ ಅನುಬಂಧದಲ್ಲಿ ಅಳವಡಿಸಿದ್ದಾರೆ. ಈ ಪುಸ್ತಕಕ್ಕಾಗಿಯೇ ವಿಶೇಷರೂಪದಲ್ಲಿ ಬರೆಸಿದ ನಕ್ಷೆಗಳು, ಸಂಗ್ರಹಿಸಿದ ಛಾಯಾ ಚಿತ್ರಗಳು, ತಯಾರಿಸಿದ ಪದಕಗಳು- ಎಲ್ಲಕ್ಕೂ ಕಲಶ ಪ್ರಾಯವಾಗಿ ಮೊದಲ ಪುಟಗಳಲ್ಲೇ ರಾರಾಜಿಸುವ ಪ್ರಖ್ಯಾತ ಇತಿಹಾಸಜ್ಞ ಡಾ| ಸೂರ್ಯನಾಥ ಕಾಮತರ ಸಮತೂಕದ ಮುನ್ನುಡಿ, ಮಾರ್ಗದರ್ಶಿಯಾಗಿದ್ದ ಡಾ| ಎಂ.ಬಿ. ಪದ್ಮ, ವಿದ್ವತ್‍ಮೌಲ್ಯಮಾಪನ ಮಾಡಿದ ಪ್ರೊ| ಎಸ್.ಎನ್. ರಾಮಚಂದ್ರಮೂರ್ತಿ ಮತ್ತು ಪ್ರೊ| ಕೆ. ಆರ್. ಬಸವರಾಜು ಅವರುಗಳ ನಲ್ವಾತುಗಳು- ಇವೆಲ್ಲ ಈ ಬೃಹದ್‍ಗ್ರಂಥದ ಮೆರಗನ್ನು ಮುಮ್ಮಡಿಗೊಳಿಸಿವೆ.</p>
		<p class="vertical-delimiter"/>
		<p>ಕನ್ನಡದ ಐತಿಹಾಸಿಕ ಕಾವ್ಯಗಳ ಬಗ್ಗೆ ಒಂದೆರಡು ಮಾತುಗಳನ್ನ ಆಡುವುದು ಇಲ್ಲಿ ಅಪ್ರಸ್ತುತವಾಗಲಾರದು:<em>'ಕನ್ನಡ ಕಾವ್ಯಗಳಲ್ಲಿ ಐತಿಹಾಸಿಕ ವಿಚಾರಗಳು'</em>ಎಂಬುದು ಡಾ| ರಾಗೌ ಅವರಿಗೆ ಪಿಎಚ್.ಡಿ ತಂದುಕೊಟ್ಟ, ೧೯೯೨ರಲ್ಲಿ ಪ್ರಕಟವಾಗಿರುವ, ಮಹಾಪ್ರಬಂಧ. ಅದರಲ್ಲಿ ಅವರು ಐತಿಹಾಸಿಕ ಕಾವ್ಯಗಳನ್ನು ಕೂಲಂಕಷವಾಗಿ ಅಧ್ಯಯನ ಮಾಡಿದ್ದಾರೆ. ಕನ್ನಡನಾಡಿಗೆ ಸಂಬಂಧಿಸಿದಂತೆ,</p>
		<p>&#8226; ಮೊಟ್ಟಮೊದಲ ಐತಿಹಾಸಿಕ ಕಾವ್ಯವೆಂಬ ಹೆಗ್ಗಳಿಕೆಗೆ ಪಾತ್ರವಾದ ನಂಜುಂಡನ 'ರಾಮನಾಥ ಚರಿತೆ'</p>
		<p>&#8226; ಚಾರಿತ್ರಿಕಕ್ಕಿಂತ ಚಾರಿತ್ರ್ಯಕ್ಕೇ ಒಜ್ಜೆ ಕೊಡುವ ಪಾಶ್ರ್ವ ಕವಿಯ 'ನಿಂಬ ಸಾಮಂತಚರಿತೆ'</p>
		<p>&#8226; ಸಾಮಂತ ಮಾಂಡಳಿಕರ ವಾಚಕಸಾಹಿತ್ಯ, ಮಲ್ಲಿಕಾರ್ಜುನ ಕವಿಯ 'ಇಮ್ಮಡಿ ಭೂಪಾಲನ ಸಾಂಗತ್ಯ'</p>
		<p>&#8226; ಪಾಳೆಯಗಾರನ ಕತೆ ಹೇಳುವ, ಸಿದ್ಧಕವಿಯ 'ಸಿರುಮಣನಾಯಕನ ಸಾಂಗತ್ಯ'</p>
		<p>&#8226; ಒಡೆಯರ ಚರಿತ್ರೆ ಕುರಿತ ಮೊದಲ ಕಾವ್ಯ, ಗೋವಿಂದ ವೈದ್ಯನ 'ಕಂಠೀರವ ನರಸರಾಜ ವಿಜಯ'</p>
		<p>&#8226; ಅಮಾತ್ಯ ತಿರುಮಲಾರ್ಯನ 'ಚಿಕ್ಕದೇವರಾಜ ವಿಜಯ' ಮತ್ತು</p>
		<p>&#8226; ಇತಿಹಾಸಪ್ರಜ್ಞೆಯನ್ನು ಮೆರೆದಿರುವ, ಲಿಂಗಣ್ಣ ಕವಿಯ 'ಕೆಳದಿ ನೃಪವಿಜಯ'</p>
		<p>-ಈ ಪ್ರಮುಖ ಕಾವ್ಯಗಳನ್ನ ಸುದೀರ್ಘವಾಗಿ ವಿಮರ್ಶಿಸಿದ್ದಾರೆ. ಉಳಿದ ಚಿಕ್ಕ ಪುಟ್ಟ ಐತಿಹಾಸಿಕ ಕಾವ್ಯಗಳ ಸಾಲಿನಲ್ಲಿ ನೂರೊಂದಯ್ಯನ 'ಸೌಂದರ ಕಾವ್ಯ' (ಕವಿ ಚರಿತೆಕಾರರ ಪ್ರಕಾರ ಕಾಲ ೧೭೪೦)ವನ್ನು ಸಂಕ್ಷಿಪ್ತವಾಗಿ ಒಂದು ವಾಕ್ಯ ವೃಂದದಲ್ಲಿ ಸೂಚಿಸಿದ್ದಾರೆ. ಆಗ ಅದು ಏಕೈಕ ಹಸ್ತಪ್ರತಿ ರೂಪದಲ್ಲಿ ಇತ್ತು. ಡಾ| ವೈಸಿ ಭಾನುಮತಿಯವರ ಸಂಪಾದಕತ್ವದಲ್ಲಿ ಇತ್ತೀಚೆಗೆ ೧೯೯೬ರಲ್ಲಿ ಅದು ಪ್ರಕಟವಾಗಿದೆ.</p>
		<p>ದಳವಾಯಿ ನಂಜರಾಜಯ್ಯನ ಇತಿವೃತ್ತ ಹೆಣೆಯಲು ಸಾಕಷ್ಟು ಸಹಕಾರಿ ಯಾಗಿದೆಯೆಂಬ ಕಾರಣಕ್ಕೆ ಪ್ರಸ್ತುತ ಮಹಾಪ್ರಬಂಧದಲ್ಲಿ ಹಲವು ಆಕರಗಳ ಜೊತೆಗೆ, ನೂರೊಂದಯ್ಯ ಕವಿಯ ಆ<em>'ಸೌಂದರ ಕಾವ್ಯ'</em>ವನ್ನು ಪ್ರೊ| ಸುಧಾಮಣಿಯವರು ಆಕರವಾಗಿ ಬಳಸಿಕೊಂಡಿದ್ದಾರೆ: ಅದಲ್ಲದೆ, ಆ ಕಾವ್ಯದ ಬಗ್ಗೆ ವಿಸ್ತಾರವಾಗಿ ವಿಮರ್ಶಿಸಿಯೂ ಇದ್ದಾರೆ.</p>
		<p>ಜಪಾನ್‍ನ ಟೋಕಿಯೋ ವಿಶ್ವವಿದ್ಯಾಲಯದ 'ವಿದೇಶೀ ವಿಷಯಗಳ ಅಧ್ಯಯನ' ವಿಭಾಗದ ಒಬ್ಬ ಅಧ್ಯಾಪಕರು, ಪ್ರೊ| ಓಥೋ ಎಂಬುವರು ಮೈಸೂರಿಗೆ ಬಂದು ಕನ್ನಡವನ್ನು ಚೆನ್ನಾಗಿ ಕಲಿತು,'ಮೈಸೂರಿನ ಒಡೆಯರ' ಬಗ್ಗೆ ಪಿಎಚ್.ಡಿ ಮಾಡಿದ್ದು ಮೈಸೂರಿನ ಇತಿಹಾಸ ವಿದ್ವಾಂಸರಿಗೆಲ್ಲ ಚೆನ್ನಾಗಿ ತಿಳಿದ ವಿಷಯ. ಪ್ರೊ| ಓಥೋ ಅವರು ಡಾ| ವೈ.ಸಿ. ಭಾನುಮತಿ ಅವರು ಕೊಟ್ಟ ವಿಶೇಷ ಮಾಹಿತಿಗಳನ್ನು ಆಧರಿಸಿ, ಈ<em>'ಸೌಂದರ ಕಾವ್ಯ'</em>ದ ಬಗ್ಗೆ ವಿಶೇಷ ಅಧ್ಯಯನ ನಡೆಸಿ, ಒಂದು ಪ್ರಬುದ್ಧ ಲೇಖನವನ್ನ ಜಪಾನೀಸ್ ಭಾಷೆಯಲ್ಲಿ ಬರೆದು ಪ್ರಕಟಿಸಿದ್ದಾರಂತೆ - ಇದನ್ನು ಡಾ| ಭಾನುಮತಿಯವರೇ ನನಗೆ ಹೇಳಿದ್ದಾರೆ.</p>
		<p>ಅಂತೂ ಹೀಗೆ, ಕಳಲೆ ವಂಶದ ದಳವಾಯಿ ಕರಚೂರಿ ನಂಜರಾಜಯ್ಯ ಸೀಮೋಲ್ಲಂಘನ ಮಾಡಿ ಜಪಾನಿನಲ್ಲಿ ಕರಾಟೆ ಕಲಿಯುತ್ತಿದ್ದಾನೆ!</p>
		<p>ಈ ವಿಶೇಷ ಅಧ್ಯಯನ ಫ಼ಲಶ್ರುತಿಯಾಗಿ, ಡಾ| ಸುಧಾಮಣಿಯವರು ಕಳಲೆ ನಂಜರಾಜಯ್ಯನ ಕಾಲದ ಮೈಸೂರು ರಾಜ್ಯದ ರಾಜಕೀಯ, ಆರ್ಥಿಕ, ಸಾಮಾಜಿಕ ಮತ್ತು ಸಾಂಸ್ಕೃತಿಕ ವಾತಾವರಣದ ಬಗ್ಗೆ ಏಳು ಪ್ರಧಾನ ತೀರ್ಮಾನಗಳನ್ನು ತೆಗೆದುಕೊಳ್ಳುತ್ತಾರೆ:</p>
		<p>ಮೊದಲನೆಯದಾಗಿ, ಈ ಸಂಶೋಧನೆಯ ಕೇಂದ್ರ ಬಿಂದು, ಕಳಲೆ ಮನೆತನದ ನಂಜರಾಜ, ತನ್ನ ಶಿಕ್ಷಣ ಮತ್ತು ಪರಿಸರದಿಂದ ಬುದ್ಧಿ ಮತ್ತು ಹೃದಯಗಳಿಗೆ ಸಂಬಂಧಿಸಿದ ವಿಚಾರಗಳನ್ನು ತನ್ನ ವ್ಯಕ್ತಿತ್ವದಲ್ಲಿ ರೂಢಿಸಿಕೊಂಡಿದ್ದ; ಒಂದಕ್ಕೊಂದನ್ನ ಬೆರೆಸುತ್ತಿರಲಿಲ್ಲ ಎಂಬ ವಿಚಾರ.</p>
		<p>ರಾಜಕೀಯವೇ ಬೇರೆ, ವ್ಯವಹಾರವೇ ಬೇರೆ, ಧರ್ಮವೇ ಬೇರೆ, ವೈಯಕ್ತಿಕ ಜೀವನವೇ ಬೇರೆ- ಹೀಗೆ. ಪ್ರತಿಭೆಗೆ ಪುರಸ್ಕಾರ ಎಂಬ ತತ್ವಕ್ಕೆ ಬದ್ಧನಾಗಿದ್ದ, ಎಲ್ಲರನ್ನೂ ಸಮಾನವಾಗಿ ಕಾಣುತ್ತಿದ್ದ.</p>
		<p>ಹದಿನೆಂಟನೇ ಶತಮಾನದ ಮೈಸೂರಿನ ರಾಜಕೀಯ ಸಂದರ್ಭದಲ್ಲಿ ಹಾಗೂ ದಕ್ಷಿಣ ಭಾರತದ ಪ್ರಕ್ಷುಬ್ಧ ರಾಜತಾಂತ್ರಿಕ ಸಂದರ್ಭಗಳಲ್ಲಿ ರಾಜನಿಷ್ಠೆ ಮತ್ತು ರಾಜನಿಷ್ಠೆಗಳ ನಡುವೆ ಆಯ್ಕೆ ಮಾಡಿಕೊಳ್ಳಬೇಕಾದಾಗ ನಂಜರಾಜಯ್ಯನ ರಾಜನಿಷ್ಠೆಗೆ ಹೆಚ್ಚಾಗಿ ತನ್ನ ಒಲವನ್ನು ತೋರಿಸಿದ್ದ ಎಂಬ ವಿಚಾರ.</p>
		<p>ಮಾನವ ಸಹಜ ಪ್ರವೃತ್ತಿಯಿಂದಾಗಿ ಸ್ವಲ್ಪಮಟ್ಟಿಗೆ ಅಂದಿನ ರಾಜಕೀಯ ಪರಿಸ್ಥಿತಿಯ ಲಾಭವನ್ನು ಪಡೆದಿದ್ದಾನೆಂದು ಅಭಿಪ್ರಾಯ ಪಡಬಹುದಾದರೂ, ರಾಜ್ಯದ ಅಭಿವೃದ್ಧಿಯೇ ಆತನಿಗೆ ಬಹಳ ಮುಖ್ಯವೆನಿಸಿತ್ತು. ದಳವಾಯಿ ನಂಜರಾಜ ಕೈಗೊಂಡ ದಿಗ್ವಿಜಯಗಳು ರಾಜ್ಯದ ಪ್ರಜೆಗಳಿಗೆ ಸೋಗು ಹಾಕುವುದಕ್ಕಾಗಿರಲಿಲ್ಲ.</p>
		<p>ನಂಜರಾಜಯ್ಯನ ಮಹತ್ವಾಕಾಂಕ್ಷೆಯ ಹಾಗೂ ಸಾಹಸಪ್ರಿಯ ರಾಜ್ಯ ವಿಸ್ತರಣಾ ಯೋಜನೆಗಳು ಅಂತಿಮವಾಗಿ ವಿಫಲವಾಗಿ ಎಲ್ಲವನ್ನೂ ಕಳೆದುಕೊಂಡು, ಯಾವ ವ್ಯಕ್ತಿಯು ಪ್ರಗತಿಗೆ ತಾನು ಕಾರಣನಾಗಿದ್ದನೋ ಆ ವ್ಯಕ್ತಿಯ ಕೈಸೆರೆಯಾಗಿ ಬಾಳುವ ದುರಂತ ಬಂದಾಗ್ಯೂ, ಬದುಕಿನಿಂದ ವಿಮುಖನಾಗದೇ ತನಗೆ ಒದಗಿದ ಎಲ್ಲಾ ಕಷ್ಟ ಸುಖಗಳೂ ಶಿವನ ಪ್ರಸಾದವೆಂದು ಭಾವಿಸಿ ನಂಜರಾಜನ ಮನಸ್ಸು ಸುಸಂಸ್ಕೃತ ಸಂಸ್ಕಾರದಿಂದ ಮಾತ್ರ ಸಾಧ್ಯವಾಯಿತೆಂದು ಲೇಖಕರು ಅಭಿಪ್ರಾಯ ಪಡುತ್ತಾರೆ. ಎರಡನೆಯದಾಗಿ, ಕಳಲೆ ನಂಜರಾಜಯ್ಯನ ಕಾಲದ ಮೈಸೂರಿನ ಆರ್ಥಿಕ ವ್ಯವಸ್ಥೆ ಕೃಷಿ ಪ್ರಧಾನವಾಗಿತ್ತು. ಕೃಷಿ ಮತ್ತು ಕೈಗಾರಿಕೆಗಳು ಪರಸ್ಪರ ಪೂರಕ ಪೋಷಕ ಗಳೆನಿಸಿದ್ದವು. ಕೃಷಿ ಮತ್ತು ಕೈಗಾರಿಕಾ ಕ್ಷೇತ್ರದಲ್ಲಿ ಉತ್ಪನ್ನವಾದ ವಸ್ತುಗಳ ರಫ್ತು ಮತ್ತು ಹೊರಗಡೆಯಿಂದ ಆಮದು ಮಾಡಿಕೊಳ್ಳುತಿದ್ದ ಆರ್ಥಿಕ ವ್ಯವಸ್ಥೆಗೆ ನಂಜರಾಜನ ಆಡಳಿತದ ಬೆಂಬಲ ಸಂಪೂರ್ಣ ಕೊಟ್ಟಿತು.</p>
		<p>ಆ ಕಾಲದ ಅಂದಿನ ಸಂಧಿಗ್ಧ ರಾಜಕೀಯ, ಸೈನಿಕ ಮತ್ತು ಆಡಳಿತ ಬೇಡಿಕೆಗಳಿಗೆ ಅನುಗುಣವಾಗಿ ತೆರಿಗೆಗಳ ಮೂಲಕ ಸಮೃದ್ಧವಾಗಿ ಆದಾಯವನ್ನು ಸಂಗ್ರಹಿಸಲಾಯಿತು. ಈ ಕಾಲದ ಆರ್ಥಿಕ ವ್ಯವಸ್ಥೆ ಅನೇಕ ಒತ್ತಡಗಳಿಗೆ ಒಳಗಾಗಿದ್ದರೂ ಸಹ, ನಂಜರಾಜಯ್ಯನ ಸರ್ಕಾರದ ವಿರುದ್ಧ ಯಾವುದೇ ರೀತಿಯ ದಂಗೆ ಪ್ರಜೆಗಳಿಂದ ನಡೆಯಲ್ಲಿಲ್ಲ; ಆದರೂ, ಸೈನಿಕರು ಸಂಬಳದ ಬಾಕಿಗಾಗಿ ಸ್ವಲ್ಪಮಟ್ಟಿಗೆ ಅಸಮಾಧಾನ ವ್ಯಕ್ತಪಡಿಸಿದರು, ಮತ್ತು ಈ ಘಟನೆಯೇ ಕಳಲೆ ನಂಜರಾಜಯ್ಯನ ಅವನತಿಗೆ ಒಂದು ಪ್ರಧಾನ ಕಾರಣವಾಯಿತು ಎನ್ನುತ್ತಾರೆ, ಡಾ| ಸುಧಾಮಣಿಯವರು.</p>
		<p>ಮೂರನೆಯದಾಗಿ, ದಳವಾಯಿ ನಂಜರಾಜಯ್ಯನ ಕಾಲದಲ್ಲಿ ಪರಂಪರಾನು ಗತವಾಗಿ ಬಂದಿದ್ದ ಜಾತಿವರ್ಗಗಳು, ಸಂಪ್ರದಾಯಗಳು, ರೂಢಿ- ಪದ್ಧತಿಗಳು, ನಂಬಿಕೆಗಳು ಯಾವ ತೊಡಕೂ ಇಲ್ಲದಂತೆ ಮುಂದುವರಿಯಿತು. ಯಾವುದೇ ಘರ್ಷಣೆಗಳಿಗೆ ಅವಕಾಶವಿಲ್ಲದಂತೆ ಸಾಮಾಜಿಕ ನಿಯಂತ್ರಣ ಮತ್ತು ಸ್ಥಿರತೆಯನ್ನು ಸಾಧಿಸಲಾಗಿತ್ತು. ಆಳುವ ವರ್ಗದವರ ವೈಯಕ್ತಿಕ ಮತಧರ್ಮ ಯಾವುದೇ ಇರಲಿ ಪ್ರಜೆಗಳ ಧಾರ್ಮಿಕ ಆಚರಣೆಗಳಿಗೆ ವಿಶೇಷ ಮಹತ್ವ ನೀಡಲಾಗಿತ್ತು. ಈ ನಿಟ್ಟಿನಲ್ಲಿ ದಳವಾಯಿ ನಂಜರಾಜನ ಸಹಿಷ್ಣುತಾ ನೀತಿ ಸ್ತುತ್ಯರ್ಹ ಎನ್ನುತ್ತಾರೆ.</p>
		<p>ನಾಲ್ಕನೆಯದಾಗಿ, ಧಾರ್ಮಿಕ ದೃಷ್ಟಿಯಿಂದ ಕಳಲೆ ನಂಜರಾಜನ ಅಂದಿನ ಸಮಾಜದಲ್ಲಿ ಒಬ್ಬ ವಿಶಿಷ್ಟ ವ್ಯಕ್ತಿಯಾಗಿ ಡಾ| ಸುಧಾಮಣಿಯವರಿಗೆ ಕಾಣಿಸುತ್ತಾನೆ. ಮೈಸೂರಿನ ಧಾರ್ಮಿಕ ಜೀವನದಲ್ಲಿ ಹದಿನೆಂಟನೇ ಶತಮಾನದವರೆಗೂ ಹೆಚ್ಚು ಪ್ರಾಧ್ಯಾನ್ಯ ಹೊಂದಿದ್ದ ಶ್ರೀವೈಷ್ಣವ ಧರ್ಮಕ್ಕೆ ಸಮಾನವಾದ ಸ್ಥಾನವನ್ನು ಶೈವ ಮತ್ತು ವೀರಶೈವ ಮತಗಳು ಪಡೆದುಕೊಂಡದ್ದು ಒಂದು ಪ್ರಮುಖವಾದ ಲಕ್ಷಣ. ಈ ಕಾಲದಲ್ಲಿ ರಚಿತವಾದ ಧಾರ್ಮಿಕ ಕೃತಿಗಳ ವಿಶ್ಲೇಷಣೆಯಿಂದಲೂ, ಬ್ರಹ್ಮದೇಯ -ದೇವದಾಯಗಳಿಂದಲೂ ಈ ಹೇಳಿಕೆಗೆ ಸಮರ್ಥನೆ ದೊರೆಯುತ್ತದೆ.</p>
		<p>ಈ ಅವಧಿಯಲ್ಲಿ ಅಳಿದುಳಿದ ಜೈನ ಮತೀಯರು ಯಾವ ಅಡತಡೆಗಳಿಲ್ಲದೆ ತಮ್ಮ ಧರ್ಮವನ್ನು ಆಚರಿಸಿಕೊಂಡು ಹೋಗಲೂ ಅವಕಾಶವಿತ್ತು. ಇಸ್ಲಾಂ ಧರ್ಮಕ್ಕೆ ಸೇರಿದ ಪ್ರತಿಭಾವಂತ ವ್ಯಕ್ತಿಗಳು ಕಳಲೆ ನಂಜರಾಜನ ಆಡಳಿತ ವ್ಯಾಪ್ತಿಯಲ್ಲಿ ಅರ್ಹತೆಯ ಆಧಾರದ ಮೇಲೆ ಸೇವೆ ಸಲ್ಲಿಸಿ, ಮೇಲೇರಲು ಯಾವ ಅಡ್ಡಿಯೂ ಇರಲಿಲ್ಲ. ಕ್ರೈಸ್ತರೂ ಬಂದು ನೆಲೆಸಲು ದಳವಾಯಿ ನಂಜರಾಜ ಯಾವ ನಿರ್ಬಂಧ ವನ್ನು ಹೇರಿರಲಿಲ್ಲ ಎಂಬುದು ಗಮನಾರ್ಹವಾದ ಸಂಗತಿ.</p>
		<p>ಹೀಗೆ ಧಾರ್ಮಿಕ ಶಾಂತಿ ಮತ್ತು ಸಾಮಾಜಿಕ ಸಮತೋಲನಗಳ ದೃಷ್ಟಿಯಿಂದ ಮತ್ತು ಬುದ್ಧಿಜೀವಿ ಆಗಿದ್ದುದರಿಂದಲೂ ನಂಜರಾಜ ಧಾರ್ಮಿಕ ಸಹಬಾಳ್ವೆಯ ಸೂತ್ರವನ್ನು ಎತ್ತಿಹಿಡಿದ; ಇದಕ್ಕೆ ಆತನು ನೀಡಿರುವ ಬ್ರಹ್ಮದೇಯ ಹಾಗೂ ದೇವದಾಯಗಳೇ ಪ್ರಮಾಣಗಳು ಎನ್ನುತ್ತಾರೆ. ಸಾಂಸ್ಕೃತಿಕ ಅಧ್ಯಯನದ ದೃಷ್ಟಿಯಿಂದ, ಕರ್ನಾಟಕದ ಈ ಕಾಲದ ಒಂದು ಪ್ರಮುಖ ಸುದೀರ್ಘ ತಾಮ್ರಶಾಸನ ವನ್ನು ಉಲ್ಲೇಖಿಸುತ್ತ, ಬ್ರಹ್ಮದೇಯ ಮತ್ತು ದೇವದೇಯಗಳ ಬಗ್ಗೆ ಇಷ್ಟು ವಿವರ ಒದಗಿಸುವ ಶಾಸನ ಈ ವರೆಗೆ ದೊರಕಿಲ್ಲ ಎನ್ನುತ್ತಾರೆ, ಡಾ| ಸುಧಾಮಣಿಯವರು.</p>
		<p>ಐದನೆಯದಾಗಿ ದಳವಾಯಿ ನಂಜರಾಜಯ್ಯ ಬುದ್ಧಿಜೀವಗಳ ಮುಖಂಡನಾಗಿ ಸಮಕಾಲೀನ ಸಾಹಿತ್ಯಾಭಿವೃದ್ಧಿಗೆ ಗಣನೀಯ ಮಟ್ಟದಲ್ಲಿ ಕೊಡುಗೆಗಳನ್ನು ಸಲ್ಲಿಸಿದ್ದಾನೆ.</p>
		<p>ನಂಜರಾಜ ಅಪ್ರತಿಮ ವಿದ್ವಾಂಸನೆನಿಸಿ ಕನ್ನಡ, ಸಂಸ್ಕೃತ, ತೆಲುಗು ಭಾಷೆಗಳಲ್ಲಿ ಕೃತಿರಚಿಸಿರುವನೆಂಬುದಕ್ಕೆ ದೃಷ್ಟಾಂತವಾಗಿ ಸಮಕಾಲೀನ ಕವಿಗಳ ಕಾವ್ಯದಲ್ಲಿ ನಂಜರಾಜಯ್ಯನ ಕೃತಿಗಳ ಬಗ್ಗೆ ಉಲ್ಲೇಖವಿದೆ. ಕನ್ನಡದೊಂದಿಗೆ, ಮಾತೃಸ್ಥಾನದಲ್ಲಿದ್ದ ಸಂಸ್ಕೃತಭಾಷೆಯನ್ನು ಇವನು ಶ್ರೀಮಂತಗೊಳಿಸಿದ. ಜೊತೆಗೆ, ತೆಲುಗಿನಲ್ಲೂ ಕೃತಿಗಳು ರಚನೆಯಾದುದು ಒಂದು ವಿಶೇಷ.</p>
		<p>ಈ ಕಾಲದ ಸಾಹಿತ್ಯ ಕೇವಲ ಧರ್ಮ ಪ್ರತಿಪಾದನೆಯ ಮಾಧ್ಯಮವಾಗಿರದೇ ಇಹದ ಜೀವನಕ್ಕೆ ಹತ್ತಿರವಾಗಿ ತನ್ನ ಸರಳತೆ ಮತ್ತು ಪ್ರತಿಪಾದನೆಯಿಂದ ಬದುಕಿ ಉಳಿಯಿತು. ಕೆಲವಾರು ಕವಯಿತ್ರಿಯರಿಗೆ ಪ್ರೋತ್ಸಾಹ ನೀಡಿದುದು ಮತ್ತೊಂದು ವಿಶಿಷ್ಟವಾದ ಅಂಶವೆಂದು ಗುರುತಿಸುತ್ತಾರೆ.</p>
		<p>ಕೊನೆಯದಾಗಿ, ಕಳಲೆ ನಂಜರಾಜನ ಕಾಲದ ಮೈಸೂರು ಸಂಸ್ಥಾನದಲ್ಲಿ ವೈವಿಧ್ಯಮಯ ಶಿಷ್ಟ ಹಾಗೂ ಜಾನಪದ ಕಲೆಗಳು ಪ್ರಚಲಿತವಾಗಿದ್ದವು. ಬಿರುಸಿನ ರಾಜಕೀಯ ಗೊಂದಲ ಹಾಗೂ ಆಂತರಿಕ ಸಂಕಷ್ಟಗಳ ಪರಿಸ್ಥಿತಿಗಳ ನಡುವೆಯು ಒಡೆಯರ ಕಾಲದ ಪರಂಪರೆಗೆ ಹೆಚ್ಚು ಚ್ಯುತಿಬಾರದಂತೆ ಸಾಂಸ್ಕೃತಿಕ ಕಲಾಭಿವೃದ್ಧಿಗೆ ಪ್ರೋತ್ಸಾಹಿಸಿದ್ದು ಈ ಕಾಲದ ಹೆಗ್ಗಳಿಕೆಯಾಗಿದೆ.</p>
		<p>ಹೀಗೆ ಹದಿನೆಂಟನೇ ಶತಮಾನದ ಪೂರ್ವಾರ್ಧದ ಕಳಲೆ ವಂಶದ ದಳವಾಯಿ ಕರಚೂರಿ ನಂಜರಾಜನ ಕಾಲದ ಮೈಸೂರು ಆರ್ಥಿಕವ್ಯವಸ್ಥೆಯ, ಸಾಕಷ್ಟು ತೃಪ್ತಿಕರವಾದ ಬುನಾದಿಯಮೇಲೆ ನಿಂತು, ಸಾಮಾಜಿಕ ನೆಮ್ಮದಿಯನ್ನು ಕಾಪಾಡಿಕೊಂಡು, ಸಂಸ್ಕೃತಿಯ ಎಲ್ಲಾ ಪ್ರಕಾರಗಳನ್ನು ಪೋಷಿಸಿತು; ಇದು ಮೈಸೂರಿನ ಇತಿಹಾಸದಲ್ಲಷ್ಟೇ ಅಲ್ಲ, ಅಂದಿನ ದಕ್ಷಿಣ ಭಾರತದ ಇತಿಹಾಸದಲ್ಲೇ ಎದ್ದು ಕಾಣುವ ಸಂಗತಿಯಾಗಿದೆ ಎಂದು ಡಾ| ಸುಧಾಮಣಿಯವರು ಅಭಿಪ್ರಾಯ ಪಡುತ್ತಾರೆ.</p>
		<p class="vertical-delimiter"/>
		<p>ಚಿಕ್ಕದೇವರಾಜರ ನಂತರದ ಮತ್ತು ಹೈದರ್ ಆಲಿಯ ಪೂರ್ವದ ಅವಧಿಯ ಮೈಸೂರು ಸಂಸ್ಥಾನದ ಇತಿಹಾಸ ಅಷ್ಟು ಮಹತ್ವಪಡೆಯದೆ, ಬಹಳ ಸಂಕ್ಷಿಪ್ತವಾಗಿ ಉಲ್ಲೇಖಿಸಲ್ಪಟ್ಟು ಅದು ಇತಿಹಾಸದ ಕತ್ತಲ ಮೂಲೆಯಲ್ಲಿ ಅಡಗಿಕುಳಿತಿತ್ತು. ಒಂದು ವಿಸ್ತೃತ ಅಧ್ಯಯನಕ್ಕೆ ಒಳಪಡಿಸಿ ಆ ಅವಧಿಯ ಸಂಸ್ಥಾನದ ಸಂಶೋಧಾನಾತ್ಮಕ ಸರ್ವತೋಮುಖ ಸಮೀಕ್ಷೆಯನ್ನು ಡಾ| ಸುಧಾಮಣಿಯವರು ಇಲ್ಲಿ ನಡೆಸಿದ್ದಾರೆ. ಸಂಶೋಧನೆ ಎಂಬುದು ಒಂದು ನಿರಂತರ ಕ್ರಿಯೆ. ಅದೂ ಇತಿಹಾಸಕ್ಕೆ ಸಂಬಂಧಪಟ್ಟ ಸಂಶೋಧನೆ ಎಂದಾಗ 'ಇದಂ ಇತ್ಥಮ್'- ಎಂದು 'ಆಗಿದ್ದು ಹೀಗೇನೇ'- ಎನ್ನುತ್ತ, ಗೆರೆ ಎಳೆದು, ಕೈಕಟ್ಟಿ ಕುಳಿತುಕೊಳ್ಳುವ ಕೆಲಸವಲ್ಲ.</p>
		<p>ಉದಾಹರಣೆಗೆ, ಮುನ್ನುಡಿಯಲ್ಲಿ ಡಾ| ಸೂರ್ಯನಾಥ್ ಕಾಮತ್ ಅವರು ತಿಳಿಸಿರುವ ಒಂದು ವಿಷಯವನ್ನೇ ತೆಗೆದುಕೊಳ್ಳಬಹುದು: ಮುಘಲ್-ಮರಾಠರ ಸೈನ್ಯ ಮೈಸೂರಿಗೆ ದಂಡೆತ್ತಿ ಬರಲು ಕಾರಣ ಔರಂಗಜೇಬನ ಜೊತೆ ಚಿಕ್ಕದೇವರಾಯ [ಅಂದಿನ ಮೈಸೂರು ಸಂಸ್ಥಾನಾಧೀಶ] ಮಾಡಿಕೊಂಡಿದ್ದ ಒಪ್ಪಂದ. ಅವನ ಮಾಂಡಲಿಕ ನಾಗಿರಲು ಇವನು ಒಪ್ಪಿದ್ದು. ಅದನ್ನು ಮೈಸೂರಿನ ಹಿಂದಿನ ಎಲ್ಲ ಇತಿಹಾಸಕಾರರೂ ಮರೆಮಾಚಿದ್ದಾರೆ. [ಅವರೆಲ್ಲ] ಮೂರು ಲಕ್ಷ ರೂಪಾಯಿಗೆ ಬೆಂಗಳೂರನ್ನು ಖರೀದಿಸಲಾಯಿತು- ಎಂದಿದ್ದಾರೆ. {ಅದು ಸರಿಯಲ್ಲ.] ಇತ್ತೀಚೆಗೆ ದೊರೆತ ಮುಘಲ್ ಮೂಲದ ಪರ್ಶಿಯನ್ ದಾಖಲೆಗಳಂತೆ ಚಿಕ್ಕದೇವರಾಯನು ಮುಘಲರಿಗೆ ಬೆಂಗಳೂರು ಪರಿಸರಕ್ಕಾಗಿ ಪೊಗದಿ (ಪೇಶ್‍ಕಶ್) ಕೊಡಲು ಒಪ್ಪಿದ. [ಅಂದರೆ, ಬೆಂಗಳೂರನ್ನು ಖರೀದಿಸಲಿಲ್ಲ, ಒಂದು ತರಹಾ 'ಲೀಸ್'ಗೆ ಪಡೆದಿದ್ದ. ಅದರ ಪ್ರಕಾರ ಅವಧಿಗೊಮ್ಮೆ ಹಣಕೊಡಬೇಕಾಗಿತ್ತು.] ಈ ಪೊಗದಿ ವಸೂಲಿಗೆ ಅಧಿಕಾರ ಪಡೆದ ಮರಾಠರೂ, ನಿಜಾಮನೂ, ಆರ್ಕಾಟಿನ ನವಾಬನೂ ಆಗಾಗ ಮೈಸೂರಿನಮೇಲೆ ದಂಡೆತ್ತಿ ಬರುತ್ತಿದ್ದರು. ಅವರನ್ನು ಪ್ರತಿಭಟಿಸುವ ಸಾಮಥ್ರ್ಯ [ಆ ಕಾಲದ] ಮೈಸೂರಿಗೆ ಬರಲಿಲ್ಲ- ಎನ್ನುತ್ತಾರೆ, ಡಾ| ಸೂರ್ಯನಾಥ್ ಕಾಮತ್ ಅವರು.</p>
		<p>ಹೀಗೆ, ಹೊಸ ಹೊಸ ಆಧಾರಸಾಮಗ್ರಿಗಳು ಬೆಳಕಿಗೆ ಬಂದಂತೆಲ್ಲ, ಇತಿಹಾಸದ ಮೇಲೆ ಹೊಸ ಬೆಳಕು ಚೆಲ್ಲುತ್ತಾ ಹೋಗುತ್ತದೆ. ನಮ್ಮ ತೀರ್ಮಾನಗಳಿಗೆ ಪುಷ್ಟಿ ದೊರಕುತ್ತದೆ, ಇಲ್ಲವೇ ಅವನ್ನು ಬದಲಾಯಿಸಿಕೊಳ್ಳಲೇ ಬೇಕಾದ ಅನಿವಾರ್ಯತೆ ಬಂದಪ್ಪಳಿಸುತ್ತದೆ. ಅಂತಹ ಹೊಸ ಬೆಳಕನ್ನ ಸಂತೋಷದಿಂದ ಸ್ವಾಗತಿಸುವ, ಅವುಗಳ ಹಿನ್ನೆಲೆಯಲ್ಲಿ ಎಲ್ಲವನ್ನೂ ತೂಗಿನೋಡುವ ಪ್ರಾಮಾಣಿಕ ಮನೋಭಾವ ಇತಿಹಾಸಜ್ಞರಿಗಿರುತ್ತದೆ.</p>
		<p>ಇಲ್ಲಿಯವರೆಗೆ ನಮಗೆ ಸಿಕ್ಕ ಆಕರ ಸಾಮಗ್ರಿಗಳ ನೆರವಿನಿಂದ, ಇಲ್ಲಿಯವರೆಗೆ ಪೂರ್ವಸೂರಿಗಳು ಚರ್ಚಿಸಿ ತೆಗೆದುಕೊಂಡ ನಿರ್ಣಯಗಳ ಹಿನ್ನೆಲೆಯಲ್ಲಿ, ಅವುಗಳ ಬಗ್ಗೆ ಬೇರೆ ಬೇರೆ ವಿದ್ವಾಂಸರು ಪೂರ್ವಪಕ್ಷ ಪ್ರತಿಪಕ್ಷ ಪಕ್ಷಾತೀತ ಕಟಕಟೆಗಳಲ್ಲಿ ನಿಂತು ಅಥವಾ ಕುಳಿತು, ಕೆಲವೊಮ್ಮೆ ಹಾರಾಡಿ ಕೂಗಾಡಿ- ಕೊನೆಗೆ ಬಂದ ತೀರ್ಮಾನಗಳನ್ನು ಮತ್ತೆ ಒರೆಹಚ್ಚಿ, ಕಾಳು ಜೊಳ್ಳು ಹೊಟ್ಟನ್ನ ಬೇರ್ಪಡಿಸಿ, ನಾಡಿನ ಜನತೆಗೆ ಬೆಳ್ಳಿ ತಟ್ಟೆಯಲ್ಲಿ ಇಟ್ಟು ಜಿಜ್ಞಾಸುಗಳಿಗೆ ಸಮರ್ಪಿಸುವ, ಕೆಲವರ ಜೀವಮಾನದ ಸಾಧನೆ ಅದು. ಮುಂಬರುವ ಸಂಶೋಧಕರಿಗೆ ಸುಗ್ರಾಸ ಇಲ್ಲಿಯೂ ಸಿಕ್ಕಬಹುದೇನೋ. 'ಹೊತ್ತುಹೋಗುವುದೆನಗೆ ಸತ್ತವರ ಸಂಗದಲಿ' ಎಂದು ಕವಿಯೊಬ್ಬ ಹಾಡಿದ್ದಾನೆ. ಆ ಗೋತ್ರಕ್ಕೆ ಸೇರಿದವರು ಈ ಇತಿಹಾಸಸಂಶೋಧಕರು- ಎಂಬ ಲಘು ಮಾತು ಅತ್ತ ಇರಲಿ.</p>
		<p>ಎಷ್ಟೋ ಬಾರಿ ವಿದ್ವಾಂಸರ ನಡುವೆ ಚರ್ಚೆ ನಡೆದಾಗ ಬೆಳಕಿಗಿಂತ ಕಿಡಿಗಳೇ ಹೆಚ್ಚು ಹಾರಾಡುವುದನ್ನು ಕಂಡಿದ್ದೇವೆ. ಅದೂ ಅತ್ತ ಇರಲಿ. ವಿಷಯ ಪ್ರಮುಖ ವಾಗಿದ್ದಾಗ, ಪರಂಪರೆಯ ಬಗ್ಗೆ ನಮಗೆ ಹೆಮ್ಮೆಯಿರುವಾಗ, ನಾಡಿನ ಹೆಗ್ಗಳಿಕೆಯನ್ನು ಸಕಾರಣವಾಗಿ ಸಮರ್ಥಿಸಿಕೊಳ್ಳುವ ಮನೋಭಾವವಿದ್ದಾಗ, ನಾಡಿನ ಏಳು ಬೀಳುಗಳಿಗೆ ಯಾರು ಯಾರು, ಯಾವ ಯಾವಾಗ ಕಾರಣರು, ಯಾರು ಯಾರದು ಎಷ್ಟೆಷ್ಟು ಪಾತ್ರ, ಅವುಗಳಿಂದ ಮುಂದಿನ ಪೀಳಿಗೆಯವರು ಮುಂದಿನ ತಲೆಮಾರಿನವರು ಅಲ್ಲ, ತಲೆಮೊರೆಯವರು, ಏನೇನು ಪಾಠಕಲಿತರು, ಕಲಿಯಬೇಕಿತ್ತು, ನಾವೀಗ ಕಲಿಯಬೇಕು ಇವೆಲ್ಲ ಸದಾ ಜೀವಂತ ಪ್ರಶ್ನೆಗಳು. ಇತಿಹಾಸ ಮರುಕಳಿಸುತ್ತಲೇ ಇರುತ್ತದೆ ಎಂಬ ಮಾತು ಕ್ಲೀಷೆಯಾದರೂ, ಸತ್ಯಸ್ಯ ಸತ್ಯ!</p>
		<p>ಜೀವಂತ ವಿಷಯಗಳು ಇವು. ಹೆಸರಿಗೊಬ್ಬನನ್ನು ಅಥವಾ ಒಬ್ಬಳನ್ನು ರಾಜ ಅಥವಾ ರಾಣಿಯನ್ನಾಗಿರಿಸಿಕೊಂಡು, ಪಟ್ಟದಮೇಲೆ ಅಲಂಕಾರಕ್ಕೆ ತಕ್ಕ ಉತ್ಸವಮೂರ್ತಿಯನ್ನಾಗಿ ಅವರನ್ನು ಕುಳ್ಳಿರಿಸಿಕೊಂಡು, ಆಡಳಿತದ ಚುಕ್ಕಾಣಿ ಹಿಡಿದು ಹಡಗನ್ನು ನಡೆಸಿದ ಸರ್ವಾಧಿಕಾರಿಗಳಿಗೆ ಇತಿಹಾಸದಲ್ಲಿ ಕೊರತೇಯೇನಿಲ್ಲ. ಮೊನ್ನೆ ಇದ್ದರು, ನೆನ್ನೆ ಇದ್ದರು, ಇವತ್ತೂ ಇದ್ದಾರೆ- ಬೇರೆ ಬೇರೆ ರೂಪಾಂತರಗಳಲ್ಲಿ. ಆ ಸರ್ವಾಧಿಕಾರಿಯೇ ಸಮರ್ಥ ದಂಡನಾಯಕನೂ ಆಗಿ, ವಿರೋಧಶಕ್ತಿಗಳೊಂದಿಗೆ ಸೆಣಸಿ, ಶತ್ರುಗಳನ್ನ ಮಣಿಸಿ, ಪುಂಡರ ಸದ್ದಡಗಿಸಿ, ನಾಡಿನಲ್ಲಿ ಪ್ರಜೆಗಳ ಸೌಕರ್ಯ ಶಾಂತಿ ಸೌಹಾರ್ದತೆಗಳಿಗೆ ಆದ್ಯತೆಯಿತ್ತು, ಅವುಗಳಿಗೆ ಪೂರಕವಾದ ಕಲೆ ಸಾಹಿತ್ಯ ಸಾಂಸ್ಕೃತಿಕ ಚಟುವಟಿಕೆಗಳಿಗೆ ಪೋಷಕನಾಗಿದ್ದಾದರೆ- ಆ ದೂರದೃಷ್ಟಿಯ ಚಾಣಾಕ್ಷನ ಸಾಧನೆಗಳಿಗೆ ಯಾರು ತಾನೇ ಮೆಚ್ಚುಗೆ ತೋರುವುದಿಲ್ಲ?</p>
		<p>ಅಂಥ ಒಬ್ಬ ಐತಿಹಾಸಿಕ ಮಹತ್ವದ ವ್ಯಕ್ತಿ, ಮೈಸೂರು ಸಂಸ್ಥಾನದ ಸರ್ವಾಧಿಕಾರಿಯಾಗಿದ್ದ ಕಳಲೆ ವಂಶದ, ದಳವಾಯಿ, ಕರಚೂರಿ ನಂಜರಾಜಯ್ಯ. ಅವನ ಬಗ್ಗೆ ಡಾ| ಸುಧಾಮಣಿಯವರ ಈ ಗ್ರಂಥವನ್ನು ನೀವೆಲ್ಲ ಓದಬೇಕು, ಸಂತೋಷಿಸಬೇಕು! ಅವರಿಗೆ ಮತ್ತೊಮ್ಮೆ ಅಭಿನಂದನೆಗಳು!</p>
	</section>
</body>
</html>
