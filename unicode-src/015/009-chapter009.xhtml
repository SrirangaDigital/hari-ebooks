<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-009">
		<h1 class="level1-title" epub:type="title"><span class="num">೦೯</span> :: ತೇಜ ನಿನದಗಳ ಅಂಕುರಾರ್ಪಣ 'ಚುಟುಕು ವರ್ಷಿಣಿ'<sup><a epub:type="noteref" href="999-aside.xhtml#id-009-1">೧</a></sup></h1>
<p>ಶ್ರೀಮತಿ ಬಿ. ಎನ್. ತೇಜಸ್ವಿನಿ ದೇವಿ ಅರಸ್ ಅವರ ಕಾವ್ಯ ವಿಹಾರದಲ್ಲಿ ಎರಡನೆಯ ಮಜಲು ಈ 'ಚುಟುಕು ವರ್ಷಿಣಿ'. ಅನುಭವ ಜನ್ಯ ತುಡಿತ ಮಿಡಿತಗಳನ್ನು ಭಾವಪೂರ್ಣವಾಗಿ, ಚಿಕ್ಕದಾಗಿ ಆದರೆ ಚೊಕ್ಕವಾಗಿ ಅಭಿವ್ಯಕ್ತಿಸುವ ಚುಟುಕುಗಳ ಚಿಂತನಶೀಲ ಕವಯಿತ್ರಿ ಇಲ್ಲಿ ನಮ್ಮನ್ನು ಎದುರುಗೊಳ್ಳುತ್ತಿದ್ದಾರೆ.</p>
<p>ಮಸ್ತಕದಲ್ಲಿ ಸುಳಿದೇಳುವ ಭಾವಗಳ ಏರಿಳಿತಗಳ, ಭಾರಗಳ ಭರದಿಂದ ಹೊರದೂಡುವ ಕರಗದ ಕೈಚಳಕ ಈ ಲೇಖಕಿ'ಎಂದು ಆತ್ಮ ವಿಶ್ವಾಸದಿಂದ ಮುನ್ನಡೆದಿದ್ದಾರೆ. ಕವಯಿತ್ರಿ; ಗೆದ್ದಿದ್ದಾರೆ ಕೂಡ!</p>
<p>ಚುಟುಕಿಗೆ ಏನು ಪೂರ್ವ ಸಿದ್ಧತೆ ಎಂಬುದರ ಪರಿವೆ, ಚುಟುಕ ಹೇಗಿರಬೇಕು ಎಂಬುದರ ಅರಿವು, ಚುಟುಕದ ಸಾಮಥ್ರ್ಯ, ಅದರ ಮಾಂತ್ರಿಕತೆ, 'ಮೊನಚು ಧ್ವನಿ'ಯ ಮಹತ್ವ, ಅದು 'ಹೃದಯ ಮುಟ್ಟಿ ಹೊರ ಬರಬಲ್ಲುದೇ' ಎಂಬ ಒರೆಗಲ್ಲಿನ ಪರೀಕ್ಷೆ, ಫಲಿತಾಂಶದ ನಿರೀಕ್ಷೆ ಇವೆಲ್ಲ ಕವಿಗೆ ಇದ್ದ ಕಾರಣಕ್ಕೇ ಈ ತುಣುಕು ಕಾವ್ಯದ ಸಕ್ಕರೆಯಚ್ಚುಗಳು ಮತ್ತೆ ಮತ್ತೆ ಚಪ್ಪರಿಸಲು ನೀರೂರಿಸುತ್ತವೆ.</p>
<p>ಇಲ್ಲಿ ನವಿರಾದ ಹಾಸ್ಯವಿದೆ, ಗಂಭೀರ ಚಿಂತನೆಯಿದೆ, ಜಾನಪದ ಸೊಗಡಿದೆ. ಇಚ್ಛೆಯಿದೆ, ಒಪ್ಪಿಗೆಯಿದೆ, ನಿರ್ಧಾರವೂ ಇದೆ; ಅಣ್ಣನ ಬಯಕೆಯಿದೆ, ತಂಗಿಯ ಹರಕೆಯಿದೆ; ಕೋಪವಿದೆ, ತಾಪವಿದೆ, ಚಿಂತನೆಯಿದೆ, ಒಡಲ ಕುದಿ, ವ್ಯಥೆ ವಿಷಾದಗಳು ಇವೆ, ಸತ್ಯದ ಸಾವೂ ಸಹ ಇದೆ! ಜೊತೆಜೊತೆಗೆ ಬೆಳಕು ಸಾಕಷ್ಟಿದೆ, ಮೌಲ್ಯಮಾಪನಕ್ಕೆ ಸಲಹೆಗಳಿವೆ, ವಿಮರ್ಶೆಯ ಜೊತೆಗೆ ಹಾರೋಣ ಬಾರೆಂಬ ತ್ವರೆಯ ಕರೆಯೂ ಇದೆ! ಒಟ್ಟಾರೆ, ತ್ರಿಪದಿಯಿಂದ ಹಿಡಿದು, ಅಷ್ಟಪದಿಯವರೆಗೆ ಪುಟ್ಟ ಪುಟ್ಟ ಮೆಟ್ಟಿಲುಗಳಿಂದ ಕವಿ ಹೃದಯ ಕಟ್ಟಿದ ರಸಘಟ್ಟಗಳಿವೆ! ಷಡ್ರಸವೆಂದಾಗ ಸಿಹಿ ಹುಳಿ ಉಪ್ಪು ಖಾರದ ಜೊತೆ ಒಗರು ಕಹಿಗಳೂ ಇರುವುದು ಸಹಜವೇ!</p>
<p>''ಅರೆ ವಿದ್ಯೆ ಸರಿ ಮಾರ್ಗ ತೋರುವುದೇ?'' ಎಂದು ಪ್ರಶ್ನಿಸುವ ಕವಯಿತ್ರಿ ಸಮಾಜದ ಕುಂದು ಕೊರತೆಗಳತ್ತ ಸ್ಪಂದಿಸುತ್ತ, 'ಮುರುಟಿದ ಮನದೊಳಗೆ ಹೇಗೆ ಬೆಳೆದಾವು ಎತ್ತರದ ತೇಗ ತೆಂಗು ಅಡಿಕೆ?' -ಎಂದು ಕಳವಳಿಸುತ್ತಾರೆ. ಬುದ್ಧ ಗೆದ್ದದ್ದು ಹೇಗೆ? ಎಂದು ಯೋಚಿಸುತ್ತಾರೆ.</p>
<p>ನೆನಪಿನಂಗಳದಲ್ಲಿ ಬಲಿತ ಮರದ ನೂರಾರು ಕಹಿ ಬೇರುಗಳನ್ನು ಬಣ್ಣಿಸುತ್ತಾರೆ. ಈ ಹಿನ್ನೆಲೆಯಲ್ಲಿ ರಾಮಾಯಣ-ಮಹಾಭಾರತದ ಪುನರ್ ಮೌಲ್ಯಮಾಪನದ ಹವಣಿಕೆಯಲ್ಲಿ ತೊಡಗಿ ವ್ಯಥಿಸುತ್ತಾರೆ. ''ಬದುಕ ದಾರುಣವ ಕಂಡವರೆ ಎಲ್ಲ; ರಾಮ ರಾವಣರ ಮನವ ಪಡೆದವರೆ ಎಲ್ಲ!''- ಎಂದು ವಿಶ್ಲೇಷಿಸುತ್ತಾರೆ, ತೇಜಸ್ವಿನಿಯವರು.</p>
<p>ಕೆಲವು ಗಮನಾರ್ಹ ಚುಟುಕುಗಳು ಈ ಸಂಕಲನದಲ್ಲಿ ಮಳೆಗರೆದಿವೆ. ಉದಾಹರಣೆಗೆ:</p>

<p class="verse">ಭೋಗಿಯ ನೋಡಿ ನಗುವ<br /> ಯೋಗಿಯ ನೋಡಿ ಜರೆವ<br /> ಮನವೇ,<br /> ಭೋಗ ಯೋಗಗಳೆರಡು<br /> ನಿನ್ನ ಬದುಕಲಡಗಿಹ<br /> ಅಣಕಗಳೆಂಬ ಸತ್ಯವ<br /> ಮರೆತೆಯೇತಕೆ ಮನವೇ?!</p>
<p class="quote-author">-ದ್ವಿಮುಖ (೯)</p>
<p class="vertical-delimiter"/>
<p class="verse">ಈಗಾಗಲೇ ಮನೆ ಮಕ್ಕಳೆಲ್ಲ<br /> 'ಮಾಮಾಶ್ರೀ' ಎನ್ನುತ್ತಿವೆ!<br /> ಇಲ್ಲದ ಮೀಸೆ ತಿರುವುತ್ತಿವೆ!<br /> ಕಣ್ಣಲ್ಲಿ ಕ್ರೌರ್ಯವ ತುಂಬಿ,<br /> ಗದೆ ಎತ್ತಿದಂತೆ ನಟಿಸುತ್ತಿವೆ!<br /> ಮುಂದೆಲ್ಲಿ ವಸ್ತ್ರಾಭರಣ<br /> ಆವರ್ತಿಸುವುದೊ ಎಂದೆನಗೆ ವ್ಯಥೆ!</p>
<p class="quote-author">-ಮಹಾಭಾರತ ತಂದ ವ್ಯಥೆ (೧೧)</p>
<p class="vertical-delimiter"/>
<p class="verse">ಕಳೆ ಕಿತ್ತ ಬೆಳೆಯಂತೆ<br /> ಸುಳಿಗಾಳಿ ಸುಯ್ದಂತೆ<br /> ಕೋಗಿಲೆಯ ಇಂಪಂತೆ<br /> ಮರಕುಟಿಕನೇಟಂತೆ<br /> ಚುಟುಕಿನಂಕಣ'ವಂತೆ!</p>
<p class="quote-author">-ಅಂಕಣ (೧೪)</p>
<p class="vertical-delimiter"/>
<p class="verse">ಕದಿಯಲೇನಿದೆ ಹೇಳು<br /> ಸಾಹಿತ್ಯ ಲೋಕದಲಿ?!<br /> ಬಹುಳ ಪೌರ್ಣಿಮೆ ಹುಣ್ಣಿಮೆಯಂತೆ<br /> ಶುದ್ಧ ನಿಧಿ!<br /> ಸಮನಾಗಿ ಹರಡಿದೆ<br /> ಸುತ್ತು ಪರಿಧಿ!</p>
<p class="quote-author">-ಬಹುಳ ಪೌರ್ಣಮಿ (೧೪)</p>
<p class="vertical-delimiter"/>
<p class="verse">ದೂರದ ಬೆಟ್ಟ ನುಣ್ಣಗೆ<br /> ಎನ್ನುವುದು ಬೋಳಾದವರಿಗೆ<br /> ಅನ್ವಯಿಸದು! ಕಾರಣ,<br /> ಅವರು ಹತ್ತಿರದ ಬೆಟ್ಟ!<br /> ಬೋಳಾಗಲು ಕಾರಣ<br /> ಬಾಳ ಹೊಡೆದಾಟ!<br /> ಜೊತೆಗೆ ಹೆಂಡತಿಯ ಕಾಟ!</p>
<p class="quote-author">-ದೂರದ ಬೆಟ್ಟ (೨೪)</p>
<p class="vertical-delimiter"/>
<p class="verse">ನಿನ್ನ ಮನೋವೇದಿಕೆಯ<br /> ಮೂಲೆಯಲಿ ನೀನುಳಿದು<br /> ಅಳೆಯದಿರು-<br /> ಅಳಿದವರ, ಉಳಿದವರ<br /> ಬಳಿದ ಕನಸುಗಳಾ!<br /> ತುಳಿದ ಮನಸುಗಳಾ!</p>
<p class="quote-author">-ಅಳೆಯದಿರು (೪೮)</p>
<p>ಇಲ್ಲೆಲ್ಲ ತಮ್ಮ ಸ್ವಂತಿಕೆಯನ್ನು ಈ ಚುಟುಕುಗಳ ಮುಖಾಂತರ ಮೆರೆಯುತ್ತಾರೆ.</p>
<h5 class="para-title">ತೇಜಸ್ವಿನಿ ಅರಸ್ ಅವರಿಗೆ ಸಂದ ಪ್ರಶಸ್ತಿಗಳು:</h5>
<p>ಬಿ.ಆರ್. ನಟರಾಜ ಅರಸ್, ಬಿ.ಎನ್. ಸುಜಯಮ್ಮಣ್ಣಿಯವರ ಸುಪುತ್ರಿಯಾದ ತೇಜಸ್ವಿನಿ ಅರಸ್ ಹುಟ್ಟಿದ್ದು 'ಸಿರಾ'ದಲ್ಲಿ. ತಮ್ಮ ಸಾಹಿತ್ಯ ಸಾಧನೆಗೆ ಹಲವಾರು ಪ್ರಶಸ್ತಿಗಳನ್ನು ಈಗಾಗಲೇ ಅವರು ಗಳಿಸಿಕೊಂಡಿದ್ದಾರೆ: ಕುವೆಂಪು ಕವಿರತ್ನ ಪ್ರಶಸ್ತಿ, ಶ್ರೀಮತಿ ಇಂದಿರಾ ಪ್ರಶಸ್ತಿ, ಸಾಹಿತ್ಯ ಸರಸ್ವತಿ ಪ್ರಶಸ್ತಿ, ವಚನ ವಾಗ್ದೇವಿ ಪ್ರಶಸ್ತಿ,</p>
<p>ತೇಜಸ್ವಿನಿಯವರ ಕೆಲವು ಕೃತಿಗಳು ಈಗಾಗಲೇ ಹೊರಬಂದಿವೆ ಅವುಗಳಲ್ಲಿ 'ಕವನ ಕುಸುಮಾಂಜಲಿ'- ಕವನ ಸಂಕಲನ (೧೯೯೮), 'ಧ್ವನಿ'- ಕವನ ಸಂಕಲನ (೨೦೦೩), 'ಅವಧರಿಸು ಬಾ'- ವಚನ ಗ್ರಂಥ (೨೦೦೫).</p>
<p>ತೇಜಸ್ವಿನಿಯವರ ಇನ್ನೊಂದು ಕವನ ಸಂಕಲನ 'ಕವನ ಕುಸುಮಾಂಜಲಿ'ಗೆ ಮುನ್ನುಡಿ ಬರೆಯುತ್ತಾ ಪ್ರೊ| ಸಿಪಿಕೆ ಯವರು ತೇಜಸ್ವಿನಿಯವರ ಈ ಸಾಲುಗಳನ್ನು ಉಲ್ಲೇಖಿಸುತ್ತಾರೆ:</p>
<p class="verse">''ಭೂಮಿಗೂ ಬಾನಿಗೂ ಏನೀ ಅನುಬಂಧ<br /> ಸೇರದಿದ್ದರೂ ಸೇರಿದಂತೆ ತೋರುವ ಆನಂದ!<br /> ಈ ಸೃಷ್ಟಿಸೊಬಗ ನೋಡುತ ನಾ ಮರೆತುಹೋದೆ ಸಂಸಾರ<br /> ಪ್ರತಿಜನ್ಮದಲ್ಲೂ ಕನ್ನಡಮ್ಮನ ಮಡಿಲಲ್ಲಿ ಹುಟ್ಟಿ<br /> ಕವಯಿತ್ರಿಯಾದರೆಷ್ಟು ಸುಂದರ!</p>
<p>ಒಂದೊಂದು ದಿನ ಆಗಸದಲ್ಲಿ ಎಷ್ಟೊಂದು ಚಲಿಸದ ಮೋಡಗಳು ಒಡಲ ನೋವುಗಳೆಲ್ಲ ಮನದಲ್ಲಿ ಸ್ಥಿರ ಚಿತ್ರಗಳಾದಂತೆ- ಇತ್ಯಾದಿ ಉಕ್ತಿಗಳಲ್ಲಿ ಅನೇಕ ಕಡೆ ವೇದನೆ ಮಡುಗಟ್ಟಿದ್ದರೂ, ''ನಾನು ಯಾರಿಗಾಗಿಯೂ ಇಲ್ಲ, ಏಕೆಂದರೆ... ನನಗಾಗಿ ಯಾರೂ ಇಲ್ಲ''- ಎಂಬ 'ಅನಾಥ ಪ್ರಜ್ಞೆ' ಕಾಡಿದರೂ, ಕವಯಿತ್ರಿಯಲ್ಲಿ ಒಂದು ನೆಚ್ಚು, ಭರವಸೆ ಗೋಚರಿಸುತ್ತದೆ:</p>
<p class="verse">ಎಂದಾದರೊಮ್ಮೆ ಕಂಡೀತು ಬೆಳಕು<br /> ಮುಂದಾದರೊಮ್ಮೆ ಬಂದೀತು ಕರುಣೆ<br /> ಚದುರೀತು ಬಾಳಲ್ಲಿ ಕಾರ್ಮೋಡ!''''</p>
<p>-ಎಂದು ತೇಜಸ್ವಿನಿಯವರ ಆರಂಭದ ಅರಿಕೆಗಳನ್ನು ಪರಿಮಿತಿಗಳನ್ನು ಮತ್ತು ಮನೋಧರ್ಮವನ್ನು ಸಿಪಿಕೆ ಗುರುತಿಸುತ್ತಾರೆ.</p>
<p>ಅದೇ ಸಂಕಲನದ ಇನ್ನೊಂದೆರಡು ಕವನಗಳನ್ನು ಗಮನಿಸೋಣ:</p>
<p class="verse">ಹೆಣ್ಣಲ್ಲ ಅವಳೂ...<br /> -ನನ್ನ ಕಣ್ಣಿನ ಕವಿತೆ<br /> ಹೊನ್ನಲ್ಲ ಅವಳೂ...<br /> -ಮಣ್ಣ ಸೊಗಡಿನ ಹಣತೆ<br /> ಹೊಸನಂಟಲ್ಲ ಅವಳೂ...<br /> -ಜನ್ಮ ಜನ್ಮದ ಬೇರಂತೆ<br /> ಹೊರಗಿನವಳಲ್ಲ ಅವಳೂ...<br /> -ಹೃದಯ ಪೀಠದ ಅಧಿದೇವತೆ<br /> ಹೆಸರಲ್ಲ ಅವಳೂ...<br /> -ನನ್ನೆದೆಯ ಉಸಿರಾಟದಂತೆ<br /> ಹೊಸಮಾತಲ್ಲ ಅವಳೂ...<br /> -ಗಾಳಿಯಲ್ಲಿ ಬೆರೆತ ಶ್ರೀಗಂಧದಂತೆ<br /> ಹೊಸ ರೂಪವಲ್ಲ ಅವಳೂ...<br /> -ಬುವಿಗಿಳಿದ ಶಾಪಗ್ರಸ್ತ ದೇವತೆ<br /> ಹನಿಯಾಗಿ ಇಳೆಗೆ ಬಂದವಳಲ್ಲ ಅವಳೂ...<br /> -ಅದಕ್ಕೂ ಮುನ್ನಸುಳಿವ ಸುಳಿಮಿಂಚಂತೆ<br /> ಹಾಡಲ್ಲಿ ಹಾಡಾಗಲಿಲ್ಲ ಅವಳೂ...<br /> -ಹೊಂಗೆಯ ತಂಗಾಳಿಯಾದ ಸ್ನೇಹಿತೆ<br /> ಹಾಲಲ್ಲ ಅವಳೂ...<br /> -ಅದರಲ್ಲಿ ಬೆರೆತರೂ ಕಾಣದ ಸವಿಜೇನಿನಂತೆ<br /> ಹಣೆಬರೆಹವಲ್ಲ ಅವಳೂ...<br /> -ಹರಿಪಾದ ತೊಳೆಯೆ ಬಂದ ಕಾವೇರಿಯಂತೆ<br /> ಹೋಗೆಂದರೂ ಹೋಗಲಿಲ್ಲ ಅವಳೂ...<br /> -ಮನದಾಳದಲ್ಲೇ ಉಳಿದ 'ನೆನಪೆಂಬ ಭಾವಗೀತೆ'</p>
<p class="quote-author">-ನೆನಪೆಂಬ ಭಾವಗೀತೆ (೩)</p>
<p>ಇಲ್ಲಿ ಎರಡು ವೈರುಧ್ಯಗಳ ಸಮತೋಲನವನ್ನು ದರ್ಶಿಸಲು ಕವಯಿತ್ರಿ ಪ್ರಯತ್ನಪಡುತ್ತಾರೆ. ನೆನಪೆಂಬ ಭಾವಗೀತೆಯ ನವನೀತ ಮೇಲೆ ತೇಲಿಬರುತ್ತದೆ.</p>
<p class="verse">ಮನದಾ ನೋವುಗಳೆಲ್ಲಾ ಮಡುಗಟ್ಟಿ ನಿಂತಿರಲು<br /> ನಗುವಾ ಕಣ್ಗ್‍ಳ ಹಿಂದೇ ಅಳುವಾ ಕಂಪನವಿರಲು<br /> ಮನದಲ್ಲಿ ಮುದವಿಲ್ಲ ಅರಿಯೋ ಮೂಡಾ!</p>
<p class="verse">ಸಾವು-ಬದುಕಿನ ನಡುವೆ ವಿಧಿಯಿಟ್ಟ ಹೋರಾಟ<br /> ಬಾಳೊಂದು ಶಾಪ ತಾನಾಗಿ ಬಂದಾಗ<br /> ವಿಧಿಯೊಡನೆ ಹೋರಾಡು ಬಿಡಬೇಡ</p>
<p class="verse">ಎಂದಾದರೊಮ್ಮೆ ಕಂಡೀತು ಬೆಳಕು<br /> ಮುಂದಾದರೊಮ್ಮೆ ಬಂದೀತು ಕರುಣೆ<br /> ಚದರೀತು ಬಾಳಲ್ಲಿ ಕಾರ್ಮೋಡಾ!</p>
<p class="verse">ಬಾಳೊಂದು ಪರದಾಟ<br /> ವಿಧಿಯೊಡನೆ ಸೆಣೆಸಾಟ<br /> ಅರಿತು ಬಾಳಲು ಕಲಿಯೋ ನೀನೂ ಕೂಡಾ!</p>
<p class="verse">ಮಡುಗಟ್ಟಿದ ನೋವುಗಳ ಹೂವೆಂದು ಕೀಳುತ್ತಾ<br /> ಹಾರಕಟ್ಟಿ ಅರ್ಪಿಸು ಕೊಟ್ಟವನಾ ಪಾದಕ್ಕೆ<br /> ಸೋತು ಬರುವನು ಅವನೇ ಎದೆಗುಂದಬೇಡ!</p>
<p class="quote-author">-ಎದೆಗುಂದ ಬೇಡ! (೨೩)</p>
<p>ಜೀವಕ್ಕೆ ಸಮಾಧಾನ ಹೇಳಿಕೊಳ್ಳುವ ಪ್ರಮೇಯಗಳು ಎಲ್ಲರಿಗೂ ಬರುತ್ತವೆ. ಕತ್ತಲ ಬಳಿಕ ಬೆಳಕು ಬಂದೀತೆಂಬ ಭರವಸೆಯೂ ಕನಸು ಪ್ರತಿಯೊಬ್ಬರನ್ನು ಮುಂದೊಯ್ಯುತ್ತದೆ. ಇದನ್ನೇ ಕವಯಿತ್ರಿ ಎದೆಗುಂದಬೇಡ ಎಂದು ತಮಗೆ ತಾವೇ ಹೇಳಿಕೊಳ್ಳುತ್ತಿದ್ದಾರೆ.</p>
<p>ತೇಜಸ್ವಿನಿದೇವಿಯವರ ಬರೆಹದಲ್ಲಿ ಚಿಂತನಶೀಲ ಗುಣವಿದೆ. ಲವಲವಿಕೆಯಿದೆ. ಸಮಯೋಚಿತ ಪದಗಳ ಕುಣಿತದ ಸೊಗಸಿದೆ. ಉತ್ತಮ ಬರಹಗಾರ್ತಿಯಾಗುವ ಭರವಸೆಯು ದಟ್ಟವಾಗಿದೆ. ಅವರ ಕಾವ್ಯ ವಿಹಾರ ಹೀಗೆಯೇ ಅರ್ಥಪೂರ್ಣವಾಗಿ ಮುಂದುವರಿಯಲೆಂದು ಹಾರೈಸಿ, ಅವರಿಗೆ ಶುಭ ಕೋರುವೆ.</p>
	</section>
</body>
</html>
