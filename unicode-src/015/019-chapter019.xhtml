<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತಿನ ಚಾವಡಿ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-019">
		<h1 class="level1-title" epub:type="title"><span class="num">೧೯</span> :: ಚಿಂತನೆಯ ಅಲೆಗಳು ಮತ್ತು ಎಳೆಗಳು 'ಪ್ರಬಂಧ ವೈವಿಧ್ಯ'- ಒಂದು ಅವಲೋಕನ<sup><a epub:type="noteref" href="999-aside.xhtml#id-">೧</a></sup></h1>
<p>ಮೈಸೂರಿನ ಕನ್ನಡ ಲೇಖಕಿಯರ ಪ್ರತಿಷ್ಠಾನ ಒಂದು ಪ್ರಂಬಂಧ ಸ್ಪರ್ಧೆಯನ್ನು ಏರ್ಪಡಿಸಿತ್ತು. ಅದಕ್ಕಾಗಿ ಬಂದ ಪ್ರಬಂಧಗಳಲ್ಲಿ ಉತ್ತಮವೆನಿಸಿದ ಬರೆಹಗಳಿಗೆ ಬಹುಮಾನವಿತ್ತು ಗೌರವಿಸುವ ಒಂದು ಯೋಜನೆಯನ್ನೂ ಪ್ರತಿಷ್ಠಾನ ಹಮ್ಮಿಕೊಂಡಿತ್ತು. ಪ್ರಬಂಧಗಳಿಗೆ ವಸ್ತುವನ್ನು ಪ್ರತಿಷ್ಠಾನದವರೇ ಸೂಚಿಸಿದ್ದರು; ಆದರೆ, ಅವುಗಳಲ್ಲಿ ಯಾವುದಾದರೊಂದನ್ನು ಆಯ್ದುಕೊಳ್ಳುವ ಸ್ವಾತಂತ್ರ್ಯ ಸ್ಪರ್ಧಿಗಳಿಗೆ ಬಿಟ್ಟಿದ್ದರು. ಕರ್ನಾಟಕ ಏಕೀಕರಣ, ಮಹಿಳೆ ಸಬಲೀಕರಣ ಮತ್ತು ಶಿಕ್ಷಣ, ಗ್ರಾಮೀಣ ಪ್ರದೇಶದಲ್ಲಿ ಹೆಣ್ಣು ಮಕ್ಕಳ ಶಿಕ್ಷಣ ಹವ್ಯಾಸಗಳು, ಏಡ್ಸ್ ನಿವಾರಣೆಯಲ್ಲಿ ಮಹಿಳೆಯರ ಪಾತ್ರ -ಹೀಗೆ ವಿವಿಧ ಪ್ರಕಾರದ ವಿಷಯಗಳ ಬಗ್ಗೆ ಯಾವುದಾದರೊಂದನ್ನು ಆರಿಸಿಕೊಂಡು ತಮ್ಮ ಚಿಂತನಾ ಲಹರಿಯನ್ನ ಹರಿಯಬಿಡುವುದಕ್ಕೆ ಸ್ಪರ್ಧಿಗಳಿಗೆ ಮುಕ್ತ ಅವಕಾಶವಿತ್ತು, ಉತ್ತಮವೆನಿಸಿದ ೨೦ ಪ್ರಬಂಧಗಳು ಈ ಸಂಕಲನದಲ್ಲಿವೆ. ಇಪ್ಪತ್ತು ಮಂದಿ ಉದಯೋನ್ಮುಖ ಬರಹಗಾರರು ಈ ಸಾಹಿತ್ಯದ ಆಡೊಂಬಲದಲ್ಲಿ ಓಡಿದ್ದಾರೆ, ಗೆದ್ದಿದ್ದಾರೆ. ಆ ಪ್ರಬಂಧಗಳ ಒಂದು ಸಂಕಲನ ಈ<em>ಪ್ರಬಂಧ ವೈವಿಧ್ಯ</em>ಪುಸ್ತಕ.</p>
<p><em>ಕರ್ನಾಟಕ ಏಕೀಕರಣ:</em> ವಿಷಯ ಎಷ್ಟೆಷ್ಟು ಐತಿಹಾಸಿಕ ಮಹತ್ವದ್ದೋ ಅಷ್ಟಷ್ಟು ಭಾವನಾತ್ಮಕವಾದದ್ದು ಕೂಡ. ಕನ್ನಡದ ಮೇಲಿನ ಅಭಿಮಾನ ಯಾವ ರೀತಿ ಅದನ್ನಾಡುವ ಜನರನ್ನು ಒಂದುಗೂಡಿಸಿತು, ತಮ್ಮನ್ನು ತಾವೇ ಆಳಿಕೊಳ್ಳುವ ವ್ಯವಸ್ಥೆಯಲ್ಲಿ ಒಂದು ಭಾಷೆಯನ್ನು ಬಹುಸಂಖ್ಯಾತ ಜನರು ಆಡುವ ನಾಡಿನ ಭಾಗವೆಲ್ಲಾ ಒಂದೇ ರಾಜ್ಯಾಡಳಿತಕ್ಕೆ ಒಳಪಟ್ಟಿದ್ದರೆ ಸಾಧಕ ಬಾಧಕ ಏನು ಅನ್ನುವುದನ್ನು ಮನಗಂಡ ಮುತ್ಸದ್ಧಿಗಳು, ರಾಷ್ಟ್ರನಾಯಕರು, ಕವಿಗಳು, ಸಾಮಾನ್ಯಜನರು ಎಲ್ಲರೂ ಹೇಗೆ ಹೋರಾಟ ನಡೆಸಿದರು ಏನೇನು ಕಷ್ಟನಷ್ಟ ಅನುಭವಿಸಿದರು, ತಮ್ಮ ಬೇಡಿಕೆಗಳನ್ನು ಕೊಂಚಕೊಂಚವಾಗಿ ಹೇಗೆ ಈಡೇರಿಸಿ ಕೊಂಡರು, ಕೊನೆಗೆ ಒಂದು ದಿನ ಅವರೆಲ್ಲರ ಕನಸಿನ ಕನ್ನಡ ನಾಡು ಹೇಗೆ ಉದಯವಾಯಿತು ಎಂಬುದನ್ನು ಶ್ರೀಮತಿ ಮಧುರರವರು, ಆಶಾರಾಣಿಯವರು ಮತ್ತು ಶ್ರೀಗಳಾದ ಶಂಕರಪ್ಪ, ನಾಗರಾಜಶೆಟ್ಟಿ ಮತ್ತು ಶ್ರೀನಿವಾಸ್ ರವರು ತಮ್ಮ ತಮ್ಮ ಪ್ರಬಂಧಗಳಲ್ಲಿ ವಿವರಿಸಿದ್ದಾರೆ.</p>
<p><em>ಸ್ತ್ರೀಶಕ್ತಿ:</em> ಶತಶತಮಾನಗಳಿಂದ ಶೋಷಣೆಗೊಳಗಾಗಿರುವ ಮಹಿಳೆಯರಲ್ಲಿ ಜಾಗೃತಿ, ಮಹಿಳಾ ಸಬಲೀಕರಣ ಮತ್ತು ಭಾರತೀಯ ನಾರಿಯ ಹಲವಾರು ಸಮಸ್ಯೆಗಳಿಗೆ ಒಂದೇ ಒಂದು ಸುಲಭೋಪಾಯದ ಪರಿಹಾರವಾದ ಶಿಕ್ಷಣ - ಈ ಚೌಕಟ್ಟಿನೊಳಗೆ ಬರೆದ ಪ್ರಬಂಧಗಳು ಇಲ್ಲಿವೆ. ಶ್ರೀಮತಿಯವರಾದ ಯದುಗಿರಿ ಸ್ನೇಹಚಂದ್ರ, ವಿಭಾಶ್ರೀ, ವಿಜಯಲಕ್ಷ್ಮಿ ಮತ್ತು ವೀಣಾರವರು ತಮ್ಮತಮ್ಮ ಪ್ರಬಂಧಗಳನ್ನು ಈ ವಿಭಾಗದಲ್ಲಿ ಬರೆದಿಟ್ಟಿದ್ದಾರೆ.</p>
<p><em>ಮಹಿಳೆ ಮತ್ತು ಶಿಕ್ಷಣ:</em> ಇದಕ್ಕೆ ಸಂಬಂಧಪಟ್ಟಂತೆಯೇ ಗ್ರಾಮೀಣ ಪ್ರದೇಶದಲ್ಲಿ ಹೆಣ್ಣು ಮಕ್ಕಳು ಅನುಭವಿಸುತ್ತಿರುವ ತೊಂದರೆಗಳು ಅದರ ಪರಿಹಾರ ಸೂತ್ರಗಳು ನಗರ ಜೀವನಕ್ಕೆ ವಿಭಿನ್ನವಾದ, ಆ ಗ್ರಾಮೀಣ ಪರಿಸರಕ್ಕೆ ವಿಶಿಷ್ಟವಾದ ಹೆಣ್ಣುಮಕ್ಕಳ ಸಮಸ್ಯೆಗಳು- ಈ ಹಂದರದಲ್ಲಿ ನೇಯ್ದ ಬರೆಹ, ಚಿತ್ರಗಳು ಇನ್ನೊಂದು ಬಗೆಯವು. ಈ ಪ್ರಬಂಧಗಳನ್ನು ಶ್ರೀಮತಿಯವರಾದ ಶಿಲ್ಪಾ, ಸುಮಾ ಕಶ್ಯಪ್, ನೀಲಾಂಬಿಕಾ, ಕಲ್ಲಪ್ಪನಾಳ, ವಿಜಯಾ ನಂಜುಂಡಯ್ಯ, ಭವಾನಿ ಸುಬ್ರಹ್ಮಣ್ಯ ಮತ್ತು ವಂದನಾ ಮುರುಳಿ ಅವರು ಹೆಣೆದಿದ್ದಾರೆ. ಹವ್ಯಾಸಗಳ ಬಗ್ಗೆ ಶ್ರೀಮತಿ ವಿಜಯಾ ನಂಜುಂಡಯ್ಯರವರ ಒಂದು ಲಲಿತ ಪ್ರಬಂಧ ಸಹ ಇಲ್ಲಿ ನುಸುಳಿಕೊಂಡಿದೆ.</p>
<p><em>ಏಡ್ಸ್ ರೋಗ:</em> ಕೊನೆಯಲ್ಲಿ, ಪ್ರಪಂಚಾದ್ಯಂತ ಈಗ ಹರಡಿ ತಾಂಡ ವಾಡುತ್ತಿರುವ ಈ ಮಹಾಮಾರಿಯ ವಿವರಣೆ ಮತ್ತು ಅದರ ನಿರ್ವಹಣೆಯಲ್ಲಿ ಮಹಿಳೆಯರ ಪಾತ್ರ ಏನು ಹೇಗೆ ಎಷ್ಟು- ಎಂಬ ವಿಷಯವಾಗಿ ಶ್ರೀಮತಿಯವರಾದ ಜಯಲಕ್ಷ್ಮಿ, ಆರತಿ ರಘುವೀರ್ ಮತ್ತು ಭವಾನಿ ಸುಬ್ರಹ್ಮಣ್ಯ ರವರ ಪ್ರಬಂಧಗಳಿವೆ.</p>
<p>ಇದಿಷ್ಟು ಈ ಪ್ರಬಂಧಮಂಜರಿಯ ಒಂದು ವಿಹಂಗಮ ನೋಟವಾಯಿತು. ಈಗ ಸ್ವಲ್ಪ ಆಳಕ್ಕಿಳಿದು ಒಳಗೇನಿದೆ ಕಾಣಲು ಪ್ರಯತ್ನಿಸೋಣ. ಕನ್ನಡ ನಾಡು ಒಂದುಗೂಡಿದ ಕಥೆಯ ಐತಿಹಾಸಿಕತೆಯನ್ನ ವಿವರಿಸುವಾಗ ಅಧಿಕೃತವಾದ ಅಂಕಿಅಂಶಗಳನ್ನು ಹಿತಮಿತವಾಗಿ ಆದರೆ ಸಮರ್ಪಕವಾಗಿ ದಾಖಲಿಸಬೇಕಾಗುತ್ತದೆ.<br />ಸಂಬಂಧಪಟ್ಟ ಅಕರ ಗ್ರಂಥಗಳನ್ನ ಆಧರಿಸಿ ಹೆಸರು, ಊರು, ಇಸವಿ, ಮಾತುಕತೆ ಎಲ್ಲವನ್ನು ಕಳುಹಿಸಬೇಕಾಗುತ್ತದೆ. ಈ ಪ್ರಬಂಧಗಳೇ ಮುಂದೆ ಯಾರೋ ಬರೆಯುವ ಲೇಖನಗಳಿಗೂ ಚರ್ಚೆಗಳಿಗೂ ಆಕರ ಸಾಮಗ್ರಿ ಆಗಿಬಿಡುವ ಹೆಗ್ಗಳಿಕೆಯನ್ನು ಪಡೆಯುವ ಸಂಭವವಿದೆ. ಆದ್ದರಿಂದ ಇವು ಕರಾರುವಾಕ್ಕಾಗೇ ಇರಬೇಕು, ಬರಹಗಾರರದ್ದು ಎಷ್ಟೆಷ್ಟು ಜವಾಬ್ದಾರಿಯೋ ಅಷ್ಟಷ್ಟೇ ಅಥವಾ ಅದಕ್ಕಿಂತ ಒಂದುಪಟ್ಟು ಹೆಚ್ಚೇ ಪ್ರಬಂಧ ಸಂಕಲನದ ಸಂಪಾದಕರ ಹೊಣೆಯೂ ಇರುತ್ತದೆ. ಕರ್ನಾಟಕ ಗೆಜೆಟರ್ ಮತ್ತು ಇನ್ನಿತರ ಸಂಬಂಧಪಟ್ಟ ಮಾಹಿತಿ ಕೋಶಗಳನ್ನೂ ಕಣ್ಗಾವಲಾಗಿ ಇರಿಸಿಕೊಂಡು ಸಂಪಾದಕರಾದ ಡಾ| ಕೆ.ಎಸ್. ರತ್ನಮ್ಮ ಮತ್ತು ಪ್ರೊ| ಸ.ನ. ಗಾಯತ್ರಿರವರು ಈ ಪ್ರಬಂಧಗಳ ಅಂಕಿ ಅಂಶಗಳ ಪರಾಮಾರ್ಶೆ ಮಾಡಿದ್ದಾರೆಂಬ ನಂಬಿಕೆ ನನಗಿದೆ.</p>
<p>ರಾಷ್ಟ್ರದ ಅಭಿವೃದ್ಧಿಯನ್ನು ಅಳೆಯುವುದಕ್ಕೆ ಹಲವಾರು ಮಾನದಂಡಗಳಿವೆ. ಅದನ್ನು ಪ್ರಸ್ತಾಪಿಸುತ್ತಾ ವಿಭಾಶ್ರೀ ಈ ಮಾನದಂಡಗಳಲ್ಲಿ ಮಹಿಳೆ ಮತ್ತು ಶಿಕ್ಷಣ ಎನ್ನುವುದು ಎಷ್ಟು ಮುಖ್ಯ- ಎನ್ನುವುದನ್ನು ಪ್ರತಿಪಾದಿಸುತ್ತಾರೆ. ಈ ದಿಶೆಯಲ್ಲಿ ಶಾಸಕಾಂಗ, ಕಾರ್ಯಾಂಗ ಮತ್ತು ನ್ಯಾಯಾಂಗಗಳ ಪಾತ್ರವೇನು ಎಂಬುದನ್ನು ಹಂತಹಂತವಾಗಿ ವಿವರಿಸುತ್ತಾರೆ. ವಿಜಯಲಕ್ಷ್ಮಿರವರ ಪ್ರಬಂಧದಲ್ಲಿ ಮಹಿಳೆಯರಲ್ಲಿ ಜಾಗೃತಿ ಮತ್ತು ಸಂಘಟನೆಗೆ ಒಜ್ಜೆ ಹೆಚ್ಚು. ಸ್ನೇಹಚಂದರ್ ರವರ ಪ್ರಬಂಧದಲ್ಲಿ ಈಗಿನ ಶಿಕ್ಷಣ ಮನಃಪರಿವರ್ತನವಿಲ್ಲದ ಬರಿಯ ದೈಹಿಕ ಶಿಕ್ಷಣ ಆಗಿದೆ= ಎಂಬ ಕೊರಗೂ, 'ಡಬಲ್ ಇನ್‍ಕಂ, ಬಟ್ ನೋ ಕಿಡ್ಸ್ ಸ್ಕೀಮ್' ಪ್ರಸ್ತಾಪವೂ ಇದೆ.</p>
<p>ವೇದಕಾಲದಿಂದ ಹಿಡಿದು ಸ್ವಾತಂತ್ರ್ಯಾ ನಂತರದ ಆಧುನಿಕ ಭಾರತದ ವಾತಾವರಣದವರೆಗೆ ಗ್ರಾಮೀಣ ಪ್ರದೇಶದ ಹೆಣ್ಣುಮಕ್ಕಳ ಓದು ಬರೆಹ ಎತ್ತಸಾಗಿದೆ ಎಂಬುದರ ಚಿಂತನೆ ವೀಣಾರವರ ಪ್ರಬಂಧದಲ್ಲಿ ಇದೆ. ಹೆಣ್ಣೊಂದು ಕಲಿತರೆ ಒಂದು ಶಾಲೆಯೇ ತೆರೆದಂತೆ ಎನ್ನುವುದರ ಬಣ್ಣನೆ ಶಿಲ್ಪಾ ಅವರ ಪ್ರಬಂಧದಲ್ಲಿದೆ.</p>
<p>ಶಿಕ್ಷಣದಲ್ಲಿ ಆರು ಬಗೆಗಳಿವೆ- ಎನ್ನುತ್ತಾರೆ ಸುಮಾ ಕಶ್ಯಪ್. ಔಪಚಾರಿಕ, ಅನೌಪಚಾರಿಕ, ಸಾಮಾಜಿಕ, ವಯಸ್ಕರ, ಮೂಲ ಮತ್ತು ವೃತ್ತಿ ಶಿಕ್ಷಣ ಎಂಬ ಈ ವಿಭಿನ್ನ ಶಿಕ್ಷಣ ವಿಧಾನಗಳಲ್ಲಿ ಹೆಣ್ಣು ಮಕ್ಕಳ ಓದು ಬರೆಹ ಕಲಿಕೆ ಚಿಂತನ ಮಂಥನ-ಗಳ ಮಹತ್ವವನ್ನು ಅವರು ಚರ್ಚಿಸುತ್ತಾರೆ. ಪುಟಕಿಕ್ಕಿದ ಚಿನ್ನದಂತೆ ಗ್ರಾಮೀಣ ಮಹಿಳೆಯ ಸುಪ್ತಶಕ್ತಿ ಹೊರಬರಲು ಏನೆಲ್ಲ ಮಾಡಬಹುದು ಎನ್ನುವುದನ್ನ ಆಲೋಚಿಸುತ್ತಾ, ಅಕ್ಷರ ಕಲಿತ ನಾರಿಯೇ ಸ್ವರ್ಗಕ್ಕೊಂದು ದಾರಿ ಎಂದು ಅವರು ಘೋಷಿಸುತ್ತಾರೆ. ಹೆಣ್ಣಿಗೆ ವಿದ್ಯೆಯೇ ಭೂಷಣ, ಬೇಕು ಅದಕ್ಕಾಗಿ ಉತ್ತಮ ಶಿಕ್ಷಣ. ಮಹಿಳೆಯರಿಗೆ ಇರಬೇಕು ಧೈರ್ಯ ಸಾಹಸದ ಗುಣ, ಇವೆಲ್ಲದರಿಂದ ಬದಲಾಗಬೇಕು ಸಮಾಜದ ವಾತಾವರಣ ಎನ್ನುತ್ತಾರೆ ವಿಜಯಾ ನಂಜುಂಡಯ್ಯ. ಸ್ತ್ರೀಯರಲ್ಲಿ ಸ್ವಾಭಿಮಾನ ಆತ್ಮವಿಶ್ವಾಸ ಎಷ್ಟೆಷ್ಟು ಹೆಚ್ಚಿದರೆ ಅಷ್ಟಷ್ಟು ಬೌದ್ಧಿಕವಾಗಿ ಅವರು ಎತ್ತರಕ್ಕೆ ಏರುತ್ತಾರೆ ಎಂಬುದನ್ನು ಭವಾನಿ ಸುಬ್ರಹ್ಮಣ್ಯಮ್ ಗುರುತಿಸುತ್ತಾರೆ. ಹೆಣ್ಣು ಮಕ್ಕಳಲ್ಲಿ ಒಗ್ಗಟ್ಟು, ಅಭಿವೃದ್ಧಿ ಕಾರ್ಯಗಳಲ್ಲಿ ಅವರನ್ನು ತೊಡಗಿಸುವುದು, ಸಂಘ ಶಕ್ತಿಗಳಲ್ಲಿ ಅವರಿಗೆ ನಂಬಿಕೆ ಬೆಳೆಸುವುದು, ಮೂಢನಂಬಿಕೆಗಳ ಬಗ್ಗೆ ಅವರಲ್ಲಿ ಜಾಗೃತಿಯನ್ನು ಉಂಟುಮಾಡುವುದು- ಇವೆಲ್ಲ ಹಳ್ಳಿಯ ಹೆಣ್ಣು ಮಕ್ಕಳಿಗೆ ಕೊಡುವ ಶಿಕ್ಷಣದಿಂದಲೇ ಸಾಧ್ಯ ಎನ್ನುತ್ತಾರೆ ವಂದನಾ ಮುರುಳಿ.</p>
<p>ಏಡ್ಸ್ ರೋಗದ ಬಗ್ಗೆ ಜನಸಾಮಾನ್ಯರಿಗೆ ಇರುವ ತಿಳಿವಳಿಕೆ ಅತ್ಯಲ್ಪ. ಅದರಲ್ಲೂ ಈ ಮಹಾಮಾರಿಯನ್ನ ತಡೆಗಟ್ಟುವಲ್ಲಿ ಮಹಿಳೆಯ ಪಾತ್ರದ ಬಗ್ಗೆ ಮಾತನಾಡುವುದು ಬಲು ಕಷ್ಟದ ವಿಚಾರ. ಹದಿವಯಸ್ಸಿನ ಮಕ್ಕಳಿಗೆ ಲೈಂಗಿಕ ಶಿಕ್ಷಣ ಎಷ್ಟು ಸೂಕ್ತ ಎಂಬ ವಿಚಾರವಾಗಿ ವಿಫುಲ ಚರ್ಚೆ ನಡೆಯುತ್ತಿದೆ. ನೈತಿಕತೆಯ ಮಾತಂತೂ ತುಂಬಾ ಸೂಕ್ಷ್ಮ, ಸಂವೇದನಾತ್ಮಕವಾದದ್ದು. ಈ ಮಹಾಮಾರಿ ರೋಗ ಬರೀ ಅನೈತಿಕ ಸಂಬಂಧದಿಂದ ಮಾತ್ರ ಹರಡುತ್ತದೆ ಎಂಬ ವಿಚಾರ ಅರ್ಧಸತ್ಯ. ಬೇರೆ ಕಾರಣಗಳಿಂದಲೂ ಇದು ಹರಡುವ ಸಂಭವವಿದೆ- ಈ ವಿಚಾರಗಳನ್ನ ಈ ಬಗ್ಗೆ ಬರೆದಿರುವ ಮೂರೂ ಪ್ರಬಂಧಕಾರರು ಸಾಕಷ್ಟು ವಿವರಗಳನ್ನು ಒದಗಿಸಿದ್ದಾರೆ.</p>
<p>ಒಟ್ಟಿನಲ್ಲಿ, ಇಂಥದೊಂದು ವಿಚಾರಪರಿಪ್ಲುತ ಪ್ರಬಂಧಗಳ ಸಂಕಲನವನ್ನ ಹೊರತಂದಿರುವ ಮೈಸೂರಿನ ಲೇಖಕಿಯರ ಪ್ರತಿಷ್ಠಾನ ಅಭಿನಂದನಾರ್ಹವಾದದ್ದು.</p>
<p>ಈ ಪ್ರಬಂಧ ಸಂಕಲನದ ಸಂಪಾದಕರು ಮೈಸೂರಿನ ಕನ್ನಡ ಲೇಖಕಿಯರ ಸಂಘದ ಅಧ್ಯಕ್ಷೆ ಡಾ| ಕೆ.ಎಸ್. ರತ್ನಮ್ಮ ಮತ್ತು ಉಪಾಧ್ಯಕ್ಷೆ ಪ್ರೊ| ಸ.ನ. ಗಾಯತ್ರಿ ಅವರುಗಳು.</p>
<p>ಈಗ ಮೈಸೂರಿನ ಮಹಾರಾಜಾ ಕಾಲೇಜಿನ ಪ್ರಾಚಾರ್ಯರಾಗಿರುವ ಪ್ರೊ| ಸ.ನ. ಗಾಯತ್ರಿ (ಜನನ: ಮಂಡ್ಯ ಜಿಲ್ಲೆ ಹನುಮನಹಳ್ಳಿ, ೦೭ ಮೇ ೧೯೫೨; ಎಚ್.ಕೆ. ಸಣ್ಣನಂಜೇಗೌಡ ಮತ್ತು ಈರಮ್ಮನವರ ಮಗಳು). ಹಾಸನದಲ್ಲಿ ಬಿ.ಎ. (೧೯೭೧) ಎಂ.ಎ. (ಕನ್ನಡ, ೧೯೭೩ ಮೈಸೂರು ವಿಶ್ವವಿದ್ಯಾನಿಲಯ). ಜಾನಪದದಲ್ಲಿ ಹೆಚ್ಚಿನ ಅಂಕಗಳಿಸಿದ್ದಕ್ಕೆ ಚೆನ್ನಮ್ಮ ದೇವೇಗೌಡ ಚಿನ್ನದ ಪದಕ; ಮೈಸೂರಿನ ಲಲಿತಕಲಾ ಕಾಲೇಜಿನಲ್ಲಿ ೩೦ ವರ್ಷ ಸೇವೆಯ ನಂತರ ೨೦೦೪ರಲ್ಲಿ ಮಹಾರಾಜಾ ಕಾಲೇಜಿನಲ್ಲಿ ಕನ್ನಡ ಪ್ರಾಧ್ಯಾಪಕರಾಗಿ, ನಂತರ ವಿಭಾಗ ಮುಖ್ಯಸ್ಥರಾಗಿದ್ದರು. ೧೯೯೪ರಲ್ಲಿ ತನ್ನ ಬೆಳ್ಳಿಹಬ್ಬ ಆಚರಿಸಿಕೊಂಡ ಮಹಾರಾಜಾ ಕಾಲೇಜಿನ ಕನ್ನಡಸಂಘಕ್ಕೆ ಪುನಶ್ಚೇತನ ಕೊಡುವುದರಲ್ಲಿ ತೊಡಗಿರುವ ಇವರು ಮಹಿಳಾಸಾಹಿತ್ಯ ಸಮೀಕ್ಷೆಯ ಕೃತಿ 'ವೀಕ್ಷಣೆ', ವಿವೇಚನೆ (೧೯೭೪), ಮನನ (೨೦೦೮)ಗಳನ್ನು ಹೊರತಂದಿದ್ದಾರೆ. 'ಜಾಬಾಲ' (ನೃತ್ಯರೂಪಕ ನಾಟಕ)ವನ್ನು ಬರೆದಿದ್ದಾರೆ.</p>
	</section>
</body>
</html>
