<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
<title>ಮಾತೇ ಮುತ್ತು</title>
<link rel="stylesheet" type="text/css" href="css/style.css" />
</head>
		<body class="maintext">
		<section class="level1 numbered" epub:type="chapter" role="doc-chapter" id="id-009">
		<h1 class="level1-title" epub:type="title"><span class="num">೦೯</span> :: ಗೋಪಾಲ ಕೃಷ್ಣ ಅಡಿಗರ 'ನನ್ನ ಅವತಾರ'</h1>
			<p class="myquote">ರಾಮನ ಬಳಿ ಇದ್ದೆ ನಾನು, ಕಂಡೆ ಕೋದಂಡದೋರ್ದಂಡ ಬಲ;<br />ನನ್ನ ಕಣ್ಣ ಮುಂದೆಯೇ ಮೊಳೆತು ಬೆಳೆದ ರೀತಿಯ.<br />ನನ್ನ ಹಾಗೆ ಅವನು ಕೂಡ ಉಣ್ಣುತ್ತಿದ್ದ ತಿನ್ನುತ್ತಿದ್ದ;<br />ಚಂದ್ರನನ್ನು ತಾ ಎಂದು ತಾರುಮಾರು ತೊದಲುತ್ತಿದ್ದ;<br />ಹೀಗೇ ಇರಲು ದೇವತ್ವದ ತರಿಸಲೀಟಿ ತುದಿಯನೇರಿ ಅವನ ಮನ<br />ಮುಗಿಲ ಚುಚ್ಚಿ ಮುಂದುವರಿದ ಆ ಮಹಾ ಪ್ರತೀತಿಯ<br />ಕಣ್ಣಾರೆ ಕಂಡೆನಯ್ಯ; ಹೊಗಳಲೆನಲು ಆಡಲಿಲ್ಲ ಈ ನನ್ನ ನಾಲಗೆ<br /> ಉಳಿದೆ ನಾನು ಆಗಲೂ ಈಗ ಇಲ್ಲಿ ಕೊಳೆವೊಲು. .. ..</p>
			<p>-ಎಂದು ಪ್ರಾರಂಭವಾಗುತ್ತದೆ, ಕನ್ನಡ ನವ್ಯಕಾವ್ಯದ ಹೆಸರಾಂತ ಕವಿ, ಪ್ರಾಧ್ಯಾಪಕ ಗೋಪಾಲಕೃಷ್ಣ ಅಡಿಗರ <em>ನಡೆದು ಬಂದ ದಾರಿ</em>ಯಲ್ಲಿನ ಕವನ- 'ನನ್ನ ಅವತಾರ'.</p>
			<p>ನಮ್ಮಲ್ಲಿ ಬಹಳ ಜನ ಉದ್ಯೋಗಸ್ಥರು. ಜೀವನೋಪಾಯಕ್ಕಾಗಿ ಏನಾ ದರೊಂದು ಉದ್ಯೋಗ ನೆಚ್ಚಿಕೊಂಡವರು. ವಿದ್ಯಾರ್ಥಿಗಳೂ ಅಷ್ಟೆ; ಅವರೀಗ ಕೈಗೊಂಡಿರುವ ವಿದ್ಯಾಭ್ಯಾಸ ಒಂದು ಥರ ಬಂಡವಾಳದ ಹೂಡಿಕೆಯೇನೇ. ವ್ಯಾಪಾರ ವೃತ್ತಿಯ ವಾಣಿಜ್ಯದ ಉದ್ಯಮವಂತೂ ವಿಶಿಷ್ಟ ರೀತಿಯ ಏಳು ಬೀಳುಗಳ ಅಲೆಗಳ ತುಮುಲ! ಜೊತೆಗೆ ಸಾಹಿತ್ಯ, ಸಂಗೀತ, ನೃತ್ಯ, ಸಮಾಜಸೇವೆ, ಸಂಘಟನೆ- ಹೀಗೆ ಒಂದಲ್ಲ ಒಂದು ಬಗೆಯ ಹವ್ಯಾಸದ ಪ್ರವೃತ್ತಿಯಲ್ಲಿಯೂ ತೊಡಗಿ, ಕೆಲವರು ಹವ್ಯಾಸವನ್ನೇ ಉಪವೃತ್ತಿಯಾಗಿಸಿಕೊಂಡು ಬಾಳಿನ ಗುಣಮಟ್ಟಕ್ಕೆ ಬಣ್ಣ ಕಟ್ಟಿಕೊಂಡಿದ್ದೇವೆ!</p>
			<p>ನಾವು ಹಲವರು ಗಮನಿಸಿದ್ದೇವೆ: ನೆನ್ನೆ ಮೊನ್ನೆ ನಮ್ಮ ಸಹೋದ್ಯೋಗಿಗಳಾಗಿ ದ್ದವರು, ನಾವು ಅತಿ ಕಷ್ಟವೆಂದು ಕೈಬಿಟ್ಟ ಕೆಲಸಗಳನ್ನು ತಾವು ಕೈಗೊಂಡು ಸಾಧಿಸಿ, ಇಲ್ಲಿಂದ ಅಲ್ಲಿ ಹಾರಿ, ಅಲ್ಲಿಂದ ಮತ್ತೆಲ್ಲೋ ಜಾರಿ, ಅಥವಾ ನಾವಿದ್ದೆಡೆಗೇ ಸಾರಿ, ನಮ್ಮ ಕಣ್ಣೆದುರಿಗೇ ಮೇಲೆ ಏರಿ, ನಮ್ಮ ಮೇಲಧಿಕಾರಿ ('ಬಾಸ್') ಆಗಿಬಿಡುವುದನ್ನು ಅಥವಾ ಬೇರೊಂದು ಸಂಸ್ಥೆಯಲ್ಲಿ ಉನ್ನತ ಹುದ್ದೆಗೆ, ಎತ್ತರದ ಗದ್ದುಗೆಗೆ, ಸ್ಥಾನಕ್ಕೆ ಮಾನಕ್ಕೆ ಪಾತ್ರರಾಗುವುದನ್ನ ಕಂಡಿದ್ದೇವೆ; ಸೌಜನ್ಯಕ್ಕೆ ಅವರಿಗೆ ಅಭಿನಂದನೆಗಳನ್ನು  ಶುಭಾಶಯಗಳನ್ನೂ ಕಳಿಸಿದ್ದೇವೆ; ಜೊತೆಗೆ, ಆಗ ನಾವು ಕೆಲವೊಮ್ಮೆ ಒಳಗೊಳಗೇ ಕರುಬಿದ್ದೇವೆ ಕೂಡ!</p>
			<p>ಅವರಂತೆ ನಾನೂ ಮಾಡಲು ಸಾಧ್ಯವಿತ್ತು; ಮಾಡಬಹುದಿತ್ತು. ಅದೇನು ಮಹಾ! ಆದರೆ, ನೆಲ ಡೊಂಕಿತ್ತಲ್ಲ; ಅದಕ್ಕೇನೆ ಸರಿಯಾಗಿ ಕುಣಿಯಲಾಗಲಿಲ್ಲ''- ಎಂದು ಕೆಲವರು ಕೊಡುವ ಸಮಜಾಯಿಷಿ, ತಲೆತಲಾಂತರದ ಗಾದೆಯ ಕೊಂಕು ನುಡಿ. ಗೊತ್ತಾ? ಮೇಲೆ ಮೇಲೆ ಹೋದಾಗ ಜವಾಬ್ದಾರಿ ಜಾಸ್ತಿ; ನನಗದು ಬೇಕಿಲ್ಲ. ಎಲ್ಲರನ್ನು ಓಲೈಸಿಕೊಂಡು, ತಲೆ ಬಿಸಿಯಾಗಿಯೇ ಇರಿಸಿಕೊಂಡು, ಮೂರು ಹೊತ್ತೂ 'ಬಿಜಿ಼'ಯಾಗಿದ್ದುಕೊಂಡು, ಪಡೆವ ಕೃತಕ ನೆಮ್ಮದಿ ನನಗೆ ಬೇಕೇ ಇಲ್ಲ. ''ಈಗ ನಾನು ಹೇಗಿದ್ದೇನೋ ನನಗಷ್ಟೇ ಸಾಕು, ನಾನು ಅಲ್ಪತೃಪ್ತ!''- ಎನ್ನುವವರು ಇನ್ನು ಕೆಲವರು. ''ತನ್ನ ಮುಖ ಅಷ್ಟು ಚೆನ್ನಾಗಿಲ್ಲ''- ಎಂದು ಮನವರಿಕೆ ಆದ ಮೇಲೆ, ತನಗೆ ಉಪಯೋಗವಿಲ್ಲದ ಶೃಂಗಾರ ಸಾಧನೆಗಳನ್ನೇ ಹೀಯಾಳಿಸಿದಂತೆ ಮತ್ತೆ ಕೆಲವು ಸೋಮಸುಂದರಿಯರ ನಿಲುವು- ಹೀಗೆ ಅವಕಾಶ ಸಿಗದವರು, ಅವಕಾಶ ಸಿಕ್ಕೂ ಕೈತಪ್ಪಿ ಹೋದವರು ಮತ್ತು ಅವಕಾಶ ಬಾಗಿಲು ತಟ್ಟಿದಾಗ ಎದ್ದು ಹೋಗಿ ಬಾಗಿಲು ತೆರೆಯದೆ ಕುಳಿತಲ್ಲೆಯೇ ಕುಳಿತ ಸೋಮಾರಿಗಳು, ನಮ್ಮಲ್ಲಿ ಹಲವಾರು ಮಂದಿ ಇದ್ದಾರಲ್ಲ, ಅವರನ್ನು ಕುರಿತ ವಿಡಂಬನೆ ಈ ಕವನ.</p>
			<p>ವೈರಾಗ್ಯಗಳಲ್ಲಿ ಮೂರು ಬಗೆಗಳಂತೆ: <em>ಪ್ರಸವ ವೈರಾಗ್ಯ, ಸ್ಮಶಾನ ವೈರಾಗ್ಯ</em> ಮತ್ತು <em>ಅಭಾವ ವೈರಾಗ್ಯ.</em>ಹೆರಿಗೆಯ ನೋವನ್ನು ಕಂಡು ಅಥವಾ ಅನುಭವಿಸಿ, ತನಗದು (ಇನ್ನು) ಬೇಡ ಎನ್ನುವ ಆತಂಕ-ಜನಿತ ಮನಸ್ಸಿನ ಬಿಮ್ಮು; ''ಏನಾದರೂ ಗಳಿಸಬೇಕಾದರೆ ಇಷ್ಟೆಲ್ಲಾ ಎಷ್ಟೊಂದು ಕಷ್ಟ ಪಡಬೇಕೇ'', ಎಂಬ ಶಂಕೆಯೇ- <em>ಪ್ರಸವ ವೈರಾಗ್ಯ.</em>ಆಪ್ತರಾಗಿದ್ದ ಸತ್ತವರನ್ನು ಹೂಳಿ, ಸುಟ್ಟವರ ಕಂಡು, ''ಎಲ್ಲಾ ಇಷ್ಟಕ್ಕೇನೆ ಮುಗಿಯುವುದಾದರೆ, ಜೀವನದಲ್ಲಿ ಏಕಷ್ಟು ಒದ್ದಾಡಿ ಗುದ್ದಾಡಿ ನಾನು ಕೂಗಾಡಿದ್ದು? ಕೊಟ್ಟ ಕೊನೆಗೆ, ತುಟ್ಟ ತುದಿಗೆ ಉಳಿದಿದ್ದೇನು?''- ಎಂಬ ಚಿಂತನ, ಹಣ ಹೂಡಿ ಕೈಸುಟ್ಟುಕೊಂಡವರ, ಸೋತ ಅನಾಥರ ಕತೆಗಳನ್ನೇ ಕಿವಿತುಂಬ ಕೇಳಿ, ''ಇದೆಲ್ಲ ಬೇಕಿತ್ತೇ''- ಎಂಬ ಕರಿ ನೆರಳು ಕಾಡುವ ಅನುಮಾನವೇ- <em>ಸ್ಮಶಾನ ವೈರಾಗ್ಯ.</em></p>
				<p>ಮೂರನೆಯದು ''ತನ್ನ ಕೈ ಮೀರಿದ್ದು, ತನಗದು ಸಿಗಲು ಸಾಧ್ಯವೇ ಇಲ್ಲ; ಏಕೆ ಬೇಕು ಈ ವ್ಯರ್ಥ ಪ್ರಯತ್ನ''- ಎಂಬೆಲ್ಲ ಹುಸಿವಾದದಿಂದ, ಆತ್ಮವಿಶ್ವಾಸವನ್ನು ಕುಡಿಯಲ್ಲೇ ಚುಗುಟಿಹಾಕುವ ಪ್ರವೃತ್ತಿಯೇ- ಅಭಾವ ವೈರಾಗ್ಯ! <em>''ಯತ್ನೇ ಕೃತೇ ಯದಿ ನ ಸಿಧ್ಯತಿ, ಕೋ ಅತ್ರ ದೋಷಃ?''</em>- ಎಂಬ ಸುಭಾಷಿತ ತನಗಲ್ಲ, ಆದ್ದರಿಂದ ಎತ್ತರದ ಮರ ಹತ್ತಲು ನನ್ನ ಕೈಲಾಗದು; ಹತ್ತಿದರೂ, ಕಿತ್ತು, ಸಿಪ್ಪೆ ಸುಲಿದು, ಚಿಪ್ಪು ಒಡೆದು, ಕುಡಿದರೂ ಎಳನೀರು ಸಿಹಿಯಾಗಿರುವ ಭರವಸೆ ಎಲ್ಲಿದೆ? ತಾನಾಗಿಯೇ ನನಗದು ಸಿಕ್ಕಿಲ್ಲ; ಆದ್ದರಿಂದ ತನಗೆ ಅದು ಬೇಡ- ಎಂಬ ಪೊಳ್ಳುಕಾರಣದ ವಿತಂಡವಾದದಿಂದ, ಇಲ್ಲದ್ದನ್ನು ಗಳಿಸಿಕೊಳ್ಳುವ ಮುನ್ನುಗ್ಗುತನಕ್ಕೆ ತಿಲಾಂಜಲಿ ಬಿಡುವ ಮನೋಭಾವ- <em>ಅಭಾವ ವೈರಾಗ್ಯ.</em>ಇವು ಮೂರೂ ಪ್ರಗತಿಯ ನಡೆಯಲ್ಲಿ ಅಡೆ ತಡೆಗಳು; ಕಾಲ್ತೊಡರುಗಳು. ಇವನ್ನು ಅತಿಕ್ರಮಿಸಿ, ಓಡಿ ಗೆದ್ದವರಿಗೇ ಬೆಳ್ಳಿಯ ಢಾಲು! ಕ್ರಿಯಾಸಿದ್ಧಿ ನಾಣ್ಯಕ್ಕೆ ಆತ್ಮವಿಶ್ವಾಸಪೂರಿತ ಯೋಜನೆ ಮತ್ತು ಸಾಹಸ ಪ್ರವೃತ್ತಿಗಳು ಎರಡು ಮುಖಗಳು! ಈಗ ಕವನಕ್ಕೆ ಹಿಂತಿರುಗೋಣ:</p>
				<p class="myquote">ನಾನು ಮಾತ್ರ ಆಗ ಹೇಗೋ<br />ಹಾಗೇಯೇ ಈಗಲೂ<br />ಆರೆಂದರೆ ಹಿಗ್ಗಲಿಲ್ಲ, ಮೂರೆಂದರೆ ಕುಗ್ಗಲಿಲ್ಲ;<br />ನಾನು ಅಚ್ಯುತ, ನಾ ನಿರ್ಜರ, ನಾನೆ ಅದ್ವಿತೀಯ;<br />ಒಂದೇ ರೀತಿ, ಒಂದೇ ನೀತಿ,<br />ಒಂದೇ ಸಮ, ನೆಲಮಟ್ಟ-<br />ಅರಿತಿರೇನು ನೀವು ನನ್ನ ಹೆಬ್ಬಾಳಿನ ಗುಟ್ಟ?</p>
			<p>-ಎಂದು ಕೊನೆಗೊಳ್ಳುವ ಈ ಕವನ, ಕಣ್ಣಿದ್ದೂ ಕುರುಡನಾದ, ಕಿವಿಯಿದ್ದೂ ಕಿವುಡನಾದ, ಬಾಯಿದ್ದೂ ಮೂಕನಾದ, ಕಾಲಿದ್ದೂ ಹೆಳವನಾದ, ಜೀವ ಇದ್ದೂ ಸತ್ತವನ ಕೆಣಕಿ, ಚುಚ್ಚಿ ಹಂಗಿಸಿ ಹೀಯಾಳಿಸುತ್ತದೆ; ಮುಸುಕಿನಲ್ಲೇ ಗುದ್ದುತ್ತದೆ; ಕಣ್ಣು ತೆರೆದು ನಡೆಯುವವರಿಗೆ ಬಾಳದಾರಿಯ ಕೈ ಮರವೂ ಆಗುತ್ತದೆ.</p>
			<p class="vertical-delimiter" />
			<p>ರಾಮನ ಬಳಿ ಇದ್ದೆ ನಾನು ''ಅವನ ಜೊತೆಯೇ ನಾನೂ ಬೆಳೆದೆ, ದೈಹಿಕವಾಗಿ. ಅವನು ಪುರುಷೋತ್ತಮನಾದ, ಹೆಜ್ಜೆ ಹೆಜ್ಜೆಗೂ ಗೆಲ್ಲುತ್ತಲೇ ಹೋದ.'' ನಾನು? ಉಳಿದೆ. ''ಎಲ್ಲರೂ ಹತ್ತುತ್ತಾರೆ ಎಂದಲ್ಲ, ಎಲ್ಲರೂ ಹತ್ತಬೇಕೆಂದು'' ಸಾರಿ ಕೂಗುತ್ತದೆ ಬೆಟ್ಟ! ದೂರ ದೂರದಿಂದ ಬಂದು ಈ ಬೆಟ್ಟ ಹತ್ತಿದವರುಂಟು. ನನ್ನ ಪಾಲಿಗೆ, ಅದು <em>'ಅತಿ ಪರಿಚಯಾತ್ ಅವಜ್ಞಾ'</em>ಆಯಿತು. ಇನ್ನೇನು ಕೈಗೆ ಬಂದ ತುತ್ತು ಬಾಯಿಗೆ ಬೀಳುವುದರೊಳಗಾಗಿ ತಪ್ಪಿತೆಂದು ಪರಿತಪಿಸದೆ, ತಂದೆಯ ಮಾತನ್ನು ಉಳಿಸುವುದೊಂದೇ ಮಗನ ಕರ್ತವ್ಯವೆಂದು, ನಾನು ನೋಡುತ್ತಲೇ ಇದ್ದೆ, ರಾಮ ಕಾಡಿಗೆ ಹೊರಟೇ ಬಿಟ್ಟ. ಜನ ಹೇಳಿದ್ದನ್ನು ಕೇಳಿದ್ದೀರೇನು? ''ರಾಮನಂಥವರು ಹುಟ್ಟಿದಾಗಲೆಲ್ಲ ವನವಾಸ ತಪ್ಪದಂತೆ!''<sup><a epub:type="noteref" href="999-aside.xhtml#id-009-1">೧</a></sup>ಅಲ್ಲಿ ಘೋರಾರಣ್ಯದಲ್ಲಿ ರಾಕ್ಷಸರನ್ನು ಸದೆ ಬಡಿದು, ತನ್ನ ಹೆಂಡತಿಯನ್ನು ಅಪಹರಿಸಿದವನನ್ನೂ ಅವನ ಕಡೆಯವರನ್ನೂ ಕೊಂದು, ಹದಿನಾಲ್ಕು ವರ್ಷಗಳ ಬಳಿಕ ಅಯೋಧ್ಯೆಗೆ ಮರಳಿದಾಗ ಇಲ್ಲಿ ನಾನಿದ್ದೆ. ವಿಜಯಯಾತ್ರೆಯ ಮೆರವಣಿಗೆ ನಮ್ಮ ರಸ್ತೆಗೆ ಬಂದಾಗ, ಇಕ್ಕೆಲಗಳಲ್ಲಿ ನಿಂತು ಜೈಕಾರ ಹಾಕಿದ ಜನಸ್ತೋಮದಲ್ಲಿ ನಾನೂ ಇದ್ದೆ, ಗೊತ್ತಾ? ಏನು ಮಾಡಲಿ. ಅರ್ಹತೆ ಇದ್ದಕಡೆ, ನಾಲ್ಕು ಒಳ್ಳೆಯ ಮಾತನಾಡಲು ನನ್ನ ನಾಲಗೆ ಆಡದಲ್ಲ!; ''ಉಳಿದೆ, ಆಗಲೂ ಈಗ ಇಲ್ಲಿ ಕೊಳೆವೊಲು''. ಕೊಳೆ, ಕಳೆಯದ ಕೊಳೆಯ ಮಳೆಬಿದ್ದು ಹರಿದ ಹೊಳೆ ನಾನಾಗಿ ಉಳಿದೆ!</p>
			<p>ಕೃಷ್ಣ ಅವತರಿಸಿದಾಗ ಅವನೊಡನೆ ನಾನೂ ಇಲ್ಲಿದ್ದೆ, ಗೊತ್ತೇನು? ನಂದಗೋಕುಲದಲ್ಲಿ ಅವನು ಬೆಣ್ಣೆ, ಸೀರೆ ಕದ್ದಾಗ ನಾನೂ ಇದ್ದೆ. ಅವನ ಕಾರಣ ಬೇರೆ, ನನಗೆ ಬರೀ ಅನುಕರಣ. ಅವನದು 'ಕರೆ'ಯಾದರೆ ನನ್ನದು ಬರೆ ಕರಕರೆ! ಗೋಪಿಯರ ಸೆರಗೆಳೆದು ಕಾಡುತ್ತಿದ್ದ ಆ '' <em>ಪೀನ ಪಯೋಧರ ಮರ್ದನ ಚಂಚಲ ಕರ ಯುಗಶಾಲಿ''</em>ಕಣ್ಣಿಗೆ ಬೀಳುತ್ತಿದ್ದನೇ ವಿನಾ, ನಾರದ ಭಕ್ತಿಸೂತ್ರದ <em>''ಸಾ ನಾ ಕಾಮಯಾಮಾನಾ ನಿರೋಧ ರೂಪತ್ವಾತ್''</em>ನನಗೆ ಅರ್ಥವಾಗದ ಒಗಟು! ''ಮುಗಿಲಿಗೊಂದೆ ನೆಗೆತ''ದಿಂದ ಅವನು ತ್ರಿವಿಕ್ರಮನಾಗುತ್ತಲೇ ಹೋದ. ''ನಾನು ವಾಮನನಾಗಿಯೇ ಉಳಿದೆ.'' ಆಹಾ ಅದೆಂಥ ಆಟ, ಇಲ್ಲಿ ಕಾಲು, ಅಲ್ಲಿ ತಲೆ, ಅದಕೂ ಆಚೆ ನೋಟ!"''ಆ ಬೆಳಕು ನನ್ನ ಕಣ್ಣಿಗೆ ತಡೆದುಕೊಳ್ಳಲಾರದಷ್ಟು ಪ್ರಖರ, ಅದಕ್ಕೆ ಅಲ್ಲವೇ ಪಾರ್ಥ ತನ್ನ ಸಾರಥಿ, ಗೀತಾಚಾರ್ಯನಿಗೆ ಕೂಗಿಕೊಂಡದ್ದು'' ಸಾಕು, ತಡೆಯಲಾರೆ, ಕಣ್ಣು ಕುಕ್ಕುತ್ತೆ, ಕೃಷ್ಣಾ; ಹಿಂದೆ ಇದ್ದೆಯಲ್ಲ ಆ ಸೌಮ್ಯ ರೂಪಕ್ಕೆ ಬಾ, ''ಅದೇ ನನಗೆ ಪ್ರಿಯ'', ಎಂದು? ಅವನೋ ಯೋಗರಾಜನಾದ, ನಾನು, ''ಕೆಸರ ನಡುವೆ ಉಸಿರುಕಟ್ಟಿದ ಕಲ್ಲಿನಂತೆ'' ಪಾಚಿಯಾಗಿ ಎಷ್ಟೇ ಕಾಲ ಕಳೆದರೂ ಕೊಚ್ಚೆಯಲ್ಲಿನ ರಚ್ಚೆಯಾಗೇ ಉಳಿದೆ, ಭೋಗರಾಜನಾಗಿ, ರೋಗರಾಜನಾಗಿ, ಈಗಿನಂತೆ ಆಗಲೂ.</p>
			<p>ಗೌತಮನ ''ಖಾಸಾ ಶಿಷ್ಯ ಯಾರೆಂದಿರಿ?''- ನಾನೇ.'''ಬುದ್ಧನೋ ಜಗವೆಲ್ಲ ಮಲಗಿರಲು ಅವನೊಬ್ಬನೆದ್ದ''. <em>''ಯಾ ನಿಶಾ ಸರ್ವಭೂತಾನಾಂ ತಸ್ಯಾಂ ಜಾಗರ್ತಿ ಸಂಯಮೀ''</em>- ತಾನೆ? ''ಒಳಗೆ ಬೆಳಗುವ ಬೆಳಕ ಸರಿಪಡಿಸಿಕೊಳಬೇಕು''- ಎನ್ನುತ್ತಾ, ಅವನು ಯಜ್ಞ ಹೋಮಾದಿ ಕರ್ಮಕಾಂಡವನ್ನು ನಿರಾಕರಿಸಿದ; ಜಗತ್‍ಪ್ರಸಿದ್ಧ ಸಿದ್ಧನಾದ ಆ ಬುದ್ಧ ಅರ್ಥ ಮರೆತ ಆಚಾರವನ್ನ ಖಂಡಿಸಿದ ಕೆಂಡ! ಆ ಕುಂಡದಲ್ಲಿ ಕೆಂಡದ ಬಳಿ ಇದ್ದೂ ಬರಿಯ ಇದ್ದಿಲಾಗಿಯೇ ಉಳಿದೆ, ನಾನು. ಈಗಿನಂತೆ, ಆಗಲೂ ಹೊತ್ತಿ ಉರಿಯದೆ!</p>
			<p>ಇತ್ತೀಚೆಗೆ ಮೊನ್ನೆ ಮೊನ್ನೆಯ ಗಾಂಧಿಯ ಬೆನ್ನ ಹಿಂದೆ 'ಮೊದಲ ಬಂದ ಭೂಪ, ನಾನೆ?'ಅವನ 'ಸತ್ಯ ಶೋಧನೆ'ಯ ಮೊದಲ ಪುಟಗಳಲ್ಲಿ ನಾನೂ  ಓಡಾಡಿದ್ದೇನೆ. ಇನ್ನೂ ಅಲ್ಲೇ ಓಡಾಡುತ್ತಿದ್ದೇನೆ; ಅವನ ಪ್ರಯೋಗಗಳಲ್ಲಿ ನಾನು ಇನ್ನೂ ತಡಕಾಡುತ್ತಿದ್ದೇನೆ; ಮುಂದೆ ಹೋಗಲು ಆಗೇ ಇಲ್ಲ. ಅವನಂತೆ ನಾನೂ ನೂತೆ, ಕೂತೆ, ಹೊತ್ತೆ, ಅತ್ತೆ, ಕೊನೆಗೆ ಅವನು ಚಿನ್ನವಾಗಿ ಹೊಳೆದ, ಎತ್ತರಕ್ಕೆ ಬೆಳೆದ, ಮಹಾತ್ಮನಾಗಿ ಮೆರೆದ. ''ನಾನೋ ಕಬ್ಬಿಣವಾಗಿಯೇ ಉಳಿದೆ.'' ಯಾವ ರಸಶ್ರೀಯ, 'ಆಲ್‍ಕೆಮಿ'ಯ ಪರಿಪಾಕ ಅದು? ನನಗದೇಕೆ ಮುಟ್ಟಲಿಲ್ಲ, ತಟ್ಟಲಿಲ್ಲ? ಇಂದಿಗೂ ಗೊತ್ತಿಲ್ಲ!</p>
			<p>ಅವರೆಲ್ಲ ಇದ್ದಾಗ ನಾನೂ ಇದ್ದೆ. ರಾಮ, ಕೃಷ್ಣ, ಬುದ್ಧ, ಗಾಂಧಿ- ಇವರೆಲ್ಲ ಬೆಳಕಾಗಿ ಇದ್ದರು; ನಾನೋ 'ದೀಪದ ಕೆಳಗಿನ ಕತ್ತಲಾಗಿ' ಇದ್ದೆ. ಅಂತೂ ನಾನೂ ಓಡಿದೆ; ನಾನು ಅಲ್ಲೆಲ್ಲ ಇದ್ದೆ. ಖಂಡಿತಾ ಅಲ್ಲಿ ಇದ್ದೆ!</p>
			<p class="text-right"><strong>(ಸೆಪ್ಟೆಂಬರ್ ೨೦೦೧)</strong></p>
			<p class="vertical-delimiter" />
	</section>
</body>
</html>
