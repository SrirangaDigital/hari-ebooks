<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತೇ ಮುತ್ತು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-014">
		<h1 class="level1-title" epub:type="title"><span class="num">೧೪</span> :: ರಂಗಸಂಗೀತದ ಕೆಲವು ಆಯಾಮಗಳು</h1>
		<p>ಕನ್ನಡ ನಾಡಿನ ನಾಟಕ ಕಲಾವಿದರ ಚಟುವಟಿಕೆಗಳನ್ನ ನಾವು ವಿಶ್ಲೇಷಿಸ ಹೊರಟಾಗ, ವೃತ್ತಿರಂಗಭೂಮಿ ಮತ್ತು ಹವ್ಯಾಸಿ ರಂಗಭೂಮಿ- ಎಂದು ಎರಡು ಪ್ರಮುಖ ವೇದಿಕೆಗಳನ್ನಾಗಿ ವಿಂಗಡಿಸಿಕೊಳ್ಳಬಹುದು. (ವಾಣಿಜ್ಯ ರಂಗಭೂಮಿ ಇನ್ನೂ ಇಲ್ಲಿ ಮೊಳಕೆಯೊಡೆದಿಲ್ಲ!) ಈ ಬಗೆಯ ವಿಂಗಡನೆ ಮಾಡಿಕೊಂಡಾಗ, ಮೇಲ್ನೋಟಕ್ಕೇ ಎದ್ದುಕಾಣುವ ಒಂದು ಗಮನೀಯ ಹೆಗ್ಗುರುತು- ಎಂದರೆ ಯಾವುದು? ಈ ವೃತ್ತಿರಂಗದವರ ಅಥವಾ ವಿಲಾಸೀ ರಂಗಭೂಮಿಯವರ ಉಸಿರು ಇದೇ ಎಂದಾಗ, ಬೇಗ ಹೊಳೆವುದು ಏನು? ಅದು ಅವರು ಆಶ್ರಯಿಸುವ ರಂಗಗೀತೆಗಳೇ.</p>
		<p>ಮಾತಿನ ಚಕಮಕಿಯು ವೃತ್ತಿ ಮತ್ತು ಹವ್ಯಾಸೀ ರಂಗಭೂಮಿ ಎರಡರಲ್ಲೂ ಬೇಕಾಗಿದ್ದರೂ, ವಿಲಾಸೀ ರಂಗಭೂಮಿಗೆ ಜೀವ ತುಂಬುವುದು ಈ ರಂಗಗೀತೆಗಳು. ಹಾಗೆ ನೋಡಿದರೆ, <em>'ಇಲ್ಲಿ</em> <em>ಹಾಡುಗಳಿಲ್ಲ</em> em>' ಎನ್ನುವುದೇ ಒಂದಾನೊಂದು ಕಾಲದ ಹವ್ಯಾಸೀ ರಂಗಭೂಮಿಯ ವೈಶಿಷ್ಟ್ಯವಾಗಿತ್ತು. ಇವು ಅತ್ತ ಇರಲಿ, ಕಂಪನಿ ನಾಟಕಗಳು ಬಹು ಕಾಲ ರಸಿಕರನ್ನ ಆಕರ್ಷಿಸುತ್ತ ಇದ್ದದ್ದು ಈ ರಂಗಗೀತೆಗಳಿಂದಲೇ.</p>
		<p>ನಾಟಕಕ್ಕೆ ಹಾಡು ಬೇಕೇ ಬೇಕೇನು?- ಎನ್ನುವ ಪ್ರಶ್ನೋತ್ತರದ ವಿಶ್ಲೇಷಣೆ ಇಲ್ಲಿ ಅಪ್ರಸ್ತುತವಾದರೂ ಒಂದೆರಡು ವಿಚಾರಗಳನ್ನ ಸ್ಥೂಲವಾಗಿ ಗಮನಿಸಬಹುದು. ಕಾವ್ಯವನ್ನ ಶ್ರವ್ಯ ಮತ್ತು ದೃಶ್ಯ ಎಂದು ವಿಭಾಗಿಸಿಕೊಂಡು ಗುರುತಿಸ ಹೊರಟರೂ, ಅನೂಚಾನವಾಗಿ ಅವೆರಡೂ ಒಂದಕ್ಕೊಂದು ಹೊಂದಿಕೊಂಡೇ ಬಂದಿವೆ. ನಾಟಕೀಯ ವಾಗಿ ಶ್ರವ್ಯಕಾವ್ಯದ ವಾಚನ ನಡೆಯುತ್ತಲೇ ಇದ್ದುದರಿಂದ ಉಳಿದು ಬಂತು; ಹಾಗೆ ದೃಶ್ಯಕಾವ್ಯವಂತೂ ಸಾಹಿತ್ಯ ಅಧ್ಯಯನದ ಅಭ್ಯಾಸದ ಹಂತದಲ್ಲಿ ನಾಟಕಾಭಿಮಾನೀ ರಸಿಕರ ಓದಿಗೆ ಆಹಾರವಾಗಿ ಉಳಿದು ಬಂತು. ಬೇರೆ ಬೇರೆ ಭಾಷೆಗಳಲ್ಲಿನ ಹಿಂದಿನ ಖ್ಯಾತ ನಾಟಕಕಾರರು ಬರೆದ ನಾಟಕಗಳಂತೂ ಗದ್ಯಪದ್ಯಗಳ ಹಿತಮಿತ ಮಿಶ್ರಣವೇ ಆಗಿವೆ. ಕಾವ್ಯಮಯವಾಗಿ ಗದ್ಯದ ಸಾಲುಗಳು ಅಲ್ಲಿ ಮಿಂಚಿವೆ, ನಿಜ. ಆದರೆ, ತನ್ನ ಪ್ರತಿಭೆಯನ್ನ ತೋರುವ, ಸೂಚ್ಯಾರ್ಥಗಳನ್ನು ಧ್ವನಿಸುವ, ವಿಶೇಷಾರ್ಥಗಳನ್ನು ಸ್ಫುರಿಸುವ ಸಮಯ ಬಂದಾಗಲೆಲ್ಲ ಹಿಂದಿನ ನಾಟಕಕಾರರು ಛಂದೋಬದ್ಧವಾದ ಪದ್ಯಗಳನ್ನೇ ಆಶ್ರಯಿಸುತ್ತಿದ್ದರು. ನೋಡುಗರ, ಓದುಗರ, ಕೇಳುಗರ ನೆನಪಿನಲ್ಲಿ ಬಹುಕಾಲ ಉಳಿಯುತ್ತಿದ್ದುದು ನಾಟಕದ ಈ ಪದ್ಯಗಳೇ. ಉದಾಹರಣೆಗೆ, 'ಅಭಿಜ್ಞಾನ ಶಾಕುಂತಲಾ'ದ ನಾಲ್ಕನೆಯ ಅಂಕದಲ್ಲಿ ಕಣ್ವರು ಶಕುಂತಲೆಯನ್ನ ಬೀಳ್ಕೊಡುವಾಗ ಹೇಳುವ ಹಿತವಚನದ ಮಾತು:</p>
		<p>ಇಂಥ ಪದ್ಯಗಳನ್ನೆಲ್ಲ ಅಭಿನೇತೃಗಳು ಸುಶ್ರಾವ್ಯವಾಗಿ ಹಾಡಿ ನಾಟಕಕ್ಕೆ ಕಳೆಗಟ್ಟುತ್ತಿದ್ದರು. ರಂಗಗೀತೆಗಳ ಉಗಮ ಇಲ್ಲಿದೆ ಎಂದು ಧಾರಾಳವಾಗಿ ಹೇಳಬಹುದು. ಆಮೇಲೆ ಬಂದವು, ಗದ್ಯವೇ ಇಲ್ಲದ, ಬರೀ ಪದ್ಯಮಯವಾದ ನಾಟಕಗಳು, ಅವೇ ಗೀತನಾಟಕಗಳು.</p>
		<p>ಇರಲಿ, ಹಾಡುವ ರೀತಿ, ಒಳ್ಳೆಯ ಕಂಠ, ಸೊಗಸಾದ ಸಾಹಿತ್ಯ- ಈ ಮೂರೂ ಮೇಳೈಸಿ, ರಂಗಸಂಗೀತ ವಿಜೃಂಭಿಸಿತು. ಲಾವಣಿ, ಜಾನಪದ ಶೈಲಿಯ ಹಾಡು, ವಚನಗಳು, ದಾಸರ ಪದಗಳು- ಇವುಗಳ ಜೊತೆ ಜೊತೆಗೆ ಶಾಸ್ತ್ರೀಯ ಸಂಗೀತದ ಆಧಾರದ ಮೇಲೆ ರಂಗಸಂಗೀತಗಳು ಮೆರೆದವು. ಆಯಾಯ ಸಂದರ್ಭಕ್ಕೆ ಅನುಸರಿಸಿ, ಸಾಹಿತ್ಯ ರಚನೆ ಮಾಡಿ, ಅದರಲ್ಲಿ ಶೃಂಗಾರ, ಹಾಸ್ಯ, ಕರುಣ, ರೌದ್ರ, ವೀರ, ಭಯಾನಕ, ಬೀಭತ್ಸ, ಅದ್ಭುತ ಮತ್ತು ಶಾಂತ- ಹೀಗೆ ಒಂಭತ್ತು ರಸಗಳಿಗೆ ಸಂಬಂಧಪಟ್ಟ ಅಂಶಗಳು ಆ ಹಾಡುಗಳಲ್ಲಿ ಇರುವ ಹಾಗೆ ಅದನ್ನ ರಚಿಸಿದವರು ಪ್ರಯತ್ನಪಡುತ್ತ ಇದ್ದರು. ಲಾಕ್ಷಣಿಕರು ಒಪ್ಪಲಿ ಬಿಡಲಿ, ಭಕ್ತಿರಸವನ್ನೂ ಓತಪ್ರೋತವಾಗಿ ಹರಿಸುತ್ತಿದ್ದ ರಚನೆಗಳು ರಂಗಸಂಗೀತದಲ್ಲಿ ಹಲವಿದ್ದವು.</p>
		<p>ಒಂದು ನಾಟಕದಲ್ಲಿ ನಾಟಕಕಾರ-ಕವಿ ರಂಗಗೀತೆಯನ್ನು ಹಾಡುವ ಸಂದರ್ಭವನ್ನು ಸಮಯೋಚಿತವಾಗಿ ಸೃಷ್ಟಿಸಬಲ್ಲವನಾಗಿದ್ದ. ನಾಟಕಾರಂಭದ ಪ್ರಾರ್ಥನೆಯಲ್ಲಿ, ಉದ್ಯಾನವನದ ಬಣ್ಣನೆಯಲ್ಲಿ, ನಲ್ಲ ನಲ್ಲೆಯರ ಪ್ರಥಮ ನೋಟದಲ್ಲಿ, ಬೇಟದಲ್ಲಿ, ನಾಯಕ ನಾಯಿಕೆಯರ ಪ್ರಣಯೋತ್ಸಾಹದಲ್ಲಿ, ಸಮಾಗಮದಲ್ಲಿ, ವಿರಹದಲ್ಲಿ, ಸಖಿಯರ ಯುಗಳ ಸಮೂಹಗೀತೆಗಳ ಸಂಭ್ರಮದಲ್ಲಿ, ನಾರದಾದಿಗಳ ಸ್ತುತಿ ಸನ್ನಿವೇಶಗಳಲ್ಲಿ, ವಿಜಯ ಘೋಷಣೆಯಲ್ಲಿ, ಮಂಗಳಾಚರಣೆಯ ಪದ್ಯಗಳಲ್ಲಿ - ಹೀಗೆ ಗದ್ಯದ ಚಪ್ಪರಕ್ಕೆ ಪದ್ಯದ ಮಲ್ಲಿಗೆಬಳ್ಳಿ ಹಬ್ಬಿಸುತ್ತಿದ್ದರು.</p>
		<p>ನಾಟಕಕ್ಕೆ ಸಂಬಂಧಿಸಿದಂತೆ ಶಾಸ್ತ್ರೀಯಸಂಗೀತ ಅಂದಾಗ ಕರ್ನಾಟಕಸಂಗೀತ ಮತ್ತು ಹಿಂದೂಸ್ತಾನೀ ಚೀಜ಼್‍ಗಳು- ಎರಡೂ ಬಗೆಯ ಹಾಡುಗಳಲ್ಲಿ ಪ್ರಯೋಗಗಳನ್ನ ನಡೆಸಿ ಯಶಸ್ವಿಯಾದ ನಾಟಕಕಾರರಿದ್ದಾರೆ. ರಂಗಸಂಗೀತದ ಲಕ್ಷಣ, ನಾಟಕಕ್ಕೆ ಅದರ ಅಗತ್ಯ, ಕನ್ನಡ ರಂಗಮಂಚವನ್ನೇರಿದ ಹಿಂದೂಸ್ತಾನಿ ರಾಗಿಣಿಗಳನ್ನು ಸೊಗಸಾಗಿ ಎಚ್‍ಕೆ ರಾಮನಾಥ್ ಅವರು ತಮ್ಮ ' <em>ಕನ್ನಡರಂಗಭೂಮಿಯ ವಿಕಾಸ'</em> ದಲ್ಲಿ ವಿಶ್ಲೇಷಿಸುತ್ತಾರೆ. ಹಲವು ನಾಟಕಕಾರರು, ಕಲಾವಿದರು ತಮ್ಮ ಆತ್ಮಕಥನಗಳಲ್ಲಿ, ಸಂದರ್ಶನಗಳಲ್ಲಿ ರಂಗಗೀತೆಗಳ ಹಲವು ಮಜಲುಗಳನ್ನು ಮೋಜುಗಳನ್ನ ಬಣ್ಣಿಸಿದ್ದಾರೆ. ನಿದರ್ಶನಕ್ಕೆ, ಏಣಗಿ ಬಾಳಪ್ಪನವರು ತಮ್ಮ ಆತ್ಮಕಥನ <em>'ಬಣ್ಣದ ಬದುಕಿನ ಚಿನ್ನದ ದಿನಗಳು'</em> ಪುಸ್ತಕದಲ್ಲಿ ಈ ರಂಗಗೀತೆಗಳ ಬಗ್ಗೆ ತಮ್ಮ ಅನುಭವಗಳನ್ನ ಸೊಗಸಾಗಿ ಹೇಳಿಕೊಂಡಿದ್ದಾರೆ. ಒಂದು ಉದಾಹರಣೆ: ರಾಮಾಯಣದ ನಾಟಕ, ರಾಮನಿಗೆ ಇನ್ನೇನು ಪಟ್ಟಾಭಿಷೇಕ ಆಗಬೇಕು, ಅದನ್ನ ಕೈಕೇಯಿ ತಪ್ಪಿಸುತ್ತಾಳೆ. ದಶರಥ ತುಂಬಾ ನೊಂದುಕೊಂಡು ದೈನ್ಯದಿಂದ ಕೈಕೇಯಿಯಲ್ಲಿ ಬೇಡಿಕೊಳ್ಳುತ್ತಿದ್ದಾನೆ:</p>
		<p class="verse">ಛಲವ ರಾಮನೋಳು ಬೇಡೆ|<br /> ಲಲನೆ ದಯೆಯಿಂದ ನೋಡೆ....<br /> ಕುಲೀನಾಂಗನೆಯು ನೀನಾಗಿ|<br /> ಈ ಕೀಳಾಲೋಚನೆಯ ಬಿಡೆ|<br /> ಮೊಲೆಹಾಲುಣಿಸಿದ ಸುತಗೆ|<br /> ಹಾಲಾಹಲವನ್ನ ಕೊಡುವಿಯಾ ನೀನು?</p>
		<p>ಏಣಗಿ ಬಾಳಪ್ಪನವರು ಹೇಳುತ್ತಾರೆ: ದಶರಥ ಪಾತ್ರಧಾರಿ ಒಂಬತ್ತೂ ರಸಗಳು ಬರುವ ಹಾಗೆ ಈ ಹಾಡನ್ನು ಹಾಡುತ್ತಿದ್ದರಂತೆ.</p>
		<p>ಕೃಷ್ಣ-ಸುಧಾಮನ ನಾಟಕದಲ್ಲಿ ಸುಧಾಮನ ಹೆಂಡತಿಯ ಪಾತ್ರವನ್ನ ಹಮ್ಮಿಗಿ ನೀಲಕಂಠಪ್ಪನವರು ಮಾಡುತ್ತಾ ಇದ್ದರಂತೆ. ಧಿಡೀರನೆ, ಅನಿರೀಕ್ಷಿತವಾಗಿ ಬಂದ ಮನೆತುಂಬ ತುಂಬಿದ ಸಂಪತ್ತನ್ನ ನಂಬಲಾರದೆ, ಸುಧಾಮನ ಹೆಂಡತಿ ಹಾಡುತ್ತಾಳಂತೆ:</p>
		<p class="verse">ನೋಡುತಿರುವೆ ನಾನಿದೇನು|<br /> ನೋಡಲಾರದ ನಂಟು....</p>
		<p>ಇದನ್ನು ಹಾಡುತ್ತ, ಹಾಡುತ್ತಾ ತಾವು ಮೈ ಮರೆಯುತ್ತಿದ್ದರಂತೆ, ಪ್ರೇಕ್ಷಕರನ್ನೂ ಮೈ ಮರೆಸುತ್ತ ಇದ್ದರಂತೆ. ಬಸವೇಶ್ವರ ನಾಟಕದಲ್ಲಿ ಮಧುವರಸ-ಹರಳಯ್ಯನ ಪ್ರಸಂಗ ನೆನಪಿಗೆ ತಂದು ಕೊಳ್ಳೋಣ. ಅಲ್ಲಿ,</p>
		<p class="verse">ಬಸವ ಎನಗೊಲಿಯೋ| ಸಂಗನ ಬಸವ|<br /> ಲಿಂಗಜಂಗಮ ಗುರುಸೇವೆಯ ಗೈಯುವ|<br /> ಸಂಗಮನಾಥಸ್ವರೂಪಿಯೇ ಬಸವ| ಎನಗೊಲಿಯೋ....</p>
		<p>ಇದನ್ನ ಭಾವಪೂರ್ಣವಾಗಿ ಹಾಡಿದಾಗ, ಭಕ್ತಿರಸ ತುಂಬಿ ತುಳುಕಾಡು ತ್ತಿದ್ದುದನ್ನು ಇನ್ನೂ ಈಗಲೂ ಅನುಭವಿಸುವವರಿದ್ದಾರೆ.</p>
		<p>ನನಗೆ ಪ್ರಿಯವಾದ ಒಂದು ರಂಗಗೀತೆ ಇದೆ, ಅದು ಗುಬ್ಬಿ ವೀರಣ್ಣನವರ ಕಂಪನಿಯ ಪ್ರಖ್ಯಾತ ಸದಾರಮೆಯ ನಾಟಕದ್ದು:</p>
		<p class="verse">ಬಾರೆ, ಬಾ ಬಾರೆ, ಬಾರೆ ಬಾರೆ ನನ್ನ ಹಿಂದೆ ಹಿಂದೆ<br /> ಮೆಚ್ಚಿ ಬಂದ ಪುರುಷರೆಲ್ಲ ಒಂದೇ, ಒಂದೇ....||</p>
		<p>ವೀರಣ್ಣನವರ ಕಂಪನಿಯಲ್ಲಿ ನಾಗೇಶರಾಯರು ಮಿಂಚುತ್ತಿದ್ದುದನ್ನು ಪರ್ವತವಾಣಿಯವರ ಬಾಯಿಂದ ಕೇಳಬೇಕು: ''ಮೂರು ಬೆಲ್ಲುಗಳು ಬಡಿಯಬೇಕು; ತೆರೆ ಸುತ್ತಿಕೊಂಡು ಮೇಲೇಳಬೇಕು. ರಾಯರು ಹಾಡುತ್ತಾ ಪ್ರವೇಶಿಸಬೇಕು. ಆಯಿತು ದುಷ್ಯಂತನೋ, ವತ್ಸರಾಜನೋ, ಯಾರೋ!.. ರಸದೌತಣ! ತಾರಕದಲ್ಲಿ ವಿನ್ಯಾಸ ಹೆಚ್ಚು, ತಾಳದ ಬಿಕ್ಕಟ್ಟೋ ತಬಲದವನಿಗೆ ಯಮಭೀತಿ... ವೀರಣ್ಣನವರ ಗುಬ್ಬೀ ಚೆನ್ನಬಸವೇಶ್ವರ ಕಂಪನಿಯಲ್ಲಿ ಸುಮಾರು ಒಂಬತ್ತು-ಹತ್ತು ವರ್ಷ ಹಾಡಿ, ಲಕ್ಷೋಪ ಲಕ್ಷ ಪ್ರೇಕ್ಷಕರಿಗೆ ಆನಂದ ಕೊಟ್ಟರು.. ಅತ್ಯಂತ ಜನಪ್ರಿಯರು ನಾಗೇಶರಾಯರು.'' <sup><a epub:type="noteref" href="999-aside.xhtml#id-014-01">೧</a></sup></p>
		<p>ಸುಮಾರು ಮೂವತ್ತು ರಾಗಗಳಲ್ಲಿ ನಾಟಕದ ರಂಗ ಗೀತೆಗಳು ಹರಡಿವೆ ಎನ್ನುತ್ತಾರೆ. ಕಂದ ಮತ್ತು ಸೀಸ ಪದ್ಯಗಳೂ ಸಹ ಇವೆ. ಉತ್ತರ ಕರ್ನಾಟಕದಲ್ಲಿ ಸೀಸ ಪದ್ಯಗಳು ಅಷ್ಟು ಪ್ರಚಾರದಲ್ಲಿ ಇಲ್ಲ. ಕೆಲವು ಕಂದಪದ್ಯಗಳನ್ನ ರಾಗವಾಗಿ, ತಾಳಬದ್ಧವಾಗಿ ಹಾಡುತ್ತ ಇದ್ದದ್ದೂ ಉಂಟು. ಭೈರವಿ ರಾಗದಲ್ಲಿ ಈ ಹಾಡನ್ನು ಹಾಡುತ್ತಿದ್ದರಂತೆ: ಅಶೋಕ ವನದಲ್ಲಿ ಸೀತೆ ಎದುರು ಹನುಮಂತ ರಾಮನ ವರ್ಣನೆ ಮಾಡುವಾಗ ಆ ಪಾತ್ರ ಮಾಡಿದ ಏಳಗಿ ಬಾಳಪ್ಪನವರು ಇದನ್ನು ಹಾಡುತ್ತಿದ್ದರಂತೆ:</p>
		<p class="verse">ಕೇಳಮ್ಮ ತಾಯೆ ರಾಮನೆಂಥ ಚೆಲುವ ನಮ್ಮಯ್ಯ|<br /> ಎಂತು ಪೇಳ್ವೆ ಶ್ರೀಮಂತ ರಾಮನ|<br /> ಭ್ರಾಂತಿಗೈಯುವುದು ಸ್ವಾಂತಕತಿಶಯ|<br /> ಚಿಂತೆಯನು ಬಿಡು ಮಾತೆ ನಮ್ಮಯ್ಯ.||</p>
		<p>ವೀರಾವೇಶದ ಹಾಡುಗಳನ್ನ ಹಾಡುವಾಗ ಹೆಚ್ಚಾಗಿ ಭೂಪರಾಗ ಬಳಸುತ್ತ ಇದ್ದರಂತೆ. ಯುದ್ಧಕ್ಕೆ ಬರುವ ಮುನ್ನ ರಾವಣನ ಮಗ ಇಂದ್ರಜಿತು ನೇಪಥ್ಯದಿಂದಲೇ ಹೀಗೆ ಹಾಡುತ್ತಾ ರಂಗಪ್ರವೇಶ ಮಾಡುತ್ತಿದ್ದ:</p>
		<p class="verse">ಅಕ್ಷನ ಕೊಂದಾಹವದೊಳ್|<br /> ದಕ್ಷನೆನಿಸಿ ಮೆರೆವ ನೀಚ ಕೋಡಗನೇ ನಿಲ್ಲು|<br /> ಈ ಕ್ಷಣದಿ ನಿನ್ನ ಶಿರವ ಹಾರಿಸಿ|<br /> ಮೆರೆವೆ ಇಂದ್ರಜಿತು ಯುವರಾಜೇಂದ್ರ....||</p>
		<p>ಇನ್ನೊಂದು ಹಾಡು; ನಾಟಕ, ರಾಣಿ ರುದ್ರಮ್ಮ. ಟಿಪ್ಪು ಸುಲ್ತಾನ್ ದಂಡೆತ್ತಿ ಬಂದಿದ್ದಾನೆ, ಹೆಂಡತಿ ರುದ್ರಮ್ಮನನ್ನು ತವರು ಮನೆಗೆ ಕಳಿಸುತ್ತ ಕಿತ್ತೂರ ಮಲ್ಲಸರ್ಜ ಅವಳನ್ನ ಸಮಾಧಾನ ಪಡಿಸುತ್ತಾ ಹೇಳುವ ಮಾತು ಅಠಾಣಾ ರಾಗದಲ್ಲಿ ಇದೆ:</p>
		<p class="verse">ಬಿಡು ಚಿಂತೆಯ, ಬಿಡು ಸುದತಿ,|<br /> ಕಡು ಪಾಪಿ ವೈರಿ ಶಿರ ತರಿಪೆ ನಾ ನಿಜದಿ,|<br /> ಜನ್ಮಭೂಮಿ ಮಾನವ ಪಾಲಿಸಿ ಸ್ವಕುಲವ|<br /> ಯಶದಿ ಮುಳುಗಿಸುವೆ ನಾ....||</p>
		<p>ಯಾವ ಯಾವ ಸಮಯಕ್ಕೆ ಯಾವ ಯಾವ ರಾಗ ಸರಿಹೋಗಬಹುದು ಎಂದು ನಾಟಕ ರಚನಾಕಾರರು, ಹಾರ್ಮೋನಿಯಂ ಮಾಸ್ತರರೂ, ಕಲಾವಿದರೂ ಸಮಾಲೋಚಿಸಿ ನಿರ್ಧರಿಸಿಕೊಳ್ಳುತ್ತಿದ್ದರು.</p>
		<p>ಸಾಮಾನ್ಯವಾಗಿ ನಾಟಕದ ಪ್ರಾರಂಭದಲ್ಲಿ ನಾಂದೀ ಹಾಡನ್ನ ಹಾಡುತ್ತಾ ಇದ್ದರು. ಅದನ್ನ ಭೀಮಪಲಾಸ್, ಯಮನ್, ಬಿಹಾಗ್, ದೇಶ್ ಕಾರ್, ಹಮೀರ್- ಮುಂತಾದ ರಾಗಗಳಲ್ಲಿ ಹಾಡುತ್ತಾ ಇದ್ದರು. ಏಕೆ ಎಂದರೆ ನಾಟಕ ಶುರುವಾಗುವುದೇ ಸುಮಾರು ರಾತ್ರಿ ಹತ್ತು-ಹನ್ನೊಂದು ಗಂಟೆಗೆ, ಆದ್ದರಿಂದ, ಈ ಪ್ರಹರಕ್ಕೆ ಇದೇ ತಕ್ಕದ್ದು ಅಂತ ನಿರ್ಧಾರ ಮಾಡಿದ್ದರು. ಮಧ್ಯರಾತ್ರಿ ವೇಳೆಗೆ ಮಾಲ್ ಕಂಸ್, ಬೆಳಗಿನಝಾವದ ವೇಳೆಗೆ ಬಿಬಾಸ್, ತೋಡಿ, ಭೈರವಿ, ಜೀವನ್‍ಪುರಿ, ಜೋಗಿ- ಹೀಗೆ ಒಂದನ್ನ ಆರಿಸಿಕೊಳ್ಳುತ್ತ ಇದ್ದರು. ಕೋಪ ರೋಷ ಸಿಟ್ಟಿಗಂತೂ ಬಹರ್ ರಾಗ ಇದ್ದೇ ಇತ್ತು. ಮಂಗಳಕ್ಕೆ ಯಾವ ರಾಗ ಆದರೂ ನಡೆಯುತ್ತಿತ್ತು. ಒಟ್ಟಿನ ಮೇಲೆ ಸಾಧ್ಯವಾದಷ್ಟು ಬೇರೆ ಬೇರೆ ರಾಗಗಳನ್ನ ಪ್ರಯೋಗ ಮಾಡುವುದಕ್ಕೆ ಪ್ರಯತ್ನಿಸುತ್ತಾ ಇದ್ದರು.</p>
		<p>ಈ ರಂಗಗೀತೆಗಳ ಬಗ್ಗೆ ಕೆಲವು ಪುಸ್ತಕಗಳು ಬಂದಿವೆ. ಒಂದೆರಡನ್ನು ಮಾತ್ರ ಪ್ರಾತಿನಿಧಿಕವಾಗಿ ಹೆಸರಿಸ ಬಯಸುತ್ತೇನೆ: <em>ರಂಗಸಂಗೀತ</em> ದ ಹೆಸರಿನಲ್ಲಿ ಸ್ವರಪ್ರಸ್ತಾರದ ಜೊತೆಗೆ, ಎಚ್‍ಕೆ ಯೋಗಾನರಸಿಂಹ ಅವರು ಹೆಸರಾಂತ ನಾಟಕದ ಹಾಡುಗಳನ್ನು ಸಂಪಾದಿಸಿರುವ ಪುಸ್ತಕ ಏನಿದೆ- ಅದು ಒಂದು ಉತ್ತಮ ಗ್ರಂಥ. ಹಲವು ಕಾರಣಗಳಿಗಾಗಿ ಅಷ್ಟೇ ಉತ್ತಮವಾದದ್ದು ಎಚ್‍ಎಸ್ ಗೋವಿಂದೇಗೌಡರು ಸಂಪಾದಿಸಿರುವ ' <em>ರಂಗಗೀತೆ'</em> ಗಳು ಗ್ರಂಥ. ಸಿಂಧುವಳ್ಳಿ ಅನಂತಮೂರ್ತಿಯವರು ತಮ್ಮ <em>'ಗುಬ್ಬಿ ಕಂಪನಿ'</em> ಗ್ರಂಥದಲ್ಲಿ ಹಲವಾರು ರಂಗಗೀತೆಗಳನ್ನು ಸ್ವರಪ್ರಸ್ತಾರ ದೊಂದಿಗೆ ಕೊಟ್ಟಿದ್ದಾರೆ.</p>
		<p>ನಾಗೇಶರಾಯರು ಹಾಡುತ್ತಿದ್ದ <em>ಸದಾರಮೆ, ಗುಲೇಬಕಾವಲಿ ಸುಭದ್ರಾಪರಿಣಯ ಮತ್ತು ರಾಜಭಕ್ತಿ</em> ನಾಟಕಗಳಿಂದ ನಾಲ್ಕು ಹಾಡುಗಳು, ಗಂಗಾಧರ ರಾಯರ <em>ಕೃಷ್ಣಲೀಲಾ;</em> ಗುರುಮೂರ್ತಪ್ಪನವರ <em>ಕುರುಕ್ಷೇತ್ರ,</em> ಬಿ. ಜಯಮ್ಮನವರ <em>ಸದಾರಮೆ,</em> ಗುಬ್ಬಿ ವೀರಣ್ಣ ಮತ್ತು ಬಿ. ಜಯಮ್ಮನವರು ಸೇರಿ ಹಾಡುತ್ತಿದ್ದ <em>ಕಂಸವಧೆಯ</em> ಅಗಸ-ಅಗಸಗಿತ್ತಿಯ ತಮಾಷೆ ಹಾಡು, <em>ಕೃಷ್ಣಲೀಲಾ</em> ದಲ್ಲಿ ಮತ್ತು <em>ದಶಾವತಾರ</em> ದಲ್ಲಿ ನಾರದನ ಪಾತ್ರದಲ್ಲಿ ಶ್ರೀಕಂಠಮೂರ್ತಿಯವರ ಹಾಡು ಮುಂತಾದವುಗಳನ್ನು ಸಂದರ್ಭ, ಸಾಹಿತ್ಯ, ಸ್ವರಪ್ರಸ್ತಾರದೊಡನೆ ಇಲ್ಲಿ ವಿವರಿಸುತ್ತಾರೆ.</p>
		<p>ರಂಗಸಂಗೀತದ ಬಗ್ಗೆ ರಂಗಕರ್ಮಿಗಳೂ ರಂಗಾಸಕ್ತರೂ ಬರೆದಿರುವ ಲೇಖನಗಳು, ಪುಸ್ತಕಗಳು ಅದರ ಹಿರಿಮೆ, ವೃತ್ತಿರಂಗಭೂಮಿ ಉಚ್ಛ್ರಾಯ ಸ್ಥಿತಿಯಲ್ಲಿದ್ದಾಗ ಅದಕ್ಕಿದ್ದ ಹೆಗ್ಗಳಿಕೆಯ ಬಗ್ಗೆ ಸಾಕಷ್ಟು ಮಾಹಿತಿಯನ್ನೂ ವಿಶ್ಲೇಷಣಾತ್ಮಕ ಬೆಳಕನ್ನೂ ಚೆಲ್ಲುತ್ತದೆ.<sup><a epub:type="noteref" href="999-aside.xhtml#id-005-02">೨</a></sup></p>
		<p>ಈ ರಂಗಗೀತೆಗಳನ್ನು ಸಂಪಾದಿಸುವುದು ಬಹಳ ಕಷ್ಟ. ಒಂದು ತರಹ ದಾಸರ ಪದಗಳನ್ನ ಜಾನಪದ ಗೀತೆಗಳನ್ನ ಸಂಪಾದಿಸಿದ ಹಾಗೆಯೇ. ಗೀತೆ ಅದೇ ಆಗಿರಬಹುದು, ಅಲ್ಲಿ ಒಂದು ಶಬ್ದಕ್ಕೆ ಬದಲಾಗಿ ಕಾಲಕ್ರಮೇಣ ಇನ್ನೊಂದು ಶಬ್ದ ಸೇರಿಕೊಂಡಿರಬಹುದು; ನಾಟಕ ಪ್ರಕಟಿತ ಪುಸ್ತಕ ರೂಪದಲ್ಲಿ ಇರುತ್ತಿರಲಿಲ್ಲ; ಆ ಕಾಲದಲ್ಲಿ ಒಬ್ಬರು ಹೇಳುವುದನ್ನ ಕೇಳಿಸಿಕೊಂಡು ಮತ್ತೊಬ್ಬರು ಹಾಡಬೇಕಿತ್ತಲ್ಲ, ಆವಾಗ ಅವರವರ ಶಬ್ದಸಾಮಥ್ರ್ಯಕ್ಕೆ ಅನುಗುಣವಾಗಿ ಹಾಡನ್ನು ಗ್ರಹಿಸುತ್ತ, ಮನನ ಮಾಡಿಕೊಳ್ಳುತ್ತಿದ್ದರು. ಸಮಯೋಚಿತವಾಗಿ ಪದಗಳನ್ನ ಬದಲಾಯಿಸಿಕೊಳ್ಳುತ್ತಲೂ ಇದ್ದರು. ಹೀಗಾಗಿ, ಪಾಠಭೇದಗಳು ಸಹಜವಾಗಿಯೇ ನುಸುಳಿಕೊಂಡು ಬಿಟ್ಟಿವೆ. ಇದನ್ನೇ ಬಿವಿ ವೈಕುಂಠರಾಜು ಅವರೂ ಹೇಳುವುದು. ಧ್ವನಿಸುರುಳಿಗಳು ವೀಡಿಯೋಗಳು, ಸಿ.ಡಿ., ಗಳು ರಂಗಗೀತೆಯಬಗ್ಗೆ ಈಗಾಗಲೇ ಕೆಲವು ಬಂದಿವೆ. ಇನ್ನೂ ಹೆಚ್ಚು ಹೆಚ್ಚಾಗಿ ಬರಲೆಂದು ರಂಗಾಸಕ್ತರು ಆಶಿಸುತ್ತಾರೆ.</p>
		<p>ಕರ್ನಾಟಕ ಶಾಸ್ತ್ರೀಯ ಸಂಗೀತದಲ್ಲಿ ಪರಿಣತರಿರುವ ವಿದ್ವಾಂಸ-ವಿದುಷಿ ಯರಿಂದ ರಂಗಗೀತೆಗಳ ಶಾಸ್ತ್ರೀಯ ಸಂಗೀತಶೈಲಿಯ ಗಾಯನ ಕಾರ್ಯಕ್ರಮ ವೊಂದನ್ನು ಸಿಂಧುವಳ್ಳಿ ಅನಂತಮೂರ್ತಿಯವರ ಸುರುಚಿ ರಂಗಮಂದಿರದಲ್ಲಿ ಅವರಿದ್ದಾಗ ಏರ್ಪಡಿಸಿದ್ದರು. ಅಂಥಹವು ಇನ್ನೂ ಹೆಚ್ಚು ಹೆಚ್ಚಾಗಿ ನಡೆಯಬೇಕು. ಕನ್ನಡ ಮತ್ತು ಸಂಸ್ಕೃತಿ ಇಲಾಖೆ ರಂಗಗೀತೆಗಳ ಕಾರ್ಯಕ್ರಮಗಳನ್ನು ಅಲ್ಲಲ್ಲಿ ಏರ್ಪಡಿಸಿ, ರಂಗಗೀತೆಗಳ ಕಲಾವಿದರನ್ನು ಪ್ರೋತ್ಸಾಹಿಸುತ್ತಿರುವುದೂ ಸಂತೋಷದ ವಿಷಯ.</p>
		<p>ನಾಟಕೋತ್ಸವಗಳಲ್ಲಿ ಪ್ರಾರಂಭದಲ್ಲಿ, ಕೊನೆಯಲ್ಲಿ, ರಂಗಗೀತೆಗಳಲ್ಲಿ ಆಸಕ್ತಿ ಉಳಿಸಿಕೊಂಡಿರುವ ಕಲಾವಿದರ ಕಾರ್ಯಕ್ರಮಗಳನ್ನು ಯಥೋಚಿತವಾಗಿ ಏರ್ಪಡಿಸುವುದೂ ಸಾಧುವೇ. ಈಗ ಲಭ್ಯವಿರುವ ಈ ಮಾಹಿತಿ, ಪುಸ್ತಕ, ಹಸ್ತಪ್ರತಿ, ಧ್ವನಿಮುದ್ರಿಕೆ, ಭಾವಚಿತ್ರ- ಇತ್ಯಾದಿ ಸಂಬಂಧಪಟ್ಟ ಎಲ್ಲ ಸುಸಜ್ಜಿತ ಸಾಮಗ್ರಿಗಳ ವಸ್ತುಸಂಗ್ರಹಾಲಯ ರೂಪುಗೊಳ್ಳಬೇಕು.</p>
		<p>ನಾಟಕ ಶಿರೋಮಣಿಗಳನ್ನು ನೆನಪಿಗೆ ತರುವ ಮಂಗಳಾಚರಣೆಯ ಒಂದು ಗೀತೆಯೊಂದಿಗೆ ಈ ಲೇಖನಕ್ಕೆ ಅಂಕದ ಪರದೆಯನ್ನು ಎಳೆಯೋಣ:</p>
		<p class="verse">ಶುಭ ವಿಭವನೆನಿಸು ದೇವ|<br /> ಪರಿಪಾಲಿಸು ದೇವ, ಜಗತೀಧವಾ|<br /> ಭಯಹರ ಶುಭಕರ, ಜೀವಪರಭಾವ ಮಹಾದೇವ, ಹರಿ ಶ್ರೀವರಾ|<br /> ಶುಭ ವಿಭವಕರನೆನಿಸು ದೇವಾ||</p>
		<p class="vertical-delimiter" />
		<section class="level2 numbered" id="id-014.01">
			<h2 class="level2-title" epub:type="title">ಆಕರ ಗ್ರಂಥಗಳ ಮತ್ತು ಅಧ್ಯಯನ<br /> ಸಾಮಗ್ರಿಗಳ ಸಂಕ್ಷಿಪ್ತ ವಿವರಣಾತ್ಮಕ ಸೂಚಿ:</h2>
			<p>೧. ಏಣಗಿ ಬಾಳಪ್ಪ, <em>ಬಣ್ಣದ ಬದುಕಿನ ಚಿನ್ನದ ದಿನಗಳು</em> (ರಂಗಾನುಭವ ಕಥನ: ನಿರೂಪಣೆ ಗಣೇಶ ಅಮೀನಗಡ), ಪ್ರಸಾಧನ ಪ್ರಕಾಶನ, ಮಂಗಳೂರು-೪, ೨೦೦೭. (ಇದರಲ್ಲಿ ನಾಟಕಕ್ಕೆ ಉಸಿರಾದ ರಂಗಗೀತೆಗಳ ವಿಸ್ತೃತ ವಿವರಣೆ ಇದೆ. ಪುಟ ೬೯-೮೮)</p>
			<p>೨. ಗೋವಿಂದೇ ಗೌಡ ಎಚ್‍ಎಸ್ (ಸಂ.), <em>ರಂಗಗೀತೆಗಳು,</em> ಹನ್ಯಾಳು ಪ್ರಕಾಶನ, ಮೈಸೂರು, ೨೦೦೨. (೫೬೦ ಪುಟಗಳ ಈ ಉದ್‍ಗ್ರಂಥದಲ್ಲಿ ೨೭ (ಪ್ರಕಟಿತ ಮತ್ತು ಅಪ್ರಕಟಿತ) ನಾಟಕಗಳ ರಂಗಗೀತೆಗಳ ರಾಗ ಮತ್ತು ತಾಳ ನಿರ್ದೇಶಿತ ಪೂರ್ಣಪಾಠವಿದೆ. ನಾಟಕ ಬರೆದವರ ಹೆಸರು ಮತ್ತು ಚಿತ್ರಗಳೂ ಇವೆ.)</p>
			<p>೩. ಪಾಶ್ರ್ವನಾಥ್ ಎಚ್‍ವಿ ಡಾ| (ಸಂ.), <em>ರಂಗಕದಂಬ,</em> (ರಾಜಶೇಖರ ಕದಂಬ ಅವರ ಅಭಿನಂದನಾ ಗ್ರಂಥ), (ಇದರಲ್ಲಿ ಎ. ವಿ. ಸೂರ್ಯನಾರಾಯಣ ಸ್ವಾಮಿ ಅವರ <em>ರಂಗಸಂಗೀತ</em> ಲೇಖನ, ಪುಟ ೧೪೯-೧೫೪; ಮತ್ತು ಬಿ ಸೋಮಶೇಖರ ಅವರ <em>ರಂಗಸಂಗೀತ</em> ಲೇಖನ, ಪುಟ ೧೫೫-೧೫೭ಗಳನ್ನು ನೋಡಿ), ತನುಮನ ಪ್ರಕಾಶನ, ಮೈಸೂರು-೨೩, ೨೦೦೫.</p>
			<p>೪. ಯೋಗಾನರಸಿಂಹ ಎಚ್‍ಕೆ (ಸಂ.), <em>ರಂಗಸಂಗೀತ</em> (ಸ್ವರಪ್ರಸ್ತಾರದೊಂದಿಗೆ), ಕರ್ನಾಟಕ ನಾಟಕ ಅಕಾಡೆಮಿ, ಬೆಂಗಳೂರು-೯, ೧೯೮೯. (ಇದರಲ್ಲಿ ೧೪ ನಾಟಕಗಳ, ಒಟ್ಟು ೧೧೬ ರಂಗಗೀತೆಗಳಿಗೆ ಸ್ವರ ಪ್ರಸ್ತಾರವಿದೆ.)</p>
			<p>೫. ರಂಗನಾಥ್, ಎಚ್‍ಕೆ ಡಾ| <em>ದ ಕರ್ನಾಟಕ ಥಿಯೇಟರ್ (ಇಂಗ್ಲೀಷಿನಲ್ಲಿ)</em>, (ರಂಗನಾಥ್ ಅವರ ಪಿಎಚ್. ಡಿ ಸಂಪ್ರಬಂಧ), ಕರ್ನಾಟಕ ವಿಶ್ವವಿದ್ಯಾಲಯ, ಧಾರವಾಡ, ೧೯೬೦. (ಇದರಲ್ಲಿ ಸ್ತೇಜ್ ಮ್ಯೂಸಿಕ್ ಎಂಬ ಉಪಪರ್ವದಲ್ಲಿ (ಪುಟ ೧೬೬-೧೬೮) ರಂಗಗೀತೆಗಳ ವಿಶ್ಲೇಷಣೆ ಇದೆ. ಮೊದಮೊದಲು ಕೆಲವೊಂದು ನಾಟಕಗಳಲ್ಲಿ ೮೦-೧೦ಂ ಹಾಡುಗಳೂ, ೨೦-೩೦ ಕಂದಗಳೂ ಇದ್ದ ವಾಡಿಕೆಯ ಪ್ರಸ್ತಾಪವಿದೆ.)</p>
			<p>೬. ವೈಕುಂಠರಾಜು ಬಿವಿ, <em>ಕನ್ನಡರಂಗಭೂಮಿ-೧೨೫</em>, ಸನತ್ ಪ್ರಕಾಶನ, ಬೆಂಗಳೂರು-೨೧, ೨೦೦೭. (ಇದರಲ್ಲಿ ಪ್ರಸ್ತಾವನೆ, ನಟರ ಕಾಲ, ನಾಟಕಾರರ ಕಾಲ, ನಿರ್ದೇಶಕರು ಕಾಲ ಮತ್ತು ಸಂಕೀರ್ಣ - ಎಂಬ ಐದು ಅಧ್ಯಾಯಗಳಿವೆ. ರಂಗಸಂಗೀತದ ಬಗ್ಗೆ ಪ್ರಸ್ತಾವನೆಯಲ್ಲೂ (ಪು. ೪೫-೪೭), ಮೂರನೇ ಅಧ್ಯಾಯದಲ್ಲೂ ಪ್ರಸ್ತಾಪವಿದೆ. <em>ಶಾಕುಂತಲ</em> ದ (ನಾಗವೇಣಿ ನಗರಿಗೆ ನಾಂಪೋಗಿ ಬರುವೆನೆ), <em>ಸುಭದ್ರಾ ಕಲ್ಯಾಣ</em> ದ (ಕಾಂತೆಯೇಕೆ ಕೋಪವಾಂತೆಯೇ, ಶಾಂತಳಾಗದೆ), <em>ಕವಿರತ್ನ ಕಾಳಿದಾಸದ</em> (ಅಳಬೇಡ್ ಕಣೆ, ಸುಮ್ ಕಿರೇ)- ಎಂಬ ಮೂರು ಗೀತೆಗಳಿಗೆ ಸ್ವರಪ್ರಸ್ತಾರವಿದೆ.</p>
			<p>೭. ರಾಮನಾಥ್, ಎಚ್‍ಕೆ. ಡಾ|, <em>ರಂಗಸಂಬಂಧ</em>, ಸ್ಕಾಲರ್ಸ್ ಬುಕ್ ಸೀರೀಸ್, ಮೈಸೂರು-೯, ೨೦೦೪ (ಈ ರಂಗಲೇಖನಗಳ ಸಂಕಲನದಲ್ಲಿ ನೋಡಿ: ರಂಗ ಸಂಗೀತ ಲೇಖನ, ಪುಟ ೬೦-೬೪).</p>
			<p>೮. ಕಲಾಸುರುಚಿ, ಸಿಂಧುವಳ್ಳಿ ಅನಂತಮೂರ್ತಿಯವರ <em>ಅಭಿನಂದನಾ ಗ್ರಂಥ</em>, ಅಭಿನಂದನ ಸಮಿತಿ, ಮೈಸೂರು, ೧೯೯೧ (ಇದರಲ್ಲಿ ಎಚ್ ನಾಗರಾಜನ್ ಅವರ ಲೇಖನ ನೋಡಿ, ಪುಟ ೧೦೯-೧೦)</p>
			<p>೯. ಸಿಂಧುವಳ್ಳಿ ಅನಂತಮೂರ್ತಿ, <em>ನನ್ನದು ಬಣ್ಣದ ಬದುಕು</em>, ಗೀತಾ ಬುಕ್ ಹೌಸ್, ಮೈಸೂರು-೧, ೧೯೯೮. (ಇದರಲ್ಲಿ ಗ್ರಂಥದ ಕೊನೆಯಲ್ಲಿ ಕೊಟ್ಟಿರುವ ಅಕಾರಾದಿ ಪುಟಸೂಚಿಯಲ್ಲಿ ಒಂದು ಶ್ಲಾಘನೀಯ ಕೆಲಸ ಮಾಡಿದ್ದಾರೆ. ವಿಷಯಗಳ ಶೀರ್ಷಿಕೆಯಡಿಯಲ್ಲಿ ಅಕ್ಷರಾನುಕ್ರಮಣಿಕೆ ತೋರಿಸಿದ್ದಾರೆ. ಕನ್ನಡದ ನಾಟಕಗಳಿಗೆ ಸಂಬಂಧಿಸಿದಂತೆ, ಪುಸ್ತಕದಲ್ಲಿನ ರಂಗಗೀತೆಗಳ (೫೨) ರಂಗಸಂಗೀತದ (೩೬) ಮತ್ತು ವಿವಿಧ ರಾಗಗಳ (೨೦)- ಉಲ್ಲೇಖಗಳನ್ನು ಪಟ್ಟಿಮಾಡಿದ್ದಾರೆ.)</p>
			<p>೧೦. ಸಿಂಧುವಳ್ಳಿ ಅನಂತಮೂರ್ತಿ, <em>ಗುಬ್ಬಿ ಕಂಪನಿ</em> (ಪಿಎಚ್.ಡಿ. ಸಂಪ್ರಬಂಧದ ಗ್ರಂಥರೂಪ), ಸುರುಚಿ ಪ್ರಕಾಶನ, ಮೈಸೂರು-೯, ೧೯೭೯. (ಇದರಲ್ಲಿ ರಂಗಸಂಗೀತ ಪ್ರಕರಣ, ಪುಟ ೨೦೧-೨೨೭ ನೋಡಿ. ಅಲ್ಲಿ ಕೊನೆಯಲ್ಲಿ ಸದಾರಮೆ, ಗುಲೇಬಕಾವಲಿ ಸುಭದ್ರಾಪರಿಣಯ, ರಾಜಭಕ್ತಿ, ಕೃಷ್ಣಲೀಲಾ, ಕುರುಕ್ಷೇತ್ರ, ಕಂಸವಧೆ, ದಶಾವತಾರ, ಲವಕುಶ, ಎಡೆಯೂರು ಸಿದ್ಧಲಿಂಗೇಶ್ವರ- ನಾಟಕಗಳಿಂದ ತೆಗೆದುಕೊಂಡ ಹದಿನಾರು ಗೀತೆಗಳಿಗೆ ಸ್ವರ ಪ್ರಸ್ತಾರ ಕೊಟ್ಟಿದ್ದಾರೆ.)</p>
			<p>೧೧. ವಿಜಯಲಕ್ಷ್ಮಿ ಸುಬ್ಬರಾಜ್, <em>ಕನ್ನಡ ಗೀತನಾಟಕಗಳ ಅಧ್ಯಯನ</em> (ಪಿಎಚ್‍ಡಿ ಸಂಪ್ರಬಂಧದ ಗ್ರಂಥರೂಪ), ಕನ್ನಡಸಾಹಿತ್ಯ ಪರಿಷತ್ತು, ಬೆಂಗಳೂರು-೧೮, ೧೯೯೫ (ಇದರಲ್ಲಿ, ಗೀತನಾಟಕ ಪ್ರವೇಶ: ಸಂಸ್ಕೃತ ನಾಟಕ ಮತ್ತು ನಾಟಕದಲ್ಲಿ<br /> ಸಂಗೀತದ ಅಧ್ಯಾಯವು (ಪುಟ ೧-೨೯) ರಂಗಸಂಗೀತದ ಅಧ್ಯಯನಕ್ಕೆ ಉಪಯುಕ್ತ ಸಾಮಗ್ರಿ ಒದಗಿಸುತ್ತದೆ.)</p>
			<p></p>
			<p>೧೨. ಶ್ರೀರಂಗ (ಸಂ.) <em>ಕನ್ನಡರಂಗಭೂಮಿ ನಡೆದು ಬಂದ ದಾರಿ</em>, ಕನ್ನಡ ಸಾಹಿತ್ಯ ಪರಿಷತ್ತು, ಬೆಂಗಳೂರು-೧೮, ೧೯೮೭ (ಇದರಲ್ಲಿನ ಮೊದಲ ಭಾಗ, 'ಹಿನ್ನೆಲೆ ಹುಟ್ಟು ಮತ್ತು ವೃತ್ತಿಸಂಸ್ಥೆಗಳು' ಪುಟ ೧-೨೬೮ ರಂಗಸಂಗೀತದ ಅಧ್ಯಯನಕ್ಕೆ ಉಪಯುಕ್ತ ಸಾಮಗ್ರಿ ಒದಗಿಸುತ್ತದೆ.)</p>
			<p>೧೩. ಸೀತಾರಾಮಯ್ಯ, ಹ.ವೆಂ. <em>ಕರ್ನಾಟಕದ ರಂಗಕಲಾವಿದರು</em>, ಕಲಾಸಾಹಿತ್ಯ ಪ್ರಕಾಶನ, ಬೆಂಗಳೂರು-೧೦ (೭೬೦ ಪುಟಗಳ ಈ ಬೃಹದ್‍ಗ್ರಂಥದಲ್ಲಿ ನೂರಾಎಂಟು ಮಂದಿ ಪ್ರಮುಖ ವೃತ್ತಿರಂಗಭೂಮಿಯ ರಂಗಕಲಾವಿದರ ನಾಟಕಕರ್ತೃಗಳ ಪರಿಚಯಾತ್ಮಕ ಲೇಖನಗಳಿವೆ.)</p>
			<p>೧೪. ರಾಮನಾಥ್, ಎಚ್‍ಕೆ ಡಾ|, <em>ಕನ್ನಡ ರಂಗಭೂಮಿಯ ವಿಕಾಸ</em>, ಅಭಿನಯಪ್ರಕಾಶನ, ಮೈಸೂರು-೨೩, ೧೯೯೦, (ಇದರಲ್ಲಿ ವೃತ್ತಿರಂಗಭೂಮಿ: ರಂಗಸಂಗೀತ, ಅಧ್ಯಾಯ ೮, (ಪುಟ ೧೬೭-೨೦೪) ನ್ನು ನೋಡಿ.)</p>
		</section>
	</section>
</body>
</html>
