<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತೇ ಮುತ್ತು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title"><span class="num">೧೧</span> :: ಕತೆಗಾರ 'ಅನಕೃ''</h1>
		<p>ಅನಕೃ ಎಂಬುದು ಮೂರು ಅಕ್ಷರಗಳ ಕನ್ನಡದ ಶಕ್ತಿ. ನಾಟಕಕಾರರಾಗಿ, ಕಾದಂಬರಿಕಾರರಾಗಿ, ಕಥೆಗಾರರಾಗಿ, ಪ್ರಬಂಧ, ವಿಮರ್ಶೆ, ವೈಚಾರಿಕ ಲೇಖನಗಳು, ಸಂಶೋಧನಾ ಸಾಹಿತ್ಯ, ಜೀವನ ಚರಿತ್ರೆ, ಬೇರೆ ಭಾಷೆಗಳಿಂದ ಕನ್ನಡಕ್ಕೆ ಅನುವಾದಿಸಿದ ಬರೆಹಗಳು, ಕನ್ನಡ ಸಾಹಿತ್ಯದ ಬಗ್ಗೆ ಇಂಗ್ಲಿಷಿನಲ್ಲಿ ಬರೆದ ಕೃತಿಗಳು, ಪತ್ರಿಕಾ ಸಂಪಾದಕತ್ವ, ಶಿಶು ಸಾಹಿತ್ಯ, ಚಲನಚಿತ್ರಕ್ಕೆ ಸಾಹಿತ್ಯ ಮತ್ತು ಸಂಭಾಷಣೆ -ಹೀಗೆ ಸಾಹಿತ್ಯದ ವಿವಿಧ ಪ್ರಕಾರಗಳಲ್ಲಿ ವಿಶ್ವರೂಪದರ್ಶನ ಮಾಡಿಸಿದ ಮತ್ತು ಇದರ ಜೊತೆಜೊತೆಗೆ ತಮ್ಮ ಮಾತುಗಾರಿಕೆಯಿಂದ ಕಿಕ್ಕಿರಿದ ಜನಸ್ತೋಮದ ಮೇಲೆ ಮೋಡಿ ಮಾಡುವ ವಾಗ್ಮಿತೆ ಹಾಗೂ ಕನ್ನಡದ ಉಳಿವಿಗಾಗಿ ಹಲವಾರು ಚಳುವಳಿಗಳ ನೇತಾರ ಆಗಿದ್ದ ಅನಕೃ ಕನ್ನಡದ ಮೂರಕ್ಷರಗಳ ಒಂದು ಶಕ್ತಿ- ಎಂದು ಹೇಳಿದರೆ ಅತಿಶಯೋಕ್ತಿ ಎನೂ ಅಲ್ಲ.</p>
		<p>ತಮ್ಮ ಹದಿನಾರನೇ ವಯಸ್ಸಿನಲ್ಲೇ ಮೊಟ್ಟಮೊದಲ ಕೃತಿ ಒಂದನ್ನು- ಅದು ಒಂದು ನಾಟಕ. 'ಮದುವೆಯೋ ಮನೆಹಾಳೋ' ಹೆಸರಿನ ಸಾಮಾಜಿಕ ನಾಟಕ- ಅದನ್ನು ಬರೆದರು. ದೈತ್ಯ ಬರೆಹಗಾರ ಎನ್ನಿಸಿಕೊಳ್ಳುವ ಹಾಗೆ ಅನಕೃ ಬರೆದದ್ದು ನೂರ ಹದಿನಾರು ಕಾದಂಬರಿಗಳು. ಅದರಲ್ಲಿ ನೂರಾ ಎರಡು ಸಾಮಾಜಿಕ ಕಾದಂಬರಿಗಳು, ಒಂಬತ್ತು ಕಥಾ ಸಂಕಲನಗಳು, ಇಪ್ಪತ್ತೆರಡು ನಾಟಕಗಳು, ಅದರಲ್ಲಿ ಸಾಮಾಜಿಕ ನಾಟಕಗಳು ಹನ್ನೊಂದು, ಪ್ರಬಂಧ ಮತ್ತು ವಿಮರ್ಶೆಗೆ ಸಂಬಂಧಿಸಿದ ಹಾಗೆ ಇಪ್ಪತ್ತೊಂದು ಕೃತಿಗಳು, ಹನ್ನೆರಡು ಜೀವನ ಚರಿತ್ರೆಗಳು, ವಿವಿಧ ವಿಷಯಗಳ ಬಗ್ಗೆ ಸಂಪಾದಿಸಿದ ಕೃತಿಗಳೋ ಹನ್ನೊಂದು- ಹೀಗೆ ಪಟ್ಟಿ ಬೆಳೆಯುತ್ತಾ ಹೋಗುತ್ತದೆ. ತಮ್ಮ ಜೀವನದ ಅರವತ್ತಮೂರು ವರ್ಷಗಳ ಅವಧಿಯಲ್ಲಿ ಎರಡು ನೂರಾ ಎರಡು ಕೃತಿಗಳನ್ನು ಪುಂಖಾನುಪುಂಖವಾಗಿ ಬರೆದು ಪ್ರಕಟಿಸಿ ಕನ್ನಡ ಜನತೆಗಿತ್ತ, ನಡೆದಾಡುವ ವಿಶ್ವಕೋಶದಂತಿದ್ದ ಮಹಾಚೇತನವೆಂದರೆ- ಅನಕೃ.</p>
		<p>ನಾನು ಅನಕೃ ಅವರನ್ನು ನೋಡಿದ್ದು ಭಾಷಣಕಾರರಾಗಿ. ಶಿವಮೊಗ್ಗದಲ್ಲಿ ಶಾಲೆ ಮತ್ತು ಕಾಲೇಜುಗಳಲ್ಲಿ ನಾನು ಓದುತ್ತಿದ್ದಾಗ ಅಲ್ಲಿನ ಕರ್ನಾಟಕ ಸಂಘ ಏರ್ಪಡಿಸುತ್ತಿದ್ದ ಕಾರ್ಯಕ್ರಮಗಳಲ್ಲಿ ಭಾಗವಹಿಸಲು ಅನಕೃ ಆಗಾಗ್ಗೆ ಅಹ್ವಾನಿತರಾಗಿ ಬರುತ್ತಿದ್ದರು. ಅವರ ಭಾಷಣಗಳನ್ನ ಕೇಳುವುದೆಂದರೆ ನಮಗೆಲ್ಲ ಅದೇನೋ ಒಂದು ಅಪೂರ್ವವಾದ ಸಂತೋಷದ ಸಂಭ್ರಮ. ಕಾರ್ಯಕ್ರಮ ಪ್ರಾರಂಭವಾಗುವ ಬಹಳ ಮುಂಚೆಯೇ ಸಭಾಂಗಣಕ್ಕೆ ಹೋಗಿ ವೇದಿಕೆಯ ಮುಂದುಗಡೆ ಹಾಸಿದ್ದ ಜಮಖಾನದ ಮೇಲೆ ನಾವು ಹುಡುಗರು ಮುಂದುಗಡೆ ಕುಳಿತುಕೊಂಡಿರುತ್ತಿದ್ದೆವು. ಸಭಾಂಗಣದಲ್ಲಿ ಕಿಕ್ಕಿರಿದ ಜನಸ್ತೋಮ ''ಮುಖ್ಯಭಾಷಣಕಾರರು ಬರುತ್ತಿದ್ದಾರೆ, ಮಾರ್ಗಮಧ್ಯದಲ್ಲಿ ಇದ್ದಾರೆ, ಇನ್ನೇನು ಬಂದುಬಿಟ್ಟರು...''- ಎಂದೆಲ್ಲಾ ಬಿಳಿ ಸುಳ್ಳುಗಳಿಂದ ವ್ಯವಸ್ಥಾಪಕರು ಧ್ವನಿವರ್ಧಕಗಳ ಮೂಲಕ ರೊಚ್ಚಿಗೇಳುತ್ತಿದ್ದ ಸಭಿಕರನ್ನು ಸಮಾಧಾನಪಡಿಸುತ್ತಿದ್ದರು. ಆಗ ಅಲ್ಲಿ ಕಾತರದಿಂದ ಕುಳಿತ ಹುಡುಗರಲ್ಲಿ ನಾನೂ ಒಬ್ಬನಾಗಿದ್ದೆ.</p>
		<p>ಅನಕೃ ಸಭೆಗೆ ಪ್ರವೇಶಿಸಿದರೆಂದರೆ ವಿದ್ಯುತ್ ಸಂಚಾರವಾದಂತೆ, ಅವರ ಭಾಷಣ ಪ್ರಾರಂಭವಾಯಿತೆಂದರೆ ಗುಂಡುಸೂಜಿ ಬಿದ್ದರೂ ಶಬ್ದಕೇಳುವಷ್ಟು ಸಭೆಯಲ್ಲಿ ಶಾಂತತೆ. ಓತಪ್ರೋತವಾಗಿ ಸಾಗುತ್ತಿದ್ದ ಅವರ ವಾಗ್ಝರಿಗೆ ಬೆರಗಾಗದವರೇ ಇಲ್ಲ. ಚಪ್ಪಾಳೆಗಳ ಸುರಿಮಳೆಗೂ ಏನೂ ಕಡಿಮೆಯಿರಲಿಲ್ಲ. ಅನುಭವವು ಸವಿಯಲ್ಲ, ಅದರ ನೆನಪೇ ಸವಿ.</p>
		<p>ಅನಕೃ ಅವರನ್ನ ನಾಟಕಕಾರರನ್ನಾಗಿ ಮತ್ತು ಕಾದಂಬರಿಕಾರರನ್ನಾಗಿ ನಿಮಗೆ ಚೆನ್ನಾಗಿ ಪರಿಚಯಿಸಿದ ಲೇಖನಗಳು, ಪುಸ್ತಕಗಳೂ ಹಲವಿವೆ. ಹೌದು, ಅವರು ತಮ್ಮ ಬರವಣಿಗೆಯ ರಂಗಪ್ರವೇಶ (ಅರಂಗೇಟ್ರಂ) ಮಾಡಿದ್ದೇ ನಾಟಕಕಾರರಾಗಿ. ಚಿರಸ್ಥಾಯಿಯಾಗಿ ಉಳಿದಿದ್ದೇ ಪ್ರಖ್ಯಾತ ಕಾದಂಬರಿಕಾರರಾಗಿ. ಕನ್ನಡ ಸಾಹಿತ್ಯದ ಅನಭಿಷಿಕ್ತ 'ಕಾದಂಬರಿ ಸಾರ್ವಭೌಮ' ಅನ್ನಿಸಿಕೊಂಡಿದ್ದೂ, ತಮ್ಮ ಕಾದಂಬರಿ ಗಳಿಂದಲೇ. ಇತರ ಪ್ರಕಾರಗಳಂತೆ ಅವರು ಕವನ ರಚನೆಗೇನಾದರೂ ಕೈಹಾಕಿದ್ದರೋ ಇಲ್ಲವೋ ಗೊತ್ತಿಲ್ಲ. ಆದರೆ ಅನಕೃ ಅವರು ''ಇಂದಿಗೂ ಎಷ್ಟು ಪ್ರಸ್ತುತ?''- ಎನ್ನುವ ವಿಚಾರ ಬಂದಾಗ ಅವರು ಕೈಯಾಡಿಸಿದ ಇನ್ನೊಂದು ಸಾಹಿತ್ಯ ಪ್ರಕಾರ- 'ಸಣ್ಣ ಕತೆ'ಯ ಬಗ್ಗೆ ನಾಲ್ಕಾರು ಮಾತುಗಳನ್ನ ಆಡೋಣ ಎಂದುಕೊಂಡಿದ್ದೇನೆ.</p>
		<p>ಈ ಮೊದಲೇ ನಾನು ಹೇಳಿದ ಹಾಗೆ ಕಥೆಗಾರ ಅನಕೃ ೧೯೨೬ ರಿಂದ ಸಣ್ಣ ಕತೆಗಳನ್ನು ಬರೆಯುತ್ತಾ ಬಂದರು. ಅವರ ಐವತ್ತಕ್ಕೂ ಮೀರಿದ ಸ್ವತಂತ್ರ ಕತೆಗಳಲ್ಲಿ ಕನ್ನಡ ಕತೆಗಳ ನಿಜವಾದ ಚೆಲುವು, ಹರವು, ಆಳ ಮತ್ತು ಗೆಲುವನ್ನ ನಾವು ಕಾಣಬಹುದು. ಅನಕೃ ಅವರು ಸಣ್ಣ ಕತೆಗಳನ್ನ ಬರೆಯುತ್ತಿದ್ದಾಗ, ಆ ಕಾಲದಲ್ಲಿ ಆ ಸಾಹಿತ್ಯ ಪ್ರಕಾರ ಕನ್ನಡಕ್ಕಿನ್ನೂ ಹೊಸದಾಗಿತ್ತು. (ಹತ್ತನೆಯ ಶತಮಾನದ 'ವಡ್ಡಾರಾಧನೆ'ಯಲ್ಲಿಯೇ ಸಣ್ಣ ಕತೆಗಳ ಉಗಮವನ್ನ ಕಾಣುವ ವಿಚಾರ ಬೇರೆ.) ಮಾಸ್ತಿಯಂತವರು ಆಗಾಗಲೇ ಸಣ್ಣ ಕತೆಗಳಲ್ಲಿ ಪ್ರಯೋಗ ನಡೆಸಿ, ಹೆಸರು ಮಾಡಿದ್ದರು. ಆದರೂ ಈ ರೀತಿಯ ಬರೆಹಗಳ ಬಗ್ಗೆ ನಾಲ್ಕು ಮಾತುಗಳನ್ನ ಹೇಳಲೇ ಬೇಕಾದ ಪ್ರಮೇಯ ಒದಗಿಬರುತ್ತಿತ್ತೋ ಏನೋ- ಆದ್ದರಿಂದ ತಮ್ಮ ಕಥಾ ಸಂಕಲನದ ಮುನ್ನುಡಿಗಳಲ್ಲಿ ಸಣ್ಣ ಕತೆಗಳ ಮಹತ್ವವನ್ನ ಅನಕೃ ವಿವರಿಸುತ್ತಾರೆ.</p>
		<p>ಅನಕೃ ಅವರೇ ಹೇಳುತ್ತಾರೆ: <em>''ಕಾದಂಬರಿಗೂ ಸಣ್ಣಕತೆಗೂ ವಿಶೇಷ ಅಂತರ ವಿದೆ. ಕಾದಂಬರಿಯ ಕ್ಷೇತ್ರ ವಿಶಾಲ. ಅದರ ಗರ್ಭ ವಿರಾಟ್ ಗರ್ಭ. ಆದರೆ ಸಣ್ಣ ಕತೆಯ ವ್ಯಾಪ್ತಿ ಕಿರಿದು. ಸಣ್ಣ ಕತೆಯಲ್ಲಿ ಏಕಮುಖವಾದ ಭಾವ, ಅದರ ಫಲವಾದ ಯಾವುದೋ ಒಂದು ರಸ- ಇವುಗಳು ಮುಖ್ಯ; ಕಾದಂಬರಿಯಲ್ಲಿ ವಿಸ್ತೃತ ಭಾವ, ಅದನ್ನ ಅನುಸರಿಸಿದ ರಸವೈವಿಧ್ಯ- ಇವುಗಳು ಮುಖ್ಯ.''</em> -ಒಂದಕ್ಕೆ ಪರಿಮಿತಿಯ ಚೌಕಟ್ಟು; ಇನ್ನೊಂದಕ್ಕೆ ಅದಿಲ್ಲ.</p>
		<p>ಹಾಗೆ ನೋಡಿದರೆ ತಮ್ಮ ಕೃತಿಗಳಿಗೆ ಅದರಲ್ಲೂ ಕಥಾಸಂಕಲನಗಳಿಗೆ ಸುದೀರ್ಘವಾಗಿ ಮುನ್ನುಡಿ ಬರೆಯುವ ಪರಿಪಾಠವನ್ನ ಅನಕೃ ಇರಿಸಿಕೊಂಡಿದ್ದರು. ಜಾರ್ಜ್ ಬರ್ನಾಡ್ ಷಾ ಅವರಂತೆ, ಉದ್ದುದ್ದ ಮುನ್ನುಡಿ ಬರೆದು ತಮ್ಮ ಗ್ರಂಥಗಳನ್ನ ವಿಮರ್ಶಿಸುವ ಹಾದಿ ಹಾಕಿಕೊಟ್ಟವರು ಅನಕೃ ಎನ್ನಬಹುದು.</p>
		<p>ತಮ್ಮ ಕೃತಿಗಳ ಬಗ್ಗೆ ತುಂಬಾ ಟೀಕೆಗೆ ಒಳಗಾದವರೂ ಅನಕೃ- ಎಂಬ ವಿಚಾರ ನಮಗೆಲ್ಲಾ ಗೊತ್ತೇ ಇದೆ. ಈ ಟೀಕೆಗಳಿಗೆ, ವಿಮರ್ಶೆಗಳಿಗೆ ಪ್ರತಿ-ವಿಮರ್ಶೆ ಬರೆಯಲೂ ಸಹ ಅನಕೃ ತಮ್ಮ ಮುನ್ನುಡಿಯನ್ನ ಬಳಸಿಕೊಳ್ಳುತ್ತಿದ್ದರು. ''ವಿಮರ್ಶಕ ನೆಂದರೆ ಹೇಗಿರಬೇಕು?''- ಎಂಬ ತಮ್ಮ ಅನಿಸಿಕೆಯನ್ನ ಇಲ್ಲೆಲ್ಲ ಬರೆ ಯುತ್ತಿದ್ದರು, ಜರೆಯುತ್ತಿದ್ದರು. ಒಬ್ಬ ಸಮರ್ಥ ವಿಮರ್ಶಕ ಏನು ಮಾಡಬಹುದು? ಏನು ಮಾಡಬೇಕು? <em>''ತನ್ನ ಹೃದಯಕ್ಕೆ ಒಪ್ಪಿದ ಬರೆಹಗಾರನ ಸಾಹಿತ್ಯದಲ್ಲಿ ಜನರು ಹೆಚ್ಚು ಆಸಕ್ತಿಯನ್ನ ತೆಗೆದುಕೊಳ್ಳುವ ಹಾಗೆ, ಆ ಬರೆಹಗಳು ಹೆಚ್ಚುಹೆಚ್ಚಾಗಿ ಜನಗಳ ಕಣ್ಣಿಗೆ ಚೆನ್ನಾಗಿ ಬೀಳುವ ಹಾಗೆ ವಿಮರ್ಶಕ ಮಾಡಬೇಕು''</em> - ಅಂತ ಅನಕೃ ಹೇಳು ತ್ತಿದ್ದರು. ಕಲೆ ಮತ್ತು ನೀತಿಗಳನ್ನ ಬೆರೆಸುವುದರ ಔಚಿತ್ಯವನ್ನು ಅಲ್ಲೆಲ್ಲ ಅವರು ಚರ್ಚಿಸುತ್ತಾರೆ.</p>
		<p>ಮಹಾ ನೀತಿಜ್ಞ ಎನಿಸಿಕೊಂಡ ಷೇಕ್ಸ್‍ಪಿಯರ್ ಬಗ್ಗೆ ಟಾಲ್‍ಸ್ಟಾಯ್ ಏನು ಹೇಳುತ್ತಾನೆ ಗೊತ್ತಾ?- ಅನಕೃ ಪ್ರಶ್ನಿಸುುತ್ತಾರೆ: <em>''ಅವನ 'ರೋಮಿಯೋ ಮತ್ತು ಜೂಲಿಯಟ್' ನಾಟಕದಲ್ಲಿರುವುದೇನು? ಬರೀ ಆಲಸ್ಯ, ವಿಲಾಸ, ವಿಷಯಸುಖ ತುಂಬಿದ ಜೀವನ. ಲೈಂಗಿಕ ಆಕರ್ಷಣೆ. ಸರಿಯಾಗಿ ಹೇಳುವುದಾದರೆ 'ತುಚ್ಛಕಾಮ'. ಭಾವನೆ ನೀಚವಾದರೆ ವಸ್ತು ಉತ್ತಮವಾದುದೆಂದು ಹೇಗೆ ಹೇಳಲಿ''</em> - ಇದು ಟಾಲ್‍ಸ್ಟಾಯ್ ಹೇಳಿದ ಮಾತು.</p>
		<p>ಪ್ಲಾಬೋ ಅಂತ ಹೆಸರಾಂತ ಲೇಖಕ ಇದ್ದ. ಅವನ ಅಮೋಘ ಕಾದಂಬರಿ 'ಮ್ಯಾದಾಂ ಬಾವರಿ' ಹೊರಬಿದ್ದಮೇಲೆ, ಅದು ಅನೀತಿಯ ಪ್ರಸಾರ ಮಾಡುವುದಿಲ್ಲ- ಎಂದು ಕೋರ್ಟಿನಲ್ಲಿ ಸಿದ್ಧಪಡಿಸಬೇಕಾಯಿತು. ಉಮರಖಯಾಂನ ರುಬಾಯಿತ್ ಕತೆ ಗೊತ್ತಲ್ಲ; ಅದು <em>'ವ್ಯಭಿಚಾರಿಯ ಒಂದು ಗೀತಗುಚ್ಛ'</em> ಅಂತ ಆಂಗ್ಲ ಪಂಡಿತರು ಜರೆದರಲ್ಲವೇ? 'ಡಾಲ್ ಹೌಸ್' ಮುಂತಾದ ನಾಟಕ ಬರೆದ ಇಬ್ಸನ್ ಸ್ವದೇಶವನ್ನು ಬಿಟ್ಟು ಇಂಗ್ಲೆಂಡ್‍ಗೆ ಬಂದು ನೆಲಸಬೇಕಾಯಿತು. 'ನಗ್ನಸತ್ಯ', 'ಶನಿಸಂತಾನ' ಮುಂತಾದವುಗಳನ್ನು ಬರೆದಾಗ, ಬರೆದರೆ 'ಸಂಧ್ಯಾರಾಗ'ದಂಥ ಕಾದಂಬರಿ ಬರೆಯಿರಿ, ಇಲ್ಲದಿದ್ದರೆ ಬರೆಯಲೇ ಬೇಡಿ ಎಂದವರುಂಟು. ಅನಕೃಗೆ ಗಡಿಪಾರು ಮಾಡಲಿಲ್ಲ, ಅದೇ ನಮ್ಮ ಸುಕೃತ.</p>
		<p>ಬಹುಶಃ ಬುದ್ಧ ಬಸವ ಗಾಂಧಿ ಮುಂತಾದ, ತಮ್ಮ ಕಾಲಕ್ಕೆ ಮೀರಿ ಚಿಂತನೆ ನಡೆಸಿದವರ ಪಾಡೆಲ್ಲ ಹೀಗೆಯೋ ಏನೋ, ಅನಕೃ ಅವರೂ ಇದೇ ಬವಣೆಗೆ ಬಲಿಪಶುವಾದರು. ಆದರೆ ಅವರು ಸವಾಲನ್ನು ಸಂತೋಷದಿಂದ ಸ್ವೀಕರಿಸುವ, ಎದುರಿಸುವ ಮನೋಭಾವದವರಾಗಿದ್ದರಿಂದ, ಮುಂದುವರಿದರು, ಗೆದ್ದರು.</p>
		<p class="vertical-delimiter" />
		<p>ಅ.ನ. ಕೃಷ್ಣರಾಯರ ಕಥಾ ಪ್ರಪಂಚ ಎಷ್ಟು ವಿಸ್ತಾರವಾಗಿತ್ತೋ, ಅಷ್ಟೇ ವೈವಿಧ್ಯಪೂರ್ಣವಾಗಿತ್ತು. ಅಲ್ಲಿಯವರೆಗೆ ಮಹಾಕಾವ್ಯಗಳಲ್ಲಿ ಉಪೇಕ್ಷಿತರಾಗಿದ್ದಂಥ ಅಸಡ್ಡೆಗೆ ಒಳಗಾಗಿದ್ದಂತ ಎಷ್ಟೋ ಪಾತ್ರಗಳು ಅನಕೃ ಅವರ ಕಥಾ ಪ್ರಪಂಚದಲ್ಲಿ ಮೆರೆದಾಡಿದರು. ಧಾರ್ಮಿಕ ಪುರುಷರಿಂದ ಹಿಡಿದು ಅಂದಿನ ಸಮಾಜದ ಬುದ್ಧಿ ಜೀವಿಗಳು, ವಿಧವೆಯರು, ವಿಧುರರು, ವೇಶ್ಯೆಯರು, ವಿಟರು, ಗರತಿಯರು, ಹೆಜ್ಜೆ ತಪ್ಪಿ ನಡೆದವರು, ಹೊಟ್ಟೆಯ ಕೂಗಿಗೆ ದಿಕ್ಕು ತಪ್ಪಿದವರು, ಸರಿ ಹೆಜ್ಜೆ ಇಟ್ಟವರು, ಸಾಹಿತಿಗಳು, ಕಲಾವಿದರು, ರೈತರು, ಭಿಕ್ಷುಕರು, ಕ್ರಾಂತಿಕಾರರು, ರಸಿಕರು, ವಿದ್ಯಾರ್ಥಿಗಳು ಮತ್ತು ಆದರ್ಶವಾದಿಗಳು- ಹೀಗೆ ಸಮಾಜದ ಎಲ್ಲ ಬಗೆಯ, ಎಲ್ಲ ಸ್ತರದ ಜನಗಳು ಅನಕೃ ಅವರ ಕಥೆಗಳಲ್ಲಿ ಬಂದುಹೋದರು.</p>
		<p>ಜೀವನಕ್ಕೆ ಸಂಬಂಧಪಟ್ಟ ಹಲವಾರು ಸಮಸ್ಯೆಗಳನ್ನ ತಮ್ಮ ಕಥನಕಲೆಯ ಬಲೆಯಲ್ಲಿ ಹೆಣೆದು ಬಣ್ಣಿಸಿದರು- ಅನಕೃ. ಹಲವಾರು ಸಮಸ್ಯೆಗಳು ಏಕಮುಖವಾಗಿರಲಿಲ್ಲ. ಅವುಗಳ ಮೇಲೆ ಬೆಳಕು ಚೆಲ್ಲುವುದಷ್ಟೇ ಮುಖ್ಯ; ಪರಿಹಾರವನ್ನ ಹುಡುಕುತ್ತಲೇ ಇರಬೇಕು- ಎಂಬ ಕಾಳಜಿಯನ್ನ ಸಹ ತೋರಿದರು. ''ದೀನರ ಆರ್ತರ ಅಂಡಲತೆಗಳು, ಅವರಿಗಾಗುವ ವಂಚನೆಗಳು ಏನಿವೆ, ಈ ಕ್ರೌರ್ಯದ ಕಾಳನೃತ್ಯವನ್ನು ನೋಡಿ ನೋಡಿ ಬೆಂದ ನನ್ನ ಹೃದಯದ ಭಾವನೆಗಳನ್ನ ಈ ಕತೆಗಳ ಮೂಲಕ ಹೊರಗೆಡವಿದ್ದೇನೆ, ದೀನರ ವಾಣಿ ನಾನಾಗಬೇಕು ಎಂದು ಇವುಗಳನ್ನು ಬರೆದಿದ್ದೇನೆ''- ಎನ್ನುತ್ತಾರೆ ಅವರು ಒಂದು ಕಡೆ. ''ಸಮಾಜದ ಹೃದಯದಲ್ಲಿ ಪ್ರೇಮವೃಕ್ಷವನ್ನ ನೆಡಲು ಎಷ್ಟು ಸಾಮಥ್ರ್ಯ ಈ ಕತೆಗಳಿಗೆ ಇವೆಯೋ ಹೇಳಲಾರೆ. ಆದರೆ, ದುಃಖಿಸಿರುವವರೊಂದಿಗೆ ದುಃಖಿಸಿ ನನ್ನ ಆತ್ಮ ಮುಂದೆ ಅಡಿ ಇಟ್ಟಿದೆ"- ಎಂದೂ ಅವರು ಹೇಳುತ್ತಾರೆ.</p>
		<p>ಮಾನವೀಯ ಅಂತಃಕರಣದ ಬರೆಹಗಾರದ ಮಾತುಗಳು ಇವು.</p>
		<p>'ಮುಂದೇನು ಗತಿ', 'ಸಾವಿತ್ರಿ ಸೌಭಾಗ್ಯ'- ಕತೆಗಳಲ್ಲಿ ವಿಧವಾ ಜೀವನದ ಭೀಕರ ಚಿತ್ರಣ ಇಲ್ಲಿದೆ. ಹೆಣ್ಣಿನ ಹುಚ್ಚು ಕತೆಯಲ್ಲಿ ಅಸಹಾಯಕಳ ಕಣ್ಣೀರು ಹರಿಯುತ್ತದೆ. ನೀತಿಗೆಟ್ಟ ತನ್ನ ಗಂಡನ 'ಮೊಗಲಾಯಿ' ಶೃಂಗಾರ ಲೀಲೆಯಿಂದ ನೊಂದು ಬಸವಳಿಯುವ ಗರತಿಯ ಜೀವನ 'ಕಾಮನಸೋಲು'ವಿನಲ್ಲಿದೆ.</p>
		<p>ಇದೇ ಬಗೆಯಲ್ಲಿ ಭ್ರಮರ ಜೀವನ ನಡೆಸುತ್ತಿರುವವನ ಹೆಂಡತಿಯೊಬ್ಬಳು ತನ್ನ ಬಾಳನ್ನೇ ತಪಸ್ಸನ್ನಾಗಿ ಮಾಡಿಕೊಳ್ಳಬಲ್ಲಳು- ಎಂಬುದು 'ಗಂಗವ್ವನ ಆಸೆ'ಯ ವಸ್ತು. ಆಡುವುದೊಂದು ಮಾಡುವುದೊಂದು ನಮ್ಮ ನಡೆ-ನುಡಿಯಲ್ಲಿ ವಿರೋಧಾ ಭಾಸದ ಒಂದು ಚಿತ್ರಣ 'ಪತಿತೆ'ಯಲ್ಲಿದೆ. ಮಾನವ ಜೀವನದ ಹಲವು ಸಮಸ್ಯೆಗಳಿಗೆ ಸಮಾಜದ ಕಟ್ಟುಪಾಡು ಕಾರಣವೂ ಆಗಬಹುದು, ಉಲ್ಬಣವೂಗೊಳ್ಳಬಹುದು, ಪರಿಹಾರವೂ ಆಗಬಹುದು ಎಂಬ ಸಂದೇಶ ಮಧುರಸ್ವಪ್ನ 'ಕರೆಯುವ ಕಣ್ಣು'ವಿನಲ್ಲಿದೆ.</p>
		<p>ಸಾಮಾಜಿಕ ಸಮಸ್ಯೆ ಅಣುರೂಪದಿಂದ ಅಂಕುರಾರ್ಪಣ ಮಾಡಿ ರಾಜಕೀಯ ಒತ್ತಡಗಳಿಂದ ಹೆಮ್ಮರವಾಗಿ ಹೇಗೆ ಬೆಳೆದೀತು- ಎನ್ನುವುದರ ವಿಶ್ಲೇಷಣೆಗಾಗಿ ಹಿಂದೂ-ಮುಸ್ಲಿಂ ಸಮಸ್ಯೆಯನ್ನ ನಾಲ್ಕಾರು ಕಥೆಗಳಲ್ಲಿ ಅನಕೃ ವಿಶ್ಲೇಷಿಸಿದ್ದಾರೆ. ಅವು 'ಕಾಲಕೂಟ', 'ಅಗ್ನಿಕನ್ಯೆ', 'ವಿಶ್ವಶಾಂತಿ' ಮತ್ತು 'ಬೂಬಮ್ಮ'. ಸ್ನೇಹ-ಸೌಹಾರ್ದ ವನ್ನು ಹೇಗೆ ಸಾಧ್ಯ ಮಾಡಿಕೊಳ್ಳಬಹುದು? ಭವಿಷ್ಯದಲ್ಲಿ ಇದಕ್ಕೊಂದು ಉತ್ತರವನ್ನು ಕಾಣುವ ಪ್ರಯತ್ನ 'ಮೃತ್ಯುಶಾಂತಿ'ಯಲ್ಲಿದೆ.</p>
		<p>ಹರಿಜನ ಸಮಸ್ಯೆಯ ಬಗ್ಗೆ, ಅಸ್ಪೃಶ್ಯತೆಯನ್ನ ಕಿತ್ತೊಗೆಯುವ ಬಗ್ಗೆ 'ರೆವರೆಂಡ್ ಡಾ| ರಂಗನ್' ಮತ್ತು 'ಜಾತಿ ಹೀನನ ಮನೆಯ ಜ್ಯೋತಿ' ಕತೆಯಲ್ಲಿವೆ. ಭಾರತ ಹಳ್ಳಿಗಳ ನಾಡು. <em>''ಹಳ್ಳಿಗಳ ಪತನವಾದರೆ, ದೇಶದ ಪತನ''</em> - ಈ ದುರಂತದ ಚಿತ್ರಣ 'ಮಣ್ಣಿನ ಮಗ'ನಲ್ಲಿದೆ. ಆರ್ಥಿಕ ಅಸಮತೋಲನ, ಕ್ರಾಂತಿ ಯಜ್ಞದ ಚಿತ್ರಣ 'ಗಿರಿಜವ್ವನ ರೊಟ್ಟಿ'ಯಲ್ಲಿದೆ.</p>
		<p>ಅನಕೃ ಅವರ ಕತೆಗಳ ಪಾತ್ರಗಳು ತಮ್ಮ ಮಾನವೀಯತೆಯಿಂದ ನಮ್ಮ ಮನಸೆಳೆಯುತ್ತವೆ. ಪ್ರತಿಭಾಶಾಲಿಗಳಾದ ಅನಕೃ ಅವರಿಗೆ ಕನ್ನಡದ ಸಣ್ಣ ಕತೆಗಾರರ ಪ್ರಪಂಚದಲ್ಲಿ ವಿಶಿಷ್ಟವಾದ ಸ್ಥಾನ ಇದೆ. ಈ ಹಿರಿಮೆಗೆ ಕಾರಣ ಅವರು ಜೀವನವನ್ನು ನೋಡುವ ದೃಷ್ಟಿ. ಬಾಳನ್ನು ಅವರು ಎಂದೂ ನಿರಾಸಕ್ತ ಸಾಹಿತಿಯಂತೆ ನೋಡಲಿಲ್ಲ. ಆದ್ದರಿಂದಲೇ ಅನಕೃ ಕತೆಗಳಲ್ಲಿ ಕಂಡುಬರುವ ರಸಪರಿಪಾಕ ಅನುಭವದ್ದು, ಮಾನಸಿಕವಾಗಿ ತೀವ್ರವಾಗಿ ಅನುಭವಿಸಿದ್ದು, ಬರೀ ಕಲಿಕೆಯ ಮಾತಿನಿಂದ ಅಲ್ಲ. ತ.ರಾ.ಸು. ಅವರು ಅನಕೃ ಬಗ್ಗೆ ಬರೆಯುತ್ತಾ ಹೀಗೆ ಹೇಳುತ್ತಾರೆ: <em>''ಅನಕೃ ಕತೆಗಳಲ್ಲಿ ವಾಸ್ತವಿಕತೆ ಇದೆ, ಬಿಗಿ ಇದೆ, ಬನಿ ಇದೆ, ಜೀವನದ ಎಲ್ಲ ದಾರಿಯಲ್ಲೂ ನಡೆದು ನೋಡಬಲ್ಲ ಕೆಚ್ಚಿದೆ, ಪ್ರಾಣವಿದೆ.''</em></p>
		<p class="vertical-delimiter" />
		<p>ಪ್ರಬಂಧವನ್ನು ಮುಗಿಸುವ ಮುನ್ನ ಅನಕೃ ಅವರನ್ನು ಕನ್ನಡ ಸಾಹಿತ್ಯ ಪ್ರಪಂಚದಲ್ಲಿ ಚಿರಸ್ಥಾಯಿಯಾಗಿ ಉಳಿಯುವಂತೆ ಮಾಡಿದ, ಅವರ ಒಂದು ಕಾದಂಬರಿಯ ಬಗ್ಗೆ ನಾಲ್ಕು ಮಾತು ಹೇಳಬಯಸುತ್ತೇನೆ. ಅದೇ 'ಸಂಧ್ಯಾರಾಗ' ಹೆಸರಿನ ಕಾದಂಬರಿ. ಇದನ್ನು ಆಧರಿಸಿ ನಾಟಕ ಮತ್ತು ಬೆಳ್ಳಿ ತೆರೆಯ ಮೇಲೆ ಬಂದ ಚಿತ್ರಗಳೂ ಜನಪ್ರಿಯವಾಗಿವೆ.</p>
		<p>ಲಲಿತ ಕಲೆಯ ನಾಲ್ಕು ಸ್ವರೂಪಗಳನ್ನ ಅನಕೃ ಚಿತ್ರಿಸಬಯಸುತ್ತಾರೆ. ಅವುಗಳ ಪ್ರತಿನಿಧಿಗಳಾಗಿ 'ಉದಯರಾಗ' ಕಾದಂಬರಿಯಲ್ಲಿ ನಾಯಕ ಮಾಣಿ ಒಬ್ಬ ಚಿತ್ರಗಾರ. 'ಸಾಹಿತ್ಯ ರತ್ನ' ಕಾದಂಬರಿಯಲ್ಲಿ ನಾಯಕ ಮೂರ್ತಿ ಒಬ್ಬ ಸಾಹಿತಿ. 'ನಟಸಾರ್ವಭೌಮ' ಕಾದಂಬರಿಯ ನಾಯಕ ರಾಜ ಒಬ್ಬ ರಂಗಕರ್ಮಿ ನಟ. 'ಸಂಧ್ಯಾರಾಗ' ಕಾದಂಬರಿಯ ನಾಯಕ ಲಕ್ಷ್ಮಣ ಸಂಗೀತಗಾರ.</p>
		<p>ಈ ನಾಲ್ಕೂ ಕಲಾವಿದರು ತಮ್ಮ ಆಸಕ್ತಿ, ಶ್ರದ್ಧೆ, ಪ್ರಯೋಗಶೀಲತೆ ಮತ್ತು ಸಾಧನೆ ಇವುಗಳನ್ನ ಹೇಗೆ ತೋರಿದರು, ಆ ಹಾದಿಯಲ್ಲಿ ಹೇಗೆ ನಡೆದರು, ಅವರ ಸಿದ್ಧಿಯ ಸ್ವರೂಪ, ಪರಿಮಾಣ ಮತ್ತು ಔನ್ನತ್ಯ ಏನು- ಎಂಬುದನ್ನ ಅನಕೃ ನಮಗೆ ಮನದಟ್ಟು ಮಾಡಿಕೊಡುತ್ತಾರೆ.</p>
		<p>'ಸಂಧ್ಯಾರಾಗ'ದ ಕತೆಯನ್ನ ಪೂರ್ಣವಾಗಿ ನಿಮಗೆ ಹೇಳಿ ನಿಮಗೆ ರಸಾಭಾಸ ಮಾಡಿಸುವುದಿಲ್ಲ. ಆದರೆ ಇಷ್ಟು ಮಾತ್ರ ಹೇಳಿ ಪೂರ್ವಸಿದ್ಧತೆ ಮಾಡಿಕೊಳ್ಳಲು ನಿಮಗೆ ನಾನು ಅವಕಾಶಮಾಡಿಕೊಟ್ಟರೆ ತಪ್ಪಿಲ್ಲ.</p>
		<p>ಸುಮಾರು ಒಂದು ತಲೆಮಾರಿನ ಜೀವನವನ್ನ ಸಮಗ್ರವಾಗಿ ಚಿತ್ರಿಸಲು ಹೊರಟು ಕಂಡು, ಇದ್ದು, ಗೆದ್ದ ಕೃತಿ 'ಸಂಧ್ಯಾರಾಗ'. ಇಷ್ಟು ವಿಸ್ತಾರವಾದ ಕಾಲಾವಧಿಯ ಚಿತ್ರಪಟದ ಮೇಲೆ (ಕ್ಯಾನ್‍ವಾಸ್ ಮೇಲೆ) ತಮ್ಮ ಕುಂಚದಿಂದ ಚಿತ್ರಿಸಿದ ಕಾದಂಬರಿಯಾದರೂ, ಓದುಗರಿಗೆ ಆ ದೀರ್ಘತೆಯ ಅರಿವೇ ಆಗುವುದಿಲ್ಲ. ಘಟನೆಗಳು ನಾಗಾಲೋಟದಿಂದ ಸಾಗಿ ಓದುಗನನ್ನೂ, ಇಲ್ಲಿ ಪ್ರೇಕ್ಷಕನನ್ನೂ ತನ್ನ ಹಿಡಿತದಲ್ಲಿಟ್ಟುಕೊಂಡು ಮನಸೆಳೆಯುತ್ತವೆ.</p>
		<p>ಇಲ್ಲಿ ಬರುವ ಸಂಗೀತಗಾರ 'ಲಕ್ಷ್ಮಣ' ಉತ್ತಮ ಸಂಸ್ಕಾರವಂತ. ಅವನ ಬಾಳಿನಲ್ಲಿ ಏನೇನೋ ಮಥನ ನಡೆದುಹೋಗುತ್ತದೆ. ಆದರೆ ಅವನು ತನ್ನ ದುಃಖವನ್ನೆಲ್ಲ ಕಲೋಪಾಸನೆಯಲ್ಲೇ ಕರಗಿಸಿಟ್ಟುಕೊಂಡು ನಾದಬ್ರಹ್ಮ ಸಾಧನೆಗೆ ಅದು ಸಹಾಯಕವಾಗುವ ಹಾಗೆ ನೋಡಿಕೊಳ್ಳುತ್ತಾನೆ. ಆಗ ಅವನ ಜೀವನ ಏಕಮುಖವಾಗಿಬಿಡುತ್ತದೆ. ಅವನ ಸಾಮಥ್ರ್ಯಕ್ಕೆ ತಕ್ಕಫಲ ಸಿಗುತ್ತದೆ. ಕೊನೆಗೆ ಅವನ ಕಲಾ ತಪಸ್ಸು ಪರಿಪೂರ್ಣಗೊಳ್ಳುತ್ತದೆ.'ಸಂಧ್ಯಾರಾಗ' ಕಾದಂಬರಿಯನ್ನು ಓದಿ ಖುಷಿಪಡದ ಕನ್ನಡಿಗರಿಲ್ಲ; ಅದು ಬೆಳ್ಳಿತೆರೆಯಮೇಲೆ ಮೂಡಿ ಬಂದಾಗ ಮನೆಮಂದಿಯೆಲ್ಲ ನೋಡಿ ತಣಿಯದ, ಕಣ್ಣೀರಿಡದ ಕನ್ನಡಿಗರಿಲ್ಲ. ಕನ್ನಡ ಸಾಹಿತ್ಯದಲ್ಲಿ ಶಾಶ್ವತವಾಗಿ ಉಳಿಯುವ ಕೆಲವೇ ಕೆಲವು ಅಪೂರ್ವ ಕ್ಲಾಸಿಕ್ಸ್ ಎಂದು ಯಾವದು ಯಾವುದನ್ನ ಕರೆಯುತ್ತೇವೆಯೋ ಅವುಗಳಲ್ಲಿ ಒಂದು - ಈ 'ಸಂಧ್ಯಾರಾಗ!'</p>
		<p class="vertical-delimiter" />
		<section class="level2 numbered" id="id-011.01">
			<h2 class="level2-title" epub:type="title">ಆಕರ ಮತ್ತು ಪರಾಮರ್ಶನ ಗ್ರಂಥಗಳು:</h2>
			<p>೧. ಅನಕೃ, <em>'ನನ್ನನ್ನು ನಾನೇ ಕಂಡೆ'</em>, ಕುಸುಮಾ ಪ್ರಕಾಶನ, ಬೆಂಗಳೂರು-೫೦, ೨೦೦೨</p>
			<p>೨. ಅ.ನ.ಕೃ. <em>'ಅ.ನ. ಕೃಷ್ಣರಾಯರ ಸಾಹಿತ್ಯ ಶ್ರೇಣಿ ಸಂಪುಟ-೨, ಸಮಗ್ರ ಕಥಾ ಸಂಗ್ರಹ'</em>, ಶಾ.ಮಂ. ಕೃಷ್ಣರಾಯ (ಸಂ)., ಕನ್ನಡ ಮತ್ತು ಸಂಸ್ಕೃತಿ ನಿರ್ದೇಶನಾಲಯ, ಬೆಂಗಳೂರು-೦೨, ೨೦೦೮</p>
			<p>೩. ತ.ರಾ. ಸುಬ್ಬರಾವ್, <em>'ಅನಕೃ',</em> ಸ್ಮರಣ ಸಂಪುಟ (ಸಂ. ನಾ. ಪ್ರಭಾಕರ್) ತರಾಸು ಪ್ರತಿಷ್ಠಾನ, ಯಾದವಗಿರಿ, ಮೈಸೂರು-೨೦, ೧೯೯೭ (ಈ ಲೇಖನವನ್ನು ಸಿದ್ಧಪಡಿಸುವಲ್ಲಿ ತ.ರಾ.ಸು. ಅವರ ಈ <em>'ಅನಕೃ'</em> ಪುಸ್ತಕಕ್ಕೆ ನಾನು ತುಂಬಾ ಋಣಿಯಾಗಿದ್ದೇನೆ.)</p>
			<p>೪. ಶಾ.ಮಂ. ಕೃಷ್ಣರಾಯ, <em>'ಅ.ನ. ಕೃಷ್ಣರಾಯ'</em>, ಐಬಿಎಚ್ ಪ್ರಕಾಶನ, ಬೆಂಗಳೂರು-೦೯, ೧೯೮೮</p>
			<p>೫. <em>'ಸ್ಮರಣೆ'</em> (ಅನಕೃ ಸವಿನೆನಪಿನ ಸಂಚಿಕೆ) ಸಂ. ಶಾ.ಮಂ. ಕೃಷ್ಣರಾಯ, ಬೆಂಗಳೂರು, ೧೯೯೩</p>
			<p>೬. ಅನಕೃ ಅವರ ಕಾದಂಬರಿಗಳ ಮುನ್ನುಡಿಗಳು</p>
			<p>೭. ಅನಕೃ ಬಗ್ಗೆ ಬಂದಿರುವ ಇತರ ಲೇಖನಗಳು</p>
		</section>
	</section>
</body>
</html>
