<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತೇ ಮುತ್ತು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-013">
		<h1 class="level1-title" epub:type="title"><span class="num">೧೩</span> :: ೧೩ :: ಬನ್ನಂಜೆಯವರ ಸಾಹಿತ್ಯ ಸಾಧನೆ</h1>
		<p>ಕನ್ನಡ ಮತ್ತು ಸಂಸ್ಕೃತಗಳಲ್ಲಿ ಪ್ರಖ್ಯಾತ ವಿದ್ವಾಂಸರೂ, ಎರಡೂ ಭಾಷೆಗಳಲ್ಲಿ ಸಾಹಿತ್ಯ, ಇತಿಹಾಸ, ತತ್ತ್ವಶಾಸ್ತ, ವಿಮರ್ಶೆ ಮುಂತಾದ ಹಲವು ಪ್ರಕಾರಗಳಲ್ಲಿ ಅಧ್ಯಯನ, ಅಧ್ಯಾಪನ, ಚಿಂತನೆ, ಸಂಶೋಧನೆ, ಕಾವ್ಯಸೃಜನ, ಗ್ರಂಥರಚನೆ, ಪ್ರವಚನ -ಹೀಗೆ ಹಲವು ಬಗೆಗಳಲ್ಲಿ ನಿಸ್ಸೀಮರೆನಿಸಿ, ರಾಜ್ಯದಲ್ಲಿ ರಾಷ್ಟ್ರಮಟ್ಟದಲ್ಲಿ ಹಾಗೂ ಅಂತರ್‍ರಾಷ್ಟ್ರೀಯ ಸ್ತರಗಳಲ್ಲಿ ಪುರಸ್ಕೃತರೂ, ತಮ್ಮ ಬಹುಮುಖ ವಿದ್ವತ್ ಪ್ರತಿಭೆ ಯಿಂದ ಕನ್ನಡನಾಡಿಗೂ ಭಾರತಕ್ಕೂ ಹೆಮ್ಮೆ ತಂದ ಶ್ರೀ ಬನ್ನಂಜೆ ಗೋವಿಂದಾ ಚಾರ್ಯರು ಅಮೆರಿಕಾ ಪ್ರವಾಸವನ್ನೂ ಮಾಡಿಬಂದರು.<sup><a epub:type="noteref" href="999-aside.xhtml#id-013-01">೧</a></sup></p>
		<p>ಮನಮೋಹಕ ಮಾತಾಳಿ ಶ್ರೀ ಬನ್ನಂಜೆಯವರ ವಿದ್ವತ್ಪೂರ್ಣ ಪ್ರವಚನಗಳನ್ನು ಕೇಳುವುದೇ ಒಂದು ಸೌಭಾಗ್ಯ. ನಿರರ್ಗಳವಾಗಿ ಹರಿಯುವ ಶ್ರೀ ಬನ್ನಂಜೆಯವರ ಮಾತಿನ ಮೋಡಿ ಎಂತಹುದೆಂದರೆ, ಎಂತೆಂಥ ಕಗ್ಗಂಟೆನಿಸಿದ ಕ್ಲಿಷ್ಟ ವಿಷಯಗಳನ್ನೂ ಬೆಣ್ಣೆಯಾಗಿಸಿ, ಸಾಹಿತ್ಯ ಮತ್ತು ಆಧ್ಯಾತ್ಮ, ಭಕ್ತಿ ಮತ್ತು ಜ್ಞಾನಗಳನ್ನು ಸಮನ್ವಯಿಸಿ, ಹೃದಯಂಗಮವಾಗಿಸಿ, ಭಿನ್ನರುಚಿಯ ಪಂಡಿತರಿಗೂ ಪಾಮರರಿಗೂ ಅದೊಂದು ರಸದೌತಣದ ಸಮಾರಾಧನೆಯಾಗಿಸಿ ಬಿಡುತ್ತದೆ! ಭಾರತಕ್ಕೆ ಹೋದಾಗ ನಾವು ಅವರ ಭಾಷಣ ಕೇಳಿ ತಲೆದೂಗಿದ್ದುಂಟು, ಅಲ್ಲಿಂದ ತಂದ ಧ್ವನಿಮುದ್ರಿಕೆಗಳನ್ನು ಮತ್ತೆ ಮತ್ತೆ ಕೇಳಿ ಸಂತೋಷಿಸಿದ್ದುಂಟು; ಈಗ ನೇರವಾಗಿ ಅವರ ಸಮಕ್ಷಮವೇ ಕುಳಿತು ಆ ವಾಗ್‍ಝರಿಯನ್ನು ಆಲಿಸುವ, ಅದರ ಸೊಗಸನ್ನು ಅನುಭವಿಸುವ ಸದವಕಾಶ ಅಮೆರಿಕಾದ ಕನ್ನಡಿಗರಿಗೆ ಕೈಗೆಟಕುವ ಸಾಧ್ಯತೆ ಬಂದೊದಗಿದೆ; ಶ್ರೀ ಬನ್ನಂಜೆಯವರು ಇತ್ತ ಬಂದಿದ್ದಾರೆ!</p>
		<p>ಅರವತ್ತೈದು ವರ್ಷ ವಯಸ್ಸಿನ ಜ್ಞಾನವೃದ್ಧರು, ನಮ್ಮ ಶ್ರೀ ಬನ್ನಂಜೆಯವರು! ವೇದ ಮತ್ತು ವೇದಾಂಗಗಳ ಬಗ್ಗೆ ಅವರ ತಾದಾತ್ಮ್ಯತೆಯ ಕುರುಹೋ ಎಂಬಂತೆ ಉಡುಪಿಯಲ್ಲಿ ಅವರ ಮನೆಯ ಹೆಸರು 'ಈಶಾವಾಸ್ಯ'! ಮೊದಲು ತರ್ಕಕೇಸರಿ ಪಡುಮುನ್ನೂರು ನಾರಾಯಣ ಆಚಾರ್ಯರಲ್ಲಿ ಶಿಷ್ಯವೃತ್ತಿ; ಆಮೇಲೆ, ಪಳಿಮಾರು ಭಂಡಾರಕೇರಿ ಮಠದ ಶ್ರೀ ವಿದ್ಯಾಮಾನ್ಯ ತೀರ್ಥರ ಬಳಿ, ಪೇಜಾವರ ಮಠದ ಶ್ರೀ ವಿಶ್ವೇಶ ತೀರ್ಥರ ಅಡಿ ಹತ್ತು ವರ್ಷ ಕಾಲ ವೇದ, ವೇದಾಂಗಗಳು, ಮಹಾಭಾರತ, ಪುರಾಣಗಳಲ್ಲಿ ವ್ಯಾಸಂಗ. ದ್ವೈತಮತ ಪ್ರವರ್ತಕ ಆಚಾರ್ಯ ಶ್ರೀ ಮಧ್ವರ ತತ್ತ್ವವಾದ ದಲ್ಲಿ ವಿಶೇಷ ಅಧ್ಯಯನ, ಪರಿಣತಿ.</p>
		<p>ಶ್ರೀ ಬನ್ನಂಜೆ ಗೋವಿಂದಾಚಾರ್ಯರ ಮಹತ್ವದ ಗ್ರಂಥಸಂಪಾದನೆಯೆಂದರೆ, ಒಟ್ಟು ಸುಮಾರು ಎರಡು ಸಾವಿರ ಪುಟಗಳ, ಐದು ಸಂಪುಟಗಳಲ್ಲಿ ಆಚಾರ್ಯ ಶ್ರೀ ಮಧ್ವರ ಸಂಪೂರ್ಣ ಕೃತಿಸಮುಚ್ಚಯ. ಈವರೆಗೆ ಅಪ್ರಕಟಿತವಾಗಿದ್ದ (ಉದಾರಣೆಗೆ, ತಿಥಿ ನಿರ್ಣಯ ಮತ್ತು ನ್ಯಾಸ ಪದ್ಧತಿ), ಪ್ರಕಟಿತವಾಗಿದ್ದರೂ ಶುದ್ಧಪಾಠ ವ್ಯಾಖ್ಯಾನ ವಿವರಣೆಗೆ ಹಾತೊರೆಯುತ್ತಿದ್ದ ಶ್ರೀ ಮಧ್ವಾಚಾರ್ಯರ ಎಲ್ಲ ರಚನೆಗಳ ಅಧಿಕೃತ ಪಾಠ, ಅಡಿಟಿಪ್ಪಣಿ, ವೃತ್ತಿ, ಕಾರಿಕೆ, ವ್ಯಾಖ್ಯೆಗಳೊಂದಿಗೆ ಈ ಮೇರು ಕೃತಿಶ್ರೇಣಿಯನ್ನು ಪ್ರಕಟಿಸಿದ ಸಾಹಸಿಗಳು, ಶ್ರೀ ಬನ್ನಂಜೆಯವರು!</p>
		<p>ಉಭಯಭಾಷೆಗಳಲ್ಲಿ ಪ್ರಭುತ್ವವುಳ್ಳ ಶ್ರೀ ಬನ್ನಂಜೆಯವರು ಕನ್ನಡಿಸಿದ ಸಂಸ್ಕೃತ ಗ್ರಂಥಗಳು -ಬಾಣಭಟ್ಟನ ಕಾದಂಬರಿ, ಕಾಳಿದಾಸನ ಅಭಿಜ್ಞಾನ ಶಾಕುಂತಲ, ಶೂದ್ರಕನ ಮೃಚ್ಛಕಟಿಕಾ, ಭವಭೂತಿಯ ಉತ್ತರರಾಮಚರಿತಗಳು ಜನಪ್ರಿಯವಾಗಿವೆ. ಶ್ರೀ ಮಧ್ವಾಚಾರ್ಯರ ತಂತ್ರಸಾರ ಸಂಗ್ರಹ, ರಾಮಾಯಣ, ಕೃಷ್ಣಾಮೃತ ಮಹಾರ್ಣವ ಮೊದಲಾದವನ್ನೂ, ಶ್ರೀ ನಾರಾಯಣ ಪಂಡಿತರ ಸಂಗ್ರಹರಾಮಾಯಣ, ಪ್ರಮೇಯ ನವಮಲ್ಲಿಕಾ ಮುಂತಾದವುಗಳನ್ನೂ, ಕೇನ, ಈಶಾವಾಸ್ಯ ಮುಂತಾದ ಹಲವು ಪ್ರಮುಖ ಉಪನಿಷತ್‍ಗಳನ್ನೂ ಕನ್ನಡಿಸಿದ್ದಾರೆ. ಮೂವತ್ತಕ್ಕೂ ಹೆಚ್ಚು ಕೃತಿಗಳು ಹೊರಬಂದಿವೆ; ಇವರ ಸುಮಾರು ಎಂಟುನೂರಕ್ಕೂ ಹೆಚ್ಚು ಸಂಶೋಧನಾತ್ಮಕ ಲೇಖನಗಳು ಪ್ರಕಟಿತವಾಗಿವೆ. ಈ ಪ್ರಕಾಂಡ ಪಂಡಿತರನ್ನು ಗುರುವಾಗಿ ಅರಸಿಕೊಂಡು ಬಂದ ಭಾರತದ ಮತ್ತು ವಿದೇಶಗಳ ಶಿಷ್ಯರ ಪಟ್ಟಿ (ಅಮೆರಿಕಾದ ಎಡ್ವಿನ್ ಗೆರೋವ್ ಮತ್ತು ಈಗ ಜರ್ಮನಿಯಲ್ಲಿ ಕನ್ನಡ ಪಾಠ ಹೇಳಿಕೊಡುತ್ತಿರುವ, ನೆದರ್‍ಲ್ಯಾಂಡ್‍ನ ರಾಬರ್ಟ್ ಜೆ಼ೈಡೆನ್ಬೋಸ್ ಇದರಲ್ಲಿ ಸೇರಿ, ಪಟ್ಟಿ) ಬಲು ದೊಡ್ಡದು.</p>
		<p>'ಜಡಭರತ'ರ <em>'ಸತ್ತವರ ನೆರಳು'</em> ನಾಟಕದಲ್ಲಿ ಬರುವ ಸಂಸ್ಕೃತ-ಸಂಭಾಷಣೆಯ ಭಾಗವನ್ನು ಬರೆದವರು, ಸಂಸ್ಕೃತದಲ್ಲಿ ನಿರರ್ಗಳವಾಗಿ ಮಾತನಾಡಬಲ್ಲ ಶ್ರೀ ಬನ್ನಂಜೆಯವರು. ಶ್ರೀ ಜಿ.ವಿ. ಅಯ್ಯರ್ ಅವರು ಶ್ರೀ ಶಂಕರಾಚಾರ್ಯ, ಶ್ರೀ ಮಧ್ವಾಚಾರ್ಯ ಮುಂತಾದ ಅಪೂರ್ವ ಚಲನಚಿತ್ರಗಳನ್ನು ದಿಗ್ದರ್ಶಿಸಿದಾಗ ಅದರಲ್ಲಿನ ಸಂಸ್ಕೃತ ಸಂಭಾಷಣೆಯ ಪೂರ್ಣಹೊಣೆ ಹೊತ್ತವರು ಶ್ರೀ ಬನ್ನಂಜೆಯವರೇ.</p>
		<p>ಶ್ರೀ ಬನ್ನಂಜೆಯವರನ್ನು ಹುಡುಕಿಕೊಂಡು ಬಂದು ಅವರನ್ನು ಅಲಂಕರಿಸಿದ ಪ್ರಶಸ್ತಿಗಳೂ ಅಪಾರ: ಪಂಡಿತರತ್ನ, ಪಂಡಿತ ಶಿರೋಮಣಿ, ವಿದ್ಯಾವಾಚಸ್ಪತಿ, ವಿದ್ಯಾರತ್ನಾಕರ, ಪ್ರತಿಭಾಂಬುಧಿ, ಶಾಸ್ತ್ರ ಸವ್ಯಸಾಚಿ, ಸಾಹಿತ್ಯ ಸಾರ್ವಭೌಮ, ಸಂಶೋಧನ ವಿಚಕ್ಷಣ-ರೆನಿಸಿ ಪುರಸ್ಕೃತರಾಗಿ, ಭಾರತದ ಹಲವೆಡೆ ಕನ್ನಡ ಮತ್ತು ಸಂಸ್ಕೃತ ಸಾಹಿತ್ಯಗೋಷ್ಠಿಗಳ, ಪರಿಷತ್ತುಗಳ, ಸಮಾವೇಶಗಳ ಅಧಕ್ಷತೆ ವಹಿಸಿದ ಇವರು ಕರ್ನಾಟಕ ರಾಜ್ಯ ಮತ್ತು ಭಾರತ ರಾಷ್ಟ್ರದ ಸನ್ಮಾನಿತರು. ೧೯೭೯ರಲ್ಲಿ ಅಮೆರಿಕಾದ ನ್ಯೂಜೆರ್ಸಿ ಪ್ರದೇಶದ ಪ್ರಿನ್ಸ್‍ಟನ್‍ನಲ್ಲಿ ಜರುಗಿದ ಜಾಗತಿಕ ಧರ್ಮ ಮತ್ತು ಶಾಂತಿ ಸಮ್ಮೇಳನದಲ್ಲಿ ಭಾರತವನ್ನು ಪ್ರತಿನಿಧಿಸಿದವರು. ಇಪ್ಪತ್ತೆರಡು ವರುಷಗಳ ತರುವಾಯ ಇತ್ತ ಮತ್ತೆ ಬರುತ್ತಿದ್ದಾರೆ, ನಮ್ಮ ಶ್ರೀ ಬನ್ನಂಜೆಯವರು.</p>
		<p class="vertical-delimiter" />
	</section>
</body>
</html>
