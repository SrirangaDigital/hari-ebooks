<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತೇ ಮುತ್ತು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-006">
		<h1 class="level1-title" epub:type="title"><span class="num">೦೬</span> :: ವಿನಾಯಕ ಕೃಷ್ಣ ಗೋಕಾಕರ <em>'ಇಂದಿಲ್ಲ ನಾಳೆ'</em> </h1>
		<p>ಕನ್ನಡ ಸಾಹಿತ್ಯ ಕಂಡ ಒಬ್ಬ ಉದ್ದಾಮ ಕವಿ ವಿನಾಯಕ ಕೃಷ್ಣ ಗೋಕಾಕ್. ಜ್ಞಾನಪೀಠ ಪ್ರಶಸ್ತಿ ಪುರಸ್ಕೃತ ಪ್ರಾಧ್ಯಾಪಕ ಗೋಕಾಕ್ ಅವರ ಬಹುಮುಖ ಪ್ರತಿಭೆಯ ಒಂದು ಹೊಂಗಿರಣ ಅವರ ಕಾವ್ಯಸಂಪತ್ತು. ಈ ಭಂಡಾರದಲ್ಲಿ ತಮ್ಮ ಅನುಭವಜನ್ಯ ಒಳತೋಟಿಯನ್ನ ಕೂಡಿ ಹಿಡಿದಿಡುವ ಒಂದು ವಿಶಿಷ್ಟ ಪ್ರಾತಿನಿಧಿಕ ಪ್ರಯತ್ನ ಅವರ 'ಇಂದಿಲ್ಲ ನಾಳೆ' (ಓರಿಯಂಟ್ ಲಾಂಗ್‍ಮನ್ಸ್, ಮದ್ರಾಸ್‍ನ ಪ್ರಕಟಣೆ, ೧೯೬೫). ತಮ್ಮ ಸುಮಾರು ನೂರಾ ಇಪ್ಪತ್ತು ದಿನಗಳ ಅವಧಿಯ ಅಮೆರಿಕಾದ ಪ್ರವಾಸದ ಫಲಶೃತಿಯಾಗಿ ಗೋಕಾಕರು ಬರೆದದ್ದು ಈ 'ಇಂದಿಲ್ಲ ನಾಳೆ'.</p>
		<p>ಸುತ್ತ ನೋಡುತ್ತಲೇ ಗೋಕಾಕರು ಜೀವನದ ಒಂದು ಬಗೆಯ ಒಳಗಣ್ಣ ನೋಟಕ್ಕೆ ಇಲ್ಲಿ ತವಕಿಸಿದ್ದಾರೆ- ಎನ್ನುವ ಭಾವ 'ಇಂದಿಲ್ಲ ನಾಳೆ'ಯ ಓದುಗರಿಗೆ ಎದ್ದುಕಾಣುವ ಅಂಶ. ಇದೆ<sup><a epub:type="noteref" href="999-aside.xhtml#id-006-1">೧</a></sup> ಕವಿಯ ಆಂತರಿಕ ವ್ಯಕ್ತಿವಿಕಸನದ ಅಭಿವ್ಯಕ್ತಿಯನ್ನು ಮೀರಿ ಈ 'ಇಂದಿಲ್ಲ ನಾಳೆ' ಅವರ ಪೂರ್ಣ ವಿಕಸಿತ ದೃಷ್ಟಿಯ ಲೋಕಾನುಭಾವದತ್ತ ಸಾಗಿದೆ.<sup><a epub:type="noteref" href="999-aside.xhtml#id-006-2">೨</a></sup> ಅಮೆರಿಕಾದ ಪ್ರವಾಸದ ಸೀಮಿತ ಅವಧಿಯಲ್ಲಿ ಗೋಕಾಕರು ಕಂಡ ವಿಷಯಗಳ ಬಗ್ಗೆ ಈ ಗದ್ಯಪದ್ಯ ಚಂಪೂಕಾವ್ಯ ರಚಿತವಾಗಿದ್ದರೂ ಪಾಶ್ಚಾತ್ಯ ನಾಗರೀಕತೆಯ ಬಗ್ಗೆ ಗೋಕಾಕರು ನಡೆಸಿರುವ ವಿಶ್ಲೇಷಣೆಗೆ 'ಇಂದಿಲ್ಲ ನಾಳೆ'ಯನ್ನ ಮುಖ್ಯವೆಂದು ನಾವು ಪರಿಗಣಿಸಬಹುದು.</p>
		<p>ಗೋಕಾಕರು ಅಮೆರಿಕಾಕ್ಕೆ ಹೋದದ್ದು ಭಾರತ ಸರ್ಕಾರ ನಿಯೋಜಿಸಿದ್ದ 'ಪರೀಕ್ಷಿಣ ಸುಧಾರಣಾ ಸಮಿತಿ'ಯ ನೇತೃತ್ವ ವಹಿಸಿ. ಉದ್ದೇಶ: ಅಮೆರಿಕಾದ ಸಂಯುಕ್ತ ಸಂಸ್ಥಾನಗಳಲ್ಲಿ ಇರುವ ಪ್ರಮುಖ ವಿಶ್ವವಿದ್ಯಾನಿಲಯಗಳನ್ನ ಸಂದರ್ಶಿಸಿ ಬರುವುದು. ಗೋಕಾಕರ ಜೊತೆಗಿದ್ದವರು ಶಿಕ್ಷಣ ತಜ್ಞರು. ಬಿಹಾರದ ಪಾಟ್ನಾ, ಒರಿಸ್ಸಾದ ಕಟಕ್, ಕೇರಳದ ತಿರುವನಂತಪುರ, ಆಂಧ್ರದ ಹೈದರಾಬಾದ್, ಗುಜರಾತಿನ ಅಹಮದಾಬಾದ್- ಮುಂತಾದ ನಗರಗಳ ವಿಶ್ವವಿದ್ಯಾನಿಲಯದ ಪ್ರಾಂಶುಪಾಲರು ಇವರೊಂದಿಗಿದ್ದರು. ಅಲ್ಲದೇ ದೆಹಲಿ, ಆಲಿಗಡ್, ಪುಣೆ, ಉಸ್ಮಾನಿಯಾ ವಿಶ್ವವಿದ್ಯಾಲಯದ ವಿವಿಧ ವಿಭಾಗದ ಮುಖ್ಯಸ್ಥರುಗಳು ಈ ಸಂದರ್ಶನ ಸಮಿತಿಯಲ್ಲಿದ್ದರು. ಸುಮಾರು ನಲವತ್ತು ವಿಶ್ವವಿದ್ಯಾನಿಲಯಗಳನ್ನ, ಅಲ್ಲಿನ ಸುಮಾರು ಇನ್ನೂರು ಶಿಕ್ಷಣ ತಜ್ಞರನ್ನ ಈ ಸಂದರ್ಭದಲ್ಲಿ ಗೋಕಾಕರು ಸಂದರ್ಶಿಸುವ ಅವಕಾಶ ಒದಗಿತು. ನೋಡುತ್ತಾ ನೋಡುತ್ತಾ ಅಲ್ಲೆಲ್ಲಾ ಇದ್ದ 'ಪುರುಷೋತ್ತಮವಾದಿ'ಗಳಾದ ಸಾಹಿತಿಗಳ, ಕಲಾವಿದರ ನೆನಪು ಕವಿಗೆ ಮರುಕಳಿಸುತ್ತದೆ. 'ಇಂದಿಲ್ಲ ನಾಳೆ'ಯಲ್ಲಿ ಕವಿ ಕಂಡ ಸ್ವರ್ಗ-ಮತ್ರ್ಯ-ಪಾತಾಳಗಳ ಕಾಣ್ಕೆ ಹಲವೆಡೆ ವಾಚ್ಯವಾಗಿಯೂ, ಕೆಲವೆಡೆ ಸೂಚ್ಯವಾಗಿಯೂ ನಮಗೆ ದೊರಕುತ್ತದೆ. 'ಯಂತ್ರಾರೂಢ' ನಾಗರೀಕತೆಯ ಹೆಮ್ಮರವಾಗಿ ಬೆಳೆದ ಅಮೆರಿಕಾದ ಕೃತ್ರಿಮ ಜೀವನ, ಅದರ ಜೊತೆಜೊತೆಯಲ್ಲೇ ಅಲ್ಲಿಯ ಜನರ ಸ್ನೇಹಶೀಲತೆ, ಸೌಂದರ್ಯ ಪ್ರಜ್ಞೆ, ವ್ಯಕ್ತಿಯ ಪಾರತಂತ್ರ್ಯ, ಸ್ವಚ್ಛಂದ ಪ್ರವೃತ್ತಿ, ಕಾಮಲೋಲುಪತೆ, ವಿಲಾಸ ಪ್ರಿಯತೆ"- ಹೀಗೆ ಹಲವು ಮುಖಗಳನ್ನ ತಾವು ಕಂಡಂತೆ ಗೋಕಾಕರು 'ಇಂದಿಲ್ಲ ನಾಳೆ'ಯಲ್ಲಿ ಕಾಣಿಸಿದ್ದಾರೆ.</p>
		<p>ಗೋಕಾಕರು ಅಮೆರಿಕಾ ಪ್ರವಾಸ ಮಾಡಿದ್ದು, ೧೯೫೮ರ ಆಗಸ್ಟ್‍ನಿಂದ ಹಿಡಿದು ನಾಲ್ಕು ತಿಂಗಳ ಕಾಲ. ತಮ್ಮ ಈ ನೂರಿಪ್ಪತ್ತು ದಿನಗಳ ಪ್ರವಾಸಾವಧಿಯಲ್ಲಿ ದಿನಕ್ಕೊಂದು ಪದ್ಯಬರೆಯುವ ಸಂಕಲ್ಪ ಮಾಡಿದ್ದರಂತೆ. ಆಗಸ್ಟ್ ೨೦ರಂದು 'ಅರುಂಧತಿ ನಕ್ಷತ್ರಕ್ಕೆ' ಶೀರ್ಷಿಕೆಯಡಿಯಲ್ಲಿ ತಮ್ಮ ಮೊದಲ ಕವಿತೆ ಬರೆದು ಈ ಸರಣಿಯ ಬರವಣಿಗೆಗೆ ನಾಂದಿ ಹಾಡಿದರು. ಹಿಂತಿರುಗುವ ದಿನ ಡಿಸೆಂಬರ್ ಇಪ್ಪತ್ನಾಲ್ಕರಂದು 'ನನ್ನ ನಾಡು' ಎಂಬ ಪದ್ಯದೊಂದಿಗೆ ಅವರ ಈ ಸಂಕಲ್ಪ ಸಫಲಗೊಂಡಿತ್ತು. ನಂತರ ಗದ್ಯಪದ್ಯ ಮಿಶ್ರಿತವಾದ ಒಂದು ಬಗೆಯ ಚಂಪೂಶೈಲಿಯಲ್ಲಿ 'ಇಂದಿಲ್ಲ ನಾಳೆ' ಪ್ರಕಟವಾಯಿತು.</p>
		<p>'ನವ್ಯಕಾವ್ಯ'ದ ಹರಿಕಾರರೆಂದು ಹೆಸರಾದ ಗೋಕಾಕರ ಪ್ರಯೋಗಶೀಲತೆಯ ಬಗ್ಗೆ ಮೊದಲು ಪ್ರಸ್ತಾಪ ಮಾಡಿ, ಅಂದಿನ ಕಾವ್ಯಸಂದರ್ಭದ ಹಿನ್ನೆಲೆಯನ್ನು ಒಮ್ಮೆ<br /> ಅವಲೋಕಿಸಿ, ನಂತರ ಪ್ರಸ್ತುತ ಕೃತಿಯ ಅಧ್ಯಯನ ಮಾಡುವುದರಲ್ಲಿ ಒಂದು ಔಚಿತ್ಯವಿದೆ, ಪ್ರಯೋಜನವಿದೆ.</p>
		<p>ಹಳೆಯ ಜಾಡನ್ನು ಬಿಟ್ಟು ಹೊಸ ರೀತಿಯಲ್ಲಿ ಏನನ್ನಾದರೂ ಹೇಳಹೊರಟಾಗ ಅದನ್ನು 'ನವ್ಯ' ಎಂದು ಕರೆಯುವ ವಾಡಿಕೆ ಬಹಳ ಹಿಂದಿನಿಂದಲೂ ಭಾರತೀಯ ಸಾಹಿತ್ಯದಲ್ಲಿ ಬಂದಿದೆ. ಕಾಳಿದಾಸನೇ ಹೇಳಲಿಲ್ಲವೇ: ''ಈಗಾಗಲೇ ಅನುಸರಿಸುತ್ತಿರುವ ಹಳೆಯ ಮಾರ್ಗವೇ ಎಲ್ಲರೀತಿಯಲ್ಲೂ ಒಳ್ಳೆಯದು ಎಂದು ಒಪ್ಪಬೇಕಾಗಿಲ್ಲ. ಅದೇ ರೀತಿ ಹೊಸದೆಲ್ಲವೂ ಸ್ವೀಕೃತವಾಗಲೇಬೇಕು ಎಂಬ ನಿಯಮವೂ ಸಹ ಇಲ್ಲ. ಅವರಿವರು ಹೇಳಿದರೆಂದು ದಡ್ಡರು ಮಾತ್ರ ಒಪ್ಪಿಗೆ ಕೊಟ್ಟಾರು. ಜಾಣರಾದರೋ ಪರೀಕ್ಷೆಮಾಡಿಯೇ ಒಳ್ಳೆಯದನ್ನು ಸ್ವೀಕರಿಸುತ್ತಾರೆ, ಸೇವಿಸುತ್ತಾರೆ.''<sup><a epub:type="noteref" href="999-aside.xhtml#id-006-3">೩</a></sup> ಇದಲ್ಲದೇ ಬೇರೆ ಬೇರೆ ಕಾಲದ ಕವಿಗಳು ತಮ್ಮ ಅನುಭವವನ್ನು ವ್ಯಕ್ತಪಡಿಸಲು ಹೊಸಹೊಸ ಮಾರ್ಗಗಳನ್ನ ರೂಪಿಸಿಕೊಂಡಾಗಲೆಲ್ಲಾ ಆ ಬಗೆಗಳನ್ನೆಲ್ಲಾ 'ನವ್ಯ'ವೆಂದೇ ಕರೆದರು. ಹಾಗಾಗಿ ಈ 'ನವ್ಯ ಕಾವ್ಯ' ಎಂಬುದು ಬಹಳ ಹಳೆಯ ಪದ.</p>
		<p class="verse">''ಏ ಮಾತೋ ನವ್ಯ ಕಾವ್ಯ ಕ<br /> ಲಾ ಮಹಿಯೊಳ್ ಬಿಡದೇ ಬೀದಿವರಿವೊಡೆ ಮೊದಲೊಳ್|<br /> ನೇಮಿಯ ನೆಮ್ಮುಗೆಯಿಲ್ಲದೋ<br /> ಡೀ ಮತ್ತಿನ ಕವಿ ಮನೋರಥಂ ನಡೆದಪುದೇ||''</p>
		<p>-ಎಂದು ಹಾಡಿದ ಮಧುರ ಕವಿಯ ಕಂದಪದ್ಯದಲ್ಲೇ ಈ 'ನವ್ಯ ಕಾವ್ಯ' ಪದ ಕಾಣಬರುತ್ತದೆ.</p>
		<p>ಆದರೆ ಇದಕ್ಕೊಂದು ಪಾರಿಭಾಷಿಕ ಪದದ ರೂಪ ಕೊಟ್ಟವರೆಂದರೆ ಗೋಕಾಕರು. ಅದು ಆದದ್ದು, ಇಪ್ಪತ್ತನೆಯ ಶತಮಾನದ ಆದಿಭಾಗದಲ್ಲಿ, ಮುಂಬೈಯ ಕನ್ನಡ ಸಾಹಿತ್ಯ ಸಮ್ಮೇಳನದ ಕವಿಗೋಷ್ಠಿಯಲ್ಲಿ.<sup><a epub:type="noteref" href="999-aside.xhtml#id-006-4">೪</a></sup></p>
		<p>ಹೀಗೆ, ಕನ್ನಡ ಸಾಹಿತ್ಯದ ಒಂದು ವಿಶಿಷ್ಟ ಪ್ರಕಾರಕ್ಕೆ 'ನವ್ಯ ಕಾವ್ಯ' ಎಂಬ ಹೆಸರನ್ನು ನೀಡಿದ ಮೊದಲಿಗರು ವಿ. ಕೃ. ಗೋಕಾಕರೆಂದೇ ಬಹು ಜನ ವಿಮರ್ಶಕರ ಮತ. ಇಂಗ್ಲೀಷಿನ 'ಮಾಡ್ರನ್ ಪೊಯಟ್ರಿ'ಯ ಪ್ರಭಾವದಿಂದ ಜನಿಸಿದ ಈ ಕಾವ್ಯವನ್ನು 'ನವ್ಯ ಕಾವ್ಯ' ಎಂದು ಕರೆದರೂ, ಇದು ಕಾವ್ಯ ಪ್ರಕಾರವೊಂದಕ್ಕೆ ನೀಡಲಾದ ಪಾರಿಭಾಷಿಕ ಪದವೇ ಹೊರತು ಎಲ್ಲಾ ರೀತಿಗಳಿಂದಲೂ ಸದಾಕಾಲಕ್ಕೂ ಇದು ನವ್ಯ ಎಂದು ಅರ್ಥೈಸಲೂ ಬಾರದು<sup><a epub:type="noteref" href="999-aside.xhtml#id-006-5">೫</a></sup> ''ಇಂಗ್ಲೀಷ್ ನವ್ಯ ಮಾರ್ಗದ ಕಾವ್ಯದಲ್ಲಿನ ಒಬ್ಬಂಟಿತನ, ನಿರಾಶೆ, ಜೀವನದ ಅಸಂಗತ ಅಂಶಗಳು ಸ್ವಾತಂತ್ರ್ಯಾನಂತರದ ಭಾರತದ ಸಾಮಾಜಿಕ ಸಂದರ್ಭಕ್ಕೆ ಹೊಂದಿಕೊಂಡಂತೆಯೇ ಇದ್ದವು. ಸಾಮಾಜಿಕ, ರಾಜಕೀಯ ಬದಲಾವಣೆಗಳು, ಭ್ರಮನಿರಸನ, ಪರಕೀಯ ಪ್ರಜ್ಞೆ, ನೈತಿಕ ಸಮಸ್ಯೆಗಳು ಜನಾಂಗದ ಹೊಸ ಪ್ರಜ್ಞೆಗೆ ಕಾರಣವಾದವು... ಈ ಅರಿವನ್ನು ಅಭಿವ್ಯಕ್ತಿಸಲು ಹೊಸ ಭಾಷೆ, ರೂಪಕ, ಶೈಲಿಗಳು ಅನಿವಾರ್ಯ ಅಗತ್ಯಗಳಾಗಿದ್ದವು''.<sup><a epub:type="noteref" href="999-aside.xhtml#id-006-6">೬</a></sup></p>
		<p>ಹಿಂದಿನ ಕವಿಗಳ ರೂಪಕ, ಉಪಮಾನ, ಉಪಮೇಯಗಳಿಗೆ ಇದ್ದ ಬುದ್ಧಿಕಲ್ಪಿತ ತಾರ್ಕಿಕ ಸಮಂಜಸ ಸಂಬಂಧವೇ ಬೇರೆ. ಈ 'ನವ್ಯ ಕವಿ'ಗಳ ಬುದ್ಧಿಗೋಚರ ಸಂಕೇತಗಳ ವೈಶಿಷ್ಟ್ಯವೇ ಬೇರೆ. ನವ್ಯ ಕಾವ್ಯದ ಕವಿಗಳಿಗೆ ಅನಿಸಿದ್ದು ಹೀಗೆ: ''ನಮ್ಮ ಹಿರಿಯರು ಬಳಕೆಗೆ ತಂದ ಶಬ್ದಗಳು ಈಗ ಅತಿ ಉಪಯೋಗದಿಂದ ಸವಕಲು ನಾಣ್ಯಗಳಾಗಿವೆ. ಆ ಶಬ್ದಗಳಿಂದ ಹೆಚ್ಚು ಹೊಸ ಭಾವನೆಗಳು ವ್ಯಕ್ತಗೊಳ್ಳುವುದು ಸಾಧ್ಯವಿಲ್ಲ. ಹೊಸ ಕಾಲದ ಹೊಸ ಮನೋಸ್ಥಿತಿಯನ್ನ ನಿರೂಪಿಸಲು ಅಂತಹ ಶಬ್ದಗಳು ಅವು ಅತಿ ಬಳಕೆಯಿಂದ ಕೆಡದಿದ್ದರೂ ಅಸಮರ್ಥವಾಗುತ್ತವೆ''.<sup><a epub:type="noteref" href="999-aside.xhtml#id-006-7">೭</a></sup> ಆದ್ದರಿಂದ ಹೊಸ ವಿಚಾರಗಳನ್ನು ಹೇಳಲು ಕವಿಗೆ ಹೊಸತೇ ಆದ ಬೇರೆ ಕಾವ್ಯರೂಪಗಳ ಅನಿವಾರ್ಯತೆ ಒದಗಿ ಬಂತು.<sup><a epub:type="noteref" href="999-aside.xhtml#id-006-8">೮</a></sup> ಕವಿಯ ಮುಖ್ಯ ಕಾಳಜಿಯೆಂದರೆ ಈ ಎಲ್ಲಾ ವಿಚಾರಗಳಲ್ಲಿ ತನ್ನ ಮಾನಸಿಕ ಅವಶ್ಯಕತೆ. ಅವನ ಸೃಜನಶೀಲ ತುಡಿತಕ್ಕೆ ತಕ್ಕ ವಸ್ತು, ಲಯ, ಶೈಲಿ, ಪ್ರತಿಮೆಗಳಲ್ಲಿ ತನ್ನ ಅನುಭವಗಳನ್ನ ಅಭಿವ್ಯಕ್ತಿ ಗೊಳಿಸುವುದು.<sup><a epub:type="noteref" href="999-aside.xhtml#id-006-9">೯</a></sup></p>
		<p>ಈ ಕಾವ್ಯ ಸಂದರ್ಭದಲ್ಲಿ ಗೋಕಾಕ್‍ರ ನವ್ಯ ಕಾವ್ಯಪ್ರಕಾರ ಒಡಮೂಡಿದಾಗ, ಮುಂಬಾಯಿಯಲ್ಲಿ ಮೂವತ್ತ ನಾಲ್ಕನೆಯ ಕನ್ನಡ ಸಾಹಿತ್ಯ ಸಮ್ಮೇಳನದಲ್ಲಿ, ಲೇಖಕ ಗೋಷ್ಠಿಯ ಅಧ್ಯಕ್ಷ ಭಾಷಣದಲ್ಲಿ ಗೋಕಾಕರು ಈ ನವ್ಯ ಕಾವ್ಯದ ಪ್ರಮುಖ ಲಕ್ಷಣಗಳನ್ನು ಪಟ್ಟಿ ಮಾಡಿದರು: ಬಳಕೆ ಮಾತು, ಛಂದಸ್ಸಿನಲ್ಲಿ ನವೀನ ಪ್ರಯೋಗ, ಪ್ರತಿಮಾ ಪ್ರಧಾನತೆ, ವಾಸ್ತವಿಕ ಚಿತ್ರಸೃಷ್ಟಿ, ಪಾರಿಭಾಷಿಕ ಶೈಲಿ, ವಸ್ತುವಿನ ಆಯ್ಕೆಯಲ್ಲಿ ಸ್ವಾತಂತ್ರ್ಯ, ಬುದ್ಧಿ ಪ್ರಧಾನತೆ, ವ್ಯಕ್ತಿಗತ ಮೌಲ್ಯಗಳಿಗೆ ಪ್ರ್ರಾಧಾನ್ಯ- ಇವು ನವ್ಯ ಕಾವ್ಯದ ಗಣನೀಯ ಅಂಶಗಳಾದವು.</p>
		<p>'ಸಮುದ್ರಗೀತಗಳ'ನ್ನು ಬರೆಯುವ ವೇಳೆಗೇ(೧೯೪೦) ''ಬಂಧದಲ್ಲಿ ಸಮುದ್ರದ ನಿರ್ಬಂಧತೆಯನ್ನು ಗುರುತಿಸುತ್ತಾ''<sup><a epub:type="noteref" href="999-aside.xhtml#id-006-10">೧೦</a></sup> ಕಟ್ಟುಪಾಡುಗಳನ್ನು ಕಳಚಿಕೊಳ್ಳುವ ಹವಣಿಕೆಯಲ್ಲಿ ಗೋಕಾಕರು ತೊಡಗಿದ್ದರು. ಆ ದಿನಗಳಲ್ಲಿ ಹೊಸದನ್ನು ಗುರುತಿಸುವಾಗ ಮನೆಮಾತಾಗಿದ್ದುದು ಇದು:</p>
		<p class="myquote">ಕೊಡದಿರು ಶರಧಿಗೆ ಷಟ್ಪದಿಯ ದೀಕ್ಷೆಯನು!.. ..<br /> ಬೇಡಯ್ಯ! ಬಂಧಗಳ ಬಂದಿವಾಸ;<br /> ನಿನ್ನ ಮಣಿತವಿರಲಿ, ಸಮುದ್ರದ ಕುಣಿತದಂತೆ!<sup><a epub:type="noteref" href="999-aside.xhtml#id-006-11">೧೧</a></sup></p>
		<p>ಅವರಿಗೆ ಹೊಳೆದಿತ್ತು: ''ಸ್ಫೂರ್ತಿ ಪ್ರಚೋದಿಸಿದ ಆ ಕ್ಷಣವೇನೇ ಅಭಿವ್ಯಕ್ತಿಗೆ ತಕ್ಕ ಶಿಲ್ಪವನ್ನೂ ರೂಪಿಸೀತು''- ಎಂದು.<sup><a epub:type="noteref" href="999-aside.xhtml#id-006-12">೧೨</a></sup> ತಾವು ಬಳಸಿದ 'ಮುಕ್ತ ಛಂದ'ಕ್ಕೆ ಗೋಕಾಕರು 'ಸ್ವಚ್ಛಂದ ಛಂದ' ಎಂದರು.<sup><a epub:type="noteref" href="999-aside.xhtml#id-006-13">೧೩</a></sup></p>
		<p>ಒಂದು ರೀತಿಯಲ್ಲಿ ಗೋಕಾಕರ 'ಸಮುದ್ರಗೀತೆಗಳು' ಕನ್ನಡದ 'ನವ್ಯ ಸಾಹಿತ್ಯ'ಕ್ಕೆ ನಾಂದಿಯನ್ನೇ ಹಾಡಿತು. ಆಧುನಿಕತೆ ಎಷ್ಟೇ ವಿಜೃಂಭಿಸಿದರೂ, ಗೋಕಾಕರ ಕಾವ್ಯದಲ್ಲಿ ಭಾರತೀಯ ಪರಂಪರೆಯ, ಸನಾತನತೆಯ ಒಳಸುಳಿ ಇದ್ದೇ ಇರುವುದು ಗಮನಾರ್ಹ ಅಂಶ.<sup><a epub:type="noteref" href="999-aside.xhtml#id-006-14">೧೪</a></sup> ಪರಂಪರೆಯ ಹಿನ್ನೆಲೆಯಲ್ಲೇ ಆಧುನಿಕತೆಯನ್ನು ಅನುಭವಿಸಿ, ಇವೆರಡರ ಸವಿ ಮೆಲ್ಲಲು ಕವಿಗೆ ತೊಡಕಾಗಲಿಲ್ಲ.<sup><a epub:type="noteref" href="999-aside.xhtml#id-006-15">೧೫</a></sup></p>
		<p>ಗೋಕಾಕರು ನವ್ಯ ಮಾರ್ಗದ ತಾತ್ವಿಕ ಪ್ರತಿಪಾದನೆಯನ್ನೂ, ತಮ್ಮ ನವ್ಯ ಜೀವನದೃಷ್ಟಿಯ ನಿಲುವನ್ನೂ ತಮ್ಮ ಬರೆಹ ಮತ್ತು ಭಾಷಣಗಳಲ್ಲಿ ವಿವರಿಸಿದ್ದಾರೆ.<sup><a epub:type="noteref" href="999-aside.xhtml#id-006-16">೧೬</a></sup> ನವ್ಯಕಾವ್ಯದ ಅವಶ್ಯಕತೆಯನ್ನು ಕುರಿತು ಅಲ್ಲಿ ಚರ್ಚಿಸಿದ್ದಾರೆ, ನವ್ಯಕಾವ್ಯದ ಪ್ರಮುಖ ಹೆಗ್ಗುರುತುಗಳನ್ನು ಕಾಣಿಸಿದ್ದಾರೆ. ಅವರಿಗೆ ಇದು ತಮ್ಮ ಅನುಭವಗಳನ್ನು ಅಭಿವ್ಯಕ್ತಿಸಲು ಪ್ರತಿಮೆ, ಸಂಕೇತ, ಬಳಕೆಮಾತು ಮುಂತಾದವುಗಳನ್ನೊಳಗೊಂಡ ಒಂದು ತಂತ್ರ, ಉತ್ತಮವಾದ ಸಾಧನವಾಗಿದೆಯೆಂದೂ ಪ್ರತಿಪಾದಿಸಿದ್ದಾರೆ. ಆಂತರಿಕತೆ ಹಾಗೂ ವಸ್ತುನಿಷ್ಠತೆಗಳ ಅಭಿವ್ಯಕ್ತಿಗೆ ಈ ತಂತ್ರ ಅನಿವಾರ್ಯವಾಯಿತು; ಹೃದಯ ಸೂಕ್ಷ್ಮತೆ ಹಾಗೂ ಬುದ್ಧಿಸೂಕ್ಷ್ಮತೆಗಳಿಂದ ಉತ್ಪನ್ನವಾಗುವ ಕೆಲವೊಂದು ಸಂಕೀರ್ಣ ಭಾವಗಳನ್ನೂ, 'ಮೂಡುಗಳ'ನ್ನೂ ಸಹಜವಾಗಿ ಅಭಿವ್ಯಕ್ತಗೊಳಿಸಲು, ಪರಸ್ಪರ ಭಿನ್ನ ಅಂಶಗಳನ್ನು ಗ್ರಹಿಸಿ ಒಂದು ಸಮಗ್ರ ಅನುಭವದ ಸಮನ್ವಯವನ್ನು ಸಾಧಿಸುವಲ್ಲಿ ನವ್ಯಮಾರ್ಗ ಅವರಿಗೆ ಉಪಯುಕ್ತವಾಯಿತು.<sup><a epub:type="noteref" href="999-aside.xhtml#id-006-17">೧೭</a></sup></p>
		<p>ಇದಕ್ಕೆ ಉದಾಹರಣೆಯಾಗಿ ಗೋಕಾಕರ ಈ ಕವಿತೆಯನ್ನ ನೋಡಿ:</p>
		<p class="myquote">ಅಲ್ಲಿ ಹೋದಲ್ಲಿ, ಇಲ್ಲಿ ನಿಂತಲ್ಲಿ<br /> ಜೇಡ ತೂಗು ಹಾಕಿರುವ ಜಾಲ<br /> ನೋಡಿದಲ್ಲೆಲ್ಲ ಮುಗಿಲ ಮುಸುಕಿಹುದು<br /> ಧೂಮಕೇತು ಬೀಸಿರುವ ಬಾಲ.<br /> ಅಂತಪಾರವಿಲ್ಲದಲೆ ನೂತ ಜೇ-<br /> ಡಾವತಾರವೆತ್ತಿರುವ ಕಾಲ!.. ..<br /> ಇಳಾಭಾರವನು ಹೊರಲು ತಲೆಗೊಟ್ಟ<br /> ಆದಿಶೇಷನೆಡೆ ಹವಣರಿದು,<br /> ಹಾವಸೆಗಟ್ಟಿದ ಹಾಲ್ಗಡಲೊಳು ಗೋ-<br /> ಲವನು ಸುತ್ತುವರಿದು,<br /> ಮುಗಿಲಿನಾಚೆ ಅಮರ್ದುಣಿಸನುಣುವ ಮು-<br /> ತ್ತಾತರತ್ತ ಮೆರೆದು.<sup><a epub:type="noteref" href="999-aside.xhtml#id-006-18">೧೮</a></sup></p>
		<p>ಸೃಜನಶೀಲತೆಯ ಒಂದು ಬಗೆಯ ಬಿಕ್ಕಟ್ಟನ್ನ ಅನುಭವಿಸುವ, ತೀವ್ರತೆಯ ಸಾಂದ್ರತೆಗೆ ತಕ್ಕ ಕಾವ್ಯಬಂಧವನ್ನು ಅರಸುತ್ತಲೇ ಹಪಹಪಿಸುವ ಪ್ರಯೋಗಶೀಲ ಕಬ್ಬಿಗರು ಮುಂದುವರೆದು, ಈ ನವ್ಯ ಮಾರ್ಗವೂ ಇನ್ನು ತಮಗೆ ಸಾಲದೆಂದು ಯೋಚಿಸಿದ್ದೂ ಉಂಟು, ಆ ಮಾತು ಬೇರೆ.<sup><a epub:type="noteref" href="999-aside.xhtml#id-006-19">೧೯</a></sup></p>
		<p>ವಿಮಾನದಲ್ಲಿ ಕುಳಿತವರು ರಾತ್ರಿ ಮಲಗಿ, ಬೆಳಗ್ಗೆ ಕಣ್ತೆರೆದು ನೋಡುತ್ತಾರೆ: ಹಕ್ಕಿ ದೇಶಾಂತರಗಳ ಗಡಿ ದಾಟಿ, ಹಾರುತ್ತಿದೆ.</p>
		<p class="myquote">''ರಾಷ್ಟ್ರವೊಂದೊಂದೀಗ ಪ್ರಾಂತವಾಗಿ<br /> ಭೂಗೋಲವಹುದು ಗಡಿ ಇರದ ನಾಡು<br /> ದಿಲ್ಲಿಯಲಿ ಮಲಗಿದ್ದೆ- ರೋಮದೊಳಗೆಚ್ಚತ್ತೆ<br /> ನಾಳೆ ನ್ಯೂಯಾರ್ಕಿನಲಿ ನ್ಯಾರಿ ನೋಡು''</p>
		<p>ಲೆಬನಾನ್ ಮೇಲೆ ವಿಮಾನ ಹಾರುತ್ತಿದ್ದಾಗ ದಾರ್ಶನಿಕ ಕವಿ ಖಲೀಲ್ ಜಿಬ್ರಾನಿನ ಸೂಕ್ತಿಸುಧೆಗಳು ನೆನಪಾಗುತ್ತವೆ:</p>
		<p class="myquote">ಲೆಬನಾನಿನ ಉಷಃಕಾಲದಲ್ಲಿ<br /> ಹೊಳೆದ ಬೆಳ್ಳಿಯ ಕಂಡು ಬಲ್ಲೆಯ?<br /> ಅದು ಖಲೀಲ್ ಜಿಬ್ರಾನನ ವಾಣಿ<br /> ಕಲ್ಲು ಬೆಟ್ಟಗಳ ವಜ್ರಗರ್ಭದೊಳಗಿಂದ<br /> ಹೊಮ್ಮಿದಮೃತದ ನಿರ್ಜರವದು!<sup><a epub:type="noteref" href="999-aside.xhtml#id-006-20">೨೦</a></sup></p>
		<p class="vertical-delimiter" />
		<p>ಇಂದ್ರನ ಭೋಗ ಭಾಗ್ಯಗಳ ಅವಕಾಶಗಳ ಅಮರಾವತಿಯಿದ್ದಿರಬಹುದು; ಸಮೃಧ್ಧಿಯ ಮಹಾಪೂರವೇ ಅಲ್ಲಿದ್ದಿರಬಹುದು- ಆದರೂ, ವಿಧಿವಂಚಿತರು, ಸ್ವಯಂಕೃತಾಪರಾಧಿಗಳು, ಸೋಮಾರಿಗಳು, ಶಾಲೆ ಬಿಟ್ಟು ಹಾದಿ ಹಿಡಿದು, ಕುಡಿತ ಮಾದಕವಸ್ತುಗಳಿಗೆ ಬಲಿಯಾಗಿ ಅಲೆವ ಬಿಳಿ-ಕರಿಯರ (ಘನ'ಶ್ಯಾಮರಾಯರುಗಳ) ಹೃದಯವಿದ್ರಾವಕ ನೋಟಕ್ಕೆ ಕವಿ ತಲ್ಲಣಿಸದಿರನು. ಅವರ ಶೋಚನೀಯ ಸ್ಥಿತಿಗೆ ಮರುಗಿ ಉದ್ಗರಿಸುತ್ತಾರೆ:</p>
		<p class="myquote">ದೀಪದ ಬುಡಕ್ಕೆ ಕತ್ತಲೆ<br /> ಮಹಾನಗರದ ಉತ್ತುಂಗ ಜಿಹ್ನವಾದ<br /> ವಾಷಿಂಗ್‍ಟನ್ ವಿಜಯಸ್ತಂಭದಡಿಗೆ<br /> ಶ್ಯಾಮರಾಯರ ನೀರಸ ಜೀವನ, ನಿಸ್ತೇಜನೇತ್ರ<br /> ಹೊಲಸು ಮನೆಗಳು ಗಟಾರವಿಲ್ಲದ ಡೋಣಿಗಳು<br /> ಹುಚ್ಚೆದ್ದು ಬೆಳೆದ ಹುಲ್ಲು<br /> ಅಪರಾಧಗೈಯ್ಯುವ ನಿರಪರಾಧಿಬಾಧಕರು<br /> ಭವಿತವ್ಯವಿರದ ಯುವಕರು<br /> ಬೇಸತ್ತ ತಂದೆತಾಯಂದಿರು!<sup><a epub:type="noteref" href="999-aside.xhtml#id-006-21">೨೧</a></sup></p>
		<p>ಮೆಸಾಚುಸೆಟ್ಸ್ ರಾಜ್ಯದಲ್ಲಿರುವ ವಿಶ್ವವಿಖ್ಯಾತ ಹಾರ್‍ವರ್ಡ್ ವಿಶ್ವವಿದ್ಯಾಲಯ ಎಂದೊಡನೆ ಅತ್ತ ಹೋದ ಒಬ್ಬ ಸಾಮಾನ್ಯ ಪ್ರವಾಸಿಗೆ ಅದರ ಭವ್ಯತೆಯ ಒಂದು ನೋಟವೇ ಪ್ರಧಾನವಾಗಿ ಎದ್ದುಕಂಡರೂ, ಈ ಕವಿಗೆ ಅಲ್ಲಿ ಅಷ್ಟೇ ಪ್ರಖ್ಯಾತ ಎಮರ್ಸನ್‍ನ ನೆನಪಾಗುತ್ತದೆ. ಥೋರೋ ಎಮರ್ಸನ್, ಕ್ವಿಟ್‍ಮನ್, ಮೊದಲಾದ ಹೆಸರಾಂತ ಸಾಹಿತಿಗಳೆಲ್ಲಾ ಈ ಹಾರ್ವರ್ಡ್ ವಿಶ್ವವಿದ್ಯಾಲಯ ಸೃಜಿಸಿದ ಪ್ರತಿಭೆಗಳಲ್ಲವೇ? ಎಮರ್ಸನ್‍ಗಂತೂ ಭಾರತೀಯ ಸಾಹಿತ್ಯ ಅದರಲ್ಲೂ ಮೇಲಾಗಿ ಸಂಸ್ಕೃತದ ಬಗ್ಗೆ ಅಪಾರ ಅಭಿಮಾನವಿತ್ತು. ಅವನ ಸ್ನೇಹಿತರಿಗೂ ಅಷ್ಟೇ. ಅದಕ್ಕೇ ಇಲ್ಲವರು</p>
		<p class="myquote">ಎಲ್ಲರಂತೊಂದು ಕೋಣೆಯೊಳ್ ಇವನು ಇದ್ದ<br /> ತನ್ನ ಯುಗಮಾನದಲ್ಲಿ ಸೋತು ಬಿದ್ದ<br /> ಬೇರೆ ಯುಗ ಬರಲು ಸತ್ತವನು ಎದ್ದ!<br /> ಎಲ್ಲರಂತಿದ್ದರೂ ಕೆಲವರಂತೆಯೇ ಕಂಡ<br /> ಇತ್ತು ಹೃದಯದಿ ನೆಲಸಿ ಜ್ಞಾನಪಿಂಡ<br /> ಅನುಭಾವಿಯವ; ಅಮೃತದುಣಿಸನುಂಡ</p>
		<p>-ಎಂದು ಉದ್ಗರಿಸುತ್ತಾರೆ.</p>
		<p>ಎಲ್ಲಾ ದೇಶಗಳಲ್ಲೂ ಮೃಗಾಲಯಗಳಿದ್ದರೂ, ಹಾರ್ವರ್ಡ್ ವಿಶ್ವವಿದ್ಯಾಲಯದ ಪ್ರಾಣಿಸಂಗ್ರಹಾಲಯ ಗೋಕಾಕರಿಗೆ ವಿಶೇಷವೆನಿಸಿತ್ತು. ಅಲ್ಲಿ ವನ್ಯಮೃಗಗಳನ್ನು ನೋಡನೋಡುತ್ತಲೇ ಮನುಕುಲದ ವೃತ್ತಾಂತ ಕವಿಯ ನೆನಪಿಗೆ ಬರುತ್ತದೆ. ನೂರು ದನಿಗಳ ನಡುವೆ ಮೂದಲಿಕೆಯ ಅಣಕ ಕೇಳಿಬರುತ್ತದೆ.</p>
		<p class="myquote">ನಡೆದೆ ಕೌತುಕಗೊಂಡು ಪ್ರಾಣಿಸಂಗ್ರಹಾಲಯದೆಡೆಗೆ:<br /> ಅರೆರೆ ಕತ್ತಲಿಸಿತ್ತು ಕಣ್ಣು. ಮೂದಲಿಸಿದವು<br /> ನೂರು ದನಿ: ''ಬಂದೆಯಾ, ಬಾ ಜೋಕುಮಾರ!<br /> ಏನೆಂತ ನಮ್ಮನೀ ಗಾಜು ಮನೆಯೊಳಗಿಟ್ಟು<br /> ಮೊಜು ಮಾಡಿದೆ? ವನದ ರಾಜನನು, ಮಂತ್ರಿಯನು,<br /> ವನದ ಗಣರಾಜ್ಯದಾ ಪಶುಪಕ್ಷಿವರ್ಗವನು<br /> ಹಿಂಸಿಸಿದೆ, ಕೊಂದೆ ಬಂಧನದಲ್ಲಿ ತೊಳಲಾಡಿಸಿ!<br /> ಕಡಲುಜೀವಿಗಳ ಸ್ವಾತಂತ್ರ್ಯವೆಲ್ಲವ ಕಸಿದು<br /> ನಭದಿ ತೂರಾಡುತಿಹ ಹಕ್ಕಿಗಳ ಸೆರೆಹಿಡಿದು<br /> ಇಣಿಕಿ ನೋಡುವದೆಂದೆಯಾ ಗಾಜುಗಿಂಡಿಯಲ್ಲಿ?<br /> ಬಾ! ನೋಡಬಂದ ನಿನ್ನನು ನೋಡಿ ಬಿಡುವೆವು!''<sup><a epub:type="noteref" href="999-aside.xhtml#id-006-22">೨೨</a></sup></p>
		<p>ಮೆಸ್ಯಾಚುಸೆಟ್ಸ್ ರಾಜ್ಯದ ಬಾಸ್ಟನ್ ನಗರದಲ್ಲಿ ಒಂದು ರಾಮಕೃಷ್ಣಾಶ್ರಮ ಇದೆ. ಗೋಕಾಕರು ಅಲ್ಲಿಗೆ ಹೋದಾಗ ಅಲ್ಲಿದ್ದ ಸ್ವಾಮಿ ವಿವೇಕಾನಂದರ ಭವ್ಯ ಛಾಯಾಚಿತ್ರ ಅವರನ್ನು ಆಕರ್ಷಿಸುತ್ತದೆ. ತಮ್ಮ ದಿವ್ಯ ಸಂದೇಶವನ್ನ ಮನುಕುಲಕ್ಕೆಲ್ಲ ಹರಡಿ ಭಾರತಕ್ಕೆ ಹೆಮ್ಮೆ ತಂದುಕೊಟ್ಟ ವಿವೇಕಾನಂದರ ಬಗ್ಗೆ ಬರೆಯುತ್ತಾರೆ:</p>
		<p class="myquote">ಗುರುವಿನಾಶೀರ್ವಾದ ನಿನಗೆ ಬೆಂಬಲವಿರಲು<br /> ಸಪ್ತಸಾಗರಗಳನು ನುಗ್ಗಿ ಬಂದೆ.<br /> ನಿನ್ನ ಎದೆಯೊಲವಿಂದ<br /> ನಿನ್ನಾತ್ಮ ಪ್ರಭೆಯಿಂದ<br /> ಬುದ್ಧಿ ತೀಕ್ಷ್ಣತೆಯಿಂದ<br /> ಪರದೇಶ ನಿನಗಾಯ್ತು ನಿನ್ನ ದೇಶ,<br /> ಹರಡಿತೆಲ್ಲೆಡೆ ನಿನ್ನ ದಿವ್ಯ ಸಂದೇಶ:<br /> ಒಂದೇ, ಒಂದೇ ಮನುಕುಲವೆಲ್ಲಾ ಒಂದೇ. .. ..<br /> ವಿವಿಧ ದೇಶಗಳಲ್ಲಿ ನಿನ್ನ ಮಠ ಬೆಳೆದು<br /> ನೀ ಬಿತ್ತಿರುವ ಬೀಜ ಮರವಾಗಿದೆ.<br /> ದಿನದಿನಕೆ ಬೆಳೆದು ಎತ್ತರವಾಗಿದೆ.<br /> ಭಾರತದ ಪುಣ್ಯ ಬಲ,<br /> ನಿನ್ನ ಸಂಕಲ್ಪ ಬಲ:<br /> ಆ ಸೇತು ಹಿಮಾಚಲ<br /> ಸ್ವಾತಂತ್ರ್ಯವನು ತಂದನಾ ಮಹಾತ್ಮ.<br /> ಸಾಗರೋತ್ತರದ ಸ್ವಾತಂತ್ರ್ಯ ಓ ಪೂತಾತ್ಮ!</p>
		<p>ನೀ ನಾಡಿಗಿತ್ತ ದೇಣಿಗೆಯಾಗಿದೆ.<sup><a epub:type="noteref" href="999-aside.xhtml#id-006-23">೨೩</a></sup></p>
		<p class="vertical-delimiter" />
		<p>ಬಹಳ ಜನಕ್ಕೆ ಗೊತ್ತಿಲ್ಲದಿರಬಹುದು: ಕ್ರಿಶ್ಚಿಯನ್ ಮತದಲ್ಲೂ ಹಲವು ಪ್ರಭೇದಗಳಿವೆ. ಒಳಪಂಗಡಗಳಿವೆ. ರೋಮನ್ ಕ್ಯಾಥೋಲಿಕ್, ಪ್ರಾಟೆಸ್ಟೆಂಟ್, ಪ್ರೆಸ್ಬಿಟೇರಿಯನ್, ಇತ್ಯಾದಿ, ಇತ್ಯಾದಿ. ಮುಖ್ಯಮಾರ್ಗದಿಂದ ಸಿಡಿದೊಡೆದು, ಕವಲೊಡೆದು ಬೇರೊಂದು ಹಾದಿಯನ್ನು ಹಿಡಿದ ಪಂಥಗಳೂ ಇವೆ. ಅವುಗಳಲ್ಲಿ<br /> ಉತ್ತರ ಅಮೆರಿಕಾದ 'ಉಟಾ' ರಾಜ್ಯದಲ್ಲಿನ ಹೆಚ್ಚು ಜನರು ಅನುಸರಿಸುವ 'ಮರ್ಮನ್' ಎಂಬ ಕ್ರಿಸ್ತೀಯ ಪಂಥವೂ ಒಂದು. ಇದರ ಮೂಲಪುರುಷ ಜಾನ್ ಸ್ಮಿತ್ ಎಂಬ ಒಬ್ಬ ಪ್ರವಾದಿ. ಸುಮಾರು ಮೂರುನೂರು ವರ್ಷಗಳ ಹಿಂದೆ ಇದ್ದ ಈ ಕ್ರಾಂತಿಕಾರಿ ಪ್ರವಾದಿ ಸ್ಮಿತ್ ನ ಬಗ್ಗೆ ಸಹ ಗೋಕಾಕ್‍ರು, ಅಲ್ಲಿನ ಸಾಲ್ಟ್‍ಲೇಕ್ ನಗರದ ಪ್ರವಾಸದ ಸಂದರ್ಭದಲ್ಲಿ ಬರೆಯುತ್ತಾರೆ:</p>
		<p class="myquote">ಪಡುವಣದಿಂದ ಇಲ್ಲಿಗೆ ಗುಳೆಕಾರರು<br /> ತಂಗಿದರಿದೋ ಬಂದು<br /> ಪೂಜೆ ಪುನಸ್ಕಾರದ ಸ್ವಾತಂತ್ರ್ಯವೂ<br /> ದೊರೆಯದಿರಲು ನೊಂದು<br /> ಅವರೊಳು ಪ್ರವಾದಿಯೊಬ್ಬನು ಜನ್ಮಿಸಿ<br /> ದಾರಿ ಬೇರೆ ಎಂದ ಕ್ರಿಸ್ತನ ಸಾಕ್ಷ್ಯಾತ್ಕರಿಸಿಹೆನೆಂದ<br /> ವ್ರತವನು ಕಂಡಿಹೆನೆಂದ.</p>
		<p>ಈ ಜಾನ್‍ಸ್ಮಿತ್ ಪ್ರವಾದಿಯ ಸಾಹಸ ಕಥೆ ರೋಮಾಂಚಕಾರಿಯಾದುದು. 'ಏಸುಕ್ರಿಸ್ತ ಮತ್ತು ಅವನ ನಂತರದ ಪ್ರವಾದಿಗಳ ಧರ್ಮ ಪಂಥ' (ಚರ್ಚ್ ಆಫ್ ದಿ ಜೀಸಸ್ ಕ್ರೈಸ್ಟ್ ಆಫ್ ಲೇಟರ್ ಡೇ ಸೈಂಟ್ಸ್) ಎಂಬುದು ಮರ್ಮನ್ ಪಂಥದ ಅಧಿಕೃತ ಹೆಸರು. ಬೈಬಲ್‍ಗೆ ಸಮಾನವೆಂದು ನಂಬಿ ಅನುಸರಿಸುವ 'ಮರ್‍ಮನರ ಪವಿತ್ರ ಧರ್ಮಗ್ರಂಥ'(ದ ಬುಕ್ ಆಫ್ ಮರ್‍ಮನ್)ದ ಪ್ರಸ್ತಾವನೆಯ ಭಾಗದಲ್ಲಿ ಪ್ರವಾದಿ ಜೋಸೆಫ್ ಸ್ಮಿತ್ ನ ಸಾಕ್ಷ್ಯದ ವಿವರಗಳು ಇವೆ. "೧೮೨೩ರ ಸೆಪ್ಟೆಂಬರ್‍ನ ಇಪ್ಪತ್ತೊಂದರ ಸಂಜೆ ಸರ್ವಶಕ್ತ ಭಗವಂತನಿಗೆ ನನ್ನನ್ನು ಸಮರ್ಪಿಸಿಕೊಳ್ಳುತ್ತಾ ನಾನು ಪ್ರಾರ್ಥನೆಯಲ್ಲಿ ತೊಡಗಿದ್ದಾಗ.. .. .."- ಎಂದು ಪ್ರಾರಂಭವಾಗುತ್ತದೆ ಅವರ ಧರ್ಮಗ್ರಂಥದ ಪೀಠಿಕೆಯ ಈ ಭಾಗ.<sup><a epub:type="noteref" href="999-aside.xhtml#id-006-24">೨೪</a></sup></p>
		<p>ಧರ್ಮಪ್ರಚಾರದಲ್ಲಿ ತೊಡಗಿದ್ದಾಗ, ಹೊಸದೊಂದನ್ನ ಕಂಡೆನೆಂದು ಘೋಷಿಸಿದ ಜೋಸೆಫ್ ಸ್ಮಿತ್ ಬಲು ಶೋಷಣೆಗೆ ಒಳಗಾಗುತ್ತಾನೆ. ಅವನ ಹತ್ಯೆಯಾಗುತ್ತದೆ. ಅವನ ಅನುಯಾಯಿಗಳು ಅಲೆಮಾರಿಗಳಂತೆ ಊರಿಂದ ಊರಿಗೆ ಅಲೆಯುತ್ತಾ ಅಜ್ಞಾತವಾಸ ಮಾಡಬೇಕಾಗುತ್ತದೆ. ಈ ಅಲೆಮಾರಿ ಮರ್ಮನ್ನರ ಮಹಾಪ್ರಸ್ಥಾನವು ಗುಡ್ಡ, ಬೆಟ್ಟ, ಕಣಿವೆಗಳನ್ನು ಹಾದು ಸಾಲ್ಟ್‍ಲೇಕ್ ಎಂಬ ವಿರಾಟನಗರದಲ್ಲಿ ಅಜ್ಞಾತವಾಸವಾಗಿ ಕೊನೆಗೊಳ್ಳುತ್ತದೆ. ಇದನ್ನು ಹಿನ್ನೆಲೆಯಲ್ಲಿರಿಕೊಂಡು ಬರೆಯುತ್ತಾ, ಈ ಉಟಾ ರಾಜ್ಯದಲ್ಲಿ ಇರುವ ಆದಿವಾಸಿಗಳ ಬಗ್ಗೆ ಸಹ ಗೋಕಾಕರು ಮರುಕಪಡುತ್ತಾರೆ.</p>
		<p class="myquote">ನವೀನಯುಗದೊಂದು ಉಷಃಕಾಲ ಬಂತು<br /> ನಿಮಗರಿವಿರಲಿಲ್ಲ<br /> ವಿಜ್ಞಾನದ ಹೊಂಬೆಳಕದು ಸೂಸಿತ್ತು<br /> ನಿಮಗೆ ನಿಲುಕಲಿಲ್ಲ</p>
		<p>ಭಾರತದಲ್ಲೂ ಸಹ ಆದಿವಾಸಿಗಳ ಪಾಡು ಇದೇ ಅಲ್ಲವೇ. ಸಾಧನ ಸಂಪತ್ತು ಕೈಗೆಟಕುವಷ್ಟು ಸನಿಹವಿದ್ದರೂ ಅದಕ್ಕೆ ವಿಮುಖರಾಗೇ ಬೆಳೆದುಳಿದ ನತದೃಷ್ಟರು ಇವರಲ್ಲವೇ. ಇಂತಹವರನ್ನ ಕಂಡು ಕವಿ ಮರುಗಿ ಕೂಗಿ ಹೇಳುತ್ತಾರೆ:</p>
		<p class="myquote">ಆಗಿರಿ ಯಂತ್ರರ್ಷಿ, ರಸರ್ಷಿ, ಮಂತ್ರರ್ಷಿ!<br /> ಕವಿ ವೈಣಿಕ ಗಮಕಿ<br /> ಕೀರ್ತಿ ಪತಾಕೆಯ ಮುಗಿಲಿಗೇರಿಸಿರಿ<br /> ಬಾಳ್ಗಡಲೊಳು ಧುಮುಕಿ<br /> ಓ ಎಳೆ ಮಕ್ಕಳಿರಾ<br /> ಮುನ್ನಡೆಯಿರಿ<br /> ದಾರಿಯಿದೋ ಅತಿ ದೂರ<br /> ಬನ್ನಿ ಮುಂದೆ ಮುಂದೆ</p>
		<p class="vertical-delimiter" />
		<p>ಉತ್ತರ ಕ್ಯಾಲಿಫೋರ್ನಿಯಾ ರಾಜ್ಯದ ಸ್ಯಾನ್‍ಫ್ರಾನ್ಸಿಸ್ಕೋ ನಗರ ಮತ್ತು ಅದರ ಸುತ್ತಮುತ್ತಣ ಪ್ರದೇಶಕ್ಕೆ ಕೊಲ್ಲಿ ಪ್ರದೇಶ (ಬೇ ಏರಿಯಾ) ಎನ್ನುತ್ತಾರೆ. ವಿಶ್ವವಿಖ್ಯಾತ ಕ್ಯಾಲಿಫೋರ್ನಿಯಾ ವಿಶ್ವವಿದ್ಯಾಲಯದ ಬರ್ಕಿಲಿ ಕ್ಯಾಂಪಸ್ ಇರುವುದು ಈ ಭಾಗದಲ್ಲೇ. ಉತ್ತಮ ಶಿಕ್ಷಣಕ್ಕೆ ಎಷ್ಟೊಂದು ಆದ್ಯತೆ ಇಲ್ಲಿ ಕೊಟ್ಟಿದ್ದಾರೆ ಎನ್ನುವುದಕ್ಕೆ ಅತ್ಯುತ್ತಮ ಶಿಕ್ಷಕರ ಸಮೂಹವೇ ಇಲ್ಲಿ ಮೇಳೈಸಿರುವುದು ಸಾಕ್ಷಿ (ವಿಶ್ವವಿದ್ಯಾಲಯದ ಅಂಗಳದಲ್ಲಿ ಒಂದೆಡೆ ''ಇದನ್ನು ನೋಬೆಲ್ ಪ್ರಶಸ್ತಿ ವಿಜೇತರ ಕಾರುಗಳನ್ನು ನಿಲ್ಲಿಸಲು ಕಾಯ್ದಿರಿಸಲಾಗಿದೆ''- ಎಂಬ ಸೂಚನಾ ಫಲಕವು ಈಗ ಅಲ್ಲಿದೆ). ಅಷ್ಟೊಂದು ಜನ ಮೇಧಾವಿಗಳು ಇಲ್ಲಿ ಬೋಧಕ ವರ್ಗದಲ್ಲಿ ಇರುವುದು ನಿಜಕ್ಕೂ ವಿಶ್ವವಿದ್ಯಾಲಯಕ್ಕೆ ಒಂದು ಹೆಮ್ಮೆಯ ಸಂಗತಿಯಲ್ಲವೆ. ಹತ್ತಿರದಲ್ಲೇ ಇದಕ್ಕೆ ಒಂದು ಪ್ರತಿಸ್ಪರ್ಧಿಯೇನೋ ಎನ್ನುವಂತೆ ಈಗ ಸ್ಟ್ಯಾನ್‍ಫರ್ಡ್ ವಿಶ್ವವಿದ್ಯಾಲಯವೂ ಇದೆ. ನಿಸರ್ಗ ರಮಣೀಯತೆಯ ಮಡಿಲಲ್ಲಿ ಕಣ್ಮನಗಳನ್ನು ಸೂರೆಗೊಳ್ಳುವಂತ ಈ ನಗರಗಳಿಗೆ ಗೋಕಾಕರು ಭೇಟಿ ಕೊಟ್ಟಾಗ ಮೂಡಿಬಂದ ಮಾತುಗಳು ಇವು:</p>
		<p class="myquote">ಬೆಟ್ಟದ ಮೇಲೆ ಕುಳಿತಿಹವು ಬಕ್ರ್ಲೆ, ಓಕ್‍ಲಂಡ್,-<br /> ಅಡಿಯಿಂದ ಮುಡಿಯವರೆಗೆ ಬೆಳ್ಳಕ್ಕಿ ಕುಳಿತ ತೆರದಿ.<br /> ಅರ್ಧಚಂದ್ರಾಕಾರ ನೀಲಿಯಿದು ಉಪಸಾಗರ<br /> ಪವಡಿಸಿದೆ ನಿನ್ನ ಪದತಲದಲ್ಲಿ ಹೊಳೆದು ಭರದಿ.<br /> ನೀನೆದ್ದು ನಿಂತಿರುವೆ ಓ ಚೆಲುವೆ ನಗರಲಕ್ಷ್ಮಿ,</p>
		<p class="vertical-delimiter" />
		<p>ಸ್ಟ್ಯಾನ್‍ಫರ್ಡ್ ವಿಶ್ವವಿದ್ಯಾಲಯದಲ್ಲಿ ಸ್ನಾತಕೋತ್ತರ ವಿಭಾಗದಲ್ಲಿ ಭಾರತೀಯ ತತ್ತ್ವಜ್ಞಾನ ವಿಭಾಗವಿದೆ. ಅಲ್ಲಿನ ಪ್ರಾಧ್ಯಾಪಕ ಡಾ| ಸ್ಟೀಗಲ್ ಬರ್ಗ್‍ರನ್ನು ಭೇಟಿ ಮಾಡಿದ ಸಂದರ್ಭದಲ್ಲಿ ಗೋಕಾಕರು ಹೀಗೆ ಬರೆಯುತ್ತಾರೆ:</p>
		<p class="myquote">ಭಾರತವನಿಂತು ಗೌರವಿಸಿ, ಪಡುವಣದ ಕುವರ,<br /> ನೀ ಸಾರುತಿಹೆ ಜಗಕೆ ಬರಲಿಹ ವಿಮೋಚನೆಯನು.<br /> ತನ್ನ ತಾಮಸಿಕತೆಯ- ಭಾರತವು ತಿದ್ದಿಕೊಂಡು<br /> ಒಡನೆ ಪೂರೈಸಿರಲಿ ಸಾತ್ವಿಕರ ಯಾಚನೆಯನು<sup><a epub:type="noteref" href="999-aside.xhtml#id-006-25">೨೫</a></sup></p>
		<p class="vertical-delimiter" />
		<p>ಪೆನ್ಸಿಲ್ವೇನಿಯಾದ ರಾಜಧಾನಿ ಪಿಟ್ಸ್‍ಬರ್ಗ್. ಉಕ್ಕು, ಕಲ್ಲಿದ್ದಲಿಗೆ ಹೆಸರಾದ ಇಲ್ಲಿಗೆ ಗೋಕಾಕರು ಭೇಟಿ ಇತ್ತಾಗ ಅಲ್ಲಿ ಹಿಮಪಾತವಾಗುತ್ತಿತ್ತು. ನಗರ ನಗರವೇ ಹಿಮರಾಶಿಯಿಂದ ಹೊಚ್ಚಿ ಹಾಸಿದಂತೆ ಭಾಸವಾಗುತ್ತಿತ್ತು. ಈ ಶುಭ್ರ ತುಷಾರ ಧವಳ ಹಿಮರಾಶಿಯ ಬಗ್ಗೆ ಗೋಕಾಕರು ಉದ್ಗರಿಸುತ್ತಾರೆ:</p>
		<p class="myquote">ಅಲಘೇನಿ ಮೊನೊಗಾಹೀಲಾ ನದಿ ಸಂಗಮಿಸಿ<br /> ಒಹಾಯೋ ನದಿಯಾಗುವಲ್ಲಿ<br /> ನಿಂತಿದೆ ಈ ಉಕ್ಕಿನ ಗೊಮ್ಮಟನಗರ,<br /> ಕಲ್ಲಿದ್ದಲಿ ಕಣಿಯ ಮಣಿ<br /> ಗಾಜಿನ ರಾಜಧಾನಿ! .. .. ..<br /> ಸುತ್ತು ಗಟ್ಟಿದ ಹತ್ತು ಬೆಟ್ಟಗಳ ಮೇಲೆ<br /> ಇರುವೆಯಂತೆ ಮುಕುರಿದ ಮನೆಯೊಳಗಿಂದ,<br /> ಇಡಿಯ ಪಿಟ್‍ಸ್‍ಬರ್ಗಿಗೆ ಪಿಟ್‍ಸ್‍ಬರ್ಗೇ ನೋಡುತ್ತಿದೆ<br /> ತನ್ನನ್ನು ಹೊಚ್ಚಿ ಹಾಸಿದ ಹಿಮರಾಶಿಯನ್ನು.</p>
		<p>ಮೇರಿಲ್ಯಾಂಡ್ ರಾಜ್ಯದ ಒಂದು ಪ್ರಮುಖ ನಗರ ವಾಷಿಂಗ್‍ಟನ್ ಡಿಸಿ. ಇದು ರಾಷ್ಟ್ರದ ರಾಜಧಾನಿ. ಇಲ್ಲಿನ ಚರಿತ್ರಾರ್ಹ ಪ್ರೇಕ್ಷಣೀಯ ಸ್ಥಳಗಳಲ್ಲಿ ಅಬ್ರಹಾಂ ಲಿಂಕನ್‍ನ ಸ್ಮಾರಕವೂ ಒಂದು. ರಾಷ್ಟ್ರದ ೧೬ನೇ ಅಧ್ಯಕ್ಷನಾಗಿದ್ದ ಅಬ್ರಹಾಂ ಲಿಂಕನ್ (೧೮೬೧-೧೮೬೫) ದಾಸ್ಯ ವಿಮೋಚನೆಗಾಗಿ ಹೋರಾಡಿದವನು. ''ಪ್ರಜೆಗಳಿಂದ, ಪ್ರಜೆಗಳಿಗಾಗಿ, ಪ್ರಜೆಗಳ ಸರ್ಕಾರ''- ಇರಬೇಕೆಂದು ಘೋಷಿಸಿದವ (ಗೆಟ್ಟಿಸ್‍ಬರ್ಗ್ ಭಾಷಣ, ೧೮೬೩). ನಮ್ಮ ಮಹಾತ್ಮಾ ಗಾಂಧಿಯವರಂತೆ ತನ್ನ ದೇಶದವನೊಬ್ಬ ನಿಂದಲೇ ಗುಂಡಿಗೀಡಾಗಿ ಅಮರನಾದವ ಈತ. ಈ ಲಿಂಕನ್‍ನ ಆಳೆತ್ತರದ ಬೃಹದಾಕಾರದ ಸುಖಾಸೀನ ಪ್ರತಿಮೆ ಈ ಲಿಂಕನ್ ಸ್ಮಾರಕಾಲಯದಲ್ಲಿ ಕಂಡಾಗ ಕವಿ ಊಹಿಸುತ್ತಾರೆ: ಒಬ್ಬನೇ ತಾರೆಗಳ ಸನಿಹದಲಿ ನೀ ಕುಳಿತೆ.</p>
		<p class="myqoute">ಇವೆ ನಿನ್ನ ಕಿಸೆಯೊಳೊಂದೆರಡು ತಾರೆ.<br /> ನಿನ್ನ ಮೊಗದಲ್ಲಿಹುದು ಮುಗಿಯಲಾರದ ಚಿಂತೆ.<br /> ತೀರಲಾರದ ಕರುಣೆ: ಇಲ್ಲ ಮೇರೆ.. .. ..<br /> ಕೊಳಗುಳದವನಿವಾರ್ಯವೆಂದು ತಳಮಳಗೊಂಡೆ<br /> ವಿಜಯ ವರಿಸಿತು ನಿನ್ನ ಮಾಲೆ ಹಾಕಿ.<br /> ಇಷ್ಟು ಬೇಗನೆ ಸ್ವರ್ಗ ಭೂಮಿಗಿಳಿಯುವುದು ಬೇಡ?<br /> ನಿನ್ನ ಕೊಂದನು ಪಾಪಿ, ಸ್ವರ್ಗದೆಡೆ ನೂಕಿ!</p>
		<p>ಗೋಕಾಕರು ನ್ಯೂ ಜೆರ್ಸಿ ರಾಜ್ಯದ ಪ್ರಿನ್ಸ್‍ಟನ್ ವಿಶ್ವವಿದ್ಯಾಲಯಕ್ಕೆ ಭೇಟಿ ಕೊಡುತ್ತಾರೆ. ಅಲ್ಲಿ ಆಗ ಅವರಿಗೆ ಪ್ರಖ್ಯಾತ ವಿಜ್ಞಾನಿ ಐನ್‍ಸ್ಟೈನ್ ನೆನಪಾಗುತ್ತಾನೆ. 'ಸಾಪೇಕ್ಷ ಸಿದ್ಧಾಂತ'ದ ಮೂಲಭೂತ ತತ್ವಗಳನ್ನು ಬೋಧಿಸಿದ ವಿಜ್ಞಾನಿ ಐನ್‍ಸ್ಟೈನ್ ಒಬ್ಬ ಋಷಿಯಂತೆ ಬಾಳಿದವ. ಸಂದರ್ಶಕನೊಬ್ಬ ಐನ್‍ಸ್ಟೈನ್‍ನನ್ನು ಪ್ರಶ್ನಿಸಿ, ''ವಸ್ತುವಿನ ಸೂಕ್ಷ್ಮಾತಿಸೂಕ್ಷ್ಮ ಭಾಗವಾದ ಅಣು ಬಗ್ಗೆ ಏನು ಹೇಳುತ್ತೀರಿ?''- ಎಂದಾಗ, ಅವರು ಉತ್ತರಿಸಿದರಂತೆ: ''ದೇವರ ದೃಷ್ಟಿಯಲ್ಲಿ ಅಣು ಹೇಗೆ ಕಾಣುತ್ತದೆ ಎನ್ನುವುದನ್ನು ನಾನಿನ್ನೂ ನೋಡಿ ತಿಳಿಯಬೇಕಾಗಿದೆ ಅಂತ. ಅದನ್ನು ತಿಳಿಯಲೆಂದೇ ಇಷ್ಟು ಬೇಗ ದೇವಲೋಕಕ್ಕೆ ನೀವು ಹೋದಿರೇನು?''- ಎಂದು ಪ್ರಶ್ನಿಸುತ್ತಾರೆ ಗೋಕಾಕರು. ಇಲ್ಲಿ ಬಾರಿಸುವ ಗಂಟೆ ಎಲ್ಲರನ್ನೂ ಜಾಗೃತಗೊಳಿಸುವ ಒಂದು ಕರೆಗಂಟೆ:</p>
		<p class="myquote">ಋಷಿಯಂತೆ ಬಾಳಿ ಋಷಿಯಂತೆ ಕಾಣ್ಕೆಯ ಕಂಡೆ.<br /> ಯಾವ ಲೋಕದೊಳಿಂದು ನಿನ್ನ ಧ್ಯಾನ?<br /> ದೇವ ದೃಷ್ಟಿಯಲಣುವು ತೋರ್ವ ಬಗೆಯನು ತಿಳಿಯೆ<br /> ದೇವಲೋಕಕ್ಕೇನು ನಿನ್ನ ಯಾನ?<br /> ಓ ಗೆಳೆಯ ಬಿಟ್ಟುಬಿಡು! ಗಂಟೆ ಬಾರಿಸಲೇನು?<br /> ಇಲ್ಲ ದೇಹವು ಕೂಡ. ಆಪ್ತರೆಲ್ಲಿ?<br /> ಸರಿಯದಿರಲೀ ಮೌನ. ಹಾರಿಹೋಗಿದೆ ಹಕ್ಕಿ.<br /> ಬಾ, ಋಷಿಗೆ ನಿನ್ನ ಪುಷ್ಪಾಂಜಲಿಯ ಚೆಲ್ಲಿ.</p>
		<p class="vertical-delimiter" />
		<p>ಹೋದ ಹೋದಲೆಲ್ಲಾ ಗೋಕಾಕ್ ಮತ್ತು ಅವರ ಸಂಗಡಿಗರಿಗೆ ರಾಜಾತಿಥ್ಯವೇ ಸಿಗುತ್ತಿತ್ತು. ವಿಶ್ವವಿದ್ಯಾಲಯದ ಪ್ರಾಧ್ಯಾಪಕರುಗಳು, ಶಿಕ್ಷಣ ತಜ್ಞರು ಇವರನ್ನು ತುಂಬು ಗೌರವದಿಂದ ಆಮಂತ್ರಿಸಿ ಕೆಲವೊಮ್ಮೆ ತಮ್ಮ ಮನೆಗೂ ಕರೆದು ಭೋಜನ ಕೂಟವಿತ್ತು ಸತ್ಕರಿಸುತ್ತಿದ್ದರು. ಇಂತಹ ಸಂದರ್ಭಗಳಲ್ಲಿ ಆತಿಥೇಯರು ಗೋಕಾಕರೊಂದಿಗೆ ಮನಬಿಚ್ಚಿ ಮಾತನಾಡುತ್ತಿದ್ದರು. ಇಂತಹ ವಾತಾವರಣದಲ್ಲಿ ಗೋಕಾಕರು ಕಂಡ ಅಮೆರಿಕನ್ನರ ಮನೋವೈಶಾಲ್ಯ, ಸಹೃದಯತೆಗಳನ್ನು ಹೀಗೆ ದಾಖಲಿಸಿದ್ದಾರೆ:</p>
		<p class="myquote">ನೀವು ಸುಗುಣರು, ನಿಮ್ಮ ಹೃದಯದೌದಾರ್ಯ<br /> ಮಾಡಿಸಿತು ನಿಮ್ಮಿಂದ ಮನವುಗುವ ಕಾರ್ಯ.<br /> ಹತ್ತು ಜನರನ್ಯದೇಶೀಯರನು ಕರೆದು<br /> ನಲಿದಾಡಿದಿರಿ ಭೇದಭಾವ ಮರೆದು<br /> ಮಮತೆಯಿಂದೌತಣಿಸಿ ಸವಿಯೂಟವಿತ್ತು:<br /> ನಿಮ್ಮ ಮನೆ ನಮ್ಮ ಮನೆಯೆಂದೆಮಗೆ ಗೊತ್ತು!<br /> ನಿಮ್ಮ ಧ್ವಜದೊಡನೆಮ್ಮ ಧ್ವಜ ಭುಜವ ಹಚ್ಚಿ,<br /> ರಾಜಿಸಿತು ಮೇಜಿನೆಡೆ ಹೃದಯ ಬಿಚ್ಚಿ.<br /> ನಿಮ್ಮೊಡನೆ ಮಾತಾಡಿ ನಕ್ಕು ಕೆಲೆದು<br /> ಬೆರೆದಾಗ ಮನವಿತ್ತು ಭರತದಿ ನಲಿದು.<br /> ವರ್ಣಭೆದವು ಕಾಯ: ಕಾಯಕದಲ್ಲಿಲ್ಲ.<br /> ನೆಲವಿರಲಿ, ಕಡಲಿರಲಿ, ಸೀಮೆ ಎದೆಗಿಲ್ಲ<sup><a epub:type="noteref" href="999-aside.xhtml#id-006-26">೨೬</a></sup></p>
		<p class="vertical-delimiter" />
		<p>ವಾಷಿಂಗ್‍ಟನ್‍ನಲ್ಲಿ ಚಿತ್ರಸಂಗ್ರಹಾಲಯಕ್ಕೆ ಭೇಟಿಯಿತ್ತಾಗ ಬೇರೊಂದು ಗಂಧರ್ವ ಲೋಕಕ್ಕೆ ಬಂದೆವೇನೋ ಅನ್ನಿಸಿಬಿಟ್ಟಿತು ಗೋಕಾಕರಿಗೆ. ಕಾಮನಬಿಲ್ಲಿನ ಸಮುದ್ರವೇ ಇಲ್ಲಿ ಸೂರೆಯಾಗಿದೆಯೇನೋ ಎನ್ನುವಷ್ಟರ ಮಟ್ಟಿಗೆ ಬಣ್ಣಬಣ್ಣಗಳ ರಿಂಗಣ ಕುಣಿತ ಇಲ್ಲಿದೆ. ಬಗೆಬಗೆಯ ಚಿತ್ರಸಂಪ್ರದಾಯಗಳ ಮಾದರಿಗಳು ಇಲ್ಲಿವೆ. ಬೆರಗಾದ ಕವಿಹೃದಯ ಹೀಗೆ ಹೇಳಿಸುತ್ತದೆ:</p>
		<p class="myquote">ಬಂದೆವು ಗಂಧರ್ವಲೋಕಕೆ:<br /> ಚಿತ್ರಕಲೆಯ ನಾಕಕೆ!<br /> ಕಣ್ಣೆರಡೂ ತುಂಬಿ ತುಳುಕಿ<br /> ಆನಂದಕೆ ಬಾಗಿ ಬಳುಕಿ<br /> ಸಂತತವಿದೆ ಹೃದಯಸ್ಪಂದನ:<br /> ಎಂಥ ದಿವ್ಯ ಬಂಧನ! .. ..<br /> ಇದೋ ತ್ರಿಕೋನ ಷಟ್ಕೋನ;<br /> ಸರಲ ರೇಖೆಗಳ ಯಾನ;<br /> ವರ್ತುಲಗಳ ಗೂಢ ನಿಧಿ;<br /> ಅರ್ಧಚಂದ್ರಗಳ ಸನ್ನಿಧಿ;<br /> ಬಿಂದುಗಳ ನಿಮಿಷ ವಾರಿಧಿ.. .. ..<br /> ನೂರು ಶೈಲಿ - ನೂರು ಬಂಧ.<br /> ಒಂದೊಂದಕು ಅದರ ಛಂದ!<br /> ವಾಸ್ತವ ರಮಣೀಯತೆ,<br /> ಮಾರ್ಗದ ಕಮನೀಯತೆ.<br /> ಮಂಜುಗಲೆಯ ಗೂಢ ರೀತಿ,<br /> ಸಂಪ್ರದಾಯಗಳ ಪ್ರತೀತಿ.<br /> ಸಿಝ್ಯಾನ್ ತಂದ ನವ್ಯತೆ,<br /> 'ಕ್ಯೂಬಿಸ್ಟ್'ನ ಭವ್ಯತೆ.. .. ..<br /> ಕಂಡ ಕಣ್ಣು, ಬರೆದ ಕೈ-<br /> ಅದಕೆ ಹಲವು ಹೆಸರು ಮೈ.<br /> ಬಾಚೆಚೆಲಿ, ಟೈಶಿಯನ್,<br /> ಫ್ರಾಫಿಲಿಪೋ ಲಿಪಿ;<br /> ವಿಸ್ಲರ್, ಟರ್ನ್‍ರ್, ಗ್ರೇನ್‍ಸ್ ಬರೋ<br /> ರ್ಯಾಫೆಲ್, ರೆಂಬ್ರಾಂಟ್, ರುಬೆನ್!<br /> ನಕ್ಷತ್ರಗಳಂತೆ ಹೊಳೆವ<br /> ಹೆಸರ ಹಿರಿಮೆ ಯಾವನಳೆವ?<sup><a epub:type="noteref" href="999-aside.xhtml#id-006-27">೨೭</a></sup></p>
		<p class="vertical-delimiter" />
		<p>ಅಮೆರಿಕಾದ ಉತ್ತರ-ಪೂರ್ವದಲ್ಲಿ ಇರುವ ನ್ಯೂ ಇಂಗ್ಲೆಂಡ್ ಪ್ರದೇಶದಲ್ಲಿ ಗೋಕಾಕರು ಕಂಡ ಮಾಗಿ ಅವರ ಮನಸೆಳೆಯಿತು. ಬಗೆಬಗೆಯ ಹೂವುಗಳು ಭೂಮಾತೆಗೆ ಚಾಮರವನ್ನೇ ಬೀಸಿವೆ ಎಂದು ಅನ್ನಿಸಿತು. ಸಂತಸ, ಉದ್ವೇಗ, ಉನ್ಮಾದಗಳನ್ನು ಕವಿ ಹೀಗೆ ಕಾಣಿಸಿದ್ದಾರೆ:</p>
		<p class="myquote">ಬರಿ ಮಾನವರೇ ಏಕೆ?<br /> ದೇವತೆಗಳೇ ಬಂದು ನೋಡಬಹುದು-<br /> ಮಾಗಿಯಲಿ ಕಾನನವು ನಂದನವಿರುವ ಪರಿಯ.<br /> ಗಂಧರ್ವರೊಲಿದಲ್ಲಿ ಹಾಡಬಹುದು!<br /> ಬೆಟ್ಟವೇ ಆಗಿಹುದು ಬೆಂಕಿಬೆಟ್ಟ!<br /> ಭೂಮಾತೆಗೆ ಮರ ಚಾಮರ ಬೀಸಿವೆ,-<br /> ಬಣ್ಣ, ಬಣ್ಣ, ಬಣ್ಣ,<br /> ಸಾಲವೆರಡು ಕಣ್. ಅಮರೇಂದ್ರನೆ! ಕೊಡು<br /> ನನಗೆ ನಿನ್ನ ಕಣ್ಣ!<br /> ನೋಡಿ ಇದ ತಣಿಯುವೆನಣ್ಣ!.. .. ..<br /> ಹಳದಿಗೆಂಪು ಹಸಿರುಗೆಂಪು<br /> ಹೊಂದಾವರೆಯ ಕೆಂಪು, ಕೆಂದಾವರೆಯ ಕೆಂಪು.<br /> ಕೇದಿಗೆಯೇ ಕುಸುರೆಲೆಯಾದ ಕಾನನ.<br /> ಗುಲಾಬಿಯೇ ಎಲೆಯಾಗಿ ಪುನರ್ಜನನ.<br /> ಹವಳಗೆಂಪು, ಮದರಂಗಿಗೆಂಪು.<br /> ಕೃಷ್ಣಾರ್ಜುನರ ಧವಲ-ಶ್ಯಾಮ ವರ್ಣ:<br /> ದಶಾವತಾರದಾಟವನಾಡಿತೋ ಪರ್ಣ!<br /> ಬಿಳಿಗೆಂಪು, ಬಿಳಿಹಳದಿ,<br /> ಮಿದುಹಳದಿ, ಕುಂಕುಮಹಳದಿ;<br /> ಔತಣವಿತ್ತಳೋ ಕಾನನ ಕೆಳದಿ!<br /> ಗಿಳಿಹಸಿರು ಬಿಳಿಹಸಿರು, ಏನೆಲ್ಲ ಬಣ್ಣದ ಕುಸಿರು.<br /> ಅರುಣಾರುಣವಾಯಿತೋ ಬ್ರಹ್ಮನ ಹೊಂಬಸಿರು!<br /> ಕಾಡಿಗೆಗೆಂಪು ಕಿತ್ತಳೆಗೆಂಪು,<br /> ಪಾಟಲಗೆಂಪು, ಕೇಸರಿಗೆಂಪು:<br /> ದಿಗಂಬರವೇ ಪೀತಾಂಬರವಾಗಿ<br /> ಅರುಣಾಂಬರವಾಗಿ ಸ್ವರ್ಣಾಂಬರವಾಗಿ<br /> ಶೂನ್ಯವೆಲ್ಲ ದೇವಮಯವಾಗಿ<br /> ಪರಾಂಬರಿಸುವದೋ ದಣಿದ ಮನುಕುಲವನ್ನು.<br /> ಕಳೆಯುವದು ಚಿತ್ತದ ವ್ಯಾಕುಲವನ್ನು!<sup><a epub:type="noteref" href="999-aside.xhtml#id-006-28">೨೮</a></sup></p>
		<p>''ಮೂಡಣ ಮೂಡಣವೇ, ಪಡುವಣ ಪಡುವಣವೇ; ಎಂದೆಂದೂ ಅವು ಜೊತೆಗೂಡವು''-ಎಂಬ ಲೋಕೋಕ್ತಿಯೊಂದಿದೆಯಲ್ಲ. ನೂರಾ ಎಂಭತ್ತು ಡಿಗ್ರಿ ವಿಮುಖವಾಗಿರುವ, ಧ್ರುವಗಳಷ್ಟು ಅಂತರವಿರುವ ಇವುಗಳ ಸಂಭಾಷಣೆಯೂ ಸ್ವಾರಸ್ಯಕರವೇ! ಮೊದಲು, ಪಶ್ಚಿಮ ಬೀಗಿ, ಕೊಚ್ಚಿಕೊಳ್ಳುತ್ತದೆ:</p>
		<p class="myquote">ಪಡುವಣವೆನ್ನುತ್ತಿದೆ-<br /> ಪಂಚಭೂತಗಳು ನನ್ನ ಸೇವಕರು<br /> ನಮ್ಮ ಪೌರುಷಕೆ ನಾವು ಭಾವಿಕರು<br /> ಹಡಗವು ಬೇಕು, ವಿಮಾನ ಬೇಕು<br /> ರಾಡರು ಬೇಕು, ಬೆಲಾಸ್ಟು ಬೇಕು<br /> ಅಣ್ವಸ್ತ್ರವು ಬೇಕು.<br /> ನೋಡಿದು: ನಾ ಕಟ್ಟಿದ ಬೀದಿ<br /> ಮಂಗಳ ಲೋಕಕೆ ಆಗಿದೆ ಹಾದಿ<br /> ಜ್ಞಾನದ ಪರಮಾವಧಿಯನೆ ಮುಟ್ಟಿ<br /> ಮಾನವನಾಗಿಹ ಜಗಜಟ್ಟಿ</p>
		<p>ಇದಕ್ಕೆ ಪೂರ್ವ ಉತ್ತರಿಸುವ ಬಗೆ ನೋಡಿ:</p>
		<p class="myquote">ಮೂರು ಪಾಲು ನಿನ್ನುಕ್ತಿ ನಿಜ<br /> ಉಕ್ತಿಯೊಳಭಿಮಾನವು ಸಹಜ<br /> ನಿನ್ನ ಹಾದಿಯನೆ ತುಳಿವೆನು ನೋಡು.</p>
		<p>ಆದರೆ, ಒಂದು, ಒಂದೇ ಒಂದು ಕಿವಿ ಮಾತು:</p>
		<p class="myquote">ನಿನ್ನ ಧರ್ಮವಾಗಿದೆ ವ್ಯವಹಾರ<br /> ನಿನ್ನ ಕುವರರಾ ಭದ್ರಾಕಾರ<br /> ಹೃದಯದ ಶೂನ್ಯವ ಮುಚ್ಚಿಹುದು<br /> ದಾಹವು ಹೆಚ್ಚಿಹುದು.<br /> ರಾಜಕಾರಣ, ಮೋಸ, ಯುದ್ಧ:<br /> ಇದಕೂ ಮೇಲಲ್ಲವೆ ಬುದ್ಧ?</p>
		<p>ಇಷ್ಟೆಲ್ಲ ತಿಳಿಹೇಳಿದರೂ ''ಪೌರುಷವೆ ಆನಂದ, ಪೌರುಷವೆ ಶಾಂತಿ''- ಎಂದು ಎದೆ ತಟ್ಟಿಕೊಳ್ಳುವ 'ಪಶ್ಚಿಮ'ಕ್ಕೆ 'ಪೂರ್ವ'- ಏನು ಹೇಳಬಲ್ಲದು?</p>
		<p class="myquote">ಅಪೌರುಷೇಯದೊಡನಿದ್ದ<br /> ಪೌರುಷ ಮರೆಯಾಗದಂತೆ<br /> ಪಣ ತೊಟ್ಟಿದೆ-ಬಾಳ್ವುದೆಂದು</p>
		<p>ಇದಕ್ಕೆ ಕವಿ ಹೇಳುವ ಸಮಾಧಾನದ ಸಾಂತ್ವನದ ಮಾತೊಂದೇ-</p>
		<p class="myquote">ಪೌರುಷದೀ ಸ್ಪರ್ಧೆಯಲ್ಲಿ ಮೂಡಣವೆ,<br /> ನೀನಪೌರುಷೇಯವ ಮರೆಯದಿರು<br /> ಬೆರಸು ಪ್ರೇಯ-ಶ್ರೇಯವ.</p>
		<p>ಈ ಪ್ರೇಯಸ್ಸು-ಶ್ರೇಯಸ್ಸಿನ ಮಾತು ಕಠೋಪನಿಷತ್ತಿನದು; ಭಗವದ್ಗೀತೆಯದು. ಜೀವನದ ಹಲವು ಮಜಲುಗಳಲ್ಲಿ ಬಾಳು ಕವಲೊಡೆದು, ಶ್ರೇಯಸ್ಸು ಮತ್ತು ಪ್ರೇಯಸ್ಸು ತನ್ನನ್ನು ಆರಿಸಿಕೋ, ತನ್ನನ್ನು ಆರಿಸಿಕೋ ಎಂದು ಬಂದು ಕೇಳಿಕೊಳ್ಳುತ್ತವೆಯಂತೆ. ಯಾವ ಹಾದಿಯನ್ನು ತುಳಿಯಬೇಕೆಂಬುದು ನಮ್ಮ ವಿವೇಚನೆಗೆ ಬಿಟ್ಟಿದ್ದು.</p>
		<p class="myquote">ನಮ್ಮ ಜೀವನ-ಪಥದಿ ಒಂದಲ್ಲ ಒಂದು ದಿನ<br /> ಆ ಕವಲು ದಾರಿಯ ಬುಡವ ಸಂಧಿಸಲೇ ಬೇಕು;<br /> ಆಗ ಶ್ರೇಯ-ಪ್ರೇಯವು ಬಂದು<br /> ಕೈ ಮುಗಿದು ಕೇಳುವುವು:<br /> 'ಇತ್ತ ಬಾ, ಇತ್ತ ಬಾ, ನನ್ನತ್ತ ಬಾ ಬಾ'ರೆಂದು;<br /> ದೂರದೃಷ್ಟಿಯ ಧೀರ 'ಶ್ರೇಯಸ್ಸ' ಬಯಸಿದರೆ,<br /> ನಡೆವ ಮಂದಮತಿ ಬರಿ ಯೋಗಕ್ಷೇಮದ<br /> 'ಪ್ರೇಯಸ್ಸಿ'ನೆಡೆಗೆ!<sup><a epub:type="noteref" href="999-aside.xhtml#id-006-29">೨೯</a></sup></p>
		<p>ಇದನ್ನೇ ಗೋಕಾಕರು ಇಲ್ಲಿ ಚರ್ಚಿಸುತ್ತಿರುವುದು.</p>
		<p class="vertical-delimiter" />
		<p>ದೇಹ ಅಲ್ಲಿದ್ದರೂ, ಮನಸ್ಸೆಲ್ಲಾ ಇತ್ತಲಿತ್ತಲೇ. ತಾಯ್ನಾಡತ್ತಲೇ ಸೆಳೆತ. ಸುಖದ ಸುಪ್ಪತ್ತಿಗೆಯ ಮೇಲೆ, ಪಲ್ಲಂಗದಮೇಲೆ ಪವಡಿಸಿದ್ದರೂ, ಕಣ್ಣಿಗೆ ನಿದ್ದೆ ಹತ್ತದೆ ತೌರಿನದೇ ನೆನಪು, ದಟ್ಟ ಮೆಲುಕು:</p>
		<p class="myquote">ನನ್ನ ನಾಡಿನಲ್ಲಿ ನನಗನ್ಯಾಯವಾದರೂ<br /> ನಾನು ಕನವರಿಸಿದಾದರ್ಶ<br /> ಕನಸಾಗಿಯೆ ಉಳಿದರೂ<br /> ನಾ ಕೇಳುವ ಹೃದಯವಂತಿಕೆ<br /> ನಾ ಬೇಡುವ ನ್ಯಾಯಬುದ್ಧಿ<br /> ನಾ ಪ್ರಾರ್ಥಿಸುವ ಸಾಮರಸ್ಯ<br /> ನಾ ಧೇನಿಸುವ ಐಕ್ಯ<br /> ಬರಿ ಮರೀಚಿಕೆಯಾಗಿ<br /> ಮಣ್ಣಿನಲ್ಲಿ ಕಳೆದರೂ<br /> ಅತ್ತೇನು ನಾನು ಭಾರತಿಯೊಡನೆ<br /> ಸತ್ತೇನು ಅವಳುಳಿದ ಮಕ್ಕಳೊಡನೆ<br /> ಆದರಿದು ನನ್ನ ಭಾರತ<br /> ನನ್ನ ನಾಡು .. .. ..<br /> ಹೊಟ್ಟೆಗನ್ನವಿಲ್ಲದೆ, ತಲೆಗೆಣ್ಣೆಯಿಲ್ಲದೆ<br /> ಸಾವಿರ ಮಕ್ಕಳಲೆದರೂ<br /> ಬೆಳ್ಳಕ್ಕರಿಗರು ಊರಿಗೂರಿಗುಳಿದು<br /> ನಾಡಿನಜ್ಞಾನವನು ನೂರ್ಮಡಿಸಿದರೂ<br /> ಅವರಾಪತ್ತು ನನ್ನದೆಂದೇನು<br /> ನನ್ನ ಜ್ಞಾನ ಅವರದೆಂದೇನು<br /> ಇದು ನನ್ನ ಭಾರತ-<br /> ನನ್ನ ನಾಡು!<sup><a epub:type="noteref" href="999-aside.xhtml#id-006-30">೩೦</a></sup></p>
		<p class="vertical-delimiter" />
		<p>ಕವಿ ಬಹಳ ಆಶಾವಾದಿ. ವ್ಯಕ್ತಿಯ ಜೀವನದಂತೆ ರಾಷ್ಟ್ರಗಳ ಏಳು ಬೀಳುಗಳೂ ಚಕ್ರಾರಪಂಕ್ತಿರಿವ. ನಮ್ಮ ದೇಶವೂ ಒಂದಲ್ಲ ಒಂದು ದಿನ ತನ್ನ ಸುವರ್ಣಯುಗವನ್ನು ಮತ್ತೆ ಕಂಡೇ ಕಾಣುತ್ತದೆ. ಆ ದಿನಕ್ಕೆ ತುಂಬು ವಿಶ್ವಾಸದಿಂದ ಕಾಯೋಣ:</p>
		<p class="myquote">ಇಂದು ಮೂಡದಿರುವದು<br /> ನಾಳೆ ಒಡ ಮೂಡೀತು.<br /> ಇಂದು ಪಡೆಯದ ಭಾಗ್ಯವನ್ನು<br /> ನಾಡು ನಾಳೆ ಪಡೆದೀತು.<br /> ಓ ನನ್ನ ಹೃದಯವೇ!<br /> ನೀ ಹಿಗ್ಗು, -ನನ್ನ ನಾಡಿಗೆಲ್ಲ ಹಿಗ್ಗಾಗುವಂತೆ.<br /> ಓ ನನ್ನ ಬುದ್ಧಿಯೇ!<br /> ನೀನು ತಿಳಿ,- ನಾಡೆಲ್ಲ ತಿಳಿಯಾಗುವಂತೆ!<br /> ಓ ನನ್ನ ಪ್ರಾಣವೇ!<br /> ನೀನು ಸಾಹಸಮಾಡು, ಗೆಲ್ಲು,-<br /> ನಾಡೆಲ್ಲ ಚಿನ್ನವಾಗುವಂತೆ.<br /> ಓ ನನ್ನ ಆತ್ಮವೇ!<br /> ನೀನು ಕಣ್ ತೆರೆ,-<br /> ಸೂರ್ಯನು ಕಣ್ದೆರೆದಂತೆ.<br /> ಆಗ ನನ್ನ ನಾಡು ಜಗದ ಕಣ್ಣಾದೀತು.<br /> ಭುವನದ ಭಾಗ್ಯವಾದೀತು.<br /> ಲೋಕದ ಹೃದಯವಾದೀತು.<br /> ಇಳೆಯ ಆತ್ಮವಾದೀತು.<br /> ಇದು ನನ್ನ ಭಾರತ.<br /> ನನ್ನ ನಾಡು!<sup><a epub:type="noteref" href="999-aside.xhtml#id-006-31">೩೧</a></sup></p>
		<p>''ವಿದ್ಯಾರ್ಥಿ ಅತಿ ಸುಖವನ್ನ ಬಯಸಬಾರದು, ತುಂಬಾ ಸುಖ ಇಚ್ಚೆ ಪಡುವವನಿಗೆ ವಿದ್ಯೆ ಲಭಿಸದು''<sup><a epub:type="noteref" href="999-aside.xhtml#id-006-32">೩೨</a></sup> - ಎಂಬ ಲೋಕೋಕ್ತಿ ಇಲ್ಲಿಗೆ ಅನ್ವಯಿಸು ವುದಾದರೆ, ಅಮೆರಿಕಾದಲ್ಲಿ ಕೆಲವೆಡೆ ಇದಕ್ಕೆ ತದ್ವಿರುದ್ಧವಾದುದನ್ನು ಕಂಡಾಗ ಯಾರಿಗಾದರೂ ಬೆರಗಾದೀತು. ವಿದ್ಯಾರ್ಥಿ ದೆಶೆಯಲ್ಲೇ ಹುಡುಗ ಹುಡುಗಿಯರು ಸ್ವಚ್ಛಂದ ಪ್ರವೃತ್ತಿಯಲ್ಲಿ ತೊಡಗಿದ್ದಾಗ ಇವರಿಗೆ ಓದು ಹತ್ತುವುದಾದರೂ ಹೇಗೆ? ಎಂಬ ಪ್ರಶ್ನೆ ಯಾರ ಮನಸ್ಸಿನಲ್ಲಾದರೂ ಉದ್ಭವಿಸೀತು. ಗೋಕಾಕರು ಹೇಳುತ್ತಾರೆ:</p>
		<p class="myquote">''ವಾರದೆಲ್ಲೆಡೆ ಮಿಡಿತ; ಕೊನೆಗೆ ಕುಣಿತ ಕುಡಿತ<br /> ತನ್ನ ಕಾದಲಳೊಡನೆ ಕಾಮಲೀಲೆ;<br /> ಗೃಹಸ್ಥಾಶ್ರಮಿಯಿವನು ವಿದ್ಯಾರ್ಥಿ ದೆಶೆಯಲ್ಲಿ!<br /> ಬ್ರಹ್ಮಚಾರಿಯು ಮದುವೆಯಾದ ಮೇಲೆ! .. .. ..<br /> ನಾಡಿನೀ ತರುಣ ತಾರುಣ್ಯವೆ ಎದ್ದಿಂತು<br /> ಕುಣಿದಿರಲು ನಾಡ ಭವಿತವ್ಯ-ನಾಳೆ?<br /> ಸಕಲ ಭಾಗ್ಯ ವಿಧಾತನಿದರ ಸತ್ಯವ ಬಲ್ಲ<br /> ಈಗಿಹುದು ಹುಚ್ಚೆದ್ದು ಕುಣಿವ ವೇಳೆ!''</p>
		<p>ಆಧುನಿಕ ಕನ್ನಡ ಕಾವ್ಯಕ್ಕೆ 'ಇಂದಿಲ್ಲ ನಾಳೆ' ಒಂದು ಶ್ರೇಷ್ಠ ಕೊಡುಗೆ. ಇಂದಿನ ಜೀವನದ ಹಲವು ಕ್ಷೇತ್ರಗಳನ್ನು ಕಾವ್ಯಕ್ಕೆ ಒಗ್ಗಿಸಿಕೊಂಡಿರುವ ಈ ಕೃತಿಯ ಸಾಧನೆ ಸಾಮಾನ್ಯವಲ್ಲ. ಈ ಕೃತಿಯ ಹಲವು ಕವನಗಳು ವಾಗ್‍ವಿಜೃಂಭಣೆ, ಛಂದೋನಾವೀನ್ಯ ವೈವಿದ್ಯಗಳು, ವಿಚಾರಶೀಲತೆ, ಭಾವನಿರ್ಭರತೆ ಮತ್ತು ವಸ್ತು ವೈಚಿತ್ರ್ಯಗಳು ವಿನಾಯಕರ ಕಾವ್ಯದ ದೊಡ್ಡಸಾಧನೆಯನ್ನು ಸೂಚಿಸುತ್ತವೆ.<sup><a epub:type="noteref" href="999-aside.xhtml#id-006-33">೩೩</a></sup></p>
		<p class="vertical-delimiter" />
		<section class="level2 numbered" id="id-006.1">
			<h2 class="level2-title" epub:type="title">ಆಕರ ಮತ್ತು ಪರಾಮರ್ಶನ ಗ್ರಂಥಗಳು:</h2>
			<p>೧. ಎಸ್. ಅನಂತನಾರಾಯಣ, <em>ಹೊಸಗನ್ನಡ ಕವಿತೆಯ ಮೇಲೆ ಇಂಗ್ಲೀಷ್ ಕಾವ್ಯದ ಪ್ರಭಾವ</em>, ಗಂಗಾತರಂಗ ಪ್ರಕಾಶನ, ಸರಸ್ವತೀಪುರಂ, ಮೈಸೂರು-೫೭೦ ೦೦೫, ೧೯೬೨, ಪುಟ ೪೧೧-೭.</p>
			<p>೨. ಡಾ| ಎಂ ಎಂ ಕಲ್ಬುರ್ಗಿ, <em>ವಿನಾಯಕರ ಕಾವ್ಯ</em>, ಆಧುನಿಕ ಕನ್ನಡ ಕಾವ್ಯ, ಕರ್ನಾಟಕ ಸಾಹಿತ್ಯ ಅಕಾಡೆಮಿ, ಸಂ. ಗಿರಡ್ಡಿ ಗೋವಿಂದರಾಜು, ಪುಟ ೯೯, ೧೦೭</p>
			<p>೩. ಪ್ರೊ| ಜಿ. ವಿ. ಕುಲಕರ್ಣಿ, <em>ನಾ ಕಂಡ ಗೋಕಾಕ</em> - ಜೀವನ ಮತ್ತು ಸಾಹಿತ್ಯ, ಹರ್ಷವರ್ಧನ ಪ್ರಕಾಶನ, ಮುಂಬಯಿ, ೧೯೯೯ (ಪುಟ ೧೪೫-೧೬೩)</p>
			<p>೪. ಪ್ರೊ| ಜಿ. ವಿ. ಕುಲಕರ್ಣಿ, <em>ವಿ ಕೃ ಗೋಕಾಕ,</em> ನವಕರ್ನಾಟಕ ಪ್ರಕಾಶನ, ಬೆಂಗಳೂರು, ೨೦೦೧</p>
			<p>೫. ಶ್ರೀ ಎನ್ ಕೆ ಕುಲಕರ್ಣಿ, <em>ವಿನಾಯಕ ಮಹಾದರ್ಶನ</em> ಸಮಗ್ರ ವಿನಾಯಕ ವಾಂಗ್ಮಯ ಸಂಪುಟಗಳು, ಐ ಬಿ ಎಚ್ ಪ್ರಕಾಶನ, ೧೯೮೬)</p>
			<p>೬. ಪ್ರೊ|| ಗೋಕಾಕ್, <em>ಇಂಗ್ಲೀಷ್ ಇನ್‍ಪ್ಲ್ಯೂಯನ್ಸಸ್ ಇನ್ ಇಂಡಿಯನ್ ಪೊಯಟ್ರಿ ಟುಡೆ</em>, ಡೆಲ್ಲಿ ಸಾಹಿತ್ಯ ಸಮಾರೋಹ, ಜೂನ್ ೧೯೫೬</p>
			<p>೭. ಡಾ| ಡಿ ಆರ್. ನಾಗರಾಜ್, <em>ಈಚಿನ ಕನ್ನಡ ಕಾವ್ಯ</em>, ದಶವಾರ್ಷಿಕ ವಿಮರ್ಶೆಗಳು ೧೯೭೪-೮೩, ಕರ್ನಾಟಕ ಸಾಹಿತ್ಯ ಅಕಾಡೆಮಿ, ಬೆಂಗಳೂರು, ೧೯೮೬, ಪುಟ ೨೧೫</p>
			<p>೮. ಪ್ರೊ| ಶಾಂತಿನಾಥ ದೇಸಾಯಿ, <em>ನವ್ಯ ಸಾಹಿತ್ಯ ದರ್ಶನ</em>, ಪರಿಸರ ಸಾಹಿತ್ಯಪ್ರಕಾಶನ, ಶಿವಮೊಗ್ಗ, ೧೯೯೦, ಪುಟ ೧೮೩-೫</p>
			<p>೯. ತ. ಸು. ಶಾಮರಾಯ, <em>ಕನ್ನಡ ಸಾಹಿತ್ಯ ಚರಿತ್ರೆ</em>, ತ. ವೆಂ. ಸ್ಮಾರಕ ಗ್ರಂಥ ಮಾಲೆ, ಮೈಸೂರು, ೨೦೦೧ ಪುಟ ೩೨೬</p>
			<p>೧೦. ಪ್ರೊ|| ಎಲ್. ಎಸ್. ಶೇಷಗಿರಿ ರಾವ್, <em>ಹೊಸಗನ್ನಡ ಸಾಹಿತ್ಯ ಚರಿತ್ರೆ</em>, ಅಂಕಿತ ಪುಸ್ತಕ ಪ್ರಕಾಶನ, ೧೯೯೯, ಪುಟ ೩೦೩</p>
			<p>೧೧. ಹರಿಹರೇಶ್ವರ ಎಸ್.ಕೆ. <em>ಮಾತಿನಮಂಟಪ</em>, 'ಬಿಡುಗಡೆ' ಪ್ರಬಂಧ, ಪುಟ ೧೬೨, ಸಪ್ನಾ ಬುಕ್ ಹೌಸ್ ಪ್ರಕಟಣೆ, ಬೆಂಗಳೂರು, ೨೦೦೨</p>
			<p>೧೨. <span class="en"> <em>The Book of Mormon</em>, An Account written by the Hand of Mormon upon the plates taken from the Plates of Nephi, Published by The Church of Jesus Christ Of Latter-day Saints, Salt Lake City, Uta, USA, 1985</span></p>
		</section>
	</section>
</body>
</html>
