<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತೇ ಮುತ್ತು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-008">
		<h1 class="level1-title" epub:type="title"><span class="num">೦೮</span>:: ಪುತಿನ ಕಾವ್ಯ - ಒಂದು ಸಮೀಕ್ಷೆ</h1>
		<p>ಇಲ್ಲಿ ನೋಡಿ: ಹೆಣ್ಣು ನಾಯಿಯೊಂದು ಸತ್ತು ಬಿದ್ದಿದೆ. ಅದರ ಪುಟ್ಟ ಮರಿ ಮೊಲೆಗೆ ಬಾಯಿಟ್ಟು ಎದೆ ಕರಗುವಂತೆ ಕೂಗುತ್ತಿದೆ. ಮಡಿವಂತನೊಬ್ಬ ಅದನ್ನು ನೋಡಿ, ಮರಿಯ ಕುತ್ತಿಗೆಗೆ ಹಗ್ಗ ಹಾಕಿ ಎಳೆದುಕೊಂಡು ಮನೆಗೆ ತರುತ್ತಾನೆ; ಮನೆ ಮಕ್ಕಳಿಗೆ ನಾಯಿಮರಿ ಮನೆಗೆ ಬಂತೆಂದು ಬಲು ಸಂತಸ, ಅನ್ನ, ಹಾಲು ಪೋಷಣೆಯೆಲ್ಲ ದೂರ ಬಾಗಿಲಿನಾಚೆಯಿಂದಲೇ ನಡೆಯುತ್ತದೆ. ಮುಟ್ಟಿದರೆ ಮೈಲಿಗೆಯಾಗುತ್ತದಲ್ಲ.</p>
		<p>ಒಂದು ದಿನ ಒಬ್ಬ ಕುರುಬ ಗೌಡ ಇವರ ಮನೆ ಜಗಲಿಯ ಮೇಲೆ ಮಲಗುತ್ತಾನೆ. ಚಳಿಯಿಂದ ಪಾರಾಗಲು ನಾಯಿಮರಿ ಗೌಡನ ಕಂಬಳಿ ಒಳಗೆ ಸೇರುತ್ತದೆ. ಗೌಡ ನಾಯಿಮರಿಯನ್ನೂ ಕಂಬಳಿಯೊಳಗೆ ಸೇರಿಸಿಕೊಂಡು ಅಪ್ಪಿಕೊಂಡು ಮಲಗುತ್ತಾನೆ.</p>
		<p>ಬೆಳಗ್ಗೆ ಗೌಡ ಹೊರಟರೆ ನಾಯಿಮರಿಯೂ ಅವನನ್ನು ಹಿಂಬಾಲಿಸಿ ಹೋಗಿಬಿಡುತ್ತದೆ. ಗೌಡ ಅದನ್ನು ಎತ್ತಿಕೊಂಡು ಮೈದಡವಿ ಮುದ್ದಿಟ್ಟು ಮನೆಗೆ ಒಯ್ಯುತ್ತಾನೆ.</p>
		<p>ಸಾಕಿದ ಮಡಿವಂತ ಎಷ್ಟು ಕರೆದರೂ ಬಾರದೆ, ನಾಯಿಮರಿ ಗೌಡನೊಡನೆ ಹೋಗಿಬಿಡುತ್ತದೆ. ''ಕರುಣೆ ಎಷ್ಟು ಕಾಲ ತೋರಿದ್ದರೇನು? ಒಂದು ರಾತ್ರಿಯ ಪ್ರೀತಿಯ ಮುಂದೆ?''- ಕವಿ ಹೇಳುವುದನ್ನು ಕೇಳಿ: ''ಕರುಣೆ ಒಲುಮೆಗೆ ಸಾಟಿಯೆ?''</p>
		<p>ಕವಿ ಕೇಳುತ್ತಿದ್ದಾನೆ: <em>ಕರುಣೆ ಒಲುಮೆಗೆ ಸಾಟಿಯೇ</em></p>
		<p>ಇದು ಒಂದು ಕವನ.<sup><a epub:type="noteref" href="999-aside.xhtml#id-008-01">೧</a></sup> ಇದನ್ನು ಬರೆದವರು ಪುರೋಹಿತ ತಿರುನಾರಾಯಣ ಐಯಂಗಾರ್ ನರಸಿಂಹಾಚಾರ್('ಪುತಿನ'). ಮೇಲುನೋಟಕ್ಕೆ ಶಾಸ್ತ್ರ ನೇಮ ವ್ರತ ಆಚಾರ ಇವುಗಳೇ ಇಲ್ಲಿ ಮೂರ್ತೀಭವಿಸಿದೆಯೇನೋ ಎನ್ನುವಂತೆ ಇರುವ ಹಿರಿಯರು. ಇವರ ಕಾವ್ಯ ಜೀವನದ ಆರಂಭದ ದಿನಗಳಲ್ಲಿ ಹೊಮ್ಮಿದ ರಚನೆ ಇದು. ಆ ಕಾಲವನ್ನ ಕನ್ನಡ ಸಾಹಿತ್ಯದಲ್ಲಿ ನವೋದಯ ಮಾರ್ಗ ಎನ್ನುತ್ತಾರೆ. ಈ ಮಾರ್ಗದ ಜೊತೆಗೇ ಪು.ತಿ.ನ. ಅವರ ಕಾವ್ಯವೂ ಬೆಳೆಯಿತು.</p>
		<p>ಪ್ರೊ| ಲಕ್ಷ್ಮೀನಾರಾಯಣ ಭಟ್ಟರು ಹೇಳುವಂತೆ, ''ಒಂದು ರೀತಿಯಲ್ಲಿ ನವೋದಯ ಸಾಹಿತ್ಯ ಮಾರ್ಗದ ಚರಿತ್ರೆ ಸ್ಥೂಲವಾಗಿ, ಪು.ತಿ.ನ. ಅವರ ಕಾವ್ಯದ ಬೆಳವಣಿಗೆಯ ಚರಿತ್ರೆಯೂ ಕೂಡ.''</p>
		<p>ಕನ್ನಡದ ನವೋದಯ ಕಾಲದ ಕವಿಗಳಲ್ಲಿ ಮೂವರು ಅಗ್ರಗಣ್ಯರು. ಅವರೇ: ಬೇಂದ್ರೆ, ಕುವೆಂಪು ಮತ್ತು ಪು.ತಿ.ನ. ಇವರೇ ರಮ್ಯ ಯುಗದ ರತ್ನತ್ರಯರೂ ಕೂಡ! ಇವರುಗಳ ಕಾವ್ಯವನ್ನ ಅಭ್ಯಸಿಸುವಾಗ ಅಲ್ಲಲ್ಲಿ ಸ್ವಲ್ಪ ಅಡಿ ಟಿಪ್ಪಣಿಗಳ ರೂಪದ ಸಂಬಂಧಿತ ವಿಚಾರಗಳ ಅವಶ್ಯಕತೆ ಬೀಳುತ್ತವೆ. ಆ ಅಡಿಟಿಪ್ಪಣಿಗಳಲ್ಲಿ ಇದು ಮೊದಲು: ''ಪರಂಪರೆ, ಸಾಂಪ್ರದಾಯಿಕತೆ''- ಎನ್ನುವ ಮಾತು.</p>
		<p>ಟಿ.ಎಸ್. ಈಲಿಯಟ್ ೧೯೧೭ ರಲ್ಲಿ <em>'ಟ್ರೆಡಿಷನ್ ಎಂಡ್ ದ ಇಂಡಿವಿಜುಯಲ್ ಟ್ಯಾಲೆಂಟ್'</em> ಎಂಬ ಪ್ರಬಂಧ ಪ್ರಕಟಿಸಿದ ನಂತರ ಸಾಹಿತ್ಯ ವಿಮರ್ಶೆಯ ಲೇಖನಗಳಲ್ಲಿ <em>ಟ್ರೆಡಿಷನ್</em> ಎಂಬ ಪದಕ್ಕೆ ಎಲ್ಲಿಲ್ಲದ ಮಹತ್ವ ಬಂದು ಬಿಟ್ಟಿತು. ಕೀರ್ತಿನಾಥ ಕುರ್ತಕೋಟಿಯವರು ಚೆನ್ನಾಗಿ ಇದನ್ನು ವಿವರಿಸುತ್ತಾರೆ (ನೋಡಿ: 'ಕನ್ನಡ ಕಾವ್ಯದಲ್ಲಿ ಪರಂಪರೆಯ ಪ್ರಜ್ಞೆ' ಯಲ್ಲಿ <em>ಹೊಸಗನ್ನಡ ಕಾವ್ಯದ ಎರಡು ಮಾರ್ಗಗಳು</em>). ಸಾರಾಂಶ ಇಷ್ಟು: ಈ ಸಂಪ್ರದಾಯ'ಪದ 'ಪರಂಪರೆ'ಗಿಂತ ಹೆಚ್ಚು ಅರ್ಥಪೂರ್ಣ ಶಬ್ದ. ಕೊಡುವುದು- ಕೊಳ್ಳುವುದು, ಇದರ ಅರ್ಥವ್ಯಾಪ್ತಿ <em>ಸಂಪ್ರದಾಯ</em> ಕ್ಕಿದೆ, <em>ಪರಂಪರೆ</em> ಗೆ ಇಲ್ಲ. ಸಾಮಾನ್ಯವಾಗಿ <em>ಸಂಪ್ರದಾಯ</em> ಶಬ್ದಕ್ಕೆ ಬೇರೆ ಅರ್ಥಬಂದಿದೆ. 'ಸಂಪ್ರದಾಯ' ಮತ್ತು 'ಸಹಜತೆ' ಈ ಎರಡು ಶಬ್ದಗಳಲ್ಲಿ ನಾವು ಜನ್ಮಸಿದ್ಧವಾದ ವಿರೋಧವನ್ನ ಕಾಣುತ್ತಿದ್ದೇವೆ.</p>
		<p>'ಸಹಜತೆ'ಯನ್ನು ಎತ್ತಿ ಹಿಡಿಯುವ ರಭಸದಲ್ಲಿ ನಾವು ನಮ್ಮ ವಿಚಾರಗಳಿಗೆ, ಭಾವನೆಗಳಿಗೆ, ಅಭಿವ್ಯಕ್ತಿಗೆ ಒಂದು ಸಾಂಪ್ರದಾಯಿಕತೆ ಇರುವುದನ್ನ ಗಮನಿಸುವುದಿಲ್ಲ. ಒಂದು ರೀತಿಯಿಂದ ನೋಡಿದರೆ ಭಾರತೀಯರಾದ ನಮಗೆ ನಮ್ಮ ಸಂಪ್ರದಾಯ ಎಷ್ಟು ದೊಡ್ಡದೋ ಅದಕ್ಕೆ ತಗುಲುತ್ತಿರುವ ಆಘಾತಗಳೂ ಅಷ್ಟೇ ದೊಡ್ಡದಾಗಿವೆ. ಹೀಗಾಗಿ ಕೃತಕ ಮೌಲ್ಯಗಳು ತಲೆ ಎತ್ತುವುದು ಸಹಜ, ಸಾಮಾನ್ಯ. ಸಂಪ್ರದಾಯ ನಿರ್ಮಾಣ ಒಂದು ಸಾಂಸ್ಕೃತಿಕ ಕ್ರಿಯೆ. ಅದನ್ನು ಕಷ್ಟಪಟ್ಟು ಆರ್ಜಿಸಿಕೊಳ್ಳಬೇಕು; ಸೃಜನಶೀಲ-ವಾಗಿರುವುದೆಲ್ಲ ನೈಸರ್ಗಿಕ ಕ್ರಿಯೆ ಎಂದು ತಿಳಿಯುವುದು ಬರಿ ಭ್ರಮೆ ಮಾತ್ರ.</p>
		<p>ಬಿ.ಎಂ.ಶ್ರೀ. ಅವರ ಸಾಹಿತ್ಯದಲ್ಲಿ ಹಳೆಯ ಅಂಶಗಳನ್ನ ಹೊಸ ಪ್ರಜ್ಞೆಯಿಂದ ಉಪಯೋಗಿಸಿಕೊಂಡುದನ್ನ ಕಾಣುತ್ತೇವೆ. ಬೇಂದ್ರೆಯವರ ಕಾವ್ಯದಲ್ಲಿ ಎಂಥ ಗಹನವಾದ ತತ್ತ್ವವಾಗಿರಲಿ, ಎಷ್ಟೇ ಸಂಪೂರ್ಣವಾಗಿರಲಿ, ಆ ಅನುಭೂತಿಯನ್ನ ಕನ್ನಡದ ಜನಪದ ಪ್ರಜ್ಞೆಗೆ ನಿಲುಕುವಂತೆ ಮಾಡುವ ಸಾಹಸವಿದೆ; ನಿದರ್ಶನಕ್ಕೆ <em>ಹಕ್ಕಿ ಹಾರುತಿದೆ ನೋಡಿದಿರಾ, ಇಳಿದು ಬಾ ತಾಯಿ, ಇನ್ನೂ ಯಾಕೆ ಬರಲಿಲ್ಲಾ, ಹುಬ್ಬಳ್ಳಿಯಂವಾ?, ಕುರುಡು ಕಾಂಚಾಣ</em> -'ಇತ್ಯಾದಿ. ಪ್ರಕೃತಿಯನ್ನು ಕುರಿತ ಒಂದು ಬಗೆಯ ಚಿರಂತನ ದಾಹ, ಸೌಂದರ್ಯದ ಕಡಲಿನಲ್ಲಿ ಧುಮ್ಮಿಕ್ಕಿ ರಸಪಾನಗೈಯ್ಯುವ ಸಿರಿ ಕುವೆಂಪು ಅವರದು. ಈ ಜಾಡಿನಲ್ಲಿ ನಡೆದು ಹೊರಟಾಗ ನಮಗನಿಸೀತು: ಪು.ತಿ.ನ. ಅವರಲ್ಲಿ ಸಂಪ್ರದಾಯ ನಿಷ್ಠೆ ಒಂದು ತೂಕ ಹೆಚ್ಚಾಗಿಯೇ ಇದೆ. ಜೊತೆಗೆ, ವರ್ತಮಾನದಲ್ಲಿ ನಿಂತು ಹಳೆಯ ಮೌಲ್ಯವ್ಯವಸ್ಥೆಯನ್ನು ಸರಿಯಾಗಿ ಸಾಕ್ಷಾತ್ಕರಿಸಿಕೊಳ್ಳುವ ಸೃಜನಶೀಲತೆ ಪು.ತಿ.ನ. ಅವರಿಗೆ ಸಿದ್ಧಿಸಿದೆ.</p>
		<p><em>'ಭವನಿಯುಕ್ತಿ ವಿಮುಕ್ತಿ'</em> ಪ್ರತ್ಯಕ್ಷವಾಗಿದೆ. 'ಕವಿ' ಪರಿಭಾವನೆಯಲ್ಲಿ 'ವಸ್ತುವಿಗೂ ಅವರ ಲೌಕಿಕ ಸಂಬಂಧದಿಂದ ಬಿಡುಗಡೆ'; ಈ <em>'ಮುದದ ಬೇಹರ'</em> ದಲ್ಲಿ ಒಲುವಿನ ಕೊಡು-ಕೊಳ್ಳುವುದು ಈ ಎಲ್ಲಾ ಸಾಮರಸ್ಯಗಳೂ ಸಿದ್ಧಿಸಿವೆ. ಪ್ರತಿಭೆಯುಳ್ಳ ಕವಿಗೇನೇ ಅಚೇತನವಾದುದನ್ನ ಸಚೇತನಗೊಳಿಸುವ ಸಾಮಥ್ರ್ಯವುಂಟು; ಹಕ್ಕಿ ಪ್ರಾಣಿಗಳು ಮನುಷ್ಯರಂತೆ ವರ್ತಿಸುತ್ತವೆ, ಕಲ್ಲು ಮಣ್ಣು ಬೆಟ್ಟ ಗುಡ್ಡಗಳು ಮಾತನಾಡುತ್ತವೆ, ಗಿಡ ಮರ ಬಳ್ಳಿಗಳು ಹಾಡತೊಡಗುತ್ತವೆ. ಆನಂದವರ್ಧನ ಇದನ್ನೇ ಸ್ಪಷ್ಟವಾಗಿ ಹೇಳಿದ್ದು:</p>
		<p class="verse">ಅಪಾರೇ ಕಾವ್ಯ ಸಂಸಾರೇ ಕವಿರ್ ಏವ ಪ್ರಜಾಪತಿಃ;<br /> ಯಥಾ ಅಸ್ಯೈ ರೋಚತೇ,<br /> ವಿಶ್ವಂ ತಥಾ ಇದಂ ಪರಿವರ್ತತೇ;<br /> ಶೃಂಗಾರೀ ಚೇತ್ ಕವಿಃ,<br /> ಕಾವ್ಯೇ ಜಾತಂ ರಸಮಯಂ ಜಗತ್;<br /> ಸ ಏವ ವೀತರಾಗಶ್ಚೇತ್ ನೀರಸಂ ಸರ್ವಮೇವ ತತ್;<br /> ಭಾವಾನ್ ಅಚೇತನಾನ್ ಅಪಿ ಚೇತನವತ್,<br /> ಚೇತನಾನ್ ಅಚೇತನವತ್,<br /> ವ್ಯವಹಾರಯತಿ ಯಥೇಷ್ಟಂ-<br /> ಸುಕವಿಃ ಕಾವ್ಯೇ ಸ್ವತಂತ್ರಯಾ.<sup><a epub:type="noteref" href="999-aside.xhtml#id-008-02">೨</a></sup></p>
		<p>ಅಪಾರವಾದ ಕಾವ್ಯಪ್ರಪಂಚದಲ್ಲಿ ಕವಿಯೇ ಬ್ರಹ್ಮ. ಅವನ ಇಷ್ಟದ ಪ್ರಕಾರವೇ ಇಡೀ ವಿಶ್ವವೇ ಪರಿವರ್ತನೆಗೊಳ್ಳುತ್ತದೆ. ಪ್ರತಿಭೆಯುಳ್ಳ ಒಬ್ಬ ಒಳ್ಳೆಯ ಕವಿ ಸಂಪೂರ್ಣ ಸ್ವತಂತ್ರ!</p>
		<p>'ಕನ್ನಡ ಸಾಹಿತ್ಯದಲ್ಲಿ' ವಿಮರ್ಶೆಯ ನೆಲೆ- ಬೆಲೆಯನ್ನು ಗುರುತಿಸುತ್ತ ಡಾ| ಎಸ್.ಎಲ್. ಭೈರಪ್ಪನವರು ಒಂದು ಕಡೆ ಹೀಗೆ ಹೇಳುತ್ತಾರೆ:</p>
		<p>''ನನ್ನ ಹಿಂದಿನ ತಲೆಮಾರಿನ ಲೇಖಕರಾದ ಬೇಂದ್ರೆ, ಕುವೆಂಪು, ಪು.ತಿ.ನ. ವಿ.ಸೀ. ಶ್ರೀರಂಗ- ಮೊದಲಾದವರೆಲ್ಲರೂ ಭಾರತೀಯ ತತ್ತ್ವಶಾಸ್ತ್ರ ಪರಂಪರೆಯನ್ನು ಅಧ್ಯಯನ ಮಾಡಿದವರು. ತತ್ವಶಾಸ್ತ್ರದ ಯಾವುದೇ ಪರಂಪರೆಯನ್ನು ಅಧ್ಯಯನ ಮಾಡಿದ್ದರೂ, ಬೇರೊಂದು ಪರಂಪರೆಯ ಸಮಸ್ಯೆಗಳನ್ನು ಅರಿತು ಅವುಗಳ ಸ್ಥಾನ ಮೌಲ್ಯಗಳನ್ನು ನಿಷ್ಕರ್ಷಿಸುವುದು ಸುಲಭವಾಗುತ್ತದೆ. ಆದ್ದರಿಂದ ಈ ಲೇಖಕರು ಯಾವ ಪಾಶ್ಚಿಮಾತ್ಯ ಲೇಖಕರ ತತ್ವಶಾಸ್ತ್ರಕ್ಕೂ ಮರುಳಾಗಲಿಲ್ಲ.''</p>
		<p>''ಮುಂದು ಹಿಂದಿನ ಹೊಂದಾಣಿಕೆಯಿಂದಲೇ ಇಂದು ನಡೆಯುತ್ತಿದೆ'' ('ಧೇನುಕಪುರಾಣ' ೧೯) ಎನ್ನುವ ಪು.ತಿ.ನ. ಅವರ ಕೃತಿಗಳಲ್ಲಿ ಧ್ವನಿಸುವುದು ಯಾವುದೆಂದರೆ- ಇವರೇ ಗಟ್ಟಿಯಾಗಿ ಕಂಡುಕೊಂಡಿರುವ ಪರಂಪರೆಯ ತಾತ್ವಿಕ ವಿಚಾರಗಳು ಮತ್ತು ನಂಬಿಕೆಗಳೇ ಹೊರತು, ಓದಿ ಮನನ ಮಾಡಿಕೊಂಡಿದ್ದರೂ ಆ ಪಾಶ್ಚಾತ್ಯ ಕವಿಪುಂಗವರ ಕಾವ್ಯದ ಛಾಯೆಯಲ್ಲ; ಹೊರಗಿನ ಪ್ರಭಾವ ದಟ್ಟವಾಗಿ ಬಿದ್ದಮೇಲೆ ತಪ್ಪಿಸಿಕೊಳ್ಳಲಾಗದೆ ಹೋದ ಇನ್ನಿತರ ಕವಿಗಳ ಕೃತಿಯಂತೆ ಅವುಗಳ ಪಡಿಯಚ್ಚಿಲ್ಲ. ಪುತಿನ ಅವರ ಕಾವ್ಯದ ನೆಲಗಟ್ಟು ಅಪ್ಪಟ ಭಾರತೀಯ!</p>
		<p>ಕನ್ನಡ ನಾಟಕ ಲೋಕದಲ್ಲಿ ಹೊಸ ಹಾದಿಯನ್ನು ಬಿಚ್ಚಿದವರು ಪುತಿನ ಅವರ <em>ಅಹಲ್ಯೆ</em> ಸೊಗಸಾದ ಕಾವ್ಯನಾಟಕ. ಗೀತರೂಪಕಗಳಲ್ಲಿ ಅವರ ರಾಮಾಯಣ ಗೇಯಕಾವ್ಯ ನಾಟಕಚಕ್ರ <em>ಅಹಲ್ಯೆ</em> (೧೯೬೫)ಯಿಂದ ಮೊದಲುಗೊಂಡು <em>ಶಬರಿ</em> (೧೯೪೬), <em>ಹರಿಣಾಭಿಸರಣ</em> (೧೯೬೫), <em>ರಾಮೋದಯಂ</em> (೧೯೬೫), <em>ಸೀತಾಪರಿಣಯ</em> (೧೯೬೫)ಗಳಿಂದ ಹಾಯ್ದು, ಕೊನೆಗೆ <em>ಶ್ರೀ ರಾಮಪಟ್ಟಾಭಿಷೇಕ</em> (೧೯೬೭)ದ ವರೆಗೂ ಹಬ್ಬಿದೆ. (ಯಕ್ಷಗಾನ ಪ್ರಕಾರದಲ್ಲಿ ಬರೆದ ಅವರ <em>ರಾವಣ ಬಂದು ಹೋದದ್ದು</em> (೧೯೭೦) ಎಂಬುದನ್ನೂ ಇಲ್ಲಿ ಸೇರಿಸ ಬಹುದೇನೋ.)</p>
		<p>ಸ್ಫೂರ್ತಿಗಳು ಮೈಗರೆವ ಮುನ್ನ ಅವರು ತಮ್ಮ <em>ಹಂಸ ದಮಯಂತಿ</em> (೧೯೬೫)ಗೆ <em>ದಮಯಂತೀ ಸ್ವಯಂವರ</em> ಮತ್ತು <em>ಪುನರ್ಮಿಳನ</em> ಗಳನ್ನು ಸೇರಿಸಿ, ಒಂದು ಸಂಪೂರ್ಣ ನಾಟಕವನ್ನಾಗಿ ಮಾಡಬಹುದಾಗಿತ್ತೇನೋ. <em>ಗೋಕುಲ ನಿರ್ಗಮನ</em> (೧೯೪೫) ವಂತೂ ಕನ್ನಡದ <em>ಗೀತಗೋವಿಂದ</em>. ಪುತಿನ ಗೀತರೂಪಕಗಳಲ್ಲಿ ಸಾಹಿತ್ಯ ಸಂಗೀತಗಳ ಮಧುರ ದಾಂಪತ್ಯವಿದೆ. 'ಸಾಹಿತ್ಯವು ಸಂಗೀತಕ್ಕೆ ತನ್ನನ್ನೇ ತಾನು ಸಮರ್ಪಿಸಿಕೊಂಡಿದೆ.' ಪುತಿನ <em>ರೂಪಕಗಳಲ್ಲಿ</em> <em>ಸಂಗೀತ ಮುಂದು, ಸಾಹಿತ್ಯ ಹಿಂದು</em> -ಎಂದು ಕೆಲವರಿಗೆ ಅನುಭವವಾದರೆ ಅಚ್ಚರಿ ಪಡಬೇಕಾಗಿಲ್ಲ. ಅವರೇ ಹೇಳಿದ್ದಾರೆ: ''ಮನಸ್ಸು ಒಂದು ಲಹರಿಯಲ್ಲಿದ್ದಾಗ ಸಂಗೀತ ಸ್ವರಗಳು ಅದಕ್ಕೆ ಬಂದು ಮುತ್ತಿಕೊಳ್ಳುತ್ತವೆ.... ನಡುರಾತ್ರಿಯ ಮೌನದಲ್ಲಿ ಇವು ನನ್ನ ಕರ್ಣಾಕಾಶದಲ್ಲಿ ಸ್ವಷ್ಟವಾಗಿ, ಕೆಲವು ವೇಳೆ ಥಳ ಥಳನೆ ಹೊಳೆದಿವೆ; ಎದ್ದು ಅವನ್ನು ಹಿಡಿಯಲು ನಾನು ಮಾತುಗಳನ್ನು ಬೀಸಿರುವುದುಂಟು...</p>
		<p>''ಕನ್ನಡದಲ್ಲಿ ಸುಲಭವಾಗಿ ಅರಗದ ಸಂಸ್ಕೃತದ ಪದಗಳು, ಹಳಗನ್ನಡದ ರೂಪಗಳು, ಹಳೆಯ ಪ್ರತ್ಯಯರೂಪಗಳು ಎಲ್ಲ ಒಟ್ಟಾಗಿ ಸೇರಿ ರಚನೆ ಕ್ಲಿಷ್ಟವಾಗುತ್ತವೆ, ಮಾತು ಸಹಜತೆಗೆ ಎರವಾಗುತ್ತವೆ. ತೀವ್ರತೆ ತಗ್ಗಬಹುದು ಎನ್ನುವ ಅಪಸ್ವರ ದೂರು ಪುತಿನ ಕಾವ್ಯದ ಬಗ್ಗೆ ಅಲ್ಲಲ್ಲಿ ಕೇಳಿ ಬರುವುದುಂಟು.</p>
		<p class="verse">ನೈಶಕಾಲಿಕಾಲ್ಪ ಜಲಾಕುಲಿತಾತಪಭಾಗಣ<br /> ಗುಲುಂಛ ಸಮೀರಂ,<br /> ತರುಗಾರಣ ಪ್ರಾಸೀ, ಹರಿಜಾಗರ ಸೂಚೀ<br /> ಪ್ರಸರಿಸುತಿದೆ ಗಹನಗಗನ<br /> ಗೊಹನಪಟು ಸೂರ್ಯಮರೀಚಿ!<br /> ಸುದೀರ್ಘ ಪ್ರಾಲಂಭ ಪ್ರಸೃತ ವಿಟಪಂ ಪಾದಮಹೋ<br /> ಪ್ರಸೂನ ಪ್ರದ್ಯೋತಂ ಗಗನ ಪರಿಕರ್ಮ ಪ್ರಚಲಿತಂ<br /> ಸರಂ ಜ್ಯೋತಿಯ್ಯಾಪನ ಸುಪಿಹಿತಂ ಪಾಲಕಮನಂ<br /> ವನಂ ನಮ್ಮಾತಿಥ್ಯಕ್ಕನ್ಯುಮನುತಿಸಿ ಬಂದಂತಿದೆ, ಸಖ!</p>
		<p>ನಾಲಗೆಗೆ ಸ್ವಲ್ಪ ಕಸರತ್ತಾಯಿತೇ? <em>ಶ್ರೀರಾಮ ಪಟ್ಟಾಭಿಷೇಕ</em> ದ ಪ್ರಾರಂಭದಲ್ಲಿ ಬರುವ 'ಕಥಕ'ನ ಕೇದಾರಗೌಳ ರಾಗದ ವೃತ್ತವನ್ನು ಗಮನಿಸಿ:</p>
		<p class="verse">ಪಿತೃವಾಕ್ಯಂ ನಿಲ್ಲಲೆಂದಾ ರಘುಕುಲನಿಯತ<br /> ಪ್ರಾಪ್ತಿಯಂ ರಾಜ್ಯವಂ ಬಿಟ್ಟು,<br /> ಅತಿ ಘೋರಾರಣ್ಯಕ್ಕೆ ಐದುತ್ತ,<br /> ಅನುಜ ಸಹಚರೀ ಸಾಹಚರ್ಯೈಕ ಸೌಖ್ಯಂ,<br /> ಹೃತದಾರಂ, ಕೀಶಸೌಖ್ಯಂ,</p>
		<p>ಜಲಧಿ-ನಯ-ಗುರುಜ್ಯಾ-ರವೋದೃಷ್ಟ-ದುಷ್ಟ-ಪ್ರತತಿ-ಪ್ರಾಣಾಪ್ತಬಾಣಂ, 'ಜಯಜಯ'-ನುತಿಗೆ ಇಂಬಾದನಾ ಮೈಥಿಲೀಶಂ||</p>
		<p>ಇಲ್ಲಿ ''ಜಲಧಿ-ನಯ-ಗುರುಜ್ಯಾ-ರವೋದೃಷ್ಟ-ದುಷ್ಟ-ಪ್ರತತಿ-ಪ್ರಾಣಾ ಪ್ತಬಾಣಂ'' ಸ್ವಲ್ಪ ಕಬ್ಬಿಣದ ಕಡಲೆಯೇನೇ! ಹಿಂದೆ ಇಂತಹ ಸಂಸ್ಕೃತ ಭೂಯಿಷ್ಟವಾದ ಹವಳದ ಮಣಿಕಟ್ಟಿನಂತಿರುವ ರಚನೆಗೆ 'ಮಣಿಪ್ರವಾಳ' ಶೈಲಿ ಎನ್ನುತ್ತಿದ್ದರು. ಕನ್ನಡದ ಪ್ರಾಚೀನಕವಿ ಅಗ್ಗಳ (ಕ್ರಿ.ಶ. ೧೧೮೯)ನ ಎರಡು ಉದಾಹರಣೆಗಳನ್ನು ಹೋಲಿಸಿ:</p>
		<p class="verse">ಘನ ಸಮಯ ಶಬರಕರಗತ<br /> ಕನತ್ತಟಿದ್ದಂಡ ಪಾತವಿಗಳನ್ನೀಲ<br /> ಸ್ತನಯಿತ್ನಕುಲತಮಾಲೀ<br /> ವನಪ್ರಸೂನಂಗಳೆನಿಸಿದುವು ಕರಕಂಗಳ್|<sup><a epub:type="noteref" href="999-aside.xhtml#id-008-03">೩</a></sup> <br /> ಅತಿತಪ್ತೋದ್ದೃಪ್ತದೂಳಿವಿಹಿತ ಮಹಿತಳಂ,<br /> ತುಂಗವಾತೂಳಿಕಾಲಿಂಗಿತರೋದೋಮಂಡಲಂ,<br /> ಪ್ರೋಚ್ಚಳಿತ ಮರುಮರೀಚಿವ್ರಜ ವ್ಯಾಪ್ತದಿಕ್ಸಂ|<br /> ತತಿ ಬಂದತ್ತಂದಗುರ್ವಿಂ ಬಗೆಗೆ ಪಡೆದಮೋಘಂ,<br /> ಸಮುದ್ಧೂತ ಮಾಘಂ ಹೃತನದ್ಯೋಘಂ ವಿಮೇಘಂ,<br /> ಜನಿತಜನಮನೋಗ್ಲಾನಿದಾಘಂ ನಿದಾಘಮ್||<sup><a epub:type="noteref" href="999-aside.xhtml#id-008-04">೪</a></sup></p>
		<p>''ಛೆ, ಛೆ! ಎಲ್ಲಾದರೂ ಉಂಟೆ?''- ಎನ್ನುತ್ತಾರೆ, ಪು.ತಿ.ನ.</p>
		<p class="verse">ಭವದ ಮೇಲಿಂದೆದ್ದು, ಭಾವದಲಿ ಸಂಚರಿಸಿ,<br /> ನುಡಿನುಡಿಯ ಕೇಂದ್ರದೊಳು ರೂಹುಗೂಡಿ</p>
		<p>''ಇಂಥ ರಸಸರಸ್ವತಿಯ ಪದ, ನಿಮಗೆ ತೊಡಕೆ?''- ಎಂದು ನಮ್ಮನ್ನು ಸುಮ್ಮನಾಗಿಸುತ್ತಾರೆ. ಅವರೋ ಸಂಸ್ಕೃತದ ಪಂಡಿತರು. ಎಲ್ಲ ಅವರಿಗೆ ಸರಳ. ನಮಗೋ ಸ್ವಲ್ಪ ಪೆಡಸು ಕಷ್ಟ. ಸಂಸ್ಕೃತ ಪ್ರವೇಶವಿಲ್ಲದವರಿಗೆ ಇದು ಅಸ್ಪಷ್ಟ. ರಸಗ್ರಹಣಕ್ಕೆ, ಬೇಗ ಅರ್ಥ ಗೊತ್ತಾಗದವರಿಗಾಗುವ ಕಾಲ್ತೊಡಕು!</p>
		<p>ಆದರೂ ನಮಗೆ ಈ ನಾರಿಕೇಳಪಾಕಗಳು ಎಲ್ಲೋ ಅಲ್ಲೊಂದು ಇಲ್ಲೊಂದು ಇದ್ದರೂ ರಸಾಸ್ವಾದನೆಗೆ ಈ ಅಹಲ್ಯೆಯ ಮಾತಿನಂತೇ ಸರಳ:</p>
		<p class="verse">ಬಯಸುವೆ ನಾ ಗಂಗೆಯ ತೆರ<br /> ಪದರಿ ಕರಗಿ ಹರಿಯೆ<br /> ಇಲ್ಲದಿರಲು ಹಗುರವಾಗಿ<br /> ಕಂಪಿನಂತೆ ಸರಿಯೆ<br /> ಮೈಯ ಭಾರ ಮನವೆ ಭಾರ<br /> ಬದುಕೆ ಭಾರವೆಂಬ<br /> ಆಸಕ್ತಿಯೇ ಬೇಡದಂಥ<br /> ನಲವೆ ನನ್ನ ತುಂಬಾ<sup><a epub:type="noteref" href="999-aside.xhtml#id-008-05">೫</a></sup></p>
		<p>ಪುತಿನ ಅವರ ಒಂದು 'ನಿವೇದನೆ' ತುಂಬ ಅರ್ಥಪೂರ್ಣವಾಗಿ ನಮ್ಮೊಂದಿಗೆ ಮಾತನಾಡುತ್ತದೆ:</p>
		<p class="verse">ನಾಡಿದರ ರೂಢಿಯೊಳಗೊಲವಿಹುದೆ ನಿಮಗೆ,<br /> ಹಾಡ ಹೊಸಕಟ್ಟುಗಳ ಹದಕೆ ನಲಿವ ಬಗೆ?<br /> ಮೂಡಿಬರುವೆದೆಯೊಸಗೆಗೇಳು ಬಣ್ಣಗಳೊಡೆವ<br /> ಮೋಡಿಯನು ಕಾಂಬಿರಾ ಕಿವಿ ತೆರೆಯಿರಿವಕೆ;<br /> ಪಾಡೆಲ್ಲ ನನಗಿರಲಿ, ಹಾಡು ನಿನಗಿರಲೆಂದ<br /> ಬೀಡಿನೊಡತಿಗೆಯೆನ್ನ ಕೊಡಿಗೆಯಿಂಚರಕೆ!</p>
		<p>ಎಲ್ಲಾ ಹೇಳಿದ ಮೇಲೆ ಕೊನೆಗೆ ಒಂದು ಪ್ರಶ್ನೆ ಎದ್ದೇ ಏಳುತ್ತದೆ. ಹೌದು ಈ 'ಕಾವ್ಯ'ದಿಂದ ಏನು ಪ್ರಯೋಜನ? ಕವಿ ಅದನ್ನು ರಚಿಸುವುದಾಗಲೀ ಸಹೃದಯರು ಓದುವುದಾಗಲಿ ಏತಕ್ಕೆ? ಇದಕ್ಕೆ ಲಾಕ್ಷಣಿಕರು ಹಲವು ರೀತಿಯಲ್ಲಿ ಉತ್ತರಿಸಿದ್ದಾರೆ. ಪ್ರಸಿದ್ಧವಾದ ಒಂದು ದ್ವಿಪದಿ ಇದೆ ಮಮ್ಮಟ ತನ್ನ 'ಕಾವ್ಯ ಪ್ರಕಾಶ'ದಲ್ಲಿ ಹೇಳುತ್ತಾನೆ:</p>
		<p class="verse">ಕಾವ್ಯಂ ಯಶಸೇ, ಅರ್ಥಕೃತೇ,<br /> ವ್ಯವಹಾರವಿದೇ, ಶಿವೇತರ-ಕ್ಷತಯೇ!<br /> ಸದ್ಯಃ ಪರನಿರ್ವೃತಯೇ,<br /> ಕಾಂತಾ ಸಂಮಿತಯಾ ಉಪದೇಶಯುಜೇ||<sup><a epub:type="noteref" href="999-aside.xhtml#id-008-06">೬</a></sup></p>
		<p>''ಕಾವ್ಯ ಕೀರ್ತಿಗಾಗಿ, ಧನಾರ್ಜನೆಗಾಗಿ, ವ್ಯವಹಾರ ಜ್ಞಾನಕ್ಕಾಗಿ, ಅಮಂಗಳ ನಿವಾರಣೆಗಾಗಿ, ತತ್ಕಾಲದಲ್ಲೇ ಪರಮಾನಂದ ಹೊಂದುವುದಕ್ಕಾಗಿ, ನಲ್ಲನಿಗೆ ನಲ್ಲಳು ಸೂಚಿಸುವಂತೆ (ಅಥವಾ ಹೆಂಡತಿಗೆ ಗಂಡ ಹೇಳುವಂತೆ) ಸಮಯೋಚಿತ ಸಲಹೆ ಕೊಡಲಿಕ್ಕಾಗಿ!'' ಪಂಪ ತನ್ನ <em>ಆದಿಪುರಾಣ</em> ದಲ್ಲಿ ಇದನ್ನೇ ಹೇಳುತ್ತಾನೆ:</p>
		<p class="verse">ಕವಿತೆಯೊಳ್ ಆಸೆಗೆಯ್ವ ಫಲಮಾವುದೋ?-<br /> ಪೂಜೆ, ನೆಗಳ್ತೆ, ಲಾಭಂ ಎಂಬಿವೆ ವಲಂ<sup><a epub:type="noteref" href="999-aside.xhtml#id-008-07">೭</a></sup></p>
		<p>ಅವನೇ ಅಲ್ಲಿ ಹೇಳುವ ಇಂದ್ರಪೂಜೆ, ಭುವನಸ್ತುತಂ ಅಪ್ಪ ನೆಗಳ್ತೆ, ಮುಕ್ತಿ ಸಂಭವಿಸುವ ಲಾಭ(ಗೌರವ, ಸನ್ಮಾನ, ಕೀರ್ತಿ, ಸಂಪತ್ತು) ಕವಿಗೆ ಇವು ಸಿಕ್ಕಿವೆ!</p>
		<p>ಜೊತೆಗೆ, ಕವಿ ಓದುಗರಿಗೆ ಹಾರೈಸುವುದನ್ನೂ ಒಮ್ಮೆ ಕೇಳಿ:</p>
		<p class="verse">ನನ್ನಿಗಾಗಲಿ ಸಕಲಜೀವರ ಚಿತ್ತವುನ್ನತಿಗಾಗಲಿ<br /> ತಾಳ್ಮೆಗಾಗಲಿ ಬಾಳ್ವೆ, ಅಂತೆಯೆ ಶಿವಕೆ ಸಮ್ಮುಖವಾಗಲಿ!<br /> ಮೋದಸುರಭಿಯ ನಿರುತ ಬೀರುತ<br /> ಸುಹೃನ್ಮಾನಸ ಸರದಲಿ<br /> ಕವಿ ಪುರೋಹಿತನೀತಂ ಆದೀ ಗೀತರೂಪಕವರಳಲಿ!<sup><a epub:type="noteref" href="999-aside.xhtml#id-008-08">೮</a></sup></p>
		<p>ಎಲ್ಲ ಪ್ರಯೋಜನಗಳಿಗೂ ಶಿಖರದಂತೆ ಇರುವುದು ಏನು? ರಸಾಸ್ವಾದದಿಂದ ಆಗುವ ಆನಂದ. ಅದು ಎಂಥ ಆನಂದ? ಕಾವ್ಯವಿಹಾರದ ಆ ಸಮಯದಲ್ಲಿ ಬೇರೊಂದರ ಅರಿವನ್ನೇ ಉಳಿಸದಂಥ ಆನಂದ.</p>
		<p class="verse">ಸಕಲ ಪ್ರಯೋಜನ ಮೌಲೀ ಭೂತಾಂ<br /> ಸಮನಂತರಮೇವ ರಸಾಸ್ವಾದನ ಸಮೂದ್ಭೂತಂ<br /> ವಿಗಲಿತವೇದ್ಯಾಂತರಂ ಆನಂದಂ</p>
		<p>ಪುತಿನ ಅವರ ಕಾವ್ಯದಿಂದ ಖಂಡಿತಾ ಈ ರಸಾಸ್ವಾದದ ಆನಂದ ನಮಗೆ ಸಿಗುತ್ತದೆ! <span class="text-right"> <em><strong>(ಮೇ ೧೯೮೬)</strong></em> </span></p>
		<p class="vertical-delimiter" />
	</section>
	<section class="level1 numbered" epub:type="chapter" role="doc-chapter" id="id-008a">
		<h1 class="level1-title" epub:type="title">ಅನುಬಂಧ - ಡಾ| ಪುತಿನ ಪ್ರತಿಷ್ಠಾನ- ಒಂದು ಇಣುಕು ನೋಟ!</h1>
		<p>ಹೊಸಕನ್ನಡದ ನವೋದಯ ಕಾವ್ಯದ ಹರಿಕಾರರೆಂದು ಹೆಸರಾದ, ಕನ್ನಡದ ಮೊದಲ ಗೀತರೂಪಕಕಾರರೆಂದು ಪ್ರಸಿದ್ಧರಾದ, ತಮ್ಮ ಅಹಲ್ಯೆ, ಗೋಕುಲ ನಿರ್ಗಮನ, ಹರಿಣಾಭಿಸರಣ, ಶ್ರೀರಾಮ ಪಟ್ಟಾಭಿಷೇಕ ಮುಂತಾದವುಗಳಿಂದ ಕನ್ನಡದ ಮನೆ ಮನೆಗಳಲ್ಲಿ, ಮನಗಳಲ್ಲಿ ನೆಲಸಿದ, ಶ್ರೇಷ್ಠ ಕವಿ ಡಾ| ಪುತಿನ ಅವರ ಹೆಸರಿನಲ್ಲಿ ಕರ್ನಾಟಕ ಸರ್ಕಾರವು ಒಂದು ಪ್ರತಿಷ್ಠಾನ (ಟ್ರಸ್ಟ್)ವನ್ನು ಸ್ಥಾಪಿಸಿದೆ. ಹಣತೆ, ಮಾಂದಳಿರು, ಶಾರದಯಾಮಿನಿ, ರಸಸರಸ್ವತಿ, ಮಲೆದೇಗುಲ, ಹೃದಯವಿಹಾರಿ ಮುಂತಾದ ತಮ್ಮ ಕವನಸಂಕಲನಗಳಿಂದ ಕನ್ನಡ ಕಾವ್ಯಪ್ರಕಾರವನ್ನು ಬೆಳಗಿದ ಪುತಿನ ಅವರ ಸಮಗ್ರ ಸಾಹಿತ್ಯಕೃತಿಗಳ ಪ್ರಕಟಣೆ, ಅವರ ಜನ್ಮಸ್ಥಳವಾದ ಮೇಲುಕೋಟೆಯಲ್ಲಿ ಅವರ ಕಾವ್ಯ ನಿರ್ಮಿತಿಗೆ ನೆಲೆಯಾದ ಪುತಿನ ನಿವಾಸದ ಸಂರಕ್ಷಣೆ, ಅಲ್ಲೊಂದು ಸಂಶೋಧನಾಲಯದ ಸ್ಥಾಪನೆ, ಕಾವ್ಯಕುಟೀರ, ರಂಗಮಂದಿರ ನಿರ್ಮಾಣ, ವಾಚನಾಲಯ ಹಾಗೂ ಇನ್ನಿತರ ಸಾಹಿತ್ಯಕ ಸಾಂಸ್ಕೃತಿಕ ಚಟುವಟಿಕೆಗಳನ್ನು ನಡೆಸುವದು ಈ ಪ್ರತಿಷ್ಠಾನದ ಮೂಲ ಉದ್ದೇಶ. ನವಂಬರ್ ೧೬, ೧೯೯೫ರಲ್ಲಿ ಈ ಪ್ರತಿಷ್ಠಾನವು ನೋಂದಾಯಿಸಲ್ಪಟ್ಟು ಅಸ್ತಿತ್ವಕ್ಕೆ ಬಂತು. ಬಗೆಬಗೆಯ ಯೋಜನೆಗಳು ಪ್ರತಿಷ್ಠಾನದ ಬಾನಂಗಳದಲ್ಲಿ ಗರಿಗೆದರುತ್ತಿವೆ.</p>
		<section class="level2 numbered" id="id-008a.01">
		<h2 class="level2-title" epub:type="title">ಪ್ರತಿಷ್ಠಾನದ ಕಾರ್ಯಕಾರೀ ಸಮಿತಿ:</h2>
		<p>ಪ್ರತಿಷ್ಠಾನದ ಮೊದಲ ಅಧ್ಯಕ್ಷರು, ಬೆಂಗಳೂರಿನ ಆಕಾಶವಾಣಿ ಕೇಂದ್ರದಲ್ಲಿ ಸಂಗೀತನಿರ್ದೇಶಕರಾಗಿದ್ದ, ಶ್ರೀ ಪುತಿನ ಅವರ ಮನಸ್ಸಿಗೆ ಬಹಳ ಹತ್ತಿರದವರಾಗಿದ್ದ, ಡಾ| ವಿದ್ವಾನ್ ವೀಣಾ ದೊರೆಸ್ವಾಮಿ ಅಯಂಗಾರರು. ಅವರ ನಿಧನಾನಂತರ ಡಾ. ಜಿ.ಎಸ್. ಶಿವರುದ್ರಪ್ಪನವರು ಮೇ ೧೯೯೮ ರಿಂದ ಈ ಪ್ರತಿಷ್ಠಾನದ ಅಧ್ಯಕ್ಷರಾದರು. ಶ್ರೀ ಖಾದ್ರಿ ಅಚ್ಯುತನ್ ಇದರ ಕಾರ್ಯದರ್ಶಿಗಳು. ಪ್ರೊ| ಪು.ನ. ತಿರುನಾರಾಯಣ, ಡಾ| ಎಚ್.ಎಸ್. ವೆಂಕಟೇಶಮೂರ್ತಿ, ಪ್ರೊ| ಸುಜನಾ (ಎಸ್. ನಾರಾಯಣ ಶೆಟ್ಟಿ), ಪ್ರೊ| ಡಿ. ಬಾಲಕೃಷ್ಣ, ಶ್ರೀ ಜಿ. ಮಾದೇಗೌಡ ಮತ್ತು ಕರ್ನಾಟಕ ಸರ್ಕಾರದ ಕನ್ನಡ ಮತ್ತು ಸಂಸ್ಕೃತಿ ನಿರ್ದೇಶನಾಲಯದ ನಿರ್ದೇಶಕರು ಈ ಪ್ರತಿಷ್ಠಾನದ ಸದಸ್ಯರುಗಳು.</p>
	</section>
	</section>
	<section class="level1 numbered" epub:type="chapter" role="doc-chapter" id="id-008b">
		<h1 class="level1-title" epub:type="title">ಪ್ರತಿಷ್ಠಾನವು ಈವರೆಗೆ ಕೈಕೊಂಡ ಕಾರ್ಯಕ್ರಮಗಳು</h1>
		<section class="level2 numbered" id="id-008b.01">
			<h2 class="level2-title" epub:type="title"><em>೧. ಪುತಿನ ಸಾಂಸ್ಕೃತಿಕ ಸ್ಮರಣಾಲಯ:</em> </h2>
			<p>ಮೇಲುಕೋಟೆಯಲ್ಲಿ ಶಿಥಿಲವಾಗಿದ್ದ ಪುತಿನ ಅವರ ಮನೆಯನ್ನು ಪ್ರತಿಷ್ಠಾನದ ಕೋರಿಕೆಯ ಮೇರೆಗೆ, ಅದರ ಮೂಲರೂಪಕ್ಕೆ ಚ್ಯುತಿ ಬಾರದಂತೆ, ಪುನಾರಚನೆ ಮಾಡುವ ಕಾರ್ಯವನ್ನು ಮೈಸೂರಿನ ಪ್ರಾಚ್ಯ ವಾಸ್ತು ಇಲಾಖೆಯವರು ಕೈಕೊಂಡು, ಪುನಾರಚಿತವಾದ ಮನೆಯನ್ನು ಪ್ರತಿಷ್ಠಾನಕ್ಕೆ ಜೂನ್ ೨೦೦೦ ರಂದು ಹಸ್ತಾಂತರಿಸಿದರು. ಈ ಮನೆಯನ್ನು ಜೂನ್ ೧೪, ೨೦೦೦ದಂದು ಕರ್ನಾಟಕ ಸರ್ಕಾರದ ವಾರ್ತಾ ಸಚಿವರಾದ ಡಾ| ಬಿಕೆ ಚಂದ್ರಶೇಖರ ಅವರು, ಮಾನ್ಯ ಮುಖ್ಯಮಂತ್ರಿಗಳ ಪರವಾಗಿ, 'ಸಾಂಸ್ಕೃತಿಕ ಸ್ಮರಣೆ'ಯಾಗಿ ಉದ್ಘಾಟಿಸಿದರು.</p>
			<p>ಪುತಿನ ಅವರ ಸಾಹಿತ್ಯಕ -ಸಾಂಸ್ಕೃತಿಕ ಮಾಹಿತಿ ಹಾಗೂ ಸಾಮಗ್ರಿಗಳನ್ನೊಳ ಗೊಂಡ ಈ ವಸ್ತುಪ್ರದರ್ಶನಾಲಯ ರೂಪದ ಮನೆ ಈಗ ಮೇಲುಕೋಟೆಯಲ್ಲಿ ಒಂದು ಸಾರಸ್ವತ ತೀರ್ಥಕ್ಷೇತ್ರದಂತೆ ಪ್ರೇಕ್ಷಕರನ್ನು ಸೆಳೆಯುತ್ತಿದೆ. ಗತಿಸಿದ ಕನ್ನಡದ ಶ್ರೇಷ್ಠ ಸಾಹಿತಿಗಳ ಮನೆಯನ್ನು ರಾಷ್ಟ್ರೀಯ ಸ್ಮಾರಕವನ್ನಾಗಿ ಉಳಿಸಿಕೊಳ್ಳುವ ಈ ಸ್ತುತ್ಯಕ್ರಮವನ್ನು ಕೊಂಡಾಡುವ ಎಲ್ಲ ಸಾಹಿತ್ಯಾಭಿಮಾನಿಗಳು ಪುತಿನ ಸಾಂಸ್ಕೃತಿಕ ಸ್ಮರಣಾಲಯವು ಅಂಥದೊಂದರ ಆದರ್ಶ ರೂಪ ತಳೆಯಲು ಪ್ರತಿಷ್ಠಾನವು ಶ್ರಮಿಸುತ್ತಿರುವುದನ್ನು ಗಮನಿಸಿದ್ದಾರೆ.</p>
		</section>
		<section class="level2 numbered" id="id-008b.02">
			<h2 class="level2-title" epub:type="title"><em>೨. ಪುತಿನ ಪ್ರತಿಷ್ಠಾನದ ಪ್ರಕಟಣೆಗಳು:</em> </h2>
			<p>ಪುತಿನ ಅವರ ಸಮಗ್ರ ಗೇಯ ಕಾವ್ಯನಾಟಕಗಳ ೮೨೭ ಪುಟಗಳ ಸಂಪುಟ ವೊಂದನ್ನು ಪ್ರತಿಷ್ಠಾನವು ಜೂನ್ ೧೯೯೮ರಲಿ ಬಿಡುಗಡೆ ಮಾಡಿದೆ. ಡಾ| ವೀಣಾ ದೊರೆಸ್ವಾಮಿ ಅಯ್ಯಂಗಾರ್ ಅವರ ಮುನ್ನುಡಿಯನ್ನೊಳಗೊಂಡ ಈ ಬೃಹತ್ ಗ್ರಂಥದಲ್ಲಿ ಪುತಿನ ಅವರ ಎಲ್ಲಾ ಗೀತನಾಟಕಗಳೂ ಇರುವುದಲ್ಲದೆ, ಅನುಬಂಧದಲ್ಲಿ ಆಯಾಯ ರೂಪಕ ಕೃತಿಗಳಿಗೆ ಪ್ರಕಟಿತವಾದಾಗ ಬರೆದ ಮುನ್ನುಡಿ, ಪ್ರಸ್ತಾವನೆಗಳೂ, ಶಬ್ದಾರ್ಥಕೋಶ ಮತ್ತು ಲಘುಟಿಪ್ಪಣಿಗಳೂ ಕೃತಿಗಳ ಮೊಟ್ಟಮೊದಲ ಮುದ್ರಣ ವಿವರಗಳೂ ಇವೆ.</p>
			<p>· ಪುತಿನ ಅವರ ಸಮಗ್ರ ಗೇಯ ಕಾವ್ಯನಾಟಕಗಳ ೮೨೭ ಪುಟಗಳ ಸಂಪುಟವೊಂದನ್ನು ಪ್ರತಿಷ್ಠಾನವು ಜೂನ್ ೧೯೯೮ರಲ್ಲಿ ಬಿಡುಗಡೆ ಮಾಡಿದೆ. ಡಾ. ವೀಣಾ ದೊರೆಸ್ವಾಮಿ ಅಯ್ಯಂಗಾರ್ ಅವರ ಮುನ್ನುಡಿಯನ್ನೊಳಗೊಂಡ ಈ ಬೃಹತ್ ಗ್ರಂಥದಲ್ಲಿ ಪುತಿನ ಅವರ ಎಲ್ಲಾ ಗೀತನಾಟಕಗಳೂ ಇರುವುದಲ್ಲದೆ, ಅನುಬಂಧದಲ್ಲಿ ಆಯಾಯ ರೂಪಕ ಕೃತಿಗಳಿಗೆ ಪ್ರಕಟಿತವಾದಾಗ ಬರೆದ ಮುನ್ನುಡಿ, ಪ್ರಸ್ತಾವನೆಗಳೂ, ಶಬ್ದಾರ್ಥಕೋಶ ಮತ್ತು ಲಘುಟಿಪ್ಪಣಿಗಳೂ, ಕೃತಿಗಳ ಮೊಟ್ಟಮೊದಲ ಮುದ್ರಣ ವಿವರಗಳೂ ಇವೆ.</p>
			<p>· ಪುತಿನ ಅವರ 'ರಸಪ್ರಕಾಶ' ಎಂಬ ಹೆಸರಿನ ಕಾವ್ಯಚಿಂತನೆಗಳ ಮುಕ್ತಕಗಳ ಸಂಕಲನವೊಂದನ್ನು ಜನವರಿ ೨೦೦೦೨ರಲ್ಲಿ ಪ್ರತಿಷ್ಠಾನವು ಪ್ರಕಟಿಸಿದೆ.</p>
			<p>· ಪುತಿನ ಅವರ ಸಮಗ್ರ ಗದ್ಯಕೃತಿಗಳ ಸಂಪುಟವೊಂದು ಪ್ರಕಟವಾಗಿದೆ.</p>
		</section>
		<section class="level2 numbered" id="id-008b.03">
			<h2 class="level2-title" epub:type="title"><em>೩. ಪುತಿನ ಪುರಸ್ಕಾರ:</em> </h2>
			<p>ಪುತಿನ ಅವರ ಹೆಸರಿನ ಪುರಸ್ಕಾರವನ್ನು ಆಯಾಯ ವರ್ಷ ಪ್ರಕಟವಾದ ಕನ್ನಡದ ಶ್ರೇಷ್ಠವಾದ ಕಾವ್ಯ ಅಥವಾ ನಾಟಕ ಕೃತಿಗೆ ಪ್ರತಿವರ್ಷವೂ ಪ್ರತಿಷ್ಠಾನದ ವತಿಯಿಂದ ನೀಡಲಾಗುತ್ತಿದೆ. ಇದು ೧೯೯೮ನೆಯ ಇಸವಿಯಿಂದ ಪ್ರಾರಂಭವಾಯಿತು. ಹತ್ತು ಸಾವಿರ ರೂಪಾಯಿ ನಗದು ಮತ್ತು ಪ್ರಶಸ್ತಿಫಲಕವನ್ನು ಒಳಗೊಳ್ಳುವ ಈ ಪುರಸ್ಕಾರದೊಂದಿಗೆ ಈಗಾಗಲೇ ಕನ್ನಡದ ಹಲವಾರು ಮಂದಿ ಶ್ರೇಷ್ಠ ಸಾಹಿತಿಗಳು (ಸರ್ವಶ್ರೀ / ಶ್ರೀಮತಿ ಆನಂದ ಜಂಝರವಾಡ, ಎಸ್. ಜಿ. ಸಿದ್ಧರಾಮಯ್ಯ, ಪ್ರತಿಭಾ ನಂದಕುಮಾರ್, ಎಚ್. ಎಲ್. ಪುಷ್ಪಾ, ಪ್ರಸನ್ನ- ಮುಂತಾದವರು) ಹೀಗೆ ಸನ್ಮಾನಿತರಾಗಿದ್ದಾರೆ.</p>
			<p>ಈ ಕಾರ್ಯಕ್ರಮಗಳನ್ನು ಬೆಂಗಳೂರು, ಮಂಡ್ಯ, ಮೇಲುಕೋಟೆ ಮತ್ತು ಮೈಸೂರು ಮುಂತಾದ ನಗರಗಳಲ್ಲಿ ಪ್ರತಿಷ್ಠಾನವು ನಡೆಸಿದೆ. ಆ ದಿನಗಳಲ್ಲಿ ವಿಶೇಷ ಸಾಹಿತ್ಯೋಪನ್ಯಾಸ, ವಿಚಾರಸಂಕಿರಣ ಮತ್ತು ಮನರಂಜನಾ ಕಾರ್ಯಕ್ರಮಗಳನ್ನು ಪ್ರತಿಷ್ಠಾನವು ಆಯೋಜಿಸಿದೆ.</p>
		</section>
		<section class="level2 numbered" id="id-008b.04">
			<h2 class="level2-title" epub:type="title"><em>೪. ಪುತಿನ ಸುವರ್ಣಪದಕ:</em> </h2>
			<p>ಕನ್ನಡ ಅಧ್ಯಯನಕ್ಕೆ ವಿಶೇಷ ಪ್ರೋತ್ಸಾಹ ಕೊಡುವುದರ ಸಂಕೇತವಾಗಿ, ಪುತಿನ ಅವರ ಹೆಸರಿನ ಸುವರ್ಣಪದಕವೊಂದನ್ನು ಮೈಸೂರು ವಿಶ್ವವಿದ್ಯಾಲಯದ ಒಬ್ಬ ಪ್ರತಿಭಾವಂತ ಕನ್ನಡ ವಿದ್ಯಾರ್ಥಿಗೆ ಪ್ರತಿ ವರ್ಷವೂ ವಿಶ್ವವಿದ್ಯಾಲಯದ ವಾರ್ಷಿಕ ಘಟಿಕೋತ್ಸವದ ವೇಳೆಯಲ್ಲಿ ನೀಡುವ ವ್ಯವಸ್ಥೆಯನ್ನು ಪ್ರತಿಷ್ಠಾನವು ಮಾಡಿದೆ.</p>
		</section>
		<section class="level2 numbered" id="id-008b.05">
			<h2 class="level2-title" epub:type="title"><em>೫. ಪುತಿನ ರಂಗಮಂದಿರ:</em> </h2>
			<p>ಮೇಲುಕೋಟೆಯಂಥ ಊರಿನಲ್ಲಿ ಸುಸಜ್ಜಿತವಾದ ರಂಗಮಂದಿರದ ಅವಶ್ಯಕತೆ ತುಂಬಾ ಇದೆ. ಪ್ರತಿಷ್ಠಾನದ ಕೋರಿಕೆಯ ಮೇರೆಗೆ, ದೊಡ್ಡ ಮನಸ್ಸು ಮಾಡಿ ಮೇಲುಕೋಟೆಯ ಗ್ರಾಮಪಂಚಾಯಿತಿಯವರು ೧೦೦ ಅಡಿ * ೧೫೦ ಅಡಿ ನಿವೇಶನ ವೊಂದನ್ನು ಪುತಿನ ರಂಗಮಂದಿರ ನಿರ್ಮಾಣಕ್ಕಾಗಿ ಪುತಿನ ಪ್ರತಿಷ್ಠಾನಕ್ಕೆ ಉಚಿತವಾಗಿ ಕೊಟ್ಟಿದ್ದಾರೆ. ಈ ಸ್ಥಳದಲ್ಲಿ ವಾಚನಾಲಯವನ್ನು ಒಳಗೊಂಡಂತೆ ಒಂದು ಬಯಲು ರಂಗಮಂದಿರವನ್ನು ನಿರ್ಮಿಸಬೇಕೆಂಬುದು ಪ್ರತಿಷ್ಠಾನದ ಆಶಯವಾಗಿದೆ.</p>
		</section>
		<section class="level2 numbered" id="id-008b.06">
			<h2 class="level2-title" epub:type="title"><em>ಸಂಪನ್ಮೂಲಗಳ ಕ್ರೋಢೀಕರಣ ಮತ್ತು ಮನವಿ:</em> </h2>
			<p>ಸರ್ಕಾರ ನೀಡುವ ವಾರ್ಷಿಕ ಅನುದಾನ ಕೇವಲ ಒಂದು ಲಕ್ಷ ರೂಪಾಯಿಗಳು. ಇದು ವಾರ್ಷಿಕ ಕಾರ್ಯಕ್ರಮಗಳ ನಿರ್ವಹಣೆಗೆ ಸಾಕಾಗುತ್ತದೆ; ಇನ್ನು ಹೆಚ್ಚಿನ ವಿಸ್ತರಣೆಗೆ ಹಮ್ಮಿಕೊಂಡ ವಿಶೇಷ ಯೋಜನೆಗಳಿಗೆ ಬೇರೆಯೇ ಸಂಪನ್ಮೂಲಗಳನ್ನು ಅರಸಬೇಕಾಗಿದೆ. ಪುತಿನ ರಂಗಮಂದಿರ ನಿರ್ಮಾಣಕ್ಕೇನೇ ಹತ್ತು ಲಕ್ಷ ರೂಪಾಯಿಗಳ ವೆಚ್ಚವನ್ನು ಅಂದಾಜು ಮಾಡಲಾಗಿದೆ. ಅವುಗಳನ್ನು ಕಟ್ಟಿದ ಮೇಲೆ ವ್ಯವಸ್ಥಿತವಾಗಿ ನೋಡಿಕೊಳ್ಳಲು ಅಲ್ಲಿ ಸಿಬ್ಬಂದಿ ಮತ್ತು ಅನುದಿನದ ವ್ಯವಹಾರಗಳಿಗಾಗಿ ಏರ್ಪಾಟು ಅಗತ್ಯ. ಮೇಲುಕೋಟೆಯಲ್ಲಿ ಸಾಂಸ್ಕೃತಿಕ ಸ್ಮರಣೆಯಾಗಿರುವ ಪುತಿನ ಅವರ ಮನೆಯನ್ನು ಸಂದರ್ಶಿಸುವವರಿಗೆ, ಪುತಿನ ಅವರ ಜೀವನ-ಕಾವ್ಯ ಸಂದೇಶಗಳನ್ನು ಶ್ರವ್ಯ-ದೃಶ್ಯ ಮಾಧ್ಯಮಗಳ ಮೂಲಕ ಪರಿಚಯಮಾಡಿಕೊಳ್ಳುವ ಹೊಸ ತಂತ್ರ ಜ್ಞಾನ ಸಾಧನಗಳನ್ನು ಅಳವಡಿಸಬೇಕಾಗಿದೆ. ಹಾಗೆಯೇ ಪುತಿನ ಅವರ ಸಮಗ್ರಕಾವ್ಯವನ್ನು ಒಳಗೊಂಡ ಪರಿಷ್ಕೃತ ಸಂಪುಟವನ್ನು ಪ್ರಕಟಿಸುವ ಹೊಣೆಯನ್ನು ಪ್ರತಿಷ್ಠಾನ ನಿರ್ವಹಿಸಬೇಕಾಗಿದೆ. ಇವೆಲ್ಲಕ್ಕೂ ಸಾಹಿತ್ಯಾಭಿಮಾನೀ ಕನ್ನಡಿಗರನ್ನು ಆರ್ಥಿಕಬೆಂಬಲಕ್ಕಾಗಿ ಆಶ್ರಯಿಸಬೇಕಾಗಿದೆ. ಪುತಿನ ಕಾವ್ಯದ ಅಧ್ಯಯನ, ಸಂಶೋಧನೆ, ಪ್ರಸರಣ ಮುಂತಾದವುಗಳಲ್ಲಿ ಸಾಹಿತ್ಯ ಆಸಕ್ತರು ತಮ್ಮನ್ನು ತೊಡಗಿಸಿಕೊಂಡು ಪ್ರತಿಷ್ಠಾನದ ಆಕಾಂಕ್ಷೆಗಳನ್ನು ಈಡೇರಿಸುವಲ್ಲಿ ನೆರವಾಗಬೇಕು.</p>
		</section>
		<section class="level2 numbered" id="id-008b.07">
			<h2 class="level2-title" epub:type="title"><em>ಕನ್ನಡಿಗರಲ್ಲಿ ಒಂದು ಮನವಿ:</em> </h2>
			<p>ತೀರ್ಥಕ್ಷೇತ್ರಗಳಿಗೆ ಪ್ರವಾಸ ಹೋಗುವ ರೀತಿಯಲ್ಲೇ ಕನ್ನಡದ ಖ್ಯಾತ ಸಾಹಿತಿಗಳ, ಸಂತರ, ದಾರ್ಶನಿಕರ ಹುಟ್ಟೂರಿಗೂ ಹೋಗಿ ಸಂದರ್ಶಿಸಿ ಬರುವ<br /> ಪದ್ಧತಿಯನ್ನ ಅಳವಡಿಸಿಕೊಳ್ಳಿ. ಅವರ ಅಗಾಧ ಸಾಧನೆಯನ್ನ ಮನವರಿಕೆ ಮಾಡಿ ಕೊಳ್ಳಲು ಈ ಬಗೆಯ ಸ್ಥಳಸಂದರ್ಶನ ನಿಜಕ್ಕೂ ಸಹಕಾರಿಯಾದೀತು. ಕೆಲವೆಡೆ ಆ ಮಹಾಸಾಧಕರ ಸ್ಮಾರಕಭವನಗಳು ವ್ಯವಸ್ಥಿತ ರೀತಿಯಲ್ಲಿ ತಲೆಯೆತ್ತಿನಿಂತು ಪ್ರವಾಸಿಗರನ್ನು ಆಕರ್ಷಿಸುತ್ತಿವೆ. ಸಾಹಿತ್ಯಾಭಿಮಾನಿಗಳಿಗೆ ಇಂತಹವೇ ಪುಣ್ಯ ಕ್ಷೇತ್ರಗಳು. ನಿಮ್ಮ ತಿರುಗಾಟದ ಕಾರ್ಯಕ್ರಮದಲ್ಲಿ ಮೇಲುಕೋಟೆಗೆ ಹೋಗಿಬರುವ ಅಂಶವನ್ನು ತಪ್ಪದೆ ಹಾಕಿಕೊಳ್ಳಿ. ಪುತಿನ ಸಾಂಸ್ಕೃತಿಕ ಸಂಸ್ಮರಣಾಲಯಕ್ಕೆ ಭೇಟಿಕೊಟ್ಟು ಬನ್ನಿ. ಸ್ಫೂರ್ತಿ ಚಿಮ್ಮಿ, ಬೆಳಕು ಹೊಮ್ಮಿ, ಚಿರಕಾಲ ಉಳಿಯುವ ಕಾವ್ಯರಚನೆ ಮಾಡಿದ, ಕವಿ ನಡೆದಾಡಿದ ನೆಲವನ್ನು ಮುಟ್ಟಿ ನೀವೂ ಪುನೀತರಾಗಿ ಬನ್ನಿ!</p>
		</section>
		<p class="vertical-delimiter" />
	</section>
</body>
</html>
