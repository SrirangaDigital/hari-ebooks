<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
<title>ಮಾತೇ ಮುತ್ತು</title>
<link rel="stylesheet" type="text/css" href="css/style.css" />
</head>
		<body class="maintext">
		<section class="level1 numbered" epub:type="chapter" role="doc-chapter" id="id-007">
		<h1 class="level1-title" epub:type="title"><span class="num">೦೭</span>:: ಡಾ| ಜಿ. ಎಸ್. ಶಿವರುದ್ರಪ್ಪನವರ ಕಾವ್ಯದಲ್ಲಿವಿಡಂಬನೆಯ ಸೊಗಸು</h1>
			<p>ಕನ್ನಡದ ಖ್ಯಾತ ಕವಿ ಪ್ರೊಫೆಸರ್ ಜಿ.ಎಸ್. ಶಿವರುದ್ರಪ್ಪ ಅವರ ಐದು ದಶಕಕ್ಕೂ ಹೆಚ್ಚಿನ ಅವಧಿಯ ಸಾಹಿತ್ಯಕೃಷಿಯ ಬಗ್ಗೆ ಆಲೋಚಕರು ಹಲವಾರು ದೃಷ್ಟಿಕೋನಗಳಿಂದ ತಮ್ಮ ತಮ್ಮ ವಿಚಾರಲಹರಿಗಳನ್ನು ಯಥೇಷ್ಟವಾಗಿ ಹರಿಬಿಟ್ಟಿದ್ದಾರೆ; ನಾನು ಇಲ್ಲಿ ಅವರ ಕವನಗಳಲ್ಲಿ ವಿಡಂಬನೆಯ ಅಂಶಗಳನ್ನೂ, ವಿಡಂಬನಾತ್ಮಕ ಕವನಗಳಲ್ಲಿ ಹಾಸ್ಯಪ್ರಜ್ಞೆಯ ಸಿದ್ಧಿಯನ್ನೂ ಗುರುತಿಸಲು ಪ್ರಯತ್ನಿಸುತ್ತೇನೆ.</p>
			<p>ಮೊದಲು, ನಗುವಿನ ಚಹರೆಗಳನ್ನು ಪಟ್ಟಿಮಾಡೋಣ, ಬೇರೆ ಕವಿಗಳ ಬರಹಗಳಿಂದ ಉದಾಹರಣೆಯ ಮುತ್ತುಗಳನ್ನು ಪೋಣಿಸುತ್ತಾ: ನಗುವುದು ಸಹಜ ಧರ್ಮ. ಸರಿಯಾಗಿ, ಸಾಮಾನ್ಯವಾಗಿ ಇರಬೇಕಾದ ಹಾಗೆ ಇಲ್ಲವೆಂದು ತೋರಿದಾಗ ನೋಡಿದವರಿಗೆ, ಕೇಳಿದವರಿಗೆ ಉಕ್ಕಿ ಬರುವ ಪ್ರತಿಕ್ರಿಯೆ ನಗು. ಹಾಗೆ ಏನೋ ಊನವಿದೆ ಎಂದು ಎತ್ತಿ ತೋರಿಸುವುದೇ 'ಅಣಕು'. ಸಾಧಾರಣವಾಗಿ 'ಅಣಕು' ಕೇಳುಗರನ್ನ, ನೋಡುಗರನ್ನ, ಓದುಗರನ್ನ ಸ್ವಲ್ಪಕಾಲ ನಗಿಸಿ, ಸಂತೋಷಪಡಿಸಿ ಮರೆಯಾಗುತ್ತದೆ. ಇಂಥದರ ಬಗ್ಗೆ ತಿರಸ್ಕಾರವಾಗಲೀ ಅವಹೇಳನವಾಗಲೀ ಏನೂ ಇರುವುದಿಲ್ಲ. ಚುಚ್ಚುಭಾವನೆ ಏನೂ ಇರದ ಇಂಥ 'ಅಣಕವಾಡು' (ಪ್ಯಾರಡಿ) ಎಲ್ಲ ಭಾಷೆಗಳ ಸಾಹಿತ್ಯದಲ್ಲಿ ಸಾಮಾನ್ಯ.</p>
			<p>'ವ್ಯಂಗ್ಯ' ಇದಕ್ಕೆ ಭಿನ್ನ. 'ಗುಣ'ಗಳ ಜೊತೆಗೆ 'ದೋಷ'ವನ್ನೂ ಎತ್ತಿ ತೋರಿಸುವ ಪ್ರವೃತ್ತಿ ಇದರ ಲಕ್ಷಣ. (ಸಂಸ್ಕೃತದಲ್ಲಿ 'ವ್ಯಂಗ್ಯ' ಎಂದರೆ ಬೇರೊಂದು ಅರ್ಥ ಇದೆ. ಅಲ್ಲಿ, ಮೇಲುನೋಟಕ್ಕೆ ತೋರುವುದಲ್ಲದೆ, ಇನ್ನೊಂದನ್ನೂ ಸೂಚಿಸುವುದೇ ವ್ಯಂಗ್ಯ! ಆದರೆ, ಕನ್ನಡದಲ್ಲಿ 'ವ್ಯಂಗ್ಯ'ಕ್ಕೆ ಬಳಕೆಯಲ್ಲಿರುವ ಅರ್ಥ ಇಂಗ್ಲೀಷಿನ 'ಐರನಿ' ಎಂಬಂತೆ!). ನಾವು ಇತರರಲ್ಲಿ, (ಕೆಲವೊಮ್ಮೆ ನಮ್ಮಲ್ಲಿಯೇ) ಕಾಣುವ ತಪ್ಪನ್ನೋ ಕೊರತೆಯನ್ನೋ ಭೂತಗನ್ನಡಿ ಹಿಡಿದು ನೋಡಿ, ''ಇದು ಸರಿಯೇ?''- ಎಂದು ಪ್ರಶ್ನಿಸುವ ದಾರಿ 'ವ್ಯಂಗ್ಯ'ದ್ದು.</p>
			<p>ಈ ದಾರಿಯಲ್ಲಿ ಒಂದು ಹೆಜ್ಜೆ ಮುಂದೆ ಹೋಗಿ, ಆ ಓರೆ ಕೋರೆಗಳನ್ನು ಬಣ್ಣ ಹಚ್ಚಿ ಸಿಂಗರಿಸಿ, ಬೇಕಿದ್ದರೆ ಹಿಗ್ಗಿಸಿ, ತಪ್ಪು ಮಾಡಿದವರನ್ನು ನಗೆಪಾಟಲಿಗೆ ಗುರಿಪಡಿಸಿ, ಕೆಲವೊಮ್ಮೆ ಚುಚ್ಚಿ, ಕೊಚ್ಚಿ ತಮ್ಮ ತಪ್ಪನ್ನು ಅವರು ತಿದ್ದಿಕೊಳ್ಳುವ ಹಾಗೆ ಮಾಡುವುದು - 'ವಿಡಂಬನೆ'ಯ ಗುರಿ. ಇಂಗ್ಲೀಷಿನ 'ಸೆಟೈರ್' ಇದಕ್ಕೆ ಪರ್ಯಾಯ ಪದ. ಬರೀ ದೋಷಾರೋಪಣೆಯೇ ಅಲ್ಲ, ಮೂದಲಿಕೆಯಷ್ಟೇ ಅಲ್ಲ, ಸತ್ಯನಿಷ್ಠೆ, ಪರಿಹಾರದ ಸೂಚನೆ ವಿಡಂಬನೆಯ ಗುಣಗ್ರಾಮಗಳು!</p>
			<p>ಇಂಗ್ಲೀಷಿನ 'ಸೆಟೈರ್' ಕನ್ನಡದಲ್ಲಿ 'ಶತಾರಿ' ಆಯಿತು. ವಿಡಂಬಿಸಿದವನಿಗೆ/ಳಿಗೆ 'ಶತ' ಅಂದರೆ ನೂರು ಜನ, 'ಅರಿ' ಎಂದರೆ ಶತ್ರುಗಳು ಹುಟ್ಟಿಕೊಳ್ಳುತ್ತಾರೆ ಎಂಬ ಸೂಚ್ಯಾರ್ಥ ಈ ಪದದಲ್ಲಿ ಅಡಗಿರುವುದನ್ನು ಗಮನಿಸಿ. 'ಶತಾರಿ'ಯನ್ನು ಬಳಕೆಗೆ ತಂದ ಶ್ರೀ ಜಿ.ಪಿ. ರಾಜರತ್ನಂ ಅವರ ಈ ಪದ್ಯ ನೆನಪಿಸಿಕೊಳ್ಳಿ:</p>
			<p class="verse"><span class="en">Cult</span>ಉ  ಕಾಬ್ಯದ ಮಸಿಯ ಕುಡಿಕೆಯ<br /><span class="en">Tilt</span>ಉ ಮಾಡುವ ಮೊದಲು ಹಾವಿನ<br /> <span class="en">Belt</span>ಉ ಹಾಕಿದ ಗಣಪನನು ಹಾಡುವುದು ನಮ್ಮವರ|<br /> <span class="en">Fault</span>ಉ, ಮೀರಿದರೆ ಇದನು <span class="en">Severe</span><br /> <span class="en">Jolt</span>ಉ ತಪ್ಪದು, ಸತ್ಯ! <span class="en">Thunder</span>-<br /> <span class="en">bolt</span>ಉ ಬಿದ್ದಂತೆಂದು, <span class="en">therefore</span> ಗಣಪತಿಯ ನೆನೆವೆ!||೩||!<br /><span class="en">Salutation</span>, ವಾಣಿ! ನಿನ್ನಯ<br /> <span class="en">valuable co-op</span>ನ್ನು ನೆಚ್ಚಿಯೆ<br /> <span class="en">voluble</span> ನಾನ್ ಅಪ್ಪೆನ್ ಎಂಬ ಈ <span class="en">ambition</span> ಎನಗೆ|<br /> <span class="en">Still you may not care to aid me',</span><br /> <span class="en">silly fear</span> ಇದು - ಅಲ್ಲ ವರದೆ?<br /><span class="en"> Will you help me? You will!</span><br /> <span class="en">Thank you for the assurnce</span>||೫||<sup><a epub:type="noteref" href="999-aside.xhtml#id-007-1">೧</a></sup></p>
			<p>ಇಲ್ಲಿ, ಸ್ವಲ್ಪ ಪೂರ್ವಕಥೆ ಹೇಳಿದರೆ ಉತ್ತಮವೇನೋ: ಹಿಂದೆ, ಒಂದಾನೊಂದು ಕಾಲದಲ್ಲಿ, ಕನ್ನಡದಲ್ಲಿ ಕಾವ್ಯ ರಚನೆ ಹೇಗಿತ್ತು ಎಂದರೆ, ಸಂಪ್ರದಾಯ ಶರಣತೆ ಕಣ್ಣಿದ್ದೂ ಕವಿಗಳನ್ನ ಕುರುಡಾಗಿಸಿತ್ತು; ಪುಂಖಾನುಪುಂಖವಾಗಿ ಕ್ಲಿಷ್ಟ ಸಂಸ್ಕೃತ ಪದಗಳನ್ನ 'ಮಣಿ-ಪ್ರವಾಳ' ಶೈಲಿಯಲ್ಲಿ ಕೋದು, ಪೋಣಿಸಿ, ಔಷಧಿಗೇನೋ ಎಂಬಂತೆ ಅಲ್ಲೊಂದು ಇಲ್ಲೊಂದು ಕನ್ನಡ ಪದ (ಕ್ರಿಯಾಪದ?) ವನ್ನು ಬಳಸಿ, ಕಾವ್ಯವೆಂದರೆ ಇದೇನೇ ಎಂಬ ಭ್ರಮೆಯಲ್ಲಿ ಕನ್ನಡಿಗರು ಮುಳುಗಿದ್ದ ಕಾಲ ಒಂದಿತ್ತು! ನವೋದಯ ಕವಿಗಳಿಗೂ ಈ ಶೈಲಿಯಿಂದ ತಪ್ಪಿಸಿಕೊಳ್ಳಲು ಕಷ್ಟವಾಗುತ್ತಿತ್ತು. ಉದಾಹರಣೆಗೆ ನೋಡಿ:</p> 
			<p class="verse">ಸುದೀರ್ಘ ಪ್ರಾಲಂಭ ಪ್ರಸೃತ ವಿಟಪಂ ಪಾದಮಹೋ|<br />ಪ್ರಸೂನ ಪ್ರದ್ಯೋತಂ ಗಗನ ಪರಿಕರ್ಮ ಪ್ರಚಲಿತಂ|<br />ಸರಂ ಜ್ಯೋತಿಯ್ಯಾಸನ ಸುಪಿಹಿತಂ ಪಾಲಕಮನಂ|<br />ವನಂ ನಮ್ಮಾತಿಥ್ಯಕ್ಕನುಮತಿಸಿ ಬಂದಂತಿದೆ, ಸಖ! ||</p>
			<p>ಪ್ರಾಸಕ್ಕೆ ಮಹತ್ವ ಅತಿಯಾಗಿ ಇತ್ತು; ಛಂದಸ್ಸಿನ ಕಟ್ಟಲೆ ಬಿಗಿಯಾಗಿ ಉಸಿರು ಕಟ್ಟುತ್ತಿತ್ತು! ಸುಲಭವಾಗಿ ಅರ್ಥವಾಗಬಲ್ಲ ಒಂದು ಸಂಸ್ಕೃತ ಶ್ಲೋಕವನ್ನು ಎಷ್ಟು ಕಷ್ಟಪಟ್ಟು ಕನ್ನಡಿಸಿ, ಕಠಿಣಗೊಳಿಸಬಹುದು ಎನ್ನುವುದಕ್ಕೆ ಈ ಉದಾಹರಣೆಯನ್ನು ಗಮನಿಸಿ:</p>
			<p class="verse">ಕವಿವರ ಕಾಲಿದಾಸನ ಕವಿತ್ವದೆ ತೋರುಗುಮುತ್ತಮೋಪಮಾ|<br />ಕವನದೆ ದಂಡಿಯೆಂಬನೊಳಗುಂಟು ಪದೋನ್ನತ ಸುಂದರತ್ವಮಾ|<br />ಭುವನ ನುತಾರ್ಹ ಭಾರವಿಯೊಳರ್ಥದ ಗೌರವಮೈದೆ ರಾಜಿಕುಂ|<br />ನವರಸಯುಕ್ತ ಮಾಘದೊಳಗೀ ತ್ರಿಗುಣಂಗಳುಮಿರ್ಪವೀಕ್ಷಿಕುಂ||<sup><a epub:type="noteref" href="999-aside.xhtml#id-007-2">೨</a></sup></p>
			<p>-ಎಂಬುದರ, ವೃತ್ತ'ರೂಪಕ್ಕೆ ಕಟ್ಟುಬಿದ್ದ, ಕೆಟ್ಟ ಭಾಷಾಂತರ, ಇದು!</p>
			<p>ಆದರೆ, ಇಂಥದನ್ನೆಲ್ಲಾ ಸಹಿಸಲಾರದೇ, ಶತ್ರು ಪಾಳ್ಯಕ್ಕೇ ನುಗ್ಗಿ, ಅವರದೇ ಆಯುಧದಿಂದ ಅವರನ್ನು ಪ್ರಹರಿಸುವ (ಅಥವಾ 'ಚುಚ್ಚುವ') ಕೆಲಸವನ್ನ ಮಾಡಲು, ತಮ್ಮ ಪುಸ್ತಕದಲ್ಲಿನ 'ತುರುಚು-ಗಬ್ಬ'ಗಳ ಮೂಲಕ ಕ್ರಾಂತಿಯ ಬಿರುಗಾಳಿ ಯನ್ನೆಬ್ಬಿಸುವದಕ್ಕೆ 'ಪುರುಷ-ಸರಸ್ವತಿ'ಯ ಶ್ರೀ ರಾಜರತ್ನಂರವರಿಗಾಗಿ ಕನ್ನಡ ಕಾಯಬೇಕಾಯಿತು.</p>
			<p>ಇಲ್ಲೊಂದು ಮಾತು: ವಿಡಂಬನೆಗಳನ್ನು ಕ್ರೀಡಾಮನೋಭಾವದಿಂದ ಸ್ವಾಗತಿಸುವ ಔದಾರ್ಯ ಓದುಗನಲ್ಲಿ ಇರಬೇಕು. ರಾಜಕೀಯ ವಿಡಂಬನೆಗಳನ್ನ, ಸಾಮಾಜಿಕ ಟೀಕೆಗಳನ್ನ ಎಲ್ಲವನ್ನೂ ತಮಗಾಗಿ ಬರೆದಿರಬಹುದೆಂಬ, ವೈಯಕ್ತಿಕವಾಗಿ ಅನ್ವಯಿಸಿಕೊಳ್ಳುವ ಅಸಹಿಷ್ಣುತೆ ಇರಬಾರದು. ಹೆಗಲನ್ನು ಮುಟ್ಟಿಕೊಳ್ಳಬೇಕಾದ ಅವಶ್ಯಕತೆ ಬೀಳಬಾರದು. ಉದಾಹರಣೆಗೆ, ಒಂದು ಸಂಸ್ಕೃತದ ಚಾಟುವನ್ನು ಗಮನಿಸಿ:</p>
			<p class="myquote">ಮರಗಳ ನೋಡಿ, ಕಲಿ ಕಲಿ, ಪಾಠವ;<br />ತಗ್ಗದೆ ಬಗ್ಗದೆ ಬೆಳೆದರೆ ಅಪಾಯ;<br /> ನೆಟ್ಟಗೆ ಎತ್ತರ ಬೆಳೆದುದ ಕಡಿವರು-<br /> ಕುಗ್ಗಿದ ಜಗ್ಗಿದುದನಲ್ಲೇ ಬಿಡುವರು!<sup><a epub:type="noteref" href="999-aside.xhtml#id-007-3">೩</a></sup></p>
			<p>ಇದನ್ನು ಓದಿದ ವಾಮನರಾಯರು, ಆಕಾಶರಾಯರೂ ಕೆಂಡ ಕಾರಬಾರದು. ಬುದ್ದಿಯಿಲ್ಲದೆ ಗದ್ದುಗೆ ಹತ್ತಿದವರನ್ನು ಕುರಿತು ಕಟಕಿ 'ಚುಟಕ'ಗಳುಂಟು; ಉದಾಹರಣೆಗೆ ಒಂದು:</p>
			<p class="myquote">ಬುಡ ಭದ್ರವೇನಿರದ ಗದ್ದುಗೆಯನೇರಿರುವ<br />(ತಲೆಯಿರದ) ಮುಕುಟ ಧರಿಸಿರುವವರ ಓಲೈಸಬಹುದೇ?<br />ಅದು ಕತ್ತಿಯಲಗನು ನೆಕ್ಕಿ, ಸಿಂಹವನು ಬಿಗಿದಪ್ಪಿ,<br />ಸರ್ಪಿಣಿಯ ಮುಖಕೊಮ್ಮೆ ಮುತ್ತಿಕ್ಕಿದಂತೆ!<sup><a epub:type="noteref" href="999-aside.xhtml#id-007-4">೪</a></sup></p>
			<p>ಅಧಿಕಾರಿಗಳೆಲ್ಲ ಇದಕ್ಕೆ ಮೂಗು ಮುರಿಯ ಬಾರದು. ಗೇಲಿ ಮಾಡುವ ಉದ್ದೇಶ ಅನುಭವಜನ್ಯ ಸಿದ್ಧಾಂತವಾಗಿರಬಹುದು, ಇನ್ನೊಂದಕ್ಕೆ;</p>
			<p class="myquote">ಸಾಹಿತ್ಯ-ಸಂಗೀತ-ಕಲಾವಿಹೀನರುಗಳು ಎಲ್ಲ<br />ಸಾಕ್ಷಾತ್ ಪಶುಗಳೇನೇ, ಕೇವಲ ಕೊಂಬು ಬಾಲವೊಂದಿಲ್ಲ!<br />ಹುಲ್ಲನ್ನೇನೂ ಅವರು ತಿನ್ನರಲ್ಲ- ಎನ್ನುವಿರಾ ನೀವು?<br />ಅದು ಉಳಿದ ಹಸುಕರುಗಳ ಪುಣ್ಯ ಅಲ್ಲವೇನು?<sup><a epub:type="noteref" href="999-aside.xhtml#id-007-5">೫</a></sup></p>
			<p>ಕಲೆಗೇಕೆ ಖರ್ಚು ಎನ್ನುವವರಿಂದ ಇದಕ್ಕೆ ಕೊಳೆತ ಟೊಮೆಟೋ/ಮೊಟ್ಟೆ ಎಸೆತದ ಪ್ರತಿಕ್ರಿಯೆ ಬೇಡ! ಸಾಮಾನ್ಯವಾಗಿ ಸುಭಾಷಿತಗಳ ಕೆಲಸವೂ ಕೆಲವೊಮ್ಮೆ ತಿವಿದು ಹೇಳುವುದೇನೇ. ಇದನ್ನು ನೋಡಿ:</p>
			<p class="myquote">ವಿದ್ಯೆ ವಿವಾದಕ್ಕೆ, ಹಣ ಸೊಕ್ಕಿ ಮೆರೆಯಲಿಕೆ,<br />ಶಕ್ತಿಇರುವುದು ಪರರ ಪೀಡಿಸಲು- ಖಳಗೆ;<br />ಸಜ್ಜನಗೋ ಬೇರೆ ಇವುಗಳಿಂದುಪಯೋಗ-<br />ಜ್ಞಾನಕ್ಕೆ, ದಾನಕ್ಕೆ ಮತ್ತು ರಕ್ಷಣೆಗೆ!<sup><a epub:type="noteref" href="999-aside.xhtml#id-007-6">೬</a></sup></p>
			<p>'ಬುರುಡೆ'ಗಳಂಥ ನಿರರ್ಥಕ ಪದ್ಯಗಳೂ ವ್ಯಂಗ್ಯ ಕವನಗಳ ನೆರಳಲ್ಲಿ ಕುಣಿಯಬಹುದು; ಆದರೆ, ಲಂಗು ಲಗಾಮಿಲ್ಲದೆ ಹಾರುವ ವೇಳೆಯಲ್ಲಿ ಅವು ನಮಗೆ ತಗುಲಿದರೆ ಮುನಿಸಿಕೊಳ್ಳಬಾರದು!</p>
			<p>ಕೊನೆಯಲ್ಲಿ ಒಂದು ಮಾತು: ಹಂಗಿಸಿ, ಚುಡಾಯಿಸಿ, ಲೇವಡಿ ಮಾಡಿ, ನೇರವಾಗಿ ಕಾಣುವಂತೆಯೋ, ಶಾಲಿನಲ್ಲಿ ಸುತ್ತಿಯೋ ಎಸೆದಂತೆ ಕವಿ ಬರೆಯಬಹುದು ('ನೆಹರೂ ನಿವೃತ್ತರಾಗುವುದಿಲ್ಲ! ಇನ್ನು ಗಾಳಿ ಬೀಸಬಹುದು..!' ಎಂದಂತೆ!) ಆದರೆ, ಬಿಟ್ಟ ಬಾಣ ದಪ್ಪ ಚರ್ಮಕ್ಕೆ ಚುಚ್ಚದೇ ಹೋದರೆ, ಆವಾಗ ಹೇಳಿಕೊಳ್ಳಬೇಕಾಗುತ್ತೆ:</p>
			<p class="myquote">ಮುನ್ನ ನಾ ಮಾಡಿದ ಪಾಪದ ಫಲವ ಹೇಗೆ ಬೇಕೋ ಹಾಗೆ<br />ಬರೆ ನನ್ನ ಹಣೆ ಮೇಲೆ, ಸಹಿಸುವೆನು ಹೇಗೋ ಏನೋ;<br />ಆದರೊಂದೇ ಬಿನ್ನಹ, ಬ್ರಹ್ಮ, ಬರೆಯದಿರು, ಬರೆಯದಿರು-<br />ರಸಿಕರಲ್ಲದವರೆದುರು ಕಾವ್ಯ ನಿವೇದನೆಯನು!<sup><a epub:type="noteref" href="999-aside.xhtml#id-007-7">೭</a></sup></p>
			<p>ಈಗ, ಪ್ರೊ| ಜಿ. ಎಸ್. ಎಸ್. ಅವರ ಕಾವ್ಯ ಕುಸುಮಗಳನ್ನ ನೋಡೋಣ<sup><a epub:type="noteref" href="999-aside.xhtml#id-007-8">೮</a></sup>ಗುಲಾಬಿಗಳ ಸನಿಹದಲ್ಲಿನ ಮುಳ್ಳುಗಳನ್ನ ಮೆಲ್ಲಗೆ ಮುಟ್ಟೋಣ: ಈ ಕವಿಯ ಎಲ್ಲ ಕವನಗಳಲ್ಲೂ ಕಾಣ ಬರುವ ಕಮನೀಯತೆ, ಮಾರ್ದವತೆಯ ಭದ್ರ ಪ್ರಾಕಾರವನ್ನು ಭೇದಿಸಿಕೊಂಡು, ಒಳ ನುಗ್ಗಿ ನೋಡಬೇಕಾಗಿದೆ - ವಿಷಾದ ವಿಡಂಬನೆಯ ಉರಿ ಎಲ್ಲಿ ಹೆಡೆಯಾಡುತ್ತಿದೆ ಎಂಬುದನ್ನ ಕಾಣಲು.</p>
			<p>ಜೀವನದಲ್ಲಿ ಸಾಮಾನ್ಯವಾಗಿ ಎಲ್ಲರೂ, ಒಂದಲ್ಲ ಒಂದು ಬಾರಿ ಅನುಭವಿ ಸುವ, ಒಂದು ಸತ್ಯವನ್ನ, ನೋವಿನ ಚುಳುಕನ್ನ, ಮಾರ್ಮಿಕವಾಗಿ ಗುರುತಿಸುತ್ತಾರೆ. ಜಗತ್ತೇ ನಿಂತಿರುವುದು, ನಂಬಿಕೆಯ ಬುನಾದಿಯ ಮೇಲೆ; ಅದೇ ಕುಸಿದರೆ?</p>
			<p class="myquote">ನಂಬಿದವರೇ ನಮಗೆಕಾರುವರು ವಿಷದ ಹೊಗೆ<br />ಆಂತರ್ಯದೊಳಗೆ;<br />ಹೂವೆಂದು ಅಪ್ಪಿದೆನು;<br />ಹಾವಾಗಿ ಬುಸುಗುಟ್ಟಿ,<br />ಹೆಡೆಯೆತ್ತಿತು.<br />ಒಲವೆಂದು ನಂಬಿದೆನು;<br />ಹಗೆತನದ ಹೊಗೆಯೆದ್ದು<br /> ಪ್ರಜ್ವಲಿಸಿತು....<br />ಇದು ದೈವದಾಟ!<sup><a epub:type="noteref" href="999-aside.xhtml#id-007-9">೯</a></sup></p>
			<p>-ಎಂದು ಬಿಸುಸುಯ್ಯುತ್ತಾರೆ, ಅವರು. ಎಲ್ಲಿ ತಪ್ಪು ಹೆಜ್ಜೆ ಇಟ್ಟೆ? ಏನೋ ನನ್ನದೇ ತಪ್ಪೇ? ಮನುಷ್ಯನದು ಆರು ಬಗೆ ಚಿಂತೆಯಾದರೆ, ದೈವದ ಚಿಂತನೆ ಬೇರೊಂದು ತಾನೆ -ಎಂಬ ಹುಸಿ ಸಮಾಧಾನ!</p>
			<p>ಆದರೆ, ದೇಶೋದ್ಧಾರಕರಿಗಿಂತ ದೋಷೋದ್ಧಾರಕರೇ ಜಾಸ್ತಿ ತುಂಬಿರುವ ಈ ಜಗತ್ತಿನಲ್ಲಿ, ಇನ್ನೊಬ್ಬರ ಒಳಿತನ್ನ, ಉನ್ನತಿಯನ್ನ ಸಹಿಸದ 'ಹಿತ-ಶತ್ರು'ಗಳ ಲೇವಡಿ ಮಾಡಲು ಅವರಿಗೆ ಸಂಕೋಚವಿಲ್ಲ:</p>
			<p class="myquote">ಚೆನ್ನಾಗಿ ನಡೆವ ಹೊಚ್ಚ ಹೊಸ ಯಂತ್ರಕ್ಕೆ<br />ಸದ್ದಿರದ ಒಂದೇ ಒಂದು ಹಿಡಿ ಮರಳು ಸೇವೆಯ ಸಲಿಸಿ,<br />ನಸು ನಿಲ್ಲುವ ಭಾವುಕ<sup><a epub:type="noteref" href="999-aside.xhtml#id-007-10">೧೦</a></sup></p>
			<p>ಇಂಥವರನ್ನು ಕಂಡು ಉರಿದೇಳುತ್ತಾರೆ. ಹುಡುಕುವುದೇನೂ ಬೇಡ- ಎನ್ನುತ್ತಾರೆ. ಯಾರನ್ನ ಹುಡುಕುವುದು? ನಂಬಿ, ನಮ್ಮನ್ನ ಆಳಲು ಚುನಾಯಿಸಿಕೊಂಡ ಆ ಮುತ್ಸದ್ದಿಯನ್ನೇ? ಭವ್ಯ ಭಾರತದ ಭಾವೀ ಅಸಮಂಜನನ್ನೇ?</p>
			<p class="myquote">ನಮ್ಮೀ ಜನಗಣಮನ ಅಧಿನಾಯಕ 'ಎಲ್ಲಿದ್ದಾನೆ'?<br />ಇದ್ದಾನೆ; ಇಲ್ಲೇ ಇದ್ದಾನೆ:<br />ಕೈಯಲ್ಲಿ ಕಲ್ಲನು ಹಿಡಿದಿದ್ದಾನೆ<br />ಬೀದಿ ದೀಪಗಳ, ಕಿಟಕಿ ಗಾಜುಗಳ<br />ಒಡೆದಿದ್ದಾನೆ;<br />ಬಸ್ಸಿಗೆ ಬೆಂಕಿ ಹಚ್ಚಿದ್ದಾನೆ;<br />ಪುಸ್ತಕಗಳ ಎಸೆದಿದ್ದಾನೆ, ಮನೆಗಳ ಮುರಿದಿದ್ದಾನೆ;<br />ಹೂಗಳ ಹೊಸಕಿದ್ದಾನೆ;<br />ವರುಷಕ್ಕೊಂದೆರಡಾದರೂ<br />ಲಂಕಾದಹನದ ನಾಟಕ ಆಡುತ್ತಾನೆ...<br />ಎಚ್ಚರವಾಗಿರು...<br />ಜಯ ಹೇ" ಅನ್ನದೇ ಇದ್ದರೆ<br />ನಿನಗೂ ಯಾರೆಂಬುದ ಕಾಣಿಸುತ್ತಾನೆ!<sup><a epub:type="noteref" href="999-aside.xhtml#id-007-11">೧೧</a></sup></p>
			<p>ಸುತ್ತಲೂ ಇಂಥ ಮಹಾನುಭಾವರೇ ಇರುವಾಗ, ಲೋಕವೇ 'ಹೊಗಳು-ಭಟ್ಟರ ಸಂತೆ' ಆಗಿದ್ದಾಗ, ಕೇಳಿಲ್ಲವೇ?</p>
			<p class="myquote">''ಅತಿ ಸುಲಭವೋ, ಓ ರಾಜ,<br />ಸತತವೂ ನಿನಗೆ ಹಿತವಾದುದನೇ ಹೇಳಿ,<br />ಸಿಕ್ಕಾರು ಖುಷಿ ಪಡಿಸುವ ಜನ ಧಂಡಿ, ಧಂಡಿ;<br />ಅಪ್ರಿಯವಾದರೂನೂ ಅದು ನಿಜವಿರಲು ಹಾಗೆಂದು<br />ನಿನಗೆ ಹೇಳುವವನೂ ಸಿಗನು;<br />ಕೇಳುವವನಂತೂ ಲೋಕದೊಳು ಹುಡುಕಿದರೂ ಸಿಗಲಾರ!''<sup><a epub:type="noteref" href="999-aside.xhtml#id-007-12">೧೨</a></sup></p>
			<p>-ಎನ್ನುವುದನ್ನ?</p>
			<p class="myquote">''ಆದರ್ಶ - ಗೀದರ್ಶ ಬರಿ ಬಣಗು ಕಂಥೆ<br />ಪುಸ್ತಕದ ಬದನೆಕಾಯಿ ತಿನ್ನುವುದಕ್ಕೆ ಬಂತೆ''<sup><a epub:type="noteref" href="999-aside.xhtml#id-007-13">೧೩</a></sup></p>
			<p>-ಎನ್ನುವಂತೆ ಪರಿಸ್ಥಿತಿ ಬಿಗಡಾಯಿಸಿದಾಗ, ದೊಡ್ಡಪ್ಪ ಹೇಳಿದ್ದು ನೆನಪಾಗುತ್ತೆ, ಕವಿಗೆ:</p>
			<p class="myquote">ಅಯ್ಯಾ ಮರಿ, ನೀನು ಕುರಿಯಾಗು<br />ಇಲ್ಲಾ ನರಿಯಾಗು!....<br />ತೋರಣಕ್ಕೆ ತಂದ ತಳಿರ ಮೇಯುತ್ತ<br /> ಹಾಯಾಗಿ ಇರಬಹುದು</p>
			<p>ಸಾಗಿದ್ದೇ ಗುರಿಗಳಾದ ಕುರಿಗಳಾಗಿ; ಇಲ್ಲವೇ ನರಿಗಳಾಗುವ ಐಚ್ಛಿಕವೂ ಇದೆ! ಪಂಚತಂತ್ರದ ಕತೆಯಲ್ಲಿನ ಕರಟಕ ದಮನಕರಾಗಿ ಊಳಿಗದೂಟಕ್ಕೆ ಚಪ್ಪರಿಸುವ ನಾಲಗೆಯವರಾಗಬಹುದು.</p>
			<p class="myquote">ಮೃಗರಾಜನಾಸ್ಥಾನದಲಿ...<br />ತಿಂದೆಸೆದ ಸಿಂಹಪಾಲಿಗೆ ಬಾಧ್ಯಸ್ಥನಾಗಿ<br /> ಹದ್ದುಗಳ ಜೊತೆಗೆ ಹಾಯಾಗಿ ಬದುಕಲೂ ಬಹುದು<sup><a epub:type="noteref" href="999-aside.xhtml#id-007-14">೧೪</a></sup></p>
			<p>ಬೆಳಕು ಗಾಳಿ ಎಲ್ಲ ಕಡೆಯಿಂದ ಬರಲೆಂದು<sup><a epub:type="noteref" href="999-aside.xhtml#id-007-15">೧೫</a></sup> ಮನಸ್ಸಿನ ಎಲ್ಲ ಕಿಟಕಿಗಳನ್ನು ತೆರೆದಿಡುವ ಪರಿಪಾಠ ಕಡಿಮೆಯಾಗುತ್ತಿದೆ. ಏಕೆನ್ನುತ್ತೀರೋ? ಈಗೀಗ ಬದುಕೆಲ್ಲ ಒಂದು ರೀತಿಯ ಗಡಿನಾಡಿನ ಯುದ್ಧ ಆಗಿ ಬಿಟ್ಟಿದೆಯಲ್ಲ!</p>
			<p class="myquote">ಜಾತಿಯ ಗಡಿ, ನೀತಿಯ ಗಡಿ,<br />ದೇಷದ ಗಡಿ, ಭಾಷೆಯ ಗಡಿ,<br />ವರ್ಣದ ಗಡಿ, ಪಂಥದ ಗಡಿ,<br /> ಹೆಜ್ಜೆ ಹೆಜ್ಜೆಗೂ ಒಳಗೂ ಹೊರಗೂ<br /> ಗಡಿ ಗುರುತಿನ ಗೆರೆ ಗೋಡೆ,<br /> ಕಾವಲು ನಿಂತಿರುವರು ಪಂಡಿತರೂ ಶಾಸ್ತ್ರಿಗಳು<br /> ಸೈನಿಕರೂ ಎಲ್ಲ ಕಡೆ...<br /> ಒಡೆದಿರುವೀ ಕನ್ನಡಿ ಬಿರುಕಿನ ಗೆರೆಗೆರೆಯೇ<br /> ಗಡಿರೇಖೆಯ ಗರುಟು<br /> ಕಾಣುವುದೆಂತೀ ಸಮಗ್ರ ಮಾನವ್ಯದ ಮುಖವಿದರೊಳು<br /> ಬರಿ ವಿಕೃತಿಯ ಹೊರತು?<sup><a epub:type="noteref" href="999-aside.xhtml#id-007-16">೧೬</a></sup></p>
			<p>ಇಲ್ಲಿ ಕೆಲವರಿಗೆ ''ಬೆಳೆದು ನಿಂತ ಮರಕ್ಕೆ ಮಹಾ ವಟವೃಕ್ಷಕ್ಕೆ, ಬೇಲಿ ಕಟ್ಟುವ ಬಯಕೆ''; ಇನ್ನು ಕೆಲವರಿಗೆ,</p>
			<p class="myquote">ಇದ್ದಕ್ಕಿದ್ದಂತೆ<br />ಹುತಾತ್ಮರಾಗುವ ಬಯಕೆ.<br /> ಅದಕ್ಕೆ, ಕಂಡ ಕಂಡದ್ದಕ್ಕೆ<br /> ಹರಿ ಹಾಯ್ದು ಗುದ್ದುತ್ತಾರೆ;<br />ಆದರೂ ಹೋಗುವುದಿಲ್ಲ ಪ್ರಾಣ<br /> ಒಂದಷ್ಟು ಕಡಿಮೆಯಾಗುತ್ತದೆ<br /> ಮೈಯೊಳಗಣ ತ್ರಾಣ!<sup><a epub:type="noteref" href="999-aside.xhtml#id-007-17">೧೭</a></sup></p>
			<p>ಮತ್ತೂ ಕೆಲವರದು ಇನ್ನೊಂದು ತರಹೆಯ ಕೋಳಿ-ಜಂಭ:</p>
			<p class="myquote">ತಮ್ಮ ಸ್ವಿಚ್ಚಿನಿಂದಲೇ<br /> ಎಲ್ಲಾ ಬಲ್ಬುಗಳು ಹತ್ತುತ್ತವೆಂದು<br /> ಕತ್ತಲಲ್ಲೇ ತಡಕಾಡುತ್ತ<br /> ನಟ್ಟ ನಡುರಾತ್ರಿ ಮೆಟ್ಟಲು ಹತ್ತಿ<br />ಮನೆಯ ಬಾಗಿಲು ಬಡಿದು<br /> ನಿದ್ದೆ ಕೆಡಿಸುತ್ತಾರೆ!<sup><a epub:type="noteref" href="999-aside.xhtml#id-007-18">೧೮</a></sup></p>
			<p>ಇವರನ್ನ ಕಂಡು ಕವಿಗೆ ತುಂಬಾ ಮರುಕ:</p>
			<p class="myquote">ಎಂಥ ಹುಚ್ಚು ಜನರು ಇವರು?<br />ಕೊಚ್ಚೆಯನ್ನೆ ಕಾಂಬರು!<br /> ಕೊಚ್ಚೆಯುಂಡು, ದಡದಿ ಬೆಳೆದ<br /> ಹಚ್ಚಹಸುರ ಕಾಣರು!<br /> ಹಚ್ಚಹಸುರ ಬಣ್ಣಿಸಿದರೆ<br /> ಅದು ಕಲ್ಪನೆ ಎಂಬರು!<br /> ನಾರುತಿರುವ ಕೊಚ್ಚೆಯನ್ನೆ ಪರಮ ಸತ್ಯವೆಂಬರು!<sup><a epub:type="noteref" href="999-aside.xhtml#id-007-19">೧೯</a></sup></p>
			<p>ಕೊಚ್ಚೆಯಲ್ಲಿ ಸದಾ ಮುಳುಗಿ ಎದ್ದು ತೇಲುತಿರುವವರಿಗೆ ಅದೇ ಆಪ್ಯಾಯಮಾನ. ಕತ್ತಲಲ್ಲೇ ಹುಟ್ಟಿ ಬದುಕುತ್ತಿರುವ, ಕತ್ತಲೇ ಪರಮಪ್ರಿಯವಾದ ಜಂತುಗಳಿಗೆ ಬೆಳಕು ಪ್ರಾಣಾಂತಿಕ ವಿಷ. ಅದಿರಲಿ, ''ಗೊತ್ತಿಲ್ಲ ಎಂಬುದೇ ಗೊತ್ತಿಲ್ಲ''ದಂಥವರನ್ನು ಹೇಗೆ ಸುಧಾರಿಸುವುದು? ಗೊತ್ತಿದ್ದೂ ಬದಲಾಯಿಸಿ-ಕೊಳ್ಳಲೊಲ್ಲದವರ ಬಗ್ಗೆ ಏನು ಹೇಳುವುದು?</p>
			<p class="myquote">ಧರ್ಮವೆಂಬುದದೇನು ಗೊತ್ತುಂಟು, ಬಿಡು ಬಿಡು|<br /> ನನಗಲ್ಲಿ ಪ್ರವೃತ್ತಿ ಕೊಂಚವೂ ಇಲ್ಲವೇ ಇಲ್ಲ|<br /> ಅಧರ್ಮವೇನು ಅದೂ ಬಲ್ಲೆ, ಸುಮ್ಮನಿರು|<br /> ಅದರಿಂದ ನನಗಿನಿತೂ ನಿವೃತ್ತಿಯಿಲ್ಲವಲ್ಲ!<sup><a epub:type="noteref" href="999-aside.xhtml#id-007-20">೨೦</a></sup>'</p>
			<p>ಎನ್ನುವ ಜನಕ್ಕೆ ಏನು ತಲೆ ಚಚ್ಚಿಕೊಳ್ಳುವುದು? ಇಲ್ಲಿ ನೆನಪಿಗೆ ಬರುತ್ತೆ, ಪ್ರೊಫೆಸರ್ ಗೋಪಾಲಕೃಷ್ಣ ಅಡಿಗರ ಈ 'ನನ್ನ ಅವತಾರ' ಕವನ:</p>
			<p class="myquote">ರಾಮನ ಬಳಿ ಇದ್ದೆ ನಾನು.......<br />ಉಳಿದೆ ನಾನು, ಆಗಲೂ, ಈಗ ಇಲ್ಲಿ ಕೊಳೆವೊಲು.<br />ಕೃಷ್ಣನೊಡನೆ ಗೋಕುಲದಲಿ ನಾನು ಕೂಡ ಬೆಣ್ಣೆ ಕದ್ದು<br />ಗೋಪಿಯರ ಸೆರಗು ಹಿಡಿದು ಕಾಡುತಿದ್ದೆ ನಿತ್ಯವೂ -<br />ಅವನೋ ಯೋಗಿರಾಜನಾದ.....<br />ನಾನೋ ಸುಣ್ಣಕಲ್ಲಿನಂತೆ ಕೆಸರ ನಡುವೆ ಉಸಿರು ಕಟ್ಟಿ<br />ಪಾಚಿ ಕಟ್ಟೆ ಕಾಯುತಿದ್ದೆ -<br />ಭೋಗರಾಜ, ರೋಗರಾಜ -<br />ಆಗಿನಂತೆ ಈಗಲೂ....<br />(ಬುದ್ಧನ ಬಳಿಯೂ ಸಹ)<br />ಕೆಂಡದ ಬಳಿ ಇದ್ದೂ ಕೂಡ ಈ ಇದ್ದಲು ಇತ್ತು ಹಾಗೆ....<br />ನಾನ್ ಅಚ್ಯುತ, ನಾ ನಿರ್ಜರ, ನಾನೆ ಅದ್ವಿತೀಯ!<sup><a epub:type="noteref" href="999-aside.xhtml#id-007-21">೨೧</a></sup></p>
			<p>ರಾಮ, ಕೃಷ್ಣ, ಬುದ್ಧ, ಗಾಂಧಿ- ಇಂಥವರೆಲ್ಲರ ಜೊತೆಗೆ ಜೊತೆಗೆ ಇದ್ದರೂ, ಅವರಂತೆ ಮೇಲೆ ಏರದೆ, ಕೆಳ ಕೆಳಕ್ಕೇ ಇಳಿದು ಹೋದವರನ್ನ ಹಂಗಿಸುವ ಮೋಡಿ ಇದು.</p>
			<p class="myquote">ಹೀಗಾದಾಗ, ಅವರು<br />ನೂರು ದಾರಿಗಳ ಜೇಡಜಾಲದಲಿ<br />ದಿಕ್ಕು ತಪ್ಪುತ ಅಲೆದು<br />ಇದೆ ಪ್ರಗತಿಯೆಂದು ಕರೆದು<br />ತಡೆಕಾಡುತಿಹುದು ಮನುಕುಲವು ನೋಡು<br />ಆ ಜ್ಯೋತಿ ಪಥವ ಮರೆದು!<sup><a epub:type="noteref" href="999-aside.xhtml#id-007-22">೨೨</a></sup></p>
			<p>-ಎಂದು ದಾರಿ ತಪ್ಪಿದವರ ಬಗ್ಗೆ ಮರುಕಪಡುತ್ತಾರೆ, ತಮ್ಮ ಅಳಲನ್ನ ತೋಡಿಕೊಳ್ಳುತ್ತಾರೆ ಕೂಡ. ಕನ್ನಡಿಗರ ಅಭಿಮಾನ-ಶೂನ್ಯತೆಯ ಬಗ್ಗೆ ಕವಿಯ<br />ಆಕ್ರೋಶವನ್ನು 'ಕನ್ನಡ ಕುಲಭಾಂಧವರ ಸ್ವಾಗತ ಗೀತೆ'<sup><a epub:type="noteref" href="999-aside.xhtml#id-007-23">೨೩</a></sup> ಚೆನ್ನಾಗಿ ಮನದಟ್ಟಾಗಿ ಸುತ್ತದೆ. ಓರೆ ಕೋರೆಗಳತ್ತ ಇಷ್ಟೆಲ್ಲ ಬೊಟ್ಟು ಮಾಡಿ ತೋರಿಸಿದರೂ, ಸುಮ್ಮನೆ ಸಿನಿಕ್ ಆಗಿ, ದೂಷಣೆ ಮಾಡುವುದೇ ಈ ಕವನಗಳ ಹಿನ್ನೆಲೆ ಆಗಿಲ್ಲ; ಪರಿಹಾರದ ಸೂಚನೆಗಳೂ ಇವೆ: ನಿದರ್ಶನಕ್ಕೆ ಈ 'ಹಾರೈಕೆ'ಯನ್ನು ಗಮನಿಸಿ:</p>
			<section class="level2 numbered" id="id-007.1">
			<h2 class="level2-title" epub:type="title">ಹಾರೈಕೆ</h2>
			<p class="myquote">ಕಣಿವೆ ತಳದೊಳು ಕೊಳೆವ ಜೊಂಡಾಗದಿರು ಮಗುವೆ,<br />ಬೆಟ್ಟಗುಡ್ಡವ ಹೀರಿ ತೇಗವಾಗು.<br />ತಲೆಯ ಬಾಗದೆ ನಿಂತು, ಕೊಂಬೆ ರೆಂಬೆಯ ಚಾಚಿ<br />ಮಳೆ- ಬಿಸಿಲು- ಗಾಳಿಗಳ ತೊಟ್ಟಿಲಾಗು.<br />ಕಡಲೆಡೆಗೆ ತುಡಿವೆದೆಯ ಹತ್ತು ದಿಕ್ಕಿಗೆ ಹರಿಸಿ<br />ಯಾವುದೋ 'ಸಹರ'ದಲಿ ಇಂಗಿಸದಿರೋ.<br />ತಂಗು ಒಂದೆಡೆ ನೀನು, ಅಣೆಕಟ್ಟುಗಳ ಕಟ್ಟು,<br />ಸುತ್ತ ಬಂಜರು ನೆಲವ ಹಸುರಾಗಿಸೋ.<br />ಹಸುರು ಹಾವಸೆಹಬ್ಬಿ ಕೊಳೆವ ಕೊಳವಾಗದಿರು<br />ಲಲಿತ ನಿರ್ಮಲ ಜಲದ ಕಾಸಾರವಾಗು.<br />ರವಿಕಿರಣ ಮಿಡಿದಿರಲು, ಮೀನು-ಹೂ-ಹಕ್ಕಿಗಳ<br />ದುಂಬಿಗುಂಜಾರವದ ಸ್ವರಮೇಳವಾಗು.<br />ಸದ್ಯಕ್ಕೆ ಬೇಡ ಬಿಡು ದೂರ ಗಿರಿನೆತ್ತಿಗಳ<br />ಮಂಜಿನಾಚೆಗೆ ನಿಂತು ಕರೆವ ತಾರೆ.<br />ಇರುವ ಹಣತೆಗೆ ಮೊದಲು ಎಣ್ಣೆ ಬತ್ತಿಯನೂಡು,<br />ಹಳೆಯ ಪಣತದ ಕಾಳ ಮಾಡದಿರು ಸೂರೆ.<br />ಕಣ್ಣೆತ್ತಿಯೂ ನೋಡದಿರು ಈ ದೊಡ್ಡವರ ಸಣ್ಣ-<br />ತನದತ್ತ; ಬಿಟ್ಟುಬಿಡು ಅವರನ್ನು ಅತ್ತ ಕಡೆಗೆ,<br />ಕೆಟ್ಟ ಇಟ್ಟಿಗೆಯಿಂದ ಕಟ್ಟದಿರು ಹೊಸ ಮನೆಯ,<br />ನಾಳಿನಾಸೆಯ ಶಿಖರ ನೀನೆ ನಮಗೆ!<sup><a epub:type="noteref" href="999-aside.xhtml#id-007-24">೨೪</a></sup></p>
			<p class="vertical-delimiter" />
</section>
</section>
</body>
</html>
