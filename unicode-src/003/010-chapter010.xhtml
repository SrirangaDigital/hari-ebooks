<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತೇ ಮುತ್ತು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-010">
		<h1 class="level1-title" epub:type="title"><span class="num">೧೦</span> :: ಕೆ.ಎಸ್. ನರಸಿಂಹಸ್ವಾಮಿಗಳು: ಒಂದು ನೆನಪು</h1>
		<p>ಕನ್ನಡದ ಜನಮನವನ್ನು ಸೂರೆಗೊಂಡ ದಿವಂಗತ ಶ್ರೀ ಕೆ.ಎಸ್. ನರಸಿಂಹ ಸ್ವಾಮಿಗಳ ಕಾವ್ಯವನ್ನು ಕುರಿತು ಹಲವಾರು ಜನ ವಿದ್ವಾಂಸರು ಈಗಾಗಲೇ ವಿಮರ್ಶೆ ಮಾಡಿದ್ದಾರೆ. ಅವರ ಕಾವ್ಯದ ವೈಶಿಷ್ಟ್ಯ ಏನು? ಕೆ.ಎಸ್.ನ. ಅವರು ಬರೆದಿದ್ದೆಲ್ಲಾ ಅಷ್ಟು ಜನಪ್ರಿಯ ಆಗಿದ್ದು ಹೇಗೆ ಮತ್ತು ಏಕೆ? ಈ 'ಮೈಸೂರು ಮಲ್ಲಿಗೆ'ಯ ಕಂಪು ಕರ್ನಾಟಕದ ಉದ್ದಗಲಕ್ಕೂ ಹರಡಿ, ಕನ್ನಡಿಗರು ಎಲ್ಲೆಲ್ಲಿದ್ದರೋ ಅಲ್ಲೆಲ್ಲಾ, ದೇಶ ವಿದೇಶಗಳಲ್ಲೂ ಕೆಎಸ್‍ನ ಮನೆಮಾತಾಗಿರುವುದರ, ಅಮರ ರಾಗಿರುವುದರ ರಹಸ್ಯ ಏನು?- ಎಂದು ಯೋಚಿಸಿದ್ದಾರೆ, ಮಾತನಾಡಿದ್ದಾರೆ ಮತ್ತು ಬರೆದೂ ಇದ್ದಾರೆ. ಈ ಗುಟ್ಟನ್ನು ಒಡೆಯಲು ಎಲ್ಲರೂ ಯತ್ನಿಸಿದಂತೆ ನಾನೂ ಒಂದೆರಡು ಎಳೆಗಳನ್ನು ಹಿಡಿದುಕೊಂಡು ಇಲ್ಲಿ ಪ್ರಯತ್ನ ಪಡುತ್ತಿದ್ದೇನೆ.</p>
		<p>ಮೊಟ್ಟ ಮೊದಲು ನಮಗೆ ಗೋಚರಿಸುವುದು ಏನು ಅಂದರೆ, ಕೆ.ಎಸ್.ನ ಅವರ ಕಾವ್ಯದಲ್ಲಿನ ಸರಳತೆ. ಈ 'ಸರಳತೆ' ಅನ್ನುವುದು ಬೇರೆ ಬೇರೆಯವರ ವಿಚಾರದಲ್ಲಿ ಬೇರೆ ಬೇರೆ ಥರ ಇರುತ್ತದೆ. ''ಗಾಂಧೀಜಿಯವರು ತುಂಬಾ ಸರಳವಾಗಿದ್ದ ವ್ಯಕ್ತಿ''- ಅಂದಾಗ ಅವರದ್ದುಒಂದು ಥರ, ''ಮಾಸ್ತಿಯವರ ಬರವಣಿಗೆ ಸರಳ''- ಎಂದಾಗ ಅದು ಇನ್ನೊಂದು ಥರ; ಹೀಗೆ ಹಲವಾರು ಉದಾಹರಣೆಗಳನ್ನು ಕೊಡಬಹುದು. ಅಂದರೆ, ಬೇರೆ ಬೇರೆಯವರದು ಬೇರೆ ಬೇರೆ ರೀತಿಯ ಸರಳತೆ. ಇಲ್ಲಿ ನರಸಿಂಹ ಸ್ವಾಮಿಯವರ ಭಾವಗೀತೆಗಳಲೆಲ್ಲಾ ಅನನ್ಯವಾದ ಅವರದೇ ಛಾಪು ಉಳ್ಳ ಸರಳತೆ ಇದೆ; ಹಾಡಿದ್ದನ್ನ ಕೇಳಿದಾಗ, ಬರೆದಿದ್ದನ್ನ ಓದಿದಾಗ, ''ಇದು ಅವರು ಬರೆದಿದ್ದೇ ಇರಬೇಕು''- ಎಂದು ಥಟ್ಟನೆ ಅನ್ನಿಸುವ ವಿಶಿಷ್ಠವಾದ ಸರಳ ಶೈಲಿ ಆ ಹಾಡುಗಬ್ಬಗಳದು.</p>
		<p>''ಜೀವನ ಅಷ್ಟು ಸರಳವಲ್ಲ; ಬಾಳು ಬಳುಕುವ ತೆಂಗು ಬಾಳೆಗಳ ತೋಟವಲ್ಲ; ತುಂಬಾ ಸಂಕೀರ್ಣ; ಏನೇನೋ ಕಗ್ಗಂಟುಗಳ ಗೊಂದಲ''- ಅನ್ನುವ ಮಾತೂ ಇದೆ. ಆದರೆ, ''ಜೀವನದ ಬಹುಭಾಗ ಸರಳವಾದ ವಿಚಾರಗಳನ್ನೇ ಒಳಗೊಂಡಿದೆ'' ಅನ್ನುವುದನ್ನೂ ಎಲ್ಲರು ಬಲ್ಲರು. ಇದನ್ನ ಚೆನ್ನಾಗಿ ತಿಳಿದು, ನಾವೆಲ್ಲರೂ ಅನುಭವಿಸುವ ಆ ದಿನನಿತ್ಯದ ವಿಚಾರಗಳನ್ನೇ ಒಳಹೊಕ್ಕು, ಅವುಗಳನ್ನ ನಾಲ್ಕಾರು ಮೂಲೆಗಳಿಂದ, ಒಳಗಣ್ಣಿನಿಂದ ಚೆನ್ನಾಗಿ ನೋಡಿ, ಅವನ್ನು ಕಣ್ಣಿಗೆ ಕಟ್ಟುವಂತೆ, ಎಲ್ಲರ ಮನ ಮುಟ್ಟುವಂತೆ ಬಣ್ಣಿಸುವ ಭಾವಗೀತೆಗಳನ್ನ ನರಸಿಂಹಸ್ವಾಮಿಗಳು ರಚಿಸಿದರು.</p>
		<p>ದಿನನಿತ್ಯದ ಈ ವಿಚಾರಗಳಲ್ಲೇ ಹುದುಗಿರುವ ಅನೇಕಾನೇಕ ಒಳ ಪದರುಗಳನ್ನು ಎಳೆ ಎಳೆಯಾಗಿ ಬಿಡಿಸಿ ತೋರುವ ಜಾಣ್ಮೆ ಅವರದು. ಈ ಹಾದಿಯಲ್ಲಿ ಸಿದ್ಧಿ ಪಡೆದ ಕೆಲವೇ ಕವಿಗಳಲ್ಲಿ ಕೆ.ಎಸ್.ನ. ಅಗ್ರಗಣ್ಯರು. ಪ್ರೇಮ ಗೀತೆಗಳಾಗಲೀ, ಪ್ರಣಯ ಗೀತೆಗಳಾಗಲಿ, ದಂಪತಿಗಳ ನಡೆನುಡಿಯನ್ನ ಬಣ್ಣಿಸುವ ಗೀತೆಗಳಾಗಿರಲಿ, ವಾತ್ಸಲ್ಯ ಗೀತೆಗಳಾಗಲೀ, ಸುತ್ತ ಮುತ್ತಣ ಪ್ರಕೃತಿಯನ್ನ ಚಿತ್ರಿಸುವ ಗೀತೆಗಳಾಗಲಿ- ಎಲ್ಲದರಲ್ಲೂ ಈ ಸರಳತೆ ಎದ್ದುಕಾಣುವ ಅಂಶ.</p>
		<p>ಜೊತೆಗೆ, ನಿರೂಪಣೆಯ ಕಾವ್ಯದ ಕಟ್ಟು ಏನಿದೆ, ಅದೂ ಸಹ ಅವರಲ್ಲಿ ತುಂಬಾ ಬಂಧುರವಾದದ್ದು. ಹಾಗೆ ನೋಡಿದರೆ ಜನಪ್ರಿಯವಾಗಿರುವ, ಜನಪ್ರಿಯ ವಾಗುವ ಕನ್ನಡದ ಹಾಡುಗಳ ಒಂದು ವೈಶಿಷ್ಟ್ಯವನ್ನು ನೀವೆಲ್ಲಾ ಗಮನಿಸಿರಬಹುದು. ಒತ್ತಕ್ಷರಗಳು ಆ ಹಾಡಿನಲ್ಲಿ ಇರಬಾರದು, ಇದ್ದರೆ ಬಹಳ ಕಡಿಮೆ ಪ್ರಮಾಣದಲ್ಲಿರಬೇಕು.</p>
		<p>ಒತ್ತಕ್ಷರ ಎಂದ ಕೂಡಲೇ ಇನ್ನೊಂದನ್ನ್ನೂ ನೀವೆಲ್ಲಾ ಗಮನಿಸಿ ರಬಹುದು. ''ಇದು ದ್ರಾವಿಡ ಭಾಷೆಗಳ ವೈಶಿಷ್ಟ್ಯ''- ಎಂದೂ ಸಹ ಭಾಷಶಾಸ್ತಿಗಳು ಹೇಳುತ್ತಾರೆ. ಅದದೇ ಅಕ್ಷರಗಳ ಒತ್ತಕ್ಷರಗಳು ಕನ್ನಡದಲ್ಲಿ ಸಾಮಾನ್ಯವಾಗಿ ಇರುವಂಥವು. ಚಿಕ್ಕ, ಹಗ್ಗ, ಮಚ್ಚೆ, ಒಜ್ಜೆ, ಪುಟ್ಟ, ದೊಡ್ಡ, ಕಣ್ಣು, ಕತ್ತಿ, ಉದ್ದ, ಚಿನ್ನ, ಅಪ್ಪ, ಮಬ್ಬು, ಅಮ್ಮ, ಅಯ್ಯಾ, ಇಲ್ಲ- ಹೀಗೆ.</p>
		<p>ಇರಲಿ, ಈಗ ನೋಡಿ ''ಒಂದಿರುಳು ಕನಸಿನಲಿ ನನ್ನವಳ ಕೇಳಿದೆನು ಚೆಂದ ನಿನಗಾವುದೆಂದು''. ಇಲ್ಲಿ 'ನನ್ನ' ಅದೊಂದೇ ಒತ್ತಕ್ಷರದ ಪದ. ಹಾಗೆ ಇನ್ನೊಂದು: ಇದು ಕುವೆಂಪು ಅವರದು, ''ದೋಣಿ ಸಾಗಲಿ ಮುಂದೆ ಹೋಗಲಿ ದೂರ ತೀರವ ಸೇರಲಿ'' ಎಲ್ಲೂ ಒತ್ತಕ್ಷರಗಳಿಲ್ಲ.</p>
		<p>ಇನ್ನೊಂದನ್ನು ತೆಗೆದುಕೊಳ್ಳಿ, ಇದು ಮಾಸ್ತಿ ಯವರದ್ದು. ''ಯಾವ ವೇಳೆಗೆ ಯಾರ, ಬಾ ಕಂದ, ಬಾ ಬೆಳೆ- ಎಂದು ಕರೆವಳೊ ಸರಸತಿ, ಹೇಳಲಾಗದು; ಹಾಡಲಾಸೆಯಿರೆ ಮನಸಾರೆ ಹಾಡು, ನೀನಾಗಬಹುದು ಅವಳ ವೀಣೆಯ ತಂತಿ!''- ಇಲ್ಲಿ ನೋಡಿ, ಒಂದೂ ಒತ್ತಕ್ಷರ ಇಲ್ಲ. ಇದು ಜಿ.ಎಸ್. ಶಿವರುದ್ರಪ್ಪನವರದ್ದು: ''ಹೌದೇನೆ, ಉಮಾ ಹೌದೇನೆ? ಜನರೆನ್ನುವುದು ನಿಜವೇನೆ?''- ಇಲ್ಲೂ ಅಷ್ಟೇ.</p>
		<p>''ಬಳೆಗಾರ ಚೆನ್ನಯ್ಯ ಬಾಗಿಲಿಗೆ ಬಂದಿಹನು, ಬಾಗಿಲಲಿ ನಿಂದಿಹನು''- ಅಂದಾಗ ಆಗಲಿ, ''ಮೊದಲ ದಿನ ಮೌನ ಅಳುವೇ ತುಟಿಗೆ ಬಂದಂತೆ'' ಇಲ್ಲೆಲ್ಲಾ ಏನೂ ಒತ್ತಕ್ಷರ ಇಲ್ಲ. ''ಅಂತಿಂಥ ಹೆಣ್ಣು ನೀನಲ್ಲ, ನಿನ್ನಂಥ ಹೆಣ್ಣು ಇನ್ನಿಲ್ಲ, ಎದೆ ತುಂಬ ನಿಂತ ಹೂಬಳ್ಳಿ, ಎಷ್ಟೊಂದು ಹೂವು ಅದರಲ್ಲಿ?''- ಇಲ್ಲಿ ಇದ್ದರೆ, ಕನ್ನಡಕ್ಕೆ ಸಹಜವಾದ ಆ ಅದದೇ ಅಕ್ಷರಗಳ ಒತ್ತಕ್ಷರಗಳೊಂದಿಗೆ ಪದಗಳು.</p>
		<p class="vertical-delimiter" />
		<p>ಆಗಿನ್ನೂ ಮದುವೆಯಾದವರ ಎಳೆಯ ಗಂಡ ಹೆಂಡತಿಯರ ಸಂಸಾರ, ನಲ್ಲೆ ನಲ್ಲೆಯರ ಲಲ್ಲೆ, ಪ್ರೇಮದ ಮಡದಿಯ ಮನೋಹರ ಚಿತ್ರಗಳು, ಮನೆಯಲ್ಲಿ ನಲಿದಾಡುವ ಮಗುವಿನ ಬಣ್ಣನೆ, ತೌರಿಗೆ ಹೋದಾಗ ಇಲ್ಲಿ ಅವಳಿಗಾಗಿ, ಅಲ್ಲಿ ಇವನಿಗಾಗಿ ಪರಿತಪಿಸುವ ಗಂಡನ ಪರಿಸ್ಥಿತಿ; ಇವೆಲ್ಲಾ ಜನ ಸಾಮಾನ್ಯರು ಅನುಭವಿಸುವ ವಿಚಾರಗಳು- ಇವೇ ನರಸಿಂಹ ಸ್ವಾಮಿಗಳನ್ನ ಜನಪ್ರಿಯಗೊಳಿಸಿದ ವಿಚಾರ ಲಹರಿಗಳು.</p>
		<p>''ಒಂದಿರುಳು ಕನಸಿನಲಿ ನನ್ನವಳ ಕೇಳಿದೆನು ಚೆಂದ ನಿನಗಾವುದೆಂದು?'' ಈ 'ಪ್ರಶ್ನೋತ್ತರ'ವನ್ನ 'ಮೈಸೂರು ಮಲ್ಲಿಗೆ' ಪ್ರಕಟವಾದ ೧೯೪೨ ರಿಂದ ಇಲ್ಲಿಯವರೆಗೆ ಎಲ್ಲಾ ನವದಂಪತಿಗಳೂ ಒಂದಲ್ಲ ಒಂದುಸಲ ಕೇಳಿಕೊಳ್ಳುತ್ತಲೇ ಇದ್ದಾರೆ.</p>
		<p>''ಹತ್ತು ವರುಷದ ಹಿಂದೆ ಮತ್ತೂರ ತೇರಿನಲಿ ಅತ್ತಿತ್ತ ಸುಳಿದವರು, ಏನೂ ಕಾರಣವಿಲ್ಲದೆಯೇ ನನ್ನ ಸುತ್ತಾ ಮುತ್ತಾ ಸುಳಿದಾಡಿದವರು, ನೀವಲ್ಲವೇ?''- ಎಂದು ಎಷ್ಟೊಂದು ಜನ ಕೇಳಿಕೊಂಡಿಲ್ಲ?</p>
		<p>ಎಷ್ಟೊಂದು ಜನ ರಾಯರುಗಳು ಮಾವನ ಮನೆಗೆ ಹೋದಾಗ ರಾತ್ರಿ ಆಗಿಲ್ಲ? ಹುಣ್ಣಿಮೆ ಹರಸಿದ ಬಾನಿನ ನಡುವೆ ತುಂಬಿದ ಚಂದಿರ ಬಂದಿಲ್ಲ?</p>
		<p>''ಹೆಂಡತಿಯೊಬ್ಬಳು ಮನೆಯೊಳಗಿದ್ದರೆ ನನಗದೇ ಕೋಟಿ ರುಪಾಯಿ, ನಾನು ಒಬ್ಬ ಸಿಪಾಯಿ, ನನಗದು ಹುಣ್ಣಿಮೆ, ಹೋಳಿಗೆ, ದೀಪ''<sup><a epub:type="noteref" href="999-aside.xhtml#id-010-01">೧</a></sup> - ಅಂತ ಎಷ್ಟೊಂದು ಜನ ಗಂಡಂದಿರು ಹೇಳಿಕೊಳ್ಳುತ್ತ ಇಲ್ಲ? -ಇವೇ ನರಸಿಂಹಸ್ವಾಮಿಗಳನ್ನ ಜನಪ್ರಿಯಗೊಳಿಸಿದ ಎದೆಯ ಮಿಡಿತಗಳು.</p>
		<p>ಬದುಕು-ಚೆಲುವು-ಒಲವು ಇವುಗಳ ಸುತ್ತ ಹರಿದಾಡುತ್ತಾ ಇರುವ ಮನಸ್ಸು ಅವರದು. ಕೊರಗು, ಅಳುವನ್ನ, ನೋವನ್ನ ಬಣ್ಣಿಸುವಾಗಲೂ ಸಹ ಅವನ್ನು ತಡೆದುಕೊಂಡು, ಹೇಗೆ ಸುಖಿಸಬಲ್ಲೆವು- ಎನ್ನುವುದನ್ನ ತಿಳಿಸಲೆಂದೇ ಹೊರಡುತ್ತಾರೆ ಅವರು. ಚಿಂತನಶೀಲರಾದ ಅವರದ್ದು ''ಸದ್ಯಃ ಪರ ನಿವೃತಯೇ, ಕಾಂತಾ-ಸಂಮಿತತಯಾ ಉಪದೇಶಯುಜೇ'''ಜೊತೆಗೇ, ''ಶಿವೇತರ-ಕ್ಷತೆ''ಯತ್ತೇ ಮನಸ್ಸಿನ ಓಟ. ತತ್ಕಾಲದಲ್ಲಿ ಪರಮಾನಂದ, ಜೊತೆಗೇ ಅಮಂಗಳ ನಿವಾರಣೆಯೂ ಆಗಲಿ ಎಂಬ ಆಶಯ.</p>
		<p>''ಬೆಳಕನರಸುವ ಜೀವ ಮಂಜಿಗಂಜುವುದಿಲ್ಲ ಒಡ್ಡಿದಾಂತಕಗಳ ದಾಟಬೇಕು''<sup><a epub:type="noteref" href="999-aside.xhtml#id-010-02">೨</a></sup></p>
		<p class="verse">ಕರಗುವುದು ಗಿರಿಯ ಹಿಮ ಬಿಗಿದ ಮೊಗ್ಗುಗಳೆಲ್ಲಾ<br /> ಬಿರಿಯುವುವು ಬನಬನದಿ ಬೆಳಕು ಬರಲು<br /> ಗಳಿಗೆಯೊಳಗುರಿಯುವುದು ಕಿಡಿಯೆಸೆದ ಕಾಡೆಲ್ಲಾ<br /> ಕರಗುವುದು ಮನುಜನ ಎದೆ ಒಲುಮೆಗೆ ಎನಲು<sup><a epub:type="noteref" href="999-aside.xhtml#id-010-03">೩</a></sup> <br /> ಸಾವಿಗಂಜುವ ಬದುಕಿಗೆ ಇಲ್ಲಿ ನೆಲೆಯಿಲ್ಲ<br /> ನೋವಿರಲಿ ಚೆಲುವಿಹುದು ಬದುಕಿನೊಳಗೆಲ್ಲಾ<sup><a epub:type="noteref" href="999-aside.xhtml#id-010-04">೪</a></sup></p>
		<p>ಇಷ್ಟೇ ಅಲ್ಲ, ದೊಡ್ಡ ದೊಡ್ಡ ಗಹನವಾದ, ಸಂಕೀರ್ಣವಾದ ವಿಚಾರಗಳನ್ನು ಸರಳವಾಗಿ ಹೇಳುವುದೂ ಒಂದು ಅಸಮಾನ್ಯ ಕಲೆ. ಎಲ್ಲರಿಗೂ ಇದು ಸಾಧ್ಯವಿಲ್ಲ. ನರಸಿಂಹಸ್ವಾಮಿಗಳು ಇದರಲ್ಲೂ ನಿಷ್ಣಾತರಾಗಿದ್ದರು. ಉದಾಹರಣೆಗೆ ಒಂದೆರಡು ನೋಡಿ: ''ಕಾಲದ ಕಡಲಲಿ ಉಸಿರಿನ ಹಡಗು, ತೇಲುತ ನಡೆದಿದೆ ಹಗಲೂ ಇರುಳೂ'', ''ಗಾಳಿಯೂ ನಿನ್ನದೇ, ದೀಪವೂ ನಿನ್ನದೇ ಆರದಿರಲಿ ಬೆಳಕು'','''ಇಡದಿರು ನನ್ನ, ನಿನ್ನ ಸಿಂಹಾಸನದ ಮೇಲೆ''- ಮುಂತಾದವು.</p>
		<p>ಸರಳವಾಗಿ ಹೇಳುವ ಮಾತುಗಳೇ ಎಲ್ಲಾ. ಕೇಳಿದಾಗ ಥಟ್ಟನೆ ಅರ್ಥವಾಗಬೇಕು, ಚಿರಕಾಲ ಅದು ಮನಸಿನಲ್ಲಿ ಉಳಿಯಬೇಕು, ಆಗಾಗ್ಗೆ ಮೆಲುಕು ಹಾಕುವಂತಿರಬೇಕು. ಗುನುಗುನಿಸಿಕೊಳ್ಳುವಂತಿರಬೇಕು, ''ಇದು ನನ್ನದೇ ಮಾತುಗಳು'' ಅನ್ನುವಷ್ಟರ ಮಟ್ಟಿಗೆ ಸಹಜವಾಗಿ ಮೂಡಿಬಂದಿರಬೇಕು. ಈ ಗುಣ ಇದ್ದುದರಿಂದಲೇ ನರಸಿಂಹ ಸ್ವಾಮಿಗಳ ಕವನಗಳು ಎಲ್ಲರ ಮೆಚ್ಚುಗೆಗೆ ಪಾತ್ರವಾಗಿವೆ ಎನ್ನುವದನ್ನ ನಾನು ಹೇಳಿದರೆ ಒಪ್ಪುತ್ತೀರಿ ತಾನೆ?</p>
		<p>ನರಸಿಂಹ ಸ್ವಾಮಿಗಳ ಇನ್ನೊಂದು ವೈಶಿಷ್ಟ್ಯ ಎಂದರೆ 'ಸಜ್ಜನಿಕೆ'. ಎಷ್ಟೊಂದು ಓದಿಕೊಂಡಿದ್ದರೂ, ಎಷ್ಟೊಂದು ತಿಳಿದುಕೊಂಡಿದ್ದರೂ, ಜನಪ್ರಿಯತೆಯ ಎಂಥಾ ಎತ್ತರಕ್ಕೆ ತಾವು ಏರಿದ್ದರೂ- ಅವರು ಕೊನೆಯವರೆಗೂ ಸಜ್ಜನರಾಗೇ ಉಳಿದರು. 'ನಿಗರ್ವಿ, ವಿನಯಶೀಲ, ಪ್ರಾಮಾಣಿಕ ವ್ಯಕ್ತಿ'- ಎನಿಸಿಕೊಂಡೇ ಬಾಳಿದರು. ಈ ಸಜ್ಜನಿಕೆ ಅವರ ಕಾವ್ಯದ ಉದ್ದಗಲಕ್ಕೂ ಹರಡಿತ್ತು. ಯಾರ ಮನಸ್ಸನ್ನೂ ನೋಯಿಸದ ವ್ಯಕ್ತಿ ಅವರು. ತಮ್ಮ ವಿಚಾರಧಾರೆಗಳ ಮೂಲಕ, ತಮ್ಮ ಕವನಗಳ ಮುಖಾಂತರ, ಯಾರ ಮನಸನ್ನೂ ಅವರು ನೋಯಿಸಲಿಲ್ಲ. ಯಾರ ಮನಸ್ಸಿಗೂ ನೋವನ್ನು ಉಂಟು ಮಾಡಿರಲಿಲ್ಲ. ಇದು ಒಂದು ದೊಡ್ಡ ಗುಣ. ಸಾಮಾನ್ಯವಾಗಿ, ಕೀರ್ತಿಯ ಉತ್ತುಂಗ ಶಿಖರಕ್ಕೆ ಏರಿದವರಿಗೆ, ತಮ್ಮ ಅಭಿಪ್ರಾಯಗಳನ್ನ ಇನ್ನೊಬ್ಬರ ಮೇಲೆ ಗೊತ್ತಿದ್ದೋ ಗೊತ್ತಿಲ್ಲದೆಯೋ ಹೇರುವ ಪ್ರಸಂಗಗಳು ಎದುರಾಗುವುದು ಸಹಜ. ಇಂಥ ವಿಚಾರ ಗಳಲ್ಲಿ ಒಬ್ಬ ವ್ಯಕ್ತಿ ಹೇಗೆ ನಡೆದುಕೊಳ್ಳುತ್ತಾನೆ ಅನ್ನುವುದೂ ಮುಖ್ಯ. ಈ ವಿಚಾರ ದಲ್ಲೂ ಸಹ ಸಜ್ಜನರಾಗಿದ್ದ ನರಸಿಂಹ ಸ್ವಾಮಿಗಳು ಗೆದ್ದಿದ್ದರು, ಅಜಾತಶತ್ರು ಗಳಾಗಿದ್ದರು. ನುಡಿದಂತೆ ನಡೆಯುತ್ತಿದ್ದರು. ಬರೀ ಬರವಣಿಗೆಯಲ್ಲಷ್ಟೇ ಅಲ್ಲ. ಹೌದು, ನುಡಿದಂತೆ ನಡೆಯುತ್ತಿದ್ದರು.</p>
		<p>ನಾನು ಕಣ್ಣಾರೆ ಕಂಡ ಒಂದು ಘಟನೆ ನನಗೆ ನೆನಪಿಗೆ ಬರುತ್ತಿದೆ. ಬಹಳ ವರ್ಷಗಳ ಹಿಂದಿನ ಮಾತು. ಅದು ೧೯೭೨. ನರಸಿಂಹ ಸ್ವಾಮಿಗಳಿಗೆ ಬೆಂಗಳೂರಿನಲ್ಲಿ ಒಂದು ಸನ್ಮಾನ ಸಮಾರಂಭ ಏರ್ಪಾಟಾಗಿತ್ತು. ಕನ್ನಡದ ಸಹೃದಯರ ಪರವಾಗಿ ಒಂದು ಸಂಭಾವನಾ ಗ್ರಂಥವನ್ನ ಅವರಿಗೆ ಸಮರ್ಪಿಸುವ ಸಮಾರಂಭ ಅದು. ಒಲವಿಗೆ ಒಲವು ಅಲ್ಲದೇ ಬೇರೆ ಏನಿದೆ ಕೊಡುಗೆ ಎಂಬ ಭಾವನೆಗೆ ರೂಪುಕೊಟ್ಟ ಸಂಭಾವನಾ ಗ್ರಂಥ. <em>ಚಂದನ</em> ಅಂತ ಅದರ ಹೆಸರು. ಅದನ್ನ ಅವತ್ತು ಅವರಿಗೆ ಸಮರ್ಪಿಸಿದರು. ದೊಡ್ಡ ಸಮಾರಂಭ. ಸೆಂಟ್ರಲ್ ಕಾಲೇಜಿನ ಸಭಾಂಗಣದಲ್ಲಿ ನಡೆದಿದೆ. ಕಿಕ್ಕಿರಿದ ಜನ ಸಮೂಹ. ವೇದಿಕೆಯ ಮೇಲೆ ನರಸಿಂಹ ಸ್ವಾಮಿಗಳು ಕುಳಿತುಕೊಂಡಿದ್ದಾರೆ. ಸಂಭಾವನಾ ಗ್ರಂಥವನ್ನ ಅರ್ಪಿಸಿ, ಸನ್ಮಾನದ ಸಂಕೇತವಾಗಿ ಶಾಲನ್ನು ಹೊದಿಸಿ, ಒಂದು ದೊಡ್ಡ ಹೂವಿನ ಹಾರವನ್ನ ನರಸಿಂಹ ಸ್ವಾಮಿಗಳ ಕೊರಳಿಗೆ ಹಾಕಿದರು. ಜನಗಳೆಲ್ಲಾ ಚಪ್ಪಾಳೆ ತಟ್ಟಿದರು. ಆವಾಗ ನರಸಿಂಹ ಸ್ವಾಮಿಗಳು ಎದ್ದು ನಿಂತರು. ಜನ ಅಂದುಕೊಂಡರು ''ಮಾತನಾಡುವುದಕ್ಕೆ ಎದ್ದು ನಿಂತಿದ್ದಾರೆ''- ಅಂತ.</p>
		<p>ಆದರೆ ಏನು ಮಾಡಿದರು ಗೊತ್ತೆ? ವೇದಿಕೆಯಿಂದ ಕೆಳಗಿಳಿದು ಸಭೆಯಲ್ಲಿ ಮುಂದಿನ ಸಾಲಿನಲ್ಲಿ ಕುಳಿತಿದ್ದ ತಮ್ಮ ಹೆಂಡತಿಯೆದುರಿಗೆ ಹೋಗಿ ನಿಂತರು. ತಮ್ಮ ಕೊರಳಿನಿಂದ ಆ ಹೂಮಾಲೆಯನ್ನು ತೆಗೆದು ತಮ್ಮ ಹೆಂಡತಿಯ ಕೊರಳಿಗೆ ಅದನ್ನು ಹಾಕಿದರು. ಇದನ್ನು ನೋಡಿ ಜನರು ಹುಚ್ಚೆದ್ದು ಕುಣಿದು ಕರತಾಡನ ಮಾಡಿದರು. ಒಂದು ಕ್ಷಣ ಹೆಂಡತಿಯನ್ನೇ ನೋಡುತ್ತಾ ಅಲ್ಲೇ ನಿಂತಿದ್ದು, ನಂತರ ನರಸಿಂಹ ಸ್ವಾಮಿಗಳು ವೇದಿಕೆಗೆ ಮರಳಿದರು. ಈ ನಡವಳಿಕೆ, ಗಂಡ ಹೆಂಡತಿಯರ ಅನ್ಯೂನ್ಯ ಪ್ರೇಮ, ನರಸಿಂಹಸ್ವಾಮಿಯವರ ಕಾವ್ಯದುದ್ದಕ್ಕೂ ಕಂಡು ಬರುವ ಹೆಗ್ಗಳಿಕೆ.</p>
		<p>ಗಂಡ ಹೆಂಡತಿಗೆ, ಹೆಂಡತಿ ಗಂಡನಿಗೆ ಹೃದಯಕ್ಕೆ ಹತ್ತಿರವಾಗಿರಬೇಕು, ಇವಳು 'ಯೋಚನೆ' ಆದರೆ ಅವನು 'ಮಾತಾ'ಗಿರಬೇಕು, ಇವಳು 'ದೀಪ'ವಾಗಿದ್ದರೆ ಅವನು ಅದರ 'ಬೆಳಕಾ'ಗಿರಬೇಕು, ಅವನು 'ಹೂವಾ'ಗಿದ್ದರೆ ಇವಳು ಅದರ 'ಕಂಪಾ'ಗಿರಬೇಕು, ಅವನು 'ಗೀತ'ವಾಗಿದ್ದರೆ ಇವಳು ಅದರ 'ಮಧುರ ಸ್ವರ'ವಾಗಬೇಕು- ಎಂದೇ ನರಸಿಂಹ ಸ್ವಾಮಿಗಳ ಆಶಯ. ತಮ್ಮ ದಾಂಪತ್ಯಗೀತೆಗಳ ಸಾಮ್ರಾಜ್ಯದಲ್ಲಿ ಉದ್ದಕ್ಕೂ ಅವರು ಸೂಚ್ಯವಾಗಿಯೂ ವಾಚ್ಯವಾಗಿಯೂ ಹೇಳಿರುವುದು ಅದೇನೇ. ''ಇದೇ ಜನಮನವನ್ನು ಆಕರ್ಷಿಸಿರುವ ಅಂಶ.''</p>
		<p>ಒಟ್ಟಾರೆ ನರಸಿಂಹಸ್ವಾಮಿಗಳ ಕಾವ್ಯವನ್ನು ಅಭ್ಯಾಸ ಮಾಡುವವರಿಗೆ ಈ ಎರಡು ವಿಶಿಷ್ಟ ಅಂಶಗಳು ಸರಳತೆ ಮತ್ತು ಸಜ್ಜನಿಕೆ ಎದ್ದು ಕಾಣುವ ಅಂಶಗಳು.</p>
		<p>ಜೊತೆಗೆ ಇನ್ನೊಂದನ್ನು ಸೇರಿಸಬಹುದು. ಭಾರತೀಯ ಸಂಸ್ಕೃತಿಯ ಒಂದು ಅವಿಭಾಜ್ಯ ಅಂಗವಾಗಿ ಕರ್ನಾಟಕದ ಸಂಸ್ಕೃತಿ ಇದೆ. ಇದು ಎಲ್ಲರೂ ಒಪ್ಪುವ ಮಾತು. ''ನಮ್ಮ ಕನ್ನಡ ನಾಡಿನ ಅದರಲ್ಲೂ ಮೈಸೂರಿನ ಜನರ ನಡೆ, ನುಡಿ, ಮಾತು, ಕತೆ, ಆಚಾರ, ವಿಚಾರ, ವ್ಯವಹಾರ- ಇಂಥವುಗಳ ಒಂದು ಬಗೆಯ ವಿಶಿಷ್ಟ ಸಂಸ್ಕೃತಿಯೂ ಆ ದೊಡ್ಡ ಚಿತ್ರಭಿತ್ತಿಯ ಮೇಲೆ, ಕ್ಯಾನ್‍ವಾಸ್ ಮೇಲೆ, ಇದೆ. ಬೇಕಾದರೆ ಈ ಅಂಗವನ್ನು 'ಮೈಸೂರಿನ ಸಂಸ್ಕೃತಿ''- ಎಂದು ಹೇಳಬಹುದೋ ಏನೊ.</p>
		<p>ಈ ಅಂಗವನ್ನ ನರಸಿಂಹಸ್ವಾಮಿಯವರ ಕಾವ್ಯ ಪ್ರತಿಬಿಂಬಿಸುತ್ತದೆ- ಅಂತ ಹೇಳಿದರೆ ತಪ್ಪಾಗಲಾರದು. ಇದನ್ನು ಇನ್ನೊಂದು ಥರ ಹೇಳಬಹುದು. ಭಾರತದ ಈ ಪ್ರದೇಶದ ಜನರ ಸಾಮಾನ್ಯ ಜೀವನ ಹೇಗಿದೆ?- ಅನ್ನುವುದನ್ನ ಸುಲಭ ಗ್ರಾಹ್ಯವಾಗಿ, ಸುಂದರವಾಗಿ, ಚೊಕ್ಕವಾಗಿ ಬಣ್ಣಿಸುವ ಯಾರಾದರೊಬ್ಬರ ಕಾವ್ಯ ನಮಗೆ ಕೊಡಿ- ಎಂದಾಗ, ನೀವೇ ಹೇಳಿ, ಯಾರ ಒಬ್ಬರ ಕಾವ್ಯ ಸಂಗ್ರಹವನ್ನ ನೀವು ಕೊಟ್ಟು, ''ನೋಡಿ, ಇದರಲ್ಲಿ ಬರುವ ಎಲ್ಲಾ ಸಂಗತಿಗಳು ಸಾಮಾನ್ಯವಾಗಿ ಮೈಸೂರಿನ ಜನರ ಜೀವನವನ್ನು ಪ್ರತಿನಿಧಿಸುತ್ತವೆ''- ಎಂದು ಹೇಳಬಲ್ಲಿರಿ? ಈ ಕಾರಣಕ್ಕೇನೆ ನಾನು ಹೇಳಿದ್ದು, ಈ ಭಾಗದ ಜನರ ಸಂಸ್ಕೃತಿಯನ್ನ ಸಮರ್ಥವಾಗಿ ಪ್ರತಿಬಿಂಬಿಸಬಲ್ಲ ಕಾವ್ಯ ಎಂದರೆ ನರಸಿಂಹಸ್ವಾಮಿಗಳ ಕಾವ್ಯ ಅಂತ.</p>
		<p class="vertical-delimiter" />
		<p>ಯುವ ಜನಾಂಗದ ಎಲ್ಲರೂ ಮೆಚ್ಚುವ ಪ್ರವೃತ್ತಿ ಎಂದರೆ, ತನ್ನತನವನ್ನು ಕಾಪಾಡಿಕೊಳ್ಳುವ, ಅದರಲ್ಲಿಯೇ ಮಿಂಚ ಬಯಸುವ, ಮೆರೆಯುವ, ತನಗೆ ಸರಿ ಎನಿಸದುದರ ಎದುರು ಸಿಡಿದೆದ್ದು ಪ್ರತಿಭಟಿಸುವ ಪ್ರವೃತ್ತಿ ತಾನೆ? ''ನಿನ್ನ ಹಂಗು ನನಗೆ ಕಿಂಚಿತ್ತೂ ಬೇಡ, ನಾನೇ ನಾನಾಗಲು ಬಿಡು''- ಎಂದು ತಂದೆ ತಾಯಿಗಳನ್ನೂ, ಪೋಷಕರನ್ನೂ, ಕೈ ಹಿಡಿದು ನಡೆಸಬರುವ ಅತಿ-ಉತ್ಸಾಹೀ ಮಾರ್ಗದರ್ಶಕರನ್ನೂ ತರಾಟೆಗೆ ತೆಗೆದುಕೊಳ್ಳುವ ಯುವಕ ಯುವತಿಯರ ಮಾತನ್ನು ನರಸಿಂಹಸ್ವಾಮಿಗಳು ಎಲ್ಲಾದರೂ ತಮ್ಮ ಕವನದಲ್ಲಿ ಬರೆದಿದ್ದಾರಾ?- ಎಂದು ನಿಮ್ಮಲ್ಲಿ ಯಾರಾದರೂ ಪ್ರಶ್ನೆ ಕೇಳಬಹುದು.</p>
		<p class="verse">ಇಡದಿರು ನನ್ನ, ನಿನ್ನ ಸಿಂಹಾಸನದ ಮೇಲೆ,<br /> ತೊಡಿಸದಿರು ಚಂದ್ರಕಿರೀಟವನು;<br /> ಕೊರಳಿಗೆ ಭಾರ ನನಗೆ ನಕ್ಷತ್ರಮಾಲಿಕೆ-<br /> ನಾನೊಲ್ಲೆ ದೊರೆತನವನು!<br /> ಹಂಗಿಸದಿರು ನನ್ನ ''ಮಗು, ಮಗು''- ಎಂದು<br /> ಭಂಗಿಸದಿರು ನನ್ನ ಬಲವನು;<br /> ನಿನಗೆ ದೊರೆತನವಿಂದು ಬೇಸರವಾಯಿತೆಂದು<br /> ವಹಿಸದಿರು ನನಗೆ ಅದನು!....<br /> ನಿನ್ನ ಹಂಗಿಲ್ಲದೆಯೆ ನಾ ಬಾಳುವುದ ಕಲಿಸು,<br /> ''ನೊಂದು ಮಾಗಲಿ ಜೀವ''- ಎಂದು ಹರಸು;<br /> ನಿನ್ನ ಕುರಿಯದ ನನ್ನ ದಾರಿಗೆಡರನು ನಿಲಿಸು;<br /> ನಡೆದಂತೆ ದಾರಿಯನು ಬಿಚ್ಚಿ ಬೆಳಸು.<br /> ಮಗನ ಕಾಡುವ ತಂದೆ ನೀನಾಗು, ಹಗೆಯಾಗು,<br /> ಹಣ್ಣಾಗಿಸು ಎನ್ನ ಉಸಿರನು<br /> ನಿನ್ನ ಬಂಡೆಯ ಮೇಲೆ ನನ್ನ ನೆತ್ತರ ಹನಿಸು,<br /> ಕಾಣಲ್ಲಿ ನಿನ್ನ ಹೆಸರನು!<br /> ''ಮುಪ್ಪಿರದ ಸಾವ್ ಇರದ ನಿನ್ನ ದೊರೆತನವ್ ಎಂದು<br /> ಮುಗಿದೀತು''- ಎಂದು ಕಾದಿಲ್ಲ ನಾನು;<br /> ''ಬೆಳೆದ ಮಗ ಹೊರಲಿ ನೊಗ; ಕೇಳಿಬಿಡುವೆನ್''- ಎಂದು<br /> ಭ್ರಮೆಗೊಂಡು ಬಂದಿರುವೆ ನೀನು!<sup><a epub:type="noteref" href="999-aside.xhtml#id-010-05">೫</a></sup></p>
		<p class="vertical-delimiter" />
	</section>
</body>
</html>
