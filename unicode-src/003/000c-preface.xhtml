<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತೇ ಮುತ್ತು</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000c.1">
		<h1 class="level1-title" epub:type="title">ನುಡಿ ತೋರಣ</h1>
		<p>ನಾವು ಭೇಟಿಯಾಗುವ ಮೊದಲೇ ಕೆಲವರ ಪರೋಕ್ಷ ಪರಿಚಯ ನಮಗೆ ಇರುತ್ತದೆ. ಕೆಲವರ ಬಗ್ಗೆ ಒಂದು ರೀತಿಯ ಪ್ರೀತಿ, ಗೌರವ, ಅಭಿಮಾನ ಹಾಗೂ ಒಮ್ಮೊಮ್ಮೆ ಆತ್ಮೀಯತೆಯೂ ಬೆಳೆದಿರುತ್ತದೆ. ಹೀಗಾಗಿ ಪ್ರತ್ಯಕ್ಷವಾಗಿ ಭೇಟಿಯಾಗುವ ಸಂದರ್ಭ ಬಂದಾಗ ಸಂಕೋಚದ ಭಾವ ಕಾಡುವುದಿಲ್ಲ. ಅಲ್ಲಿ ಸಂಭ್ರಮವಿರುತ್ತದೆ. ನಾನು ಶ್ರೀ ಶಿಕಾರಿಪುರ ಹರಿಹರೇಶ್ವರರನ್ನು ಮೈಸೂರಿನಲ್ಲಿ ಮೊತ್ತಮೊದಲಬಾರಿಗೆ ಭೇಟಿಯಾದಾಗ ಆದ ಅನುಭವವಿದು. ಅವರ ಹೆಸರನ್ನು ಕೇಳಿದ್ದೆ. ಅಮೆರಿಕನ್ನಡದ ಕೆಲವು ಸಂಚಿಕೆಗಳ ಮೇಲೆ - ಯಾರ ಮನೆಯಲ್ಲಿ ಎಂಬುದು ನೆನಪಿಲ್ಲ- ಕಣ್ಣಾಡಿಸಿದ್ದೆ. ಕಲೆ ಸಾಹಿತ್ಯಗಳ ಬಗ್ಗೆ ನನಗೆ ವಿಶೇಷ ಪ್ರೀತಿ; ಕಲಾವಿದ-ಸಾಹಿತಿಗಳ ಬಗ್ಗೆ ಕೂಡ ಅಭಿಮಾನ.</p>
		<p>ಶ್ರೀ ಶಿಕಾರಿಪುರ ಹರಿಹರೇಶ್ವರ ಅವರು ಪ್ರಖ್ಯಾತಲೇಖಕರಾದರೂ ಬಹಳ ಸೌಮ್ಯ-ಸರಳ ವ್ಯಕ್ತಿ; ಮಿಗಿಲಾಗಿ ಕನ್ನಡವನ್ನು ಸ್ವಾರ್ಥರಹಿತವಾಗಿ ಹಾಗೂ ಅದಮ್ಯವಾಗಿ ಪ್ರೀತಿಸುವವರು. ಆಗಾಗ್ಗೆ ಅವರ ಮನೆಯಲ್ಲಿ ಸಾಹಿತ್ಯ ಸಭೆಗಳು ನಡೆಯುವುದುಂಟು. ಮನೋಬುದ್ಧಿಗಳಿಗೂ ಉದರ ಜಿಹ್ವೆಗಳಿಗೂ ಅವರ ಮನೆ ಸಂತೃಪ್ತಿ ನೀಡುವ ತಾಣ!</p>
		<p>ಇಂಥ ಹಿರಿಯ ಲೇಖಕರ ಈಚಿನ ಕೃತಿ<em>ಮಾತೇ ಮುತ್ತು</em>ಹದಿನಾರು ಲೇಖನ-ಪ್ರಬಂಧಗಳ ಸಂಕಲನ. ಇವರ ಕೃತಿಗೆ ಮುನ್ನುಡಿಯೊಂದನ್ನು ನಾನು ಬರೆಯ ಬೇಕೆಂಬುದು ಅವರ ಅಪೇಕ್ಷೆ; ಅವರ ಅಪೇಕ್ಷೆ ನನಗೆ ಸ್ನೇಹಾದೇಶ! ಆದರೆ ನಾನು ಮುನ್ನುಡಿ ಬರೆಯುವಷ್ಟು ದೊಡ್ಡವನಲ್ಲ. ಅವರ ಕೃತಿಗೆ ಮುನ್ನುಡಿ ಬರೆಯುವುದು ನನಗೆ ಸಾಧ್ಯವೇ ಇಲ್ಲ; ಅದು ಸಾಧುವೂ ಅಲ್ಲ. ಹೀಗಾಗಿ ಯೋಚಿಸಿ ನಿರ್ಧಾರಕ್ಕೆ ಬಂದು, ಅವರ ಮಾತಿನ ಸೌಧದ ಮುಂಬಾಗಿಲಿಗೆ<em>ನುಡಿ ತೋರಣ</em>ವನ್ನು ಕಟ್ಟಲು ಹೊರಟಿದ್ದೇನೆ. ಅಭ್ಯಾಸವಿಲ್ಲದವನ ಕೈಯಲ್ಲಿ ತೋರಣವೂ ಓರಣವಾಗಿರದೆ ಸೊಟ್ಟ-ಸೊಟ್ಟಗೆ ಆಗುವುದೆಂಬ ಭೀತಿಯೂ ಬೆರೆತಿದೆ.</p>
		<p>ಪ್ರಸ್ತುತ ಗ್ರಂಥಕರ್ತರದು ಬಹುಮುಖ ಪ್ರತಿಭೆಯೆಂಬುದು ಅವರನ್ನು ಬಲ್ಲ ಎಲ್ಲರಿಗೂ ಗೊತ್ತು. ಅಷ್ಟೇಕೆ, ಈ ಕೃತಿಯನ್ನು ಒಳಹೊಕ್ಕು ನೋಡಿದರೆ ತಿಳಿಯುತ್ತದೆ. ಅವರು ಕನ್ನಡದ ಜೊತೆಗೆ ಇಂಗ್ಲಿಷ್ ಮತ್ತು ಸಂಸ್ಕøತವನ್ನು ಬಲ್ಲವರು. ಅವರ ಓದಿನ ವಿಸ್ತಾರ ಬೆರಗು ಮೂಡಿಸುತ್ತದೆ. ವೇದೋಪನಿಷತ್ತುಗಳಿಂದ ಇಂಟರ್‍ನೆಟ್ ವರೆಗೆ, ಸಾಹಿತ್ಯ ವಿಮರ್ಶೆಯಿಂದ ರಂಗಸಂಗೀತದವರೆಗೆ, ಇತಿಹಾಸದಿಂದ ಅಧ್ಯಾತ್ಮದವರೆಗೆ ಅವರ ಅಧ್ಯಯನದ ಹರಹು ಇರುವುದನ್ನು ಈ ಕೃತಿಯಲ್ಲಿ ಕಾಣಬಹುದು</p>
		<p>ಅವರ ಮೊತ್ತ ಮೊದಲ ಲೇಖನ<em>ಶಿಲಾಶಾಸನಗಳ ಕವಿಗಳು ಕಂಡ ಗಣೇಶ</em>(ಪುಟ ೧) ಈ ಲೇಖನವನ್ನು ಸಿದ್ಧಪಡಿಸಲು ಅವರು ಅಸಂಖ್ಯಾತ ಶಾಸನಗಳನ್ನು ಅಧ್ಯಯನ ಮಾಡಿದ್ದಾರೆ. ಇದೇ ವಿಷಯದ ಬಗ್ಗೆ<em>ಶಿವಶಾಸನ</em>ದಲ್ಲಿ (೨೦೦೩) ನನ್ನದೊಂದು ಲೇಖನವಿದೆ. ಶಿವಶಾಸನವನ್ನು ಅವರಿಗೆ ಕೊಟ್ಟಾಗ ಅವರು ಒಡನೆಯೇ ನನ್ನ ಲೇಖನ ಗಮನಿಸಿ, ನನ್ನನ್ನು ಅವರ ಅಧ್ಯಯನದ ಕೋಣೆಗೆ ಕರೆದೊಯ್ದು ತಾವು ಮಾಡಿಕೊಂಡಿದ್ದ ಟಿಪ್ಪಣಿಗಳನ್ನು ತೋರಿಸಿದ್ದರು. ಆದರೆ ನನ್ನ ಲೇಖನಕ್ಕಿಂತ ಅವರ ಲೇಖನದಲ್ಲಿ ವಿಸ್ತಾರವಿದೆ, ಅಚ್ಚುಕಟ್ಟುತನವಿದೆ ಹಾಗೂ ಉಪಯುಕ್ತವಾದ ಎರಡು ಅನುಬಂಧಗಳೂ ಇವೆ. ಮೊದಲು ಗಣೇಶನನ್ನು ಕುರಿತ ಪರಿಭಾಷೆಯೊಂದಿದೆ: ಸರಿದಾರಿಯಲ್ಲಿ ನಡೆಯುವಾಗ ಬರಲಿರುವ ತೊಂದರೆಗಳನ್ನು ತಾನೇತಾನಾಗಿ ನಿವಾರಿಸಬಲ್ಲ"ದೈವಿಕ ಶಕ್ತಿ. ಈ ಸಾಲನ್ನು ಓದುವಾಗ ನನಗೆ - ರೂಪನಾಮಗಳು ಮನುಷ್ಯ ಸೃಷ್ಟಿ ಎಂಬ ನನ್ನ ಬಹಳ ದಿನಗಳ ನಿಲವು - ನೆನಪಾದದ್ದು ಶ್ರೀ ಶಂಕರರ ಈ ರಚನೆ:</p>
		<p class="verse">ರೂಪಂ ರೂಪವಿವರ್ಜಿತಸ್ಯ ಭವತೋ ಧ್ಯಾನೇನ ಯತ್ಕಲ್ಪಿತಂ<br />ಸ್ತುತ್ಯಾ ನಿರ್ವಚನೀಯತಾಽಖಿಲ ಗುರೋ ದೂರೀಕೃತಂ ಯನ್ಮಯಾ|<br />ವ್ಯಾಪಿತ್ವಂ ಚನಿರಾಕೃತೋ ಭಗವತೋ ಯತ್ತೀರ್ಥಯಾತ್ರಾದಿನಾ  ಕ್ಷಂತವ್ಯಂ ಜಗದೀಶ ತದ್ವಿಕಲತಾ ದೋಷತ್ರಯಂ ಮತ್ಕೃತಂ||</p>
		<p>ಹೀಗಿದ್ದರೂ ರೂಪ, ನಾಮ, ತೀರ್ಥಯಾತ್ರೆಗಳ ಸೌಂದರ್ಯವನ್ನು ಮಹತ್ತ್ವವನ್ನು ಶ್ರೀ ಶಂಕರರು ಅಲ್ಲಗಳೆಯುವುದಿಲ್ಲ ಎಂಬುದಕ್ಕೆ ಅವರ ನೂರಾರು ಭಕ್ತಿಸ್ತೋತ್ರಗಳು ಸಾಕ್ಷಿಯಾಗಿವೆ.</p>
		<p>ದೇವರನ್ನು ಕುರಿತದ್ದು ಶ್ರೀ ಹರಿಹರೇಶ್ವರರ ಎರಡನೆಯ ಲೇಖನ (ಪುಟ ೨೭), ದೇವರನ್ನು ಕುರಿತ ಚರ್ಚೆ ನಿರಂತರವಾಗಿ ನಡೆಯುತ್ತ ಬಂದಿದೆ. ಪೂಜ್ಯ ಡಿವಿಜಿ ಮತ್ತು ಪ್ರೊ. ಎ.ಎನ್. ಮೂರ್ತಿರಾವ್ ಪ್ರತ್ಯೇಕ ಗ್ರಂಥಗಳನ್ನು ಬರೆದಿದ್ದಾರೆ. ದೇವ-ರು ಎಂಬ ಶಬ್ದದ ಬಳಕೆಯೇ ತಪ್ಪು ಎನ್ನುವ ವಿದ್ವಾಂಸರಿದ್ದಾರೆ! ಭಗವಂತನ ಸೃಷ್ಟಿಯ ಪ್ರತಿಯೊಂದರಲ್ಲಿಯೂ ದೈವತ್ವವನ್ನು ಕಾಣುವ ಪ್ರಯತ್ನ ಭಾರತೀಯ ಪರಂಪರೆ ಎಂದು ಹೇಳುವವರಿದ್ದಾರೆ. ವಾಸ್ತವವಾಗಿ ಬಹುಜನರು ರೂಢಿಸಿಕೊಂಡು ಬಂದಿರುವ ವಿಶ್ವಾಸವೇ ಇದು. ದೇವ-ರೆಂಬುದದೇನು ಕಗ್ಗತ್ತಲಗವಿಯೆ? ನಾವರಿಯಲಾರದೆಲ್ಲದರ ಒಟ್ಟು ಹೆಸರೇ?- ಎಂದು ಡಿವಿಜಿಯವರು ಕಗ್ಗದಲ್ಲಿ ಪ್ರಶ್ನಿಸಿರುವುದನ್ನು ಲೇಖಕರು ಉಲ್ಲೇಖಿಸುತ್ತಾರೆ; ಸಂಸ್ಕೃತ ಸಾಹಿತ್ಯವನ್ನೂ ಬೈಬಲಿನ ಹೇಳಿಕೆಗಳನ್ನೂ ಗಮನಿಸಿದ್ದಾರೆ. ಲೇಖನದ ಕೊನೆಯಲ್ಲಿ ಅವರ ಈ ಮಾತು ಮಾರ್ಮಿಕ: ಒಂದು ಸುಂದರವಾದ ಹೂವನ್ನು ನಾವು ಸ್ವಸಂತೋಷಕ್ಕಾಗಿ ಪ್ರೀತಿಸುವಂತೆ"ನಾವು ದೇವರನ್ನು ಪ್ರೀತಿಸಬೇಕು, ಭಕ್ತಿಯಿಂದ ಕಾಣಬೇಕು. ತನಗೆ ಯಾರು ಇಷ್ಟ- ಎಂದು ಹೇಳುವಂತಿದ್ದರೆ... ಲೇಖಕರು ನಮ್ಮನ್ನೇ ಪ್ರಶ್ನಿಸುತ್ತಾರೆ ಈಗ ಹೇಳಿ, ನಿಮ್ಮ ಹೂವಿಗೆ ನೀವು<em>ಎಷ್ಟು</em>ಇಷ್ಟ?</p>
		<p>ಮುಂದಿನ ವಿದ್ವತ್ಪೂರ್ಣಲೇಖನ<em>ಶತರುದ್ರೀಯ</em>- ಒಂದು ಅಧ್ಯಯನ (ಪುಟ ೩೭). ಲೇಖಕರ ಅಧ್ಯಯನದ ಆಳಕ್ಕೆ ಈ ಲೇಖನ ಸಾಕ್ಷಿಯಾಗುತ್ತದೆ. ರುದ್ರ ಶಬ್ದದ ವ್ಯುತ್ಪತ್ತಿಯ ಬಗ್ಗೆ ಇರುವ ಎಲ್ಲ ಸಾಧ್ಯತೆಗಳನ್ನೂ ಅವರು ಗಮನಿಸಿದ್ದಾರೆ. ಆಕಾಶಾತ್ ಪತಿತಂತೋಯಂ... ಎಂಬ ಪ್ರಸಿದ್ಧ ಶ್ಲೋಕವನ್ನು ಇರಿಸಿಕೊಂಡು ಅವರು ವಿಶ್ಲೇಷಿಸುತ್ತಾರೆ: ಹೌದು, ಎಲ್ಲಾ ನೀರು ಸಮದ್ರ ಸೇರುವುದಿಲ್ಲ; ಬಹುಭಾಗ ಇಂಗಿ ನೆಲದೊಳಕ್ಕೆ ಹೋಗಿಬಿಡುತ್ತೆ-ಎನ್ನವಿರೇನು? ಎಷ್ಟೋ ಬಾರಿ ನಮ್ಮ ನಮಸ್ಕಾರಗಳೂ ಹಾಗೇನೆ ಅಲ್ಲವೇ; ಎಲ್ಲವನ್ನೂ ಮನಸಾರೆ ಎಲ್ಲಿ ಮಾಡುತ್ತೇವೆ? ನಮ್ಮ ಕ್ರಿಯೆಗಳೆಷ್ಟೋ ಭಾವವಿಹೀನವಾಗಿರುತ್ತವೆ; ಕೇವಲ ಯಾಂತ್ರಿಕವೆನಿಸುತ್ತವೆ. ಹೀಗಾಗಿ ಅವರ ಮಾತು ಥಟ್ಟನೆ ನಮ್ಮ ಅಂತರಂಗಕ್ಕೆ ಕೆಂಡ ತಗುಲಿಸಿದಂತಾಗುತ್ತದೆ. ಹತ್ತು ಪುಟಗಳ ಈ ಲೇಖನ ಶಿವನನ್ನು ಕುರಿತ ಎಲ್ಲ ಮಾಹಿತಿಗಳ ಕ್ರೋಡೀಕರಣ.</p>
		<p>ಹಳೆಗನ್ನಡದಲ್ಲಿ ಕೂಡ ಶ್ರೀ ಹರಿಹರೇಶ್ವರರಿಗೆ ಪರಿಣತಿ ಉಂಟೆಂಬುದನ್ನು ಮುಂದಿನ ಲೇಖನ ತೋರಿಸಿಕೊಡುತ್ತದೆ. ಹಳೆಗನ್ನಡ ಹಲವರಿಗೆ ಕಬ್ಬಿಣದ ಕಡಲೆ. ಆದರೆ ಲೇಖಕರು ಇಲ್ಲಿ ಕ್ಲಿಷ್ಟ ಶಬ್ದಗಳಿಗೆ ಅರ್ಥವನ್ನು ಕೊಟ್ಟಿರುವುದು ಬಹಳ ಉಪಯುಕ್ತವಾಗಿದೆ. ಹರಿಹರನು ಬೆಳಗಿದ ಭಕ್ತನೊಬ್ಬನ ಚಿತ್ರ<em>ಇಳೆಯಾಂಡ ಗುಡಿಮಾರ</em>(ಪುಟ ೪೯).</p>
		<p>ವಸಂತಮಾಸ ಕವಿಕೋಗಿಲೆಗಳಿಗೆ ಬಹುಪ್ರಿಯ. ಕೆಲವು ಕನ್ನಡ ಕವಿಗಳು ವಸಂತವನ್ನು ವರ್ಣಿಸಿರುವುದನ್ನು ಲೇಖಕರು ಈ ಪ್ರಬಂಧದಲ್ಲಿ ಸಮೀಕ್ಷಿಸಿದ್ದಾರೆ (ಪುಟ ೫೯). ಸಂಸ್ಕೃತದ ಕಾಳಿದಾಸನಲ್ಲದೆ, ಕನ್ನಡದ ಪಂಪನಿಂದ ಕುವೆಂಪು ಬೇಂದ್ರೆಯವರು ಕಂಡ ವಸಂತದ ಚಿತ್ರವನ್ನು ಇಲ್ಲಿ ಕೊಟ್ಟಿದ್ದಾರೆ. ವಸಂತ ಎಂದರೇನೇ ಹೊಸ ಚಿಗುರು, ಸಂತೋಷ ಸಂಭ್ರಮದ ಕಾಲ. ಮಣ್ಣಿನ ಮನದಲಿ ಹೊನ್ನನೆ ಬೆಳೆಯುವ ಅಪೂರ್ವ ತೇಗದ ಮಾಂತ್ರಿಕರಿಂದ ಲೋಕ ತುಂಬಿಬಿಡುತ್ತದೆ. ಲೇಖಕರ ವೈಶಿಷ್ಟ್ಯವೆಂದರೆ ಅಮೆರಿಕದಲ್ಲಿ ನೆಲೆಸಿದ ಹಲವು ಕನ್ನಡ ಕವಿಗಳ ವಸಂತ ವರ್ಣನೆಯನ್ನೂ ಈ ಪ್ರಬಂಧದ ವ್ಯಾಪ್ತಿಯೊಳಗೆ ತಂದಿರುವುದು. ಅಲ್ಲಿನ ಜ್ಯೋತಿಮಹದೇವ್ ಅವರಿಗೆ ``ಚೈತ್ರ ತಾ ಕಾಲಿಡಲು ಮಾಮರವು ಕೆಂಪೇರೆ ತಳಿರ ಮರೆಯಲ್ಲಿ ಕೋಗಿಲೆಯಾಗುವಾಸೆ.''</p>
		<p>ಮುಂದಿನ ಲೇಖನ ಡಾ| ವಿನಾಯಕ ಕೃಷ್ಣ ಗೋಕಾಕರ ಒಂದು ವಿಶಿಷ್ಟ ಚಂಪೂ ಕವನ ಸಂಕಲನ<em>ಇಂದಿಲ್ಲ ನಾಳೆ</em>ಯ ಬಗ್ಗೆ (ಪುಟ ೭೫). ಗೋಕಾಕರು ೧೯೫೮ರ ಆಗಸ್ಟ್ ತಿಂಗಳಿನಿಂದ ಡಿಸೆಂಬರ್‍ವರೆಗೆ ಅಮೆರಿಕದಲ್ಲಿರುತ್ತಾರೆ. ಆಗ ದಿನಕ್ಕೊಂದು ಕವನ ರಚಿಸುತ್ತಾರೆ. ಶ್ರೀ ಹರಿಹರೇಶ್ವರರು ಗೋಕಾಕರ ಕೃತಿಗಳನ್ನು ಕುರಿತ ಎಲ್ಲ ವಿಮರ್ಶೆಗಳನ್ನೂ ಅಭ್ಯಸಿಸಿದ್ದಾರೆ; ನವ್ಯಕಾವ್ಯದ ಹರಿಕಾರರಾದ ಗೋಕಾಕರು ಹೊರಜಗತ್ತನ್ನು ನೋಡುತ್ತ ಒಳಗಣ್ಣ ನೋಟಕ್ಕೆ ತವಕಿಸುವುದನ್ನು ಗುರುತಿಸಿದ್ದಾರೆ. ಗೋಕಾಕರ ಕಾವ್ಯದಲ್ಲಿ ಭಾರತೀಯ ಪರಂಪರೆ ಗುಪ್ತಗಾಮಿನಿಯಾಗಿ ಪ್ರವಹಿಸುತ್ತದೆ. ಡಾ| ಸ್ಟೀಗಲ್ ಬರ್ಗ್ ಅವರ ಭೇಟಿಯಾದಾಗ ಗೋಕಾಕರಿಗೆ ಅನ್ನಿಸಿದ್ದು:</p>
		<p class="myquote">ಭಾರತವನಿಂತು ಗೌರವಿಸಿ, ಪಡುವಣದ ಕುವರ,<br />ನೀ ಸಾರುತಿಹೆ ಜಗಕೆ ಬರಲಿಹ ವಿಮೋಚನೆಯನು.<br />ತನ್ನ ತಾಮಸಿಕತೆಯ- ಭಾರತವು ತಿದ್ದಿಕೊಂಡು<br />ಒಡನೆ ಪೂರೈಸಿರಲಿ ಸಾತ್ವಿಕರ ಯಾಚನೆಯನು.</p>
		<p>ಗೋಕಾಕರ ಭಾರತ ಪ್ರೀತಿ ಅವರ ಕಣ್ಣನ್ನು ಕುರುಡಾಗಿಸಲಿಲ್ಲ. ಭಾರತದ ದೋಷಗಳನ್ನೂ ಅವರು ಗುರುತಿಸಿದ್ದಾರೆ. ಹಾಗೆಂದು ಆಶಾಭಾವನೆ ಇಲ್ಲದಿಲ್ಲ. ಭಾರತ ನಿವಾರಿಸಿಕೊಳ್ಳಬೇಕಾದ ದೋಷವಿದು:</p>
		<p class="myquote">ನಿನ್ನ ಧರ್ಮವಾಗಿದೆ ವ್ಯವಹಾರ<br />ನಿನ್ನ ಕುವರರಾ ಭದ್ರಾಕಾರ<br />ಹೃದಯದ ಶೂನ್ಯವ ಮುಚ್ಚಿಹುದು<br />ದಾಹವು ಹೆಚ್ಚಿಹುದು<br />ರಾಜಕಾರಣ, ಮೋಸ, ಯುದ್ಧ....</p>
		<p>ಗೋಕಾಕರು ಒಂದೇ ಓದಿಗೆ ದಕ್ಕುವ ಕವಿಯಲ್ಲ; ದಾರ್ಶನಿಕ ಕವಿ. ಕನ್ನಡದಲ್ಲಿ ಸೆಟೈರ್ ಎಂಬ ಇಂಗ್ಲಿಷ್ ಪದಕ್ಕೆ ಶತಾರಿ ಎಂದು ಶ್ರೀ ಜಿ.ಪಿ. ರಾಜರತ್ನಂ ಅವರು ಬಳಸಿದರು. ಇಷ್ಟು ಸೊಗಸಾದ ಪದವೇಕೋ ಚಾಲ್ತಿಗೆ ಬರಲಿಲ್ಲ. ವಿಡಂಬನೆ ಎಂಬುದೇ ಹೆಚ್ಚು ಪ್ರಯೋಗದಲ್ಲಿದೆ. ಒಂದು ಕಾಲದಲ್ಲಿ ಪ್ರಾಸದ ಪ್ರಯಾಸ ಹೆಚ್ಚಾಗಿತ್ತ; ಪ್ರಾಸ ಪರಿಹಾಸದ ವಸ್ತುವಾಗಿತ್ತು; ಛಂದಸ್ಸು ಉಸಿರು ಕಟ್ಟಿಸುತ್ತಿತ್ತು. ಮಣಿಪ್ರವಾಳ ಶೈಲಿ ಬದಲಾಗಬೇಕಾದ ಕಾಲ ಸನ್ನಿಹಿತವಾಗಿತ್ತು. ವಿಡಂಬನೆಯ ಮೊನಚು ಪ್ರವೇಶ ಮಾಡಿದ್ದು ಇಂಥ ಕಾಲದಲ್ಲಿ. ವಿಡಂಬನೆಯ ಆಳದಲ್ಲಿ ವಿಷಾದವೇ. ತಿದ್ದುವುದು ವಿಡಂಬನೆಯ ಮೂಲ ಆಶಯ. ವಿಡಂಬನೆಯ ಶೈಲಿ ಒರಟೆನಿಸಬಹುದು. ಬರಿ ದೋಷಾರೋಪಣೆಯೇ ಅಲ್ಲ, ಮೂದಲಿಕೆಯಷ್ಟೇ ಅಲ್ಲ, ಸತ್ಯನಿಷ್ಠೆ, ಪರಿಹಾರದ ಸೂಚನೆ ವಿಡಂಬನೆಯ ಗುಣಗ್ರಾಮಗಳು.</p>
		<p>ಶ್ರೀ ಹರಿಹರೇಶ್ವರರು ತಮ್ಮ ಮುಂದಿನ ಲೇಖನ<em>ಜಿ.ಎಸ್. ಶಿವರುದ್ರಪ್ಪ ಕಾವ್ಯದಲ್ಲಿ ವಿಡಂಬನೆ</em>ಎಂಬ ಲೇಖನದಲ್ಲಿ (ಪುಟ ೯೭) ಕಾವ್ಯಗುಲಾಬಿಯ ಮುಳ್ಳುಗಳನ್ನು ಮೆಲ್ಲಗೆ ಮುಟ್ಟುವ ಪ್ರಯತ್ನ ಮಾಡುತ್ತಾರೆ. ದೇಶೋದ್ಧಾರಕರೇ ಇದ್ದ ಕಾಲವಲ್ಲ ಈಗ. ಅವರೀಗ ದೋಷೋದ್ಧಾರಕರಾಗಿದ್ದಾರೆ! ಇದನ್ನು ಕಂಡ ಕವಿಮನ ಸಾತ್ವಿಕ ದೋಷ ತಳೆದು ಸಿಡಿಯುತ್ತಾರೆ ತಮ್ಮ ವಿಡಂಬನೆಯ ಮೂಲಕ. ಕವಿಯ ಕವನಗಳಿಂದ ಆಯ್ದ ಉದಾಹರಣೆಗಳು ಈ ಲೇಖನದಲ್ಲಿವೆ. ನಮ್ಮ ಜನಗಣಮನ ಅಧಿನಾಯಕ ಬಸ್ಸಿಗೆ ಬೆಂಕಿ ಹಚ್ಚುವ ರೌಡಿಯಾಗಿದ್ದಾನೆ, ಮನೆಮುರುಕನಾಗಿದ್ದಾನೆ - ಎಂಬ ಕವಿಯ ಅಭಿಮತ ನಮ್ಮ ಅಭಿಪ್ರಾಯವೇ ಆಗಿದೆ. ಕನ್ನಡಿಗನಿಗೆ ಕವಿ ಹೇಳುವ ಎಚ್ಚರಿಸುವ ನುಡಿ: ಕಣಿವೆ ತಳದೊಳು ಕೊಳೆವ ಜೊಂಡಾಗದಿರು ಮಗುವೆ, ಬೆಟ್ಟಗುಡ್ಡವ ಹೀರಿ ತೇಗವಾಗು.</p>
		<p>ಕನ್ನಡ ಸಾಹಿತ್ಯದಲ್ಲಿ ಬಹಳ ಗಂಭೀರ ವಿಮರ್ಶೆಗೆ ಒಳಗಾಗಬೇಕಾದ ಧೀಮಂತ ಕವಿ ಪು.ತಿ.ನ. ಒಂದು ರೀತಿಯಲ್ಲಿ ನವೋದಯ ಸಾಹಿತ್ಯ ಮಾರ್ಗದ ಚರಿತ್ರೆ ಸ್ಥೂಲವಾಗಿ ಪು.ತಿ.ನ. ಅವರ ಕಾವ್ಯದ ಬೆಳವಣಿಗೆಯ ಚರಿತ್ರೆಯೂ ಕೂಡ. ಬೇಂದ್ರೆ, ಕುವೆಂಪು ಮತ್ತು ಪು.ತಿ.ನ. ಕನ್ನಡದ ರಮ್ಯಯುಗದ ರತ್ನತ್ರಯರು. ಪು.ತಿ.ನ. ಅವರಿಗೆ ಸಂಗೀತದ ಜ್ಞಾನ, ರಾಗ ಪರಿಚಯ ಅವರ ಕಾವ್ಯಕ್ಕೊಂದು ಹೊಸ ಮೆರಗನ್ನೂ ಗೇಯ ಗುಣವನ್ನೂ ತಂದುಕೊಟ್ಟಿತು. ಭವದಿಂದ ಮೇಲೆದ್ದು ಭಾವದಲಿ ಸಂಚರಿಸಿ ನುಡಿನುಡಿಯ ಕೇಂದ್ರದೊಳು ರೂಹುಗೂಡಿದ್ದು ಪು.ತಿ.ನ. ಕಾವ್ಯ. ಅವರ ಶೈಲಿಯನ್ನು ಅರಗಿಸಿಕೊಳ್ಳುವುದು ಸುಲಭವಲ್ಲ, ನಾರಿಕೇಳಪಾಕ; ಸಾಮಾನ್ಯರಿಗೆ ಪೆಡಸು. ಪು.ತಿ.ನ. ಕಾವ್ಯದ ಸಮೀಕ್ಷೆಯನ್ನು ಈ ಲೇಖನದಲ್ಲಿ ಮಾಡಿದ್ದಾರೆ(ಪು. ೧೦೮). ಪ್ರತಿಭೆಯುಳ್ಳ ಕವಿಗೇನೇ ಅ-ಚೇತನವಾದುದನ್ನು ಸ-ಚೇತನಗೊಳಿಸುವ ಸಾಮಥ್ರ್ಯವುಂಟು- ಎಂಬ ಲೇಖಕರ ಮಾತು ಅಕ್ಷರಶಃ ಸತ್ಯ.</p>
		<p>ಮುಂದಿನ ಲೇಖನದಲ್ಲಿ ಲೇಖಕರು<em>ಗೋಪಾಲಕೃಷ್ಣ ಅಡಿಗರ ನನ್ನ ಅವತಾರ</em>ವನ್ನು ಕುರಿತು ವಿಶ್ಲೇಷಣೆ ನಡೆಸಿದ್ದಾರೆ (ಪುಟ ೧೨೦). ನವ್ಯಕಾವ್ಯದ ಮಾರ್ಗ ಪ್ರವರ್ತಕರು ಅಡಿಗರು. ಅವರಿಂದ ಸ್ಫೂರ್ತಿ ಪಡೆಯದ ನವ್ಯಕವಿಯಿಲ್ಲವೆಂದರೆ ಉತ್ಪ್ರೇಕ್ಷೆಯಲ್ಲ. ಕಾವ್ಯರಸಿಕರನ್ನು ಚಿಂತನೆಗೆ ಹಚ್ಚಿದ ಕವಿ ಅಡಿಗ. ನಾವು ರಾಮನಂತಾಗಲೀ ಕೃಷ್ಣನಂತಾಗಲೀ ಆಗಲಿಲ್ಲ. ಇಲ್ಲಿ ಉಳಿದೆವು`ಕೊಳೆವೊಲು'. ಮಾತ್ಸರ್ಯಕ್ಕೆ, ಸೋಮಾರಿತನಕ್ಕೆ, ಅವಕಾಶ ಸಿಗದುದಕ್ಕೆ ಅಥವಾ ಸಿಕ್ಕ ಅವಕಾಶವನ್ನು ಬಳಸಿಕೊಳ್ಳುವ ಸಾಮಥ್ರ್ಯವಿಲ್ಲದ್ದಕ್ಕೆ ಬೇರೇನೋ ಬಣ್ಣ ಕಟ್ಟಿ `ಮೌಲ್ಯ'ವೆಂದು ಪೋಸು ಕೊಡುವವರನ್ನು ಕುರಿತ ವಿಡಂಬನೆ ಅಡಿಗರ ಈ ಕವನದಲ್ಲಿದೆ. ಆಷಾಡಭೂತಿತನವನ್ನು ಅನಾವರಣಗೊಳಿಸುವ ಕವನವಿದು. </p>
		<p>ಉದಾಹರಣೆಗೆ: ಆರೆಂದರೆ ಹಿಗ್ಗಲಿಲ್ಲ, ಮೂರೆಂದರೆ ಕುಗ್ಗಲಿಲ್ಲ; ನಾನು ಅಚ್ಯುತ, ನಾ ನಿರ್ಜರ, ನಾನೆ ಅದ್ವಿತೀಯ; ಒಂದೇ ರೀತಿ ಒಂದೇ ನೀತಿ ಇದು ಬಾಹ್ಯವಾಗಿ ನಾವು ಕೊಡುವ ಪೋಸು. ಆದರ ಹೆಬ್ಬಾಳಿನ ಗುಟ್ಟು ಬೇರೆಯೇ. ಶ್ರೀ ಹರಿಹರೇಶ್ವರ ಈ ಕವನದ ಬಗ್ಗೆ ಹೇಳಿರುವ ಈ ಮಾತುಗಳನ್ನು ನೋಡಿ : ಕಣ್ಣಿದ್ದೂ ಕುರುಡನಾದ, ಕಿವಿಯಿದ್ದೂ ಕಿವುಡನಾಡ, ಬಾಯಿದ್ದೂ ಮೂಕನಾದ, ಕಾಲಿದ್ದೂ ಹೆಳವನಾದ, ಜೀವ ಇದ್ದೂ ಸತ್ತವನ ಕೆಣಕಿ, ಚುಚ್ಚಿ ಹಂಗಿಸಿ ಹೀಯಾಳಿಸುತ್ತದೆ; ಮುಸುಕಿನಲ್ಲೇ ಗುದ್ದುತ್ತದೆ; ಕಣ್ಣು ತೆರೆದು ನಡೆಯುವವರಿಗೆ ಬಾಳದಾರಿಯ ಕೈಮರವೂ ಆಗುತ್ತದೆ.</p>
		<p>ಜನರ ಕವಿ ಕೆ.ಎಸ್. ನರಸಿಂಹಸ್ವಾಮಿ. ಸರಳತೆ ಮತ್ತು ಸಜ್ಜನಿಕೆ ಅವರ ಕಾವ್ಯದ ಮತ್ತು ಅವರ ಬದುಕಿನ ಸಹಜ ಗುಣಗಳು. ಅವರ ಕಾವ್ಯವಸ್ತುವಾದರೋ ನಾವು ನಿತ್ಯ ಜೀವನದಲ್ಲಿ ನೋಡುವಂಥದೇ. ನಮ್ಮ ಮನದ ಮಾತೇ ಕೆ.ಎಸ್.ನ. ಕಾವ್ಯವೆಂದೇ ಅನ್ನಿಸುವಷ್ಟು ಆತ್ಮೀಯವಾಗುತ್ತದೆ. ಇಷ್ಟಾಗಿಯೂ ಜೀವನದ ಒಳಪದರಗಳನ್ನು ಅವರು ಬಿಚ್ಚಿಡುವ ರೀತಿ ಅನನ್ಯವಾದ್ದು. ಸಂಕೀರ್ಣ ವಿಚಾರಗಳನ್ನೂ ಸರಳವಾಗಿ ಹೇಳುವ ಕೌಶಲ ಅವರಿಗೆ ಸಿದ್ಧಿಸಿದೆ. ಜೀವನದಲ್ಲಿ ನೋವಿಲ್ಲವೆಂದಲ್ಲ, ಇದೆ. ಚೆಲುವು ಒಲವುಗಳೂ ಇವೆಯಲ್ಲ, ಅತ್ತ ದೃಷ್ಟಿ ಹರಿಸೋಣ ಎಂಬ ಗುಣಾತ್ಮಕ ನಿಲುವು ಕವಿಯದು. ಆದ್ದರಿಂದ ಬೆಳಕನರಸುವ ಜೀವ ಮಂಜಿಗಂಜಿಕೊಳ್ಳದೆ ಬಗ್ಗಿಕೊಳ್ಳುತ್ತದೆ. ಮೈಸೂರು ಎಂದ ಕೂಡಲೆ ನಮಗೆ ವೀಳೆದೆಲೆ, ಮಲ್ಲಿಗೆ, ಅರಮನೆ, ಮೈಸೂರು ಪಾಕ್ ನೆನಪಾಗುವಂತೆಯೇ ಕೆ.ಎಸ್.ನ. ನೆನಪಾಗುತ್ತಾರೆ! ಸೆಂಟ್ರಲ್ ಕಾಲೇಜಿನಲ್ಲಿ ನಡೆದ ಕೆ.ಎಸ್.ನ. ಅವರ ಅಭಿನಂದನಾ ಸಮಾರಂಭದಲ್ಲಿ ಅವರಿಗೆ ಹಾರ ಹಾಕಿದರೆ, ಅವರು ಕೆಳಗಿಳಿದು ಹೋಗಿ ಮುಂದಿನ ಸಾಲಿನಲ್ಲಿ ಕುಳಿತಿದ್ದ ತಮ್ಮ ಮಡದಿಗೆ ಆ ಹಾರವನ್ನು ಹಾಕಿದರಂತೆ! ಈ ಫಟನೆ ಕೆ.ಎಸ್.ನ. ಅವರ ವ್ಯಕ್ತಿತ್ವವನ್ನು ಪರಿಚಯಿಸುತ್ತದೆ. ನಡೆಗೂ ನುಡಿಗೂ ಅಂತರವಿಲ್ಲದ ಬದುಕು ಅವರದು. ಇವರನ್ನು ಕುರಿತ ಲೇಖನವಿದು (ಪುಟ ೧೨೫).</p>
		<p><em>ಕತೆಗಾರ ಅನಕೃ</em>ಮುಂದಿನ ಲೇಖನ (ಪುಟ ೧೩೨). ಈ ಲೇಖನದ ಮೊದಲ ಪ್ಯಾರವೇ ಅನಕೃ ಅವರ ವ್ಯಕ್ತಿತ್ವವನ್ನು ಸಮರ್ಥವಾಗಿ ಕಟ್ಟಿ ಕೊಡುತ್ತದೆ. ಅನಕೃ ನಾಟಕಕಾರರಾಗಿ ಕನ್ನಡ ಸಾಹಿತ್ಯ ಕ್ಷೇತ್ರಕ್ಕೆ ರಂಗಪ್ರವೇಶ ಮಾಡಿದರಂತೆ. ಈ ವಿಷಯ<br />ಬಹಳ ಜನರಿಗೆ ಗೊತ್ತಿರಲಾರದೇನೋ. ಅನಕೃ ಕಾದಂಬರಿಗಳಲ್ಲಿ ನಾಯಕ ಪಾತ್ರಗಳು ವೈವಿಧ್ಯಮಯ. ಪ್ರಧಾನವಾದ ನಾಲ್ಕು ಮನಸೆಳೆಯುವ ಪಾತ್ರಗಳೆಂದರೆ ಚಿತ್ರಗಾರ (ಉದಯರಾಗ), ಸಾಹಿತಿ (ಸಾಹಿತ್ಯ ರತ್ನ), ರಂಗಕರ್ಮಿ-ನಟ (ನಟಸಾರ್ವಭೌಮ) ಹಾಗೂ ಸಂಗೀತಗಾರ (ಸಂಧ್ಯಾರಾಗ). ಸಂಧ್ಯಾರಾಗ ಕಾದಂಬರಿಯನ್ನು ಓದಿ ಖುಷಿಪಡದ ಕನ್ನಡಿಗರಿಲ್ಲ- ಎಂಬ ಮಾತು ನಿಜವಾಗಬೇಕಿದೆ, ಈಗಿನ ದಿನಗಳಲ್ಲಂತೂ!</p>
		<p>ಪು.ತಿ.ನ. ಅವರಿಗೆ ಶಾಸ್ತ್ರೀಯ ಸಂಗೀತದ ಪರಿಚಯವಿದ್ದರೆ, ಚಂದ್ರಶೇಖರ ಕಂಬಾರರಿಗೆ ಉತ್ತರ ಕರ್ನಾಟಕದ ಜಾನಪದದ ಸೊಗಡಿನ ಪರಿಚಯವಿತ್ತು. ಅವರು ಅಪ್ಪಟ ಜನಪದ ಕವಿ ಕಂಬಾರರನ್ನು ಕುರಿತ ಕಿರುಲೇಖನವೊಂದನ್ನು ಹರಿಹರೇಶ್ವರ ಬರೆದಿದ್ದಾರೆ (ಪುಟ ೧೩೯). ವಿನಯ ಡಾ| ಕಂಬಾರರ ಹುಟ್ಟುಗುಣ ಎನ್ನುತ್ತಾರೆ ಲೇಖಕರು. ಪ್ರಾಯಶಃ ಮಾವೋತ್ಸೆತುಂಗನನ್ನು ಕುರಿತು ಕೂಡ ಜಾನಪದ ಧಾಟಿಯಲ್ಲಿ ಹಾಡಬಲ್ಲವರು ಕಂಬಾರರೊಬ್ಬರೇ! ಅನುಭವದ ಆಳ ಅಗಲ ಮಗ್ಗುಲು ಎತ್ತರಗಳೆಲ್ಲವೂ ಅವರಿಗೆಗೊತ್ತು.</p>
		<p>ಬನ್ನಂಜೆಯವರ ಸಾಹಿತ್ಯ ಸಾಧನೆಯನ್ನು ಕುರಿತ ಪುಟಾಣಿ ಲೇಖನ ಹನ್ನೆರಡನೆಯದು (ಪುಟ ೧೪೨). ಕ್ಷಿಷ್ಟವಿಷಯಗಳನ್ನೂ ಬೆಣ್ಣೆಯಾಗಿಸಿ ಬರೆಯಬಲ್ಲ ಮಾತನಾಡಬಲ್ಲ ಸಾಮಥ್ರ್ಯ ಬನ್ನಂಜೆಯವರದು. ಅವರ ಪ್ರವಚನ ಸಾಹಿತ್ಯ ಅಧ್ಯಾತ್ಮಗಳ ರಸದೌತಣ. ಬಹುಮುಖ ಪ್ರತಿಭೆ ಎಂಬುದು ಕ್ಲೀಷೆಯ ಪದವಾದರೂ ಅದಕ್ಕೊಂದು ಸೂಕ್ತ ಅರ್ಥ ಪ್ರಾಪ್ತವಾಗುವುದು. ಇಂಥವರ ಬಗ್ಗೆ ಅನ್ವಯಿಸಿದಾಗಲೇ. ಶ್ರೀ ಶಂಕರಾಚಾರ್ಯರನ್ನು ಕುರಿತ ಜಿ.ವಿ. ಅಯ್ಯರ್ ತಯಾರಿಸಿದ ಸಂಸ್ಕೃತ ಚಿತ್ರಕ್ಕೆ ಸಂಭಾಷಣೆ ಇವರದು. ಇದು ಅನುಸರಣೀಯ. ಈಚೆಗೆ ಇವರಿಗೆ ಪದ್ಮಶ್ರೀ ಪ್ರಶಸ್ತಿ ಬಂದಿದೆ.</p>
		<p>ಹದಿಮೂರನೆಯ ಲೇಖನ<em>ರಂಗ ಸಂಗೀತದ ಕೆಲವು ಆಯಾಮಗಳು</em>(ಪುಟ ೧೪೫). ಗದ್ಯದ ಚಪ್ಪರಕ್ಕೆ ಪದ್ಯದ ಮಲ್ಲಿಗೆ ಬಳ್ಳಿ ಹಬ್ಬಿಸಿದುದೇ ರಂಗಗೀತೆಗಳು. ಇದರ ಮುಂದಿನ ಹಂತ ಗೀತನಾಟಕಗಳು. ಭಾರತೀಯ ಸಂಗೀತ ಪರಂಪರೆಯಲ್ಲಿ ಬೇರೆ ಬೇರೆ ಕಾಲಕ್ಕೆ ಬೇರೆ ಬೇರೆ ರಾಗಗಳನ್ನು ಆರಿಸಿಕೊಳ್ಳಬೇಕಾದ್ದು ಅವಶ್ಯ. ವಿಸ್ತಾರವಾದ ಟಿಪ್ಪಣಿಗಳು ಈ ಲೇಖನದ ಮಹತ್ತ್ವವನ್ನು ಹೆಚ್ಚಿಸಿವೆ.</p>
		<p>ಮನೆಯಲ್ಲಿಯೇ ಕುಳಿತು, ಚಿಕ್ಕದೊಡ್ಡ ಪುಸ್ತಕ ಭಂಡಾರವೊಂದಕ್ಕೆ ನಾವು ಕಾಲಿಟ್ಟಂತೆ ಭಾಸವಾಗುವ ಒಂದು ತಾಣ, ಜಾಲತಾಣ,<em>ಬೇಕು: ಕನ್ನಡ ಸಾಹಿತ್ಯ ಮಾಹಿತಿಗೊಂದು ಜಾಲ ತಾಣ</em>(ಪುಟ ೧೫೪) ಇನ್ನೂರು ಪುಟಗಳ ಸಾಮಗ್ರಿ-ಸಮೀಕ್ಷೆ ಇರುವ ಜಾಲತಾಣ. ಪ್ರಾಚೀನ ಸಾಹಿತ್ಯ ಮತ್ತು ಆಧುನಿಕ ಸಾಹಿತ್ಯಕ್ಕೆಸಂಬಂಧಿಸಿದಂತೆ ಅರವತ್ತು ಲೇಖನಗಳು ಇಲ್ಲಿವೆ. ಈ ಜಾಲತಾಣವನ್ನು  ಆರಂಭಿಸಿರುವುದು ಎಚ್.ಎಂ.ಟಿ.ಯ ಕನ್ನಡ ಸಂಘ. ಇದು ಕನ್ನಡದ  ಮೇಲಿನ ಪ್ರೀತಿಯಿಂದ ಮಾಡುತ್ತಿರುವ ಕೆಲಸ. ಈ ಕನ್ನಡ ಸಂಘ ಈ ಕ್ಷೇತ್ರದಲ್ಲಿ ಮಾಡಬೇಕಾದ  ಕೆಲವು ಸಲಹೆ-ಸೂಚನೆಗಳನ್ನು ಶ್ರೀ ಹರಿಹರೇಶ್ವರರು ನೀಡಿರುವುದು ಸ್ತುತ್ಯ.</p>
		<p>ಕೊನೆಯ ಲೇಖನ<em>ಬರೆಯಬಲ್ಲವರಿಗೆ ಪ್ರೋತ್ಸಾಹದ ಪೋಷಣೆ</em>(ಪುಟ ೧೬೧) ಹಾಡುಗಾರನಿಗೆ ಅವಶ್ಯವಾದಂತೆ ಬರೆಯುವವನಿಗೂ ಪ್ರೋತ್ಸಾಹಿಸುವ ವ್ಯಕ್ತಿ ಬೇಕಾಗುತ್ತದೆ. ಹಿಂದೆ ಪ್ರೊ| ಟಿ.ಎಸ್. ವೆಂಕಣ್ಣಯ್ಯ ಮತ್ತು ಎ.ಆರ್. ಕೃಷ್ಣಶಾಸ್ತ್ರಿಗಳಂಥ ಮಹನೀಯರು ಮಾಡಿದ್ದು ಇದನ್ನೇ. ಪ್ರಬುದ್ಧ ಕರ್ಣಾಟಕದಿಂದ ಹಲವು ಲೇಖಕರು ಹುಟ್ಟಿ ಬೆಳೆದರು. ಬರಹಗಾರರಿಗೆ ಬೆನ್ನು ತಟ್ಟುವವರು ಬೇಕು; ಬರಹ ಪ್ರಕಟಣೆಗೊಂದು ವೇದಿಕೆ ಬೇಕು. ಇದನ್ನು ಮಾಡುತ್ತಿರುವ ಕೆಲವು ಸಂಘಟನೆಗಳನ್ನು ಲೇಖಕರು ಈ ಲೇಖನದಲ್ಲಿ ಪರಿಚಯಿಸಿದ್ದಾರೆ.</p>
		<p>ಕನ್ನಡದ ಕೆಲಸವನ್ನು ವಿದೇಶದಲ್ಲಿ ನೆಲಸಿರುವ ಕನ್ನಡಿಗರು ಹೆಚ್ಚಾಗಿ ಮಾಡುತ್ತಿದ್ದಾರೆ. ಇವರು ಕನ್ನಡದ ಹೋರಾಟಗಾರರಲ್ಲ ಕನ್ನಡ ಕಟ್ಟುವ ಕೆಲಸದಲ್ಲಿ ಸದ್ದಿಲ್ಲದೆ ದುಡಿಯುತ್ತಿರುವವರು. ಇವರಿಗೆ ಕನ್ನಡ ಲಾಭದಾಯಕವಾಗಿ ಕಾಣುವ ಕ್ಷೇತ್ರವಲ್ಲ. ಇವರಿಗೆ ಕನ್ನಡವೇ ದೇವರು. ಮಾತೃಭಾಷೆಯ ಋಣತೀರಿಕೆಗಾಗಿ ತಮ್ಮ ಮೈಮನಗಳನ್ನು ಕನ್ನಡದ ಕೆಲಸಗಳಲ್ಲಿ ಅವಕಾಶ ದೊರೆತಾಗಲೆಲ್ಲ ತನ್ಮಯತೆಯಿಂದ ತೊಡಗಿಸಿಕೊಳ್ಳುವ ಅಪರೂಪದವರು.</p>
		<p>ಈ ಕೃತಿಯಲ್ಲಿನ ಹದಿನಾರು ಲೇಖನಗಳನ್ನೂ ಒಂದೇ ಸಲಕ್ಕೆ ಓದಿದರೆ ಅರಗಿಸಿಕೊಳ್ಳುವುದು ಕಷ್ಟ. ಮೇಲಿಂದ ಮೇಲೆ ಓದುತ್ತ, ಮನನ ಮಾಡಿಕೊಳ್ಳುತ್ತ ಮುಂದುವರಿಯಬೇಕು. ಶ್ರೀ ಶಿಕಾರಿಪುರ ಹರಿಹರೇಶ್ವರರ ಬರವಣಿಗೆಗಳಿಗೆ ಎಲ್ಲ ಯಶಗಳನ್ನೂ ಕೋರುತ್ತೇನೆ; ಜನರು ಪ್ರೋತ್ಸಾಹಿಸಬೇಕೆಂದು ಕೂಡ ಪ್ರಾರ್ಥಿಸುತ್ತೇನೆ.</p>
		<p>೦೪-೦೩-೨೦೦೯<br />೨೭೮, ನೆರಳು, ೫ನೆಯ ಮುಖ್ಯರಸ್ತೆ,<br />ಎಚ್-ಬ್ಲಾಕ್, ರಾಮಕೃಷ್ಣನಗರ<br />ಮೈಸೂರು-೫೭೦ ೦೨೨.</p>
		<p class="text-author"><strong><em>ಪ್ರೊ| ಎಚ್.ಎಂ. ನಾಗರಾಜರಾವ್</em></strong><br />ನಿವೃತ್ತ ಪ್ರಾಧ್ಯಾಪಕರು,ಶಾಸನ ವಿಭಾಗ, <br />ಕುವೆಂಪು ಕನ್ನಡ ಅಧ್ಯಯನ ಸಂಸ್ಥೆ,<br />ಮಾನಸ ಗಂಗೋತ್ರಿ, ಮೈಸೂರು</p>
		</section>
	</body>
	</html>
