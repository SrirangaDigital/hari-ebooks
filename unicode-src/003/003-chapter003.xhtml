<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಮಾತೇ ಮುತ್ತು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-003">
		<h1 class="level1-title" epub:type="title"><span class="num">೦೩</span> :: ಶತರುದ್ರೀಯ ಒಂದು ಅಧ್ಯಯನ</h1>
		<p>ವೈದಿಕ ವಾಙ್ಮಯದಲ್ಲಿ ರುದ್ರಎಂಬ ಪದ ಶಿವನಿಗೆ ಅನ್ವಯಿಸುವ ಮುನ್ನ ಯಾವ ಯಾವ ನಿಷ್ಪತ್ತಿಗೆ ಒಳಗಾಗಿ, ಏನೇನು ವಿಶೇಷಾರ್ಥಗಳನ್ನು ಅದು ಹೊಮ್ಮಿಸಿತು- ಎಂಬುದರ ಬಗ್ಗೆ ವಿಪುಲ ಚರ್ಚೆ ವಿದ್ವಾಂಸರಲ್ಲಿ ನಡೆದಿದೆ. ಅವುಗಳಲ್ಲಿ ಒಂದಾದ, ನಿಮ್ಮ ಗಮನವನ್ನು ಸೆಳೆಯಬೇಕೆಂದಿರುವ ಶತರುದ್ರೀಯ ಈ ಲೇಖನದ ವಸ್ತು. ಆದರೆ, ಅದರ ಪೀಠಿಕೆಯಾಗಿ, ಮೊದಲು ರುದ್ರ ಪದದ ಕಡೆ ಕಣ್ಣಾಡಿಸೋಣ:</p>
		<section class="level2 numbered" id="id-003.01">
			<h2 class="level2-title" epub:type="title">ಯಾರು ಈ ರುದ್ರ?</h2>
			<p>ಬಲ್ಲವರಿಗೆ ಇಲ್ಲಿ ಬೆರಗೇನು ಇಲ್ಲ; ಅಂಥವರಿಗೆ, ಕಾಡಿಗೆ ಹೊರಟು ನಿಂತ ಶ್ರೀರಾಮನಿಗೆ ವಾಲ್ಮೀಕಿಯ ಸೀತೆ ಹೇಳಿದಂತೆ, ಇಲ್ಲಿ ಹೊಸದೇನನ್ನೂ ನಿಮಗೆ ತಿಳಿಹೇಳುವೆನೆಂಬ ದಾಷ್ಟ್ರ್ಯವಿಲ್ಲ; ನೆನಪಿಸುತ್ತಿದ್ದೇನೆ, ಅಷ್ಟೆ!<sup><a epub:type="noteref" href="999-aside.xhtml#id-003-01">೧</a></sup> ಮುಂದೆ ಓದಿ.</p>
			<p>ರುದ್ರ! ಅಳಿಸುತ್ತಾನೆ, ಕಣ್ಣೀರು ಬರಿಸುತ್ತಾನೆ <sup><a epub:type="noteref" href="999-aside.xhtml#id-003-02">೨</a></sup> ಎಂದು ಕೆಲವರೂ, ತಾನೇ ಅಳುತ್ತಾನೆ<sup><a epub:type="noteref" href="999-aside.xhtml#id-003-03">೩</a></sup> ಎಂದು ಇನ್ನು ಕೆಲವರೂ ಹೇಳುವುದುಂಟು. ರುದ್ರ ಆವಿರ್ಭವಿಸಿ ಅತ್ತಿದ್ದೇಕೆ, ಅಳುವುದೇಕೆ? ಸಂಸಾರಬಂಧನದ, ನಮ್ಮ ಈ ಬಿಟ್ಟೂ ಬಿಡಲಾರದ ಜಂಜಾಟವನ್ನು ಕಂಡು ಮನಕರಗಿ ಅವನಿಗೆ ಅಳು ಬಂದಿರಬೇಕು! ಅಳಿಸಿದ್ದೇಕೆ? ತಪ್ಪೆಂದು ಗೊತ್ತಾದಮೇಲೂ ಮಾಡುವವರು ಅದನ್ನು ಬಿಟ್ಟು ಬಿಡದೆ, ಸರಿದಾರಿಗೂ ಹೋಗದೆ, ಹೋಗಲೊಲ್ಲದವರಿದ್ದಾರಲ್ಲ- ಅವರನ್ನು ಹೆದರಿಸಿ, ಬೆದರಿಸಿ, ಅವಶ್ಯಕತೆ ಬಿದ್ದರೆ ಶಿಕ್ಷಿಸಿ, ಹಿಂಸಿಸಿ ಅಳಿಸುತ್ತಾನೇನೋ! ಅಂತೂ, ಅಳುವ ಆಳುವ ದೇವರು, ನಮ್ಮ ರುದ್ರ!</p>
			<p>ಸಂಸಾರವೆಂಬ ದುಃಖವನ್ನು <em>(ರುದಂ)</em> ಕರಗಿಸಿ, ನೀರಾಗಿಸಿಬಿಡುತ್ತಾನೆ <em>(ದ್ರಾವಯತಿ)</em>, ಆದ್ದರಿಂದ ರುದ್ರ; ತಡೆಯುವಿಕೆ <em>(ರೋಧಕ)</em>, ಹಿಡಿಯುವಿಕೆ <em>(ಬಂಧಕ)</em> ಮತ್ತು ನೀರ ಮಡುವಿನ ಸುಳಿಯಂತೆ ಸೆಳೆಯುವಿಕೆ <em>(ಮೋಹಕ)</em> ಶಕ್ತಿಗಳುಳ್ಳ ಕಾರಣಕ್ಕಾಗಿ ರುದ್ರ; (ಹೀಗೆಲ್ಲಾ ಯೋಚಿಸುವುದಕ್ಕೆ, ಬರೆಯುವುದಕ್ಕೆ?) ವಿಶೇಷ ಜ್ಞಾನವನ್ನು <em>(ರುತಿಂ)</em> ಅನುಗ್ರಹಿಸುವವನು <em>(ರಾತಿ)</em>, ಹೀಗಾಗಿ <strong>ರುದ್ರ</strong>- ಎಂದೆಲ್ಲ ಕೂದಲನ್ನ ಜಗ್ಗಿ, ಎಳೆದಾಡಿ, ಸೀಳಿ ಕಗ್ಗಂಟನ್ನು ಬಿಡಿಸಲು ಪ್ರಯತ್ನಿಸ ಬಹುದು. ಇರಲಿ, ಅಂತೂ ರುದ್ರನಿಗೂ ನೀರಿಗೂ ನಂಟು ಉಂಟು!</p>
			<p>ಮರೆತೆ: ರುದ್ರನ ಇನ್ನೊಂದು ಹೆಸರು ತ್ರ್ಯಂಬಕ ಅಥವಾ ತ್ರಿಯಂಬಕ. ಜಗಜ್ಜನನಿ, ಮಹಾತಾಯಿ, ಶಿವೆ <em>(ಶಕ್ತಿ)</em> ಯೊಡನೆ ಕೂಡಿದ್ದನಾದ್ದರಿಂದ ಶಿವನು ಸ-ಅಂಬ, ಸಾಂಬಶಿವ. ಈ ಪರಶಿವ ತ್ರ್ಯಂಬಕ ಆದುದಾದರೂ ಹೇಗೆ, ಗೊತ್ತೆ? ಮೂವರು ಅಂಬೆ <em>(ಲೋಕಮಾತೆ)</em> ಯರನ್ನು ರಕ್ಷಿಸುವನಾದ್ದರಿಂದ ಅವನು ತ್ರ್ಯಂಬಕ. ಯಾರು ಈ ಲೋಕಜನನಿಯರು? ಸಂಸ್ಕೃತದಲ್ಲಿ ದ್ಯೌ <em>(=ಅನ್ತರಿಕ್ಷ)</em>, ಆಪ <em>(=ನೀರು)</em> ಮತ್ತು ಪೃಥಿವೀ <em>(=ಭೂಮಿ)</em> ಈ ಮೂರೂ ಶಬ್ದಗಳೂ ಸ್ತ್ರೀಲಿಂಗದಲ್ಲಿ ಇವೆ. ಈ ಮೂವರೂ ದೇವಿಯರನ್ನು, ಅಂಬೆಯರನ್ನು ಪಾಲಿಸುವವನೇ <em>ತ್ರ್ಯಂಬಕ!</em> <sup><a epub:type="noteref" href="999-aside.xhtml#id-003-04">೪</a></sup></p>
			<p>ಹೀಗೆ, ನೀರು ನೆಲ ನಭವನ್ನು ಹೊತ್ತವನನ್ನು ನೆನೆಸಿಕೊಂಡು, ಸಾವನ್ನು ಗೆಲ್ಲುವ ಹುಸಿ ಬಯಕೆಯಿಂದ ಹಾಡುವ ಈ ಮೃತ್ಯುಂಜಯ ಮಂತ್ರವನ್ನು ಕೇಳಿ:</p>
			<p class="verse">ತ್ರ್ಯಂಬಕನ ಭಜಿಸುವೆನು,<br /> ಸುಗಂಧಿ ಪುಷ್ಟಿವರ್ಧನನನ್ನು<br /> ಮೃತ್ಯು ಕೊಂಡೊಯ್ಯದ ರೀತಿ,<br /> ನನ್ನ ನೀ ಉಳಿಸೋ!<br /> ಅಮೃತದ ಸೆಲೆಯಿಂದ ಬೇರ್ಪಡದೆ ಇರುವಂತೆ,<br /> ತೊಟ್ಟು ಕಳಚಿದ ಕಳಿತ ಹಣ್ಣಿನಂದದಿ<br /> ಬಿಡಿಸಿ ಇರಿಸೋ!<sup><a epub:type="noteref" href="999-aside.xhtml#id-003-05">೫</a></sup></p>
			<p>ಸಧ್ಯಕ್ಕೆ ಪೌರಾಣಿಕ ದೇವತೆ ಶಿವನನ್ನ, ಶಿವಪುರಾಣದ, ಮಹಾಭಾರತದ <em>ಶಿವೋಪಾಖ್ಯಾನ</em> ಗಳ, ಕಾಳಿದಾಸನ <em>ಕುಮಾರಸಂಭವ</em> ದ, ಹರಿಹರನ <em>ಗಿರಿಜಾಕಲ್ಯಾಣ</em> ದ, ಭಾರವಿಯ <em>ಕಿರಾತಾರ್ಜುನೀಯ</em> ದ ಶಿವನನ್ನು ಸ್ವಲ್ಪಕಾಲ ಮರೆಯಿರಿ. ವಿಶ್ವತೋಮುಖ, ಸರ್ವಸಾಕ್ಷಿ, ಭುವನವನ್ನೆಲ್ಲ ಸದಾ ನೋಡುತ್ತಿರುವ ಕಣ್ಣು <em>(ಜಗಚ್ಚಕ್ಷು)</em>, ಅಣುವಿಗಿಂತ ಸಣ್ಣದು <em>(ಅಣೋರ್ ಅಣೀಯ)</em>, ದೊಡ್ಡದಕ್ಕಿಂತ<br /> ಹಿರಿದಾದದ್ದು <em>(ಮಹತೋ ಮಹೀಯ)</em>, ಜೀವ ಜಡರೂಪ ಪ್ರಪಂಚವನು ಆವರಿಸಿಕೊಂಡುಂ ಒಳನೆರೆದುಂಇರುವ<sup><a epub:type="noteref" href="999-aside.xhtml#id-003-06">೬</a></sup> ಈ ರುದ್ರನನ್ನು ಗುರುತಿಸಿರಿ.</p>
			<p>ಎರಡಲ್ಲ ಅವ ಒಬ್ಬನೇ; ಹುಟ್ಟು, ಇರುವು, ಅಳಿವು ಮೂರನ್ನೂ ನಿರ್ವಹಿಸುತ್ತಿರುವ ಏಕೈಕ ಸರ್ವ ಶಕ್ತಿ ಅದು!<sup><a epub:type="noteref" href="999-aside.xhtml#id-003-07">೭</a></sup> ದೇವರು ಒಬ್ಬನೇ. ಅವನು ಹೊರಗೆ ಕಾಣದೆ ಹೋದರೂ, ಎಲ್ಲ ಜೀವಿಗಳಲ್ಲೂ ಒಳಗೆ ಅಡಗಿ ಕುಳಿತಿದ್ದಾನೆ, ನಾವು ಮಾಡುವ, ಯೋಚಿಸುವ, ಯೋಜಿಸುವ ಎಲ್ಲಾ ಕರ್ಮಗಳಿಗೂ ಸಾಕ್ಷಿಯಾಗಿ ಹೃದಯದೊಳಗೆ ಆ ನಿರ್ಗುಣ ಇದ್ದಾನೆ- ಎಂಬುದು ದೇವರ ಬಗ್ಗೆ ಉಪನಿಷತ್ತಿನ ಒಂದು ಸುಂದರ ವ್ಯಾಖ್ಯೆ!<sup><a epub:type="noteref" href="999-aside.xhtml#id-003-08">೮</a></sup> ಇದನ್ನೇ ಶಿವಧರ್ಮೋತ್ತರ ಪುರಾಣದಲ್ಲಿ,</p>
			<p class="verse">ಪ್ರತಿಮೆಯಲಿ ಪರಶಿವನ<br /> ಹುಡುಕುವಿರೇ- ಎನ್ನುವರು,<br /> ಎದೆಯೊಳಗೆ ಕುಳಿತಿಹನ<br /> ಕಂಡವರು, ಬಲ್ಲವರು!<sup><a epub:type="noteref" href="999-aside.xhtml#id-003-09">೯</a></sup></p>
			<p>-ಎಂದಿರುವುದು.</p>
			<p>ಆದರೆ, ನಿರ್ಗುಣೋಪಾಸನೆಯ ಹಂತಕ್ಕೆ ಮುಟ್ಟುವ ಮುನ್ನ ಮೊದಲ ಮೆಟ್ಟಲು ಗಳಲ್ಲಿದ್ದಾಗ, ದೇವರುಗಳಿಗೆ ಕೈಮುಗಿದಾಗಲೆಲ್ಲ ನಮ್ಮ ಒಳಮನ ಮಿಡಿಯುತ್ತಲೇ ಇತ್ತು:</p>
			<p class="verse">ಮೇಲೆ ಬಾಂದಳದಿಂದ ಬಿದ್ದು, ಹರಿ ಹರಿಯುತ್ತ<br /> ಕೊನೆಗೊಮ್ಮೆ ಸೇರುವುದು ಸಾಗರವ ನೀರು;<br /> ಈ ಪರಿಯೆ ನಮ್ಮೆಲ್ಲ ನಮನಗಳು ಸಾಗುವುವು<br /> ಅವನತ್ತ; ದೇವನೊಬ್ಬನೆ, ಅವನ ನಾಮ ಹಲವು!<sup><a epub:type="noteref" href="999-aside.xhtml#id-003-10">೧೦</a></sup></p>
			<p>ಹೌದು, ಎಲ್ಲಾ ನೀರೂ ಸಮುದ್ರ ಸೇರುವುದಿಲ್ಲ; ಬಹುಭಾಗ ಇಂಗಿ ನೆಲದೊಳಕ್ಕೆ ಹೋಗಿ ಬಿಡುತ್ತೆ- ಎನ್ನುವಿರೇನು? ಎಷ್ಟೋ ಬಾರಿ ನಮ್ಮ ನಮಸ್ಕಾರಗಳೂ ಹಾಗೇನೇ ಅಲ್ಲವೇ; ಎಲ್ಲವನ್ನೂ ಮನಸಾರೆ ಎಲ್ಲಿ ಮಾಡುತ್ತೇವೆ? ಇರಲಿ, ಒಳಗಿರುವ ಬೆಳಕನ್ನು ಗುರುತಿಸಿಕೊಂಡವರೇ ಧನ್ಯರು!</p>
			<p>ಶಿವನಿಗೆ ಅಭಿಷೇಕಮಾಡುವಾಗ, ಸಾಮಾನ್ಯವಾಗಿ ಎಲ್ಲ ವೇದಗಳ ಶಾಖೆಯವರೂ ಯಜುರ್ವೇದದ ಸಂಹಿತಾಭಾಗದಲ್ಲಿರುವ ಶತರುದ್ರೀಯವೆಂದು ಪ್ರಸಿದ್ದವಾಗಿರುವ ಮಂತ್ರಗಳನ್ನು ಬಳಸುತ್ತಾರೆ.<sup><a epub:type="noteref" href="999-aside.xhtml#id-003-11">೧೧</a></sup> ಇದು ಭಗವಂತನ ಒಂದು ಸುಂದರ ಕಾವ್ಯಮಯ ಗುಣಗಾನದ ಭಂಡಾರ. ಚೆನ್ನಾಗಿ ಬಲ್ಲವರು ಕ್ರಮವರಿತು ಸಸ್ವರ ಮಂತ್ರ ಪಠನ ವಾಚನ ಮಾಡಿದರೆ, ಅರ್ಥ ತಿಳಿಯದೇ ಹೋದರೂ, ಕೇಳಲು ಬಲು ಚೆನ್ನು. ಹಾಗೆ ಕ್ರಮವರಿತು ಪಠನಮಾಡುವುದೂ ಒಂದು ವಿಶಿಷ್ಟ ಕಲೆ. ಬಹಿರ್ ಮತ್ತು ಅನ್ತರ್ ಶುಚಿರ್ಭೂತರಾಗಿ ಕುಳಿತು, ತನ್ಮಯರಾಗಿ ಹಾಗೆ ವೇದಪಠನ ಮಾಡುವವರನ್ನು ಕಂಡೇ, ಅಂಥವರ ಸುತ್ತ ಇಂಪಾದ ನಾದಮಾಧುರ್ಯದ ಹಿನ್ನೆಲೆಯಲ್ಲಿ ಅಪೂರ್ವವಾದ ದೈವಾಂಶದ ಪ್ರಭಾವಲಯವೊಂದನ್ನ ಊಹಿಸಿಕೊಂಡೇ ಯಾರೋ ಉದ್ಗರಿಸಿರಬೇಕು: <em>ನಾರುದ್ರಃ (=ನ ಅರುದ್ರಃ) ಕ್ರಮಪಾಠಕಃ</em> <sup><a epub:type="noteref" href="999-aside.xhtml#id-003-12">೧೨</a></sup> - ಎಂದು!</p>
			<p>ಸಂಸ್ಕೃತದಲ್ಲಿಯೂ, ಕನ್ನಡದಲ್ಲಿಯೂ, ಇಂಗ್ಲೀಷಿನಲ್ಲಿಯೂ ಇರುವ ಹಲವಾರು ಅತ್ಯುತ್ತಮ ಭಾಷ್ಯಗಳು ವೈದಿಕ ವಾಂಗ್ಮಯದ ಈ ಅಣಿಮುತ್ತನ್ನು ಅರ್ಥೈಸಲು ನಮಗೆ ನೆರವಾಗುತ್ತವೆ. ಉಪನಿಷತ್ತಿನಷ್ಟು ತೀವ್ರ ಚಿಂತನೆಯ ಭಾಗಗಳು ಇಲ್ಲಿ ದಟ್ಟವಾಗಿಲ್ಲವೆಂದೆನೆಸಿದರೂ, ಶತರುದ್ರೀಯವನ್ನು ಹಲವು ಅಥರ್ವವೇದೀಯ <em>(ಶೈವ)</em> ಉಪನಿಷತ್ತುಗಳು ಉಲ್ಲೇಖಿಸಿವೆ.<sup><a epub:type="noteref" href="999-aside.xhtml#id-003-13">೧೩</a></sup> ರುದ್ರಾಧ್ಯಾಯ ಎಷ್ಟೊಂದು<br /> ರಮಣೀಯವಾಗಿದೆ, ಸರಿ, ತುಂಬಾ ದೂರ ಈಜುತ್ತ ಹೋಗುವ ಚಪಲ ಬೇಡ, ದಡದ ಬಳಿಯೇ ಇರೋಣ, ನೀರಿನ ಬಗ್ಗೆ ಮಾತ್ರ ಹೆಚ್ಚು ಗಮನ ಹರಿಸೋಣ!</p>
		</section>
		<section class="level2 numbered" id="id-003.02">
			<h2 class="level2-title" epub:type="title">ಈ ರುದ್ರ ಬರಸಿಡಿಲಲ್ಲದೆ ಇನ್ನೇನು?</h2>
			<p>ಈಗ, ಶತರುದ್ರೀಯವನ್ನು ಋಷಿ ಮೊದಲ ಬಾರಿಗೆ ಮನಗಂಡ ಆ ಕಾಲಕ್ಕೆ ಒಮ್ಮೆ ಹಿನ್ನಡೆದು ಹಾರಿ, ಆ ದ್ರಷ್ಟಾರರ ಸಂವೇದನೆಯ ಹಿನ್ನೆಲೆ ಪರಿಸರಗಳನ್ನು ಅನುಭವಿಸಿ ಬರಲು ಕಾಲಯಂತ್ರದಲ್ಲಿ ಕುಳಿತು ಪಯಣಿಸೋಣ:</p>
			<p>ಪ್ರಕೃತಿಯ ಅದಮ್ಯ ಚೈತನ್ಯಗಳ ಅಭಿವ್ಯಕ್ತಿಗೆ ಬೆರಗಾಗಿ ಮಾನವ ಅವನ್ನು ಗೌರವಿಸುತ್ತಿದ್ದ ಕಾಲಕ್ಕೆ ನಾವೀಗ ತಲುಪಿದ್ದೇವೆ. ಆ ಮೂಲಭೂತ ತತ್ವಗಳ ಆಳ, ಹರವು, ಶಕ್ತಿ, ಪ್ರಭಾವವನ್ನ ಅರಿಯಲು ಚಿಂತಕ ಹವಣಿಸುತ್ತಿದ್ದ ಸಮಯ. ಈಗ ಅಂಥ ಕವಿಯೊಬ್ಬನಿಗೆ ಗಗನವವನ್ನೇ ಬೇಧಿಸಿಕೊಂಡು ಕೆಳಗಿಳಿದ ರುದ್ರ ಕಾಣಿಸುತ್ತಾನೆ:</p>
			<p class="verse">ನಿನ್ನ ನೋಡಿದೆ, ಹೌದು, ಇಳಿವುದನೂ ಕಂಡೆ,<br /> ಬಾನಿನಿಂದಲೆ ಬುವಿಗಿಳಿವುದನು ಕಣ್ಣಾರೆ ಕಂಡೆ;<br /> ಕರಿ ಕೊರಳ, ಗುಂಗುರು ಕುರುಳುಳ್ಳವನೆ,<br /> ನಾ ಬೆದರಿದೆ! ||೧||</p>
			<p class="verse">ಇಳಿದ ಬಾಂದಳದಿಂದ,<br /> ಎದೆಯೆಲ್ಲ ನಡುಗಿತು, ಝಲ್ಲನೆ;<br /> ಇಳೆಯ ಮೇಲಡಿಯಿಟ್ಟ ತಾ ನಡೆದು<br /> ಹೊರಟೇ ಹೊರಟ;<br /> ಅಗೊ ನೋಡಿ, ನನ್ನವರೇ,<br /> ಆ ತಾಮ್ರ ವರ್ಣದ ಉರಿಯ<br /> ಕಂಡು ಮರೆಯಾಗುತಿಹ<br /> ಕರಿ-ಕೊರಳ ಸೋಜಿಗದ ಪರಿಯ! ||೨||</p>
			<p class="verse">ಬಾ ರುದ್ರ,<br /> ನೀ ಯಾರ ಹಿಂಸಿಸಲು ಬೇಡ, ಬಾ;<br /> ಎಲ್ಲ ರೋಗಕೆ ಮದ್ದು ನೀನಾಗಿ ಬಾರಾ!<br /> ಕೊಚ್ಚಿ ಕೊಂಡೊಯ್ಯುವ ಬಿರುಗಾಳಿ ನಿದ್ದೆಯನು<br /> ಕದ್ದಿತಲ್ಲ, ಜಾರಿ ಕರಗಲಿ ಅದು ತೀರ ಪೂರ!||೩೩||<sup><a epub:type="noteref" href="999-aside.xhtml#id-003-14">೧೪</a></sup></p>
			<p>ಈ ದಿವ್ಯ ದೇವನ ಕೈಯಲ್ಲಿ ಇರುವುದೇನು? ವಜ್ರಾಯುಧ! ಹಾಗಾಗಿ, ಇವನು ವಜ್ರಬಾಹು. ಇವನಿಗೆ ಕಾಡು, ಮಲೆ, ಬೆಟ್ಟದ ಕೋಡು, ಮರದ ತುದಿಗಳೆಂದರೆ ಅಕ್ಕರೆ; ಅದಕ್ಕೇ ಇವನನ್ನು</p>
			<p class="verse">ಇಟ್ಟು ಬಾ, ಬಿಟ್ಟು ಬಾ<br /> ಆ ಎತ್ತರದ ಮರದ ಮೇಲೇನೇ<br /> ನಿನ್ನೆಲ್ಲ ಆಯುಧ ಬಿಲ್ಲು ಬಾಣ ಬತ್ತಳಿಕೆ;<br /> ಉಟ್ಟು ಬಾ ಹುಲಿ ಚರ್ಮ,<br /> ತೊಟ್ಟು ಆನೆಯ ತೊಗಲ ಹೊದಿಕೆ!<sup><a epub:type="noteref" href="999-aside.xhtml#id-003-15">೧೫</a></sup></p>
			<p>-ಎಂದು ಕೇಳಿಕೊಳ್ಳುವುದು! ಕೋಪ ಬಂದಾಗ ಪ್ರಾಣಿಗಳನ್ನು ಕೊಂದಾನು, ಮನುಷ್ಯರನ್ನೂ ಸಹ ಹಿಂಸಿಸಿಯಾನು!.<sup><a epub:type="noteref" href="999-aside.xhtml#id-003-16">೧೬</a></sup> ಇವನ ಬೆನ್ನು ಕೆಂಪು, ಹೊಟ್ಟೆ ನೀಲಗಪ್ಪು;<sup><a epub:type="noteref" href="999-aside.xhtml#id-003-17">೧೭</a></sup> ಹೊಟ್ಟೆ ಕೆಳಗಾಗಿ ಮಲಗೆದ್ದಮೇಲೆ ಬಿಟ್ಟ ಗುರುತೆಲ್ಲ ಸುಟ್ಟ ಕಪ್ಪು! ಇವನು ಬಂದು ಹೋದನೆಂದರೆ, ದೈವ ವೈದ್ಯನೊಬ್ಬ ಬಂದು ಔಷಧಿಯೊಂದನ್ನೇನೋ ಚಿಮುಕಿಸಿ ಗಿಡ ಮರ ನೆಲ ಹೊಲಗಳಿಗೆಲ್ಲ ಹೊಸತನ ತುಂಬಿ ಹೋದಂತೆ!.<sup><a epub:type="noteref" href="999-aside.xhtml#id-003-18">೧೮</a></sup> ವಾಯು ಮಂಡಲದಿಂದ ಬಂದೆರಗುವ ಹಾವುಗಳ ಮಾತು<sup><a epub:type="noteref" href="999-aside.xhtml#id-003-19">೧೯</a></sup> ನಿಮಗೆ ಮಿಂಚನ್ನು ನೆನಪಿಗೆ ತಾರದೇನು? ಈಗ ಹೇಳಿ ಈ ಒಗಟಿಗೆ ನಿಮ್ಮ ಉತ್ತರವೇನು! ಯಾರು ಈ ರುದ್ರ? <em>ಈ ರುದ್ರ ಬರಸಿಡಿಲಲ್ಲದೆ ಇನ್ನೇನು?</em></p>
		</section>
		<section class="level2 numbered" id="id-003.03">
			<h2 class="level2-title" epub:type="title">ನುಡಿನಮನದೊಡಗೂಡಿದ ಅಭಿಷೇಕ:</h2>
			<p>ದೇವರನ್ನು ವಿಶಿಷ್ಟವಾದ ಆಕಾರ ಮತ್ತು ಹೆಸರುಗಳಿಂದ ನಮ ನಮಗೆ ಸರಿಕಂಡ ರೀತಿ ಕಲ್ಪಿಸಿಕೊಳ್ಳುತ್ತಾ ಕಾಣುತ್ತಾ, ಅರ್ಚನೆ ಮತ್ತು ಪೂಜೆ ಮಾಡುವುದು- ಸಗುಣೋಪಾಸನೆ. ನಾಮ ಮತ್ತು ರೂಪಗಳಿಗೆ ಹೊರತಾದವ(ಳೆ)ನೆಂದು ಬಗೆದು, ಅದರ ಮನನ, ಚಿಂತನ, ಆರಾಧನೆಯೇ- ನಿರ್ಗುಣೋಪಾಸನೆ.</p>
			<p>ಪರಾಪೂಜೆ ಎಂಬ ಹೆಸರಿನ ಸೊಗಸಾದ ಪಂಚಕವೊಂದು ಸಂಸ್ಕೃತದಲ್ಲಿದೆ. ದೇವರು, ನಿರಾಕಾರ, ನಿರ್ಗುಣ; ಅವನು/ಅವಳು ಸರ್ವಾಂತರ್ಯಾಮಿಯೂ ಆಗಿರುವಾಗ ದೇವರಿಗೆ, ಧ್ಯಾನ, ಆವಾಹನದಿಂದ ಮೊದಲುಗೊಂಡು ನಮಸ್ಕಾರ ಪ್ರಾರ್ಥನೆ ವಿಸರ್ಜನೆಯಲ್ಲಿ ಕೊನೆಗೊಳ್ಳುವ, ಈ ಸಾಂಪ್ರದಾಯಿಕ ರೀತಿಯ ಷೋಡಶ-ಉಪಚಾರ ಪೂಜೆಯನ್ನು ಮಾಡುವುದಾದರೂ ಹೇಗೆ?- ಎಂದು ಪ್ರಶ್ನಿಸುವ, ಜಿಜ್ಞಾಸುಗಳ ಸಗುಣ-ನಿರ್ಗುಣೋಪಾಸನೆಯ ದ್ವಂದ್ವವನ್ನು ಈ ಪರಾಪೂಜೆ ಪ್ರತಿಬಿಂಬಿಸುತ್ತದೆ. ಈಗ ಆ ಹದಿನಾರು ಹಂತಗಳ ಆರಾಧನೆಯಲ್ಲಿ ಮಧ್ಯದಲ್ಲಿ ಒಂದನ್ನು ಗಮನಿಸೋಣ: ಅದೇ ಅಭಿಷೇಕ.</p>
			<p>ಅಲಂಕಾರ ಪ್ರಿಯೋ ವಿಷ್ಣುಃ, ಅಭಿಷೇಕ ಪ್ರಿಯೋ ಶಿವಃ<sup><a epub:type="noteref" href="999-aside.xhtml#id-003-20">೨೦</a></sup> - ಎಂಬ ನಾಣ್ಣುಡಿಯೊಂದಿದೆ. ವಿಷ್ಣುವಿನ ಅವತಾರ ಮೂರ್ತಿಗಳನ್ನು ಬಗೆ ಬಗೆಯ ವೇಷ ಭೂಷಣ ಆಭರಣಗಳಿಂದ ಅಲಂಕರಿಸಿ, ಮನದಣಿಯೆ ನೋಡುವ ಕೊಂಡಾಡುವ ಪರಿಪಾಠ ನಮ್ಮದು. ಲಿಂಗ ಆಕಾರದ ಪರಶಿವನಿಗೆಲ್ಲಿಂದ ಬರಬೇಕು ಈ ಭಾಗ್ಯ! ತಪಸ್ಸಿಗೆ ಕುಳಿತ ಸಮಾಧಿಸ್ಥ ಭಂಗಿಯ ಶಿವನ ಮೂರ್ತಿಯನ್ನು ಮುಂದಿರಿಸಿ ಕೊಂಡವರಿಗೂ ಇದೇ ತಾಪತ್ರಯ- ಅರೆ ಬೆತ್ತಲೆಯ, ಉಡುಗಣವೇಷ್ಟಿತ, ಚಂದ್ರಸುಶೋಭಿತ, ಭಸ್ಮವಿಲೇಪಿತ, ಗಜಚರ್ಮಾಂಬರಧಾರೀ, ಜಟಾಜೂಟಧರ, ಮುಕ್ಕಣ್ಣನಿಗೆ ಏನಿದ್ದರೂ ಒಂದೇ, ಎಲ್ಲವಿದ್ದರೂ ಒಂದೇ, ಏನಿಲ್ಲದಿದ್ದರೂ ಒಂದೇ- ಹಾಗಾಗಿ, ಬರಿಯ ಜಳಕದಿಂದಲೇ ನಮ್ಮ ಗಂಗಾಧರ ತೃಪ್ತ; ಅದೇ ಅಭಿಷೇಕ!</p>
			<p>ಇಳಿದು ಬಾ ತಾಯಿ.... -ಎಂದು ನಾವು ಭಾಗೀರಥಿಯನ್ನು ಕೇಳಿಕೊಳ್ಳುವಾಗ, ಈ ನಮ್ಮ ಶಿವನ ಜಡೆಯಿಂದ ನೀನು ಧುಮ್ಮಿಕ್ಕಿ ಬಾ- ಎಂದೇ ಪ್ರಾರಂಭಿಸುತ್ತೇವೆ. ಆಮೇಲೆ, ನಮ್ಮ ಭಕ್ತಿಯ ಆಳ ಶಿರದುದ್ದ, ಕೊರಳುದ್ದ, ಎದೆಯುದ್ದ, ನಡು ಉದ್ದ, ಇದ್ದಷ್ಟು ನಡೆದುಕೊಳ್ಳುತ್ತೇವೆ; ಪ್ರತಿ ದಿನ ಮುಂಜಾನೆಯೋ, ಪ್ರತಿ ಸೋಮವಾರವೋ, ತಿಂಗಳಿಗೊಮ್ಮೆ ಕೃಷ್ಣಪಕ್ಷ ತ್ರಯೋದಶಿಯಂದೋ, ವರ್ಷಕ್ಕೊಮ್ಮೆ ಮಹಾ ಶಿವರಾತ್ರಿಯ ದಿನವೋ ಅಂತೂ ಶಿವನನ್ನು ತಪ್ಪದೇ ಬರಮಾಡಿಕೊಳ್ಳುತ್ತೇವೆ; ಬತ್ತಿ ಹೋಗದ ಒರತೆಯ ನೀರಿನ ಈ ಸೆಲೆಯನ್ನು ಹೊತ್ತವನ ತಲೆಯ ಮೇಲೇ ಮತ್ತೆ ಮತ್ತೆ ನೀರನ್ನು ಸಿಂಪಡಿಸಿ, ಚಿಮುಕಿಸಿ, ಸುರಿದು ನೆನೆಸುತ್ತಾ ಅವನ ಗುಣಗಳನ್ನು ನೆನೆಯುತ್ತೇವೆ, ಅದು ಅಭಿಷೇಕ.</p>
			<p>ಭೂಗೋಳಶಾಸ್ತ್ರದಲ್ಲಿ ನಾವು ಓದಿದ್ದೇವೆ: ನಮ್ಮ ಭೂಮಿಯ ಮೇಲ್ಮೈಯ ಸುಮಾರು ಶೇಕಡಾ ಎಪ್ಪತ್ತೆರಡು ಭಾಗದಷ್ಟನ್ನು ಸಮುದ್ರ ಆವರಿಸಿಕೊಂಡಿದೆಯಂತೆ. ಸುಮಾರು ಶೇಕಡಾ ಅರವತ್ತೊಂದು ಭಾಗ ಉತ್ತರಾರ್ಧ ಗೋಳವನ್ನೂ, ಸುಮಾರು ಶೇಕಡಾ ಎಂಭತ್ತೊಂದು ಭಾಗ ದಕ್ಷಿಣಾರ್ಧ ಗೋಳವನ್ನೂ ಹೀಗೆ ನೀರು ಆಕ್ರಮಿಸಿಕೊಂಡಿದೆ ಎನ್ನುತ್ತಾರೆ. ಭೂಮಿಯ ಮೇಲೆ ಸಸ್ಯ ಮತ್ತು ಪ್ರಾಣಿಗಳು ಗೋಚರಿಸುವುದಕ್ಕೆ ಬಹು ಕಾಲದ (ಮಿಲಿಯನ್ ಗಟ್ಟಲೆ ವರುಷಗಳ) ಮುನ್ನ ಸಮುದ್ರದಲ್ಲಿ, ನೀರಿನಲ್ಲಿ, ಮೊದಲು `ಜೀವರಾಶಿ' ಕಾಣಿಸಿಕೊಂಡಿತು ಎನ್ನುತ್ತದೆ ವಿಜ್ಞಾನ. ಇದಕ್ಕೇ ಅಲ್ಲವೇ, ನಮ್ಮ ಮತ್ತು ಇನ್ನಿತರ ಸೌರವ್ಯೂಹದ ಗ್ರಹಗಳಲ್ಲಿ ಜೀವಿಗಳು ಇವೆಯೇ ಇಲ್ಲವೇ ಎಂಬುದಕ್ಕೆ ಅಲ್ಲಿ ನೀರು ಇದೆಯೇ ಇಲ್ಲವೇ- ಎಂಬುದೇ ಸ್ಥೂಲ ಮಾನದಂಡವಾಗಿ ಪರಿಗಣಿತವಾಗಿರುವುದು?</p>
			<p>ಸಮುದ್ರದ ನೀರು ಉಷ್ಣದ ಬಹುದೊಡ್ಡ ಆಕರ ಎಂಬ ಮಾತು ಎಷ್ಟು ಸೋಜಿಗದ್ದು. ಆಮ್ಲಜನಕ, ಇಂಗಾಲದ ಡೈ ಆಕ್ಸೈಡ್, ಇತರ ಅನಿಲಗಳೂ ಅಲ್ಲದೆ ಬೇರೆ ಬೇರೆ ಲವಣಗಳು ಸಮುದ್ರದ ನೀರಿನ ಒಟ್ಟು ತೂಕದ ಶೇಕಡಾ ಮೂರೂವರೆಯಷ್ಟು ಕರಗಿ ಅದರಲ್ಲಿವೆಯಂತೆ.</p>
			<p>ಮನುಷ್ಯನ ದೇಹವನ್ನೇ ತೆಗೆದುಕೊಳ್ಳಿ, ರಕ್ತದ ದ್ರವಾಂಶದಲ್ಲಿ ಸಮುದ್ರದ ನೀರಿನಲ್ಲಿನ ಈ ಲವಣಗಳ ದ್ರಾವಣವೇ ತುಂಬಿದೆಯೆಂದು ಬಲ್ಲವರ ಹೇಳಿಕೆ. ಈ ನೀರೇ ದೇಹದ ಬಹುಭಾಗವನ್ನು ಆವರಿಸಿಕೊಂಡಿರುವ ಚೈತನ್ಯಾಂಶ. ಇದೇ ಜೀವದ ಮೂರ್ತರೂಪ. ಹಾಗಾಗಿ, ನನ್ನ ಜೀವವೇ ನಿನ್ನ ಜೀವ; ನನ್ನ ಪ್ರಾಣವೇ ನಿನ್ನ ಪ್ರಾಣ<sup><a epub:type="noteref" href="999-aside.xhtml#id-003-21">೨೧</a></sup> - ಎಂದು ಪ್ರಾಣಪ್ರತಿಷ್ಠಾಪನೆ ಮಾಡುತ್ತೇವಲ್ಲ, ಆ ದೇವರ ಮೂರ್ತಿಗೆ, ಪ್ರತಿಮೆಗೆ, ಶಿವಲಿಂಗಕ್ಕೆ, ನಮ್ಮ ಜೀವವನ್ನೇ ಧಾರೆಯೆರೆಯುವುದರ ಒಂದು ಸಂಕೇತ - ಈ ಅಭಿಷೇಕ!</p>
		</section>
		<section class="level2 numbered" id="id-003.04">
			<h2 class="level2-title" epub:type="title">ರುದ್ರನಿಗೆ ನೀರಿನಿಂದಲೇ ಅಭಿಷೇಕ?</h2>
			<p>ಏಕೆ ರುದ್ರನಿಗೆ ನೀರಿನಿಂದಲೇ ಈ ಅಭಿಷೇಕ? ಎನ್ನುವುದಕ್ಕೆ, ಪರಶಿವನ ಮಹಾಮಜ್ಜನಕ್ಕೆ ಮೊದಲು ಒಂದು ಧ್ಯಾನಶ್ಲೋಕದಿಂದ ವೈದಿಕರು ನ್ಯಾಸ ಮಾಡುತ್ತಾರಲ್ಲ, ಅದು ನಮಗೆ ಸಹಾಯ ಮಾಡುತ್ತದೆ:</p>
			<p class="verse">ಪಾತಾಳದಿಂದೊಡೆದು ಆಗಸದ ತುದಿ ಮುಟ್ಟಿ<br /> ಈ ಭುವನವೆಲ್ಲವನೂ<br /> ಬ್ರಹ್ಮಾಂಡವನೇ ಬೆಳಗುತಿಹ<br /> ಶುದ್ಧತೇಜೋಮಯಸ್ಫಟಿಕ<br /> ಲಿಂಗವ ನೆನೆದು ಹೃದಯದಲ್ಲಿ,<br /> ಪೂರ್ಣಚಂದ್ರನ ಅಮೃತಬಿಂದುಗಳು<br /> ತೋಯಿಸುವಂತೆ<br /> ಎಡೆಬಿಡದೆ ನಾನಿಂತು ಈ ನೀರ<br /> ಧಾರೆಯನ್ನೆರೆಯುವೆನು<br /> ರುದ್ರಾನುವಾಕುಗಳ ಜಪಿಸಿ,<br /> ಹರಕೆಗಳ ಬಿನ್ನವಿಸಿ, ಶಿವನ ಶಿರದಿ!<sup><a epub:type="noteref" href="999-aside.xhtml#id-003-22">೨೨</a></sup></p>
			<p>ಅವನಗುಣಗಾನ ಮಾಡಬೇಕಾದರೂ ನಮಗೆ ವಿಷಯದ ಬಗ್ಗೆ ಸರಿಯಾದ ತಿಳಿವಳಿಕೆ ಬೇಕಲ್ಲ! ಆ ಕಾರಣಕ್ಕಾಗಿಯೇ, ಶತರುದ್ರೀಯದ ಕವಿ ಮೊಟ್ಟ ಮೊದಲೇ ಅವನನ್ನೇ ಬೇಡಿಕೊಂಡು ಬಿಡುತ್ತಾನೆ:</p>
			<p>ಹೇ ರುದ್ರ, ನಿನ್ನದು ಅಘೋರ ಮಂಗಳಕರ ಶರೀರ; ಪಾಪವಿರೋಧೀ ಆತ್ಮಜ್ಞಾನ ಉಂಟುಮಾಡುವವ ನೀನು; ನಾವಾಡುವ ಮಾತಿನಲ್ಲಿ ಇದ್ದುಕೊಂಡೇ ನಮ್ಮನ್ನು ಜ್ಞಾನಸಂಪನ್ನರನ್ನಾಗಿ ಮಾಡು! ನಮಗೆ ಸುಖಕರನಾಗು!"<sup><a epub:type="noteref" href="999-aside.xhtml#id-003-23">೨೩</a></sup></p>
			<p>ಇಲ್ಲಿ ಋಷಿ ರುದ್ರನನ್ನು ಗಿರಿಶಂತ ಎಂದು ಕರೆದಿದ್ದಾನಲ್ಲ, ಅದಕ್ಕೆ ಭಾಷ್ಯಕಾರರು ನಾಲ್ಕಾರು ಬಗೆಯಲ್ಲಿ ಅರ್ಥ ಹೇಳಿದ್ದಾರೆ. ಅದರಲ್ಲಿ ನಾನು ಆರಿಸಿಕೊಂಡಿರುವ, ಮಾತಿನಲ್ಲಿ ಇದ್ದುಕೊಂಡು, ಸುಖವನ್ನು ಉಂಟುಮಾಡುವವನು<sup><a epub:type="noteref" href="999-aside.xhtml#id-003-24">೨೪</a></sup> ಎಂಬುದು ಕವಿಯ ಇಂಗಿತವನ್ನು ಸೊಗಸಾಗಿ ಸೂಚಿಸುತ್ತದೆ.</p>
			<p>ಮುಂದೆ ರುದ್ರನನ್ನು ಇನ್ನೊಮ್ಮೆ ಗಿರಿಶಂತ ಎಂದು<sup><a epub:type="noteref" href="999-aside.xhtml#id-003-25">೨೫</a></sup> ಕರೆದಾಗ, ಅಲ್ಲಿ ಅದಕ್ಕೆ ಬೇರೆ ಅರ್ಥ ಮಾಡೋಣ. ಗಿರಿ ಅಂದರೆ ಕೈಲಾಸವೆಂಬ ಪರ್ವತದಲ್ಲಿ ಇದ್ದುಕೊಂಡು ಎಲ್ಲರಿಗೂ ಸುಖಕರನಾಗಿರುವ ಶಂ-ಕರ ಅವನು! ಜೊತೆಗೆ, ಅವನು ಗಿರಿತ್ರ ಮಾತುಕೊಟ್ಟು ತಪ್ಪದೆ ನಡೆಸುವವನು, ಕಾಪಾಡುವವನೂ<sup><a epub:type="noteref" href="999-aside.xhtml#id-003-26">೨೬</a></sup> ಹೌದು.</p>
		</section>
		<section class="level2 numbered" id="id-003.05">
			<h2 class="level2-title" epub:type="title">ಎಲ್ಲೆಲ್ಲೂ, ಶಿವನೇ, ನೀನು ನೀನೇ!</h2>
			<p>ಈ ನಮ್ಮ ಋಷಿಕವಿಗೆ ದೇವರೇ, ನೀನು ಎಲ್ಲೆಲ್ಲೂ ಇದ್ದೀಯೆ ಎಂದು ಸಂಕ್ಷಿಪ್ತವಾಗಿ ಹೇಳಿ ತೃಪ್ತಿಯಿಲ್ಲ. ತನಗೆ ಕಾಣುವ ಎಲ್ಲಾ ವಸ್ತುಗಳನ್ನೂ ಹೆಸರಿಸುತ್ತಾ ಅದರಲ್ಲಿ ನೀನಿದ್ದೀಯೆ; ಇದರಲ್ಲಿ ನೀನಿದ್ದೀಯೆ. ನೀನೇ ಅದು, ಇದೇ ನೀನು -ಎಂದು ಹೇಳಬೇಕೆಂಬ ಹಂಬಲ.</p>
			<p>ಬಾನಲ್ಲಿ ಬೆಳಗುವ ಸೂರ್ಯನೇ ಪ್ರತ್ಯಕ್ಷ ದೇವರು ಎಂಬ ಮಾತನ್ನು ಈ ಶತರುದ್ರೀಯದ ಮೊದಲ ಮಂತ್ರಗಳಲ್ಲೇ ಕಾವ್ಯಮಯವಾಗಿ ಹೇಳಿಬಿಡುತ್ತಾನೆ: ಈ ನೀನು <em>(ಉದಯಿಸಿದಾಗ)</em> ತಾಮ್ರದಂತೆ ಕೆಂಪಗೂ, (ಆಮೇಲೆ) ಹಳದಿಯ ಹೊಂಬಣ್ಣದವನೂ ಆಗಿ, ಕೊನೆಗೆ <em>(ಮುಳುಗುವಾಗ)</em> ನಸುಗೆಂಪು ವರ್ಣದವನೂ ಆಗಿ ತೋರುವ ಮಂಗಲಕರನು<sup><a epub:type="noteref" href="999-aside.xhtml#id-003-27">೨೭</a></sup> - ಎಂದಾಗ ಅವನು ಬೊಟ್ಟು ಮಾಡಿ ತೋರಿಸುವುದು ಯಾರನ್ನು? ಆ ಸೂರ್ಯನನ್ನೇ. ಆವಾಗ ಹೇಳುತ್ತಾನೆ:</p>
			<p>ಸ್ವಾಮಿ ದೇವನೇ, ಲೋಕಪಾಲನೇ, ನೀನು ಸರ್ವಗೋಚರ. ಯಾರುತಾನೇ ನಿನ್ನನ್ನು ನೋಡಿಲ್ಲ? ದನ ಕಾಯುವ ಗೊಲ್ಲರೂ ನೋಡಿದ್ದಾರೆ; ನೀರನ್ನು ಹೊತ್ತು ತರುವವರೂ ನಿನ್ನನ್ನು ನೋಡಿದ್ದಾರಲ್ಲ!<sup><a epub:type="noteref" href="999-aside.xhtml#id-003-28">೨೮</a></sup></p>
			<p>ಸ್ಥಾವರವಸ್ತುಗಳನ್ನು ಹೆಸರಿಸಿದ ಬಳಿಕ, ಜೀವಿಗಳಿಗೆ ಮುಖ್ಯವಾದ ನೀರಿನ ವಿವರದ ಕಡೆ ಕವಿಯ ಗಮನ ಸ್ವಾಭಾವಿಕವಾಗಿಯೇ ಹರಿಯುತ್ತದೆ. ನೀನು ನೀರು; ನೀರೇ ನೀನು- ಎಂದು ಹೇಳುವ ರಭಸದಲ್ಲಿ ಕವಿ ಯಾವ ಯಾವ ರೀತಿಯ ನೀರಿನ ಆಕರಗಳನ್ನು ಪಟ್ಟಿ ಮಾಡುತ್ತಾನೆ, ಸಂಕೇತಗಳನ್ನು ಸೂಚಿಸುತ್ತಾನೆ, ಗಮನಿಸಿ (ಕವಿ ಬಳಸಿರುವ ಸಂಸ್ಕೃತ ಪದಗಳನ್ನು ಆವರಣ ಚಿಹ್ನೆಯೊಳಗೆ ಕುಳ್ಳಿಸಿರುವೆ.):</p>
			<p>ವೇಗವಾಗಿ ಹರಿಯುವ ನೀರಿನಲ್ಲಿ ಇರುವ <em>(ಶೀಘ್ರಿಯ)</em> ಶಿವನೇ ನಿನಗೆ ನಮಸ್ಕಾರ; ನೀನು ಉದಕ ಪ್ರವಾಹ <em>(ಶೀಭ)</em> ; ಅಲ್ಲಿ, ಎಲ್ಲಾ ಪ್ರಾಣಿಗಳನ್ನೂ ಕೊಚ್ಚಿಕೊಂಡು ಹೋಗುವ ನಿನ್ನ ತರಂಗಗಳು ಅಲೆ <em>(ಊರ್ಮಿ)</em> ಗಳು ಆರಂತೆ:</p>
			<p class="verse">ಹಸಿವು, ನೀರಿನ ಬಯಕೆ, ಶೋಕ,<br /> ಮೋಹದ ನೆರಳು;<br /> ಗೂಡು ಹಣ್ಣಾಗುವ ಮುಪ್ಪು ಮತ್ತು ಸಾವು!<br /> ನಿನ್ನ ಈ ಅಲೆಗಳಿಗಿದೋ ನನ್ನ ನಮನ!</p>
			<p>-ಎನ್ನುತ್ತಾನೆ, ಕವಿ. ಗಾಳಿಯಲ್ಲಿನ ಅಲೆಯಿಂದಾಗುವ ಶಬ್ದಕ್ಕೆ ಶಬ್ದೋ ನಿನಾದ ನಿನದ ಧ್ವನಿ ಧ್ವಾನ ರವ ಸ್ವನಾಃ- ಎಂಬ ಏಳು ಪರ್ಯಾಯಪದಗಳು.<br /> ಶಬ್ದವಿಲ್ಲದ ನೀರು <em>(ಅವಸ್ವನೀ)</em>, ಅಗಾಧವಾದ ಆಳವಾದ ಆಕರದಲ್ಲಿರುವ <em>(ಹೃದಯ್ಯ)</em> ಗಂಭೀರರೂಪೀ ನೀರು ನೀನು, ಶಿವನೇ. ಧಾರಾಕಾರವಾಗಿ ಹರಿಯುವ <em>(ಸ್ರೋತ)</em> ನೀರೂ ನೀನೇ. ಸ್ವಲ್ಪವೇ ನೀರು ಹರಿವ ಕಾಲುವೆ <em>(ಕಾಟ್ಯ)</em>, ನೀರು ಧುಮುಕುವ ಪ್ರದೇಶ <em>(ನೀಪ)</em> ವೂ ನೀನೇ. ಕೆಸರಿನ ಪ್ರದೇಶ <em>(ಸೂದ್ಯ)</em> ವಾದರೇನಂತೆ, ಆ ಕೆಸರಿ (<em>ಪಂಕ</em>)ನಲ್ಲಿ ಹುಟ್ಟಿ (<em>ಜ</em>)ದ್ದರೂ ಅರ್ಚನೆಗೆ ಕಮಲವೇ ಶ್ರೇಷ್ಠವಲ್ಲವೇ? ಸರೋವರ (<em>ಸರಸ್</em>)ವೂ ನಿನ್ನದೇ ತಾಣ.</p>
			<p>ಈಗಾಗಲೇ ಗಮನಿಸಿದಂತೆ, ಹರಿವ ನದಿ ತಾನೂ ಶುದ್ಧಗೊಂಡು, ತನ್ನಲ್ಲಿ ಮೀಯುವವರನ್ನೂ ಶುದ್ಧಗೊಳಿಸುತ್ತದೆ ಎಂಬ ನಮ್ಮ ನಂಬಿಕೆ ಬಹು ಪ್ರಾಚೀನವಾದದ್ದು. ನದಿಗೆ ಅಭಿಮಾನೀ ದೇವತೆ (<em>ನಾದ್ಯ</em>)ನೂ ನೀನೇ. ನೀನಿದ್ದೇ ಎಲ್ಲಾ ನದಿಗಳೂ ತೀರ್ಥವಾಗಿ (<em>ತೀಥ್ರ್ಯ</em>)ವಾಗಿ ಪರಿಣಮಿಸಿರುವುದು ಎಂಬ ಸೂಚನೆ ಕೊಡುತ್ತಾನೆ, ಕವಿ. ನಮ್ಮಲ್ಲಿ ತೀರ್ಥ ಎಂಬ ಪದ (ಧರ್ಮ ಎಂಬ ಪದದಂತೆ) ಸನ್ನಿವೇಶ, ಸಂದರ್ಭಕ್ಕೆ ತಕ್ಕಂತೆ ಹಲವಾರು ಅರ್ಥಗಳನ್ನು ಸ್ಫುರಿಸುವ ವಿಶೇಷ ಪದ! ಅದರ ಬಗ್ಗೆ ಇನ್ನೊಂದು ಲೇಖನದಲ್ಲಿ ಸ್ವಲ್ಪ ವಿವೇಚಿಸಿದ್ದೇನೆ. ಇಲ್ಲಿ ತೀರ್ಥಕ್ಕೆ ಗೌರವಾನ್ವಿತ, ಶ್ರೇಷ್ಠ, ಪವಿತ್ರ- ಎಂಬ ಅರ್ಥ ಉಚಿತ.</p>
			<p>ಮಳೆ ತರದ ಮೋಡ, ಶರತ್ ಕಾಲದ ಬಿಳಿ ಮೋಡ (<em>ಈಧ್ರ</em>), ಮಂಜು, ಮಂಜಿನನೀರು (<em>ನಿವೇಷ್ಪ</em>), ಮಳೆ ತರುವ ಮೇಘ, ಗುಡುಗು, ಜೊತೆಗೆ ಕಣ್ಣು ಕೋರೈಸುವ ಮಿಂಚು (<em>ವಿದ್ಯುತ್</em>), ಸುರಿಮಳೆ (<em>ವರ್ಷಾ</em>)- ಎಲ್ಲಾ ನೀನೇ. ನೀರು ಹರಿದು ಗುಂಡಿ (<em>ಅವಟ</em>), ಚಿಕ್ಕ ಕೆರೆ (<em>ವೇಶಂತ</em>)ಗಳು ತುಂಬಿದವು; ಹೊಳೆಗಳೂ ತುಂಬಿದವು, ನೀನೇ ಗಾಳಿಯಲ್ಲಿ ಒಳಸುಳಿದೆ (<em>ವಾತ್ಯ</em>); ಅಗಾಧವಾದ ನೀರಿನ (<em>ಹೃದಯ್ಯ</em>) ಮಡಿಲಿನಿಂದ ಹೊರ ಹೊರಟು, ನೊರೆತುಂಬಿ, ಅಲೆಗಳು ದಡಕ್ಕೆ (<em>ಕೂಲ</em>)ಕ್ಕೆ ಅಪ್ಪಳಿಸುತ್ತಿವೆ, ಆಹಾ, ಎಂಥ ಸುಂದರವಾದ ಅಲೆಗಳು (<em>ಸು-ಊರ್ಮಿ</em>) ಅವು! ಅಲ್ಲೆಲ್ಲಾ, ಶಿವನೇ, ನೀನು ನೀನೇ!</p>
			<p>ಯಾರು ಪೂರ್ವಮುಖಿಯಾಗಿ <em>ಸದ್ಯೋಜಾತ</em> -ನೆಂದೂ, ಪಶ್ಚಿಮಕ್ಕೆ ತಿರುಗಿದಾಗ <em>ಅಘೋರ</em> ನಾಗಿಯೂ, ದಕ್ಷಿಣಕ್ಕೆ ಮುಖ ಮಾಡಿ <em>ವಾಮದೇವ</em> ನೆಂದೂ, ಉತ್ತರವನ್ನು ನೋಡುವ <em>ತತ್ಪುರುಷ</em> ನಾಗಿಯೂ, ಮೇಲೂ ಸುತ್ತಲೂ ಸರ್ವತೋಮುಖನಾಗಿ <em>ಈಶಾನ</em> ನೆಂಬ ಅಭಿಧಾನ ಹೊತ್ತವನು ನೀನೆ ಸದಾಶಿವನೇ!</p>
			<p>ಅಥರ್ವಶಿರಸ್ ಉಪನಿಷತ್ತಿನಲ್ಲಿ ಹೇಳಿರುವಂತೆ, ಓ ರುದ್ರನೇ, ನೀನು ಓಂಕಾರ, ಪ್ರಣವ, ಸರ್ವವ್ಯಾಪ್ತ, ಅನನ್ತ, ತಾರ, ಶುಕ್ಲ, ಸೂಕ್ಷ್ಮ, ವೈದ್ಯುತ, ಪರಬ್ರಹ್ಮ ಮತ್ತು ಏಕೈಕ. ತನ್ನ ಸುತ್ತಮುತ್ತಣ ಚರ-ಅಚರ ಎಲ್ಲವನ್ನೂ ಒಂದೊಂದನ್ನೂ ಹೆಸರಿಸಿ, ನೀನಲ್ಲಿದ್ದೀಯ, ನೀನಿಲ್ಲಿದ್ದೀಯ, ನೀನೇ ಅದು, ಆ ನಿನಗೆ ನಮೋ, ನಮೋ ಎಂದು ಹೇಳುವ ರುದ್ರನ ಸ್ತುತಿಯ ಒಂದು ಭಾಗ ನಮಕವೆನಿಸಿಕೊಂಡಿತು; ಒಂದೊಂದಾಗಿ ಎಲ್ಲವನ್ನೂ ಹೆಸರಿಸುತ್ತಾ, ಅದು, ಇದು, ಮತ್ತದು, ಆ ಅದು, ಈ ಇದು - ಹೀಗೆ ಇವೆಲ್ಲಾ ನಿನಗಾಗಿ ನಾನು ಮಾಡುವ ಯಜ್ಞಕ್ಕೆ ಮೀಸಲಾಗಿರಲಿ<sup><a epub:type="noteref" href="999-aside.xhtml#id-003-29">೨೯</a></sup></p>
			<p>ಇನ್ನೊಂದು ಮಾತು: ಭಾವುಕ ಭಕ್ತನೊಬ್ಬನು ತನ್ನ ನುಡಿನಮನಗಳ ಬಿನ್ನಹದ ಮೂಲಕ ಆರಾಧ್ಯದೈವವೊಂದನ್ನ ಸಾಂತ್ವನಗೊಳಿಸುವ ಪ್ರಯತ್ನವೇ ಪ್ರಧಾನವಾದುದೆಂದು ಮೇಲ್ನೋಟಕ್ಕೆ ತೋರುವುದರಿಂದ, ಬಲುಹಿಂದೆ ಶತಪಥಬ್ರಾಹ್ಮಣವೇ<sup><a epub:type="noteref" href="999-aside.xhtml#id-003-30">೩೦</a></sup> ಸೂಚಿಸುವಂತೆ ಶತರುದ್ರೀಯದ ಖಂಡಕಾವ್ಯವನ್ನು ಶಾಂತರುದ್ರೀಯವೆಂದು ಕರೆದರೂ ತಪ್ಪಿಲ್ಲ!</p>
			<p>ಒಟ್ಟಾರೆ, ಶತರುದ್ರೀಯ ಚಿಂತಿಸಿದಷ್ಟೂ ಆಳವನ್ನು ಹೆಚ್ಚಿಸುವ ಮಹಾಸಾಗರದ ಒಂದು ಮಡುವಾಗಿ ನಿಗೂಢತೆಯಲ್ಲೇ ನಮ್ಮನ್ನು ಮುಳುಗೇಳಿಸುತ್ತದೆ!</p>
			<p>ಮೋಡ, ಗುಡುಗು, ಸಿಡಿಲು, ಮಿಂಚು, ಮಳೆ, ನೀರು, ಕೆರೆ, ಕೊಳ, ಬಾವಿ, ಹೊಳೆ, ಸಮುದ್ರ- ಹೀಗೆ ನೀರಿಗೆ ಕಾರಣನಾದವನೂ, ನೀರಲ್ಲಿಯೇ ಇದ್ದು ಪ್ರಾಣರಕ್ಷಣೆ ಮಾಡುವವನೂ, ನೀರು ನೆಲ ನಭಗಳನ್ನು ಹೊತ್ತವನೂ, ನೀರೆರೆದರೆ ನಲಿವವನೂ, ಸುಲಭವಾಗಿ ಒಲಿಯುವವನೂ, ನಮಗಾಗಿ ತಾನು ಅತ್ತು, ಒಳ್ಳೆಯದಕ್ಕೆ ಕುತ್ತಾದವರನ್ನು ಬಿಡದೇ ಅಳಿಸುವವನೂ, ಒಳಗೂ ಹೊರಗೂ ಇದ್ದು ಎಲ್ಲರನ್ನೂ ಎಲ್ಲವನ್ನೂ ಆಳುವವನೂ, ಕೊಟ್ಟ ಕೊನೆಗೆ ಎಲ್ಲದನ್ನೂ ಅಳಿಸಿ ಹಾಕಿಬಿಡುವವನೂ ಆದ ಆ ರುದ್ರ ಶಂಕರ ನಿಮಗೆ, ನಮಗೆ, ಈ ಪ್ರಪಂಚಕ್ಕೆಲ್ಲ ನೆಮ್ಮದಿಯ ಮಳೆಗರೆಯಲಿ!</p>
			<p class="vertical-delimiter"/>
		</section>
	</section>
</body>
</html>
