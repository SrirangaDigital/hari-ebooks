<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ಸತ್ಯನಾರಾಯಣ ಪೂಜೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ಪ್ರಸ್ತಾವನೆ</h1>
		<p class="verse">
			ಒಳಗಿರುವ ನಿಜದ ಮುಖ ನನಗೆ ಗೋಚರಿಸುತ್ತಿಲ್ಲ<br />
			ಹೌದು, ಚಿನ್ನದ ಮುಚ್ಚಳವೊಂದು ಅದ ಮುಚ್ಚಿದೆ.<br />
			ಸತ್ಯಧರ್ಮದಿ ನಡೆವ ನಾ ನನ್ನಿಯ ಕಾಣಲೇ ಬೇಕು-<br />
			ದಿಟ ತೋರೆ, ಸರಿಸು ತೆರೆ, ಪೂಷ, ಮರೆ ಮಾಚದೆ॥<sup><a epub:type="noteref" href="999-aside.xhtml#id-000d-01">೧</a></sup>
		</p>
		<p><strong>ಸತ್ಯ:</strong> <em>ಸತ್ಯ</em>ಎನ್ನುವುದು ಒಂದು ವಿಶಿಷ್ಟ ಭಾವ. ಪ್ರೀತಿ, ದಯೆ, ಸಹನೆ, ಕೋಪ, ಆಸೆ -ಮುಂತಾದ ಎಲ್ಲ ಭಾವಗಳಲ್ಲಿ ಯಾವ ವಿಧವಾದ ವಿಕಾರಕ್ಕೂ ಒಳಗಾಗದ ಒಂದು ಭಾವವಿಶೇಷವೆಂದರೆ ಅದು<em>ಸತ್ಯ</em> ಮಾತ್ರ.</p>
		<p><strong>ಋತ ಮತ್ತು ಸತ್ಯ:</strong> ಹಿಂದೆ ಋತ ಎಂಬ ವಿಶಿಷ್ಟ ಪದವೊಂದು ಬಹಳ ಬಳಕೆಯಲ್ಲಿತ್ತು. ಈಗ ಅದು ಪಳೆಯುಳಿಕೆಯ ಮಟ್ಟದಲ್ಲಿ ನಿಗೂಢಾವಸ್ಥೆಯಲ್ಲಿದೆ. ಮೂಲ ಪದದ ನಿಷೇಧರೂಪವಾದ <em>ಅನೃತ</em> ಎಂಬುದರಿಂದ <em>ಋತ</em>ದ ನೆನಪು ಆಗಾಗ್ಗೆ ಮರುಕಳಿಸೀತು.</p>
		<p>ಋತ ಮತ್ತು ಸತ್ಯ ಎರಡೂ ಪರಸ್ಪರ ಪೂರಕಗಳು ಮತ್ತು ಪೋಷಕಗಳು ಎಂದೆವಲ್ಲ; ಚಟುವಟಿಕೆಗಾಗಿ ಸತ್ಯವನ್ನು ಋತವು ಅವಲಂಬಿಸಿದರೆ, ತನ್ನ ನಿಲುವನ್ನ ಉಳಿಸಿಕೊಳ್ಳಲು ಋತವನ್ನ ಸತ್ಯವು ನೆಚ್ಚಿರುತ್ತದೆ. ಋತವು ಕ್ರಿಯಾತ್ಮಕವಾಗಿರುವುದೇ ಸತ್ಯದ ಬಲದ ಮೇಲೆಯೇ.</p>
		<p><strong>ಸತ್ಯವೇ ದೇವರು:</strong> 'ಸತ್ಯ'ವನ್ನು ದೇವರು ಎಂದು ಪರಿಗಣಿಸಿದವರಲ್ಲಿ ನಾವು ಭಾರತೀಯರು ಮೊದಲಿಗರು. ವೇದದ ಕಾಲದಲ್ಲೇ 'ಸತ್ಯಂ ಶಿವಂ ಸುಂದರಂ' ಎಂದು ನಿಜಕ್ಕೂ ಒಳ್ಳೆಯದೆಲ್ಲದಕ್ಕೂ ಚೆನ್ನಾಗಿರುವುದಕ್ಕೂ ಸಮೀಕರಿಸಿದ ಭಾವುಕರು ನಾವು. ಖಚಿತವಾಗಿ 'ಸತ್ಯ'ವನ್ನು ವಿಷ್ಣುವೆಂದು ಕರೆದದ್ದನ್ನ ವಿಷ್ಣುಸ್ಮೃತಿಯಲ್ಲಿ ಕಾಣುತ್ತೇವೆ.</p>
		<p><strong>ಸತ್ಯದ ಪೂಜೆ:</strong> ಸತ್ಯದ ಮಹತ್ವದ ಬಗ್ಗೆ ಇಷ್ಟೆಲ್ಲಾ ಹೇಳಿದರೂ ಒಂದು ವ್ಯವಸ್ಥಿತ ಆಗಮೋಕ್ತ ರೀತಿಯಲ್ಲಿ ಅರ್ಚಾ ವಿಧಾನದಲ್ಲಿ ಸತ್ಯವನ್ನೇ ಪೂಜಿಸುವ ಕಲ್ಪನೆ ಒಬ್ಬ ಅನಾಮಕ ಋಷಿ ಕವಿಯ ಮನೋಭಿತ್ತಿಯ ಮೇಲೆ ಮೂಡಿದ್ದು ಬಹಳ ಇತ್ತೀಚೆಗೆ. ಸುಮಾರು ಇನ್ನೂರು ಮುನ್ನೂರು ವರ್ಷಗಳಾಗಿರಬೇಕು ಅಷ್ಟೇ. ನಮ್ಮ ಪ್ರಾಚೀನ ಗೃಹ್ಯಸೂತ್ರಗಳಲ್ಲಾಗಲಿ, ನಿಬಂಧಗಳಲ್ಲಾಗಲಿ, ಅನುಷ್ಠಾನಪದ್ಧತಿಯ ಪುಸ್ತಕಗಳಲ್ಲಾಗಲಿ, ಧರ್ಮಸಿಂಧು, ನಿರ್ಣಯಸಿಂಧು ಮುಂತಾದ ನಿತ್ಯ ನೈಮಿತ್ತಿಕ ಪೂಜಾ ವಿಧಾನಗಳ ಪ್ರಾಚೀನ ಆಧಾರಗ್ರಂಥಗಳಲ್ಲಾಗಲಿ, ಈ ಸತ್ಯನಾರಾಯಣ ಪೂಜೆಯ ವ್ರತದ ಪ್ರಸ್ತಾಪ ಬರುವುದಿಲ್ಲ. ಇತ್ತೀಚಿನ ಪೂಜಾ/ವ್ರತಗಳ ಪುಸ್ತಕಗಳಲ್ಲಿ ಈ ಪೂಜೆಯ ವಿಚಾರ ಬಂದಿರುವುದು ನಿಜ. ಇವೆಲ್ಲದರಲ್ಲೂ ಗ್ರಂಥಕರ್ತೃಗಳು ಹೇಳುವುದೇನೆಂದರೆ, ಸ್ಕಾಂದಪುರಾಣದಲ್ಲಿ ಇದರ ಉಲ್ಲೇಖವಿದೆ- ಎಂದು.</p>
		<p>ಹಾಗೆ ನವೀಕರಣಗೊಂಡ ಸ್ಕಾಂದ ಪುರಾಣದ ಯಾವುದೋ ಆವೃತ್ತಿಯಲ್ಲಿ ಈ ವ್ರತ ಸೇರಿ ಹೋಗಿರಬೇಕು.<sup><a epub:type="noteref" href="999-aside.xhtml#id-000d-02">೨</a></sup></p>
		<p><strong>ಅರ್ಚಾ ವಿಧಾನ:</strong> ಆಚರಣೆಯೇ ಮುಖ್ಯವಲ್ಲ, ವಿಧಿ-ವಿಧಾನವೇ ಪ್ರಧಾನವಲ್ಲ -ಈ ಮಾತನ್ನ ಬಹಳ ಜನ ಸಂತರು ಸಾಧುಗಳು ಹಿಂದೆ ಹೇಳಿದ್ದಾರೆ; ಆಚಾರ್ಯ ಶ್ರೀ ರಾಮಾನುಜರು ಈ ಪೂಜಾ ವಿಧಾನಕ್ಕೊಂದು ವ್ಯವಸ್ಥಿತರೂಪವನ್ನಿತ್ತರು- ಎಂಬ ಅಭಿಪ್ರಾಯವನ್ನೂ ಬಹಳ ಮಂದಿ ಒಪ್ಪುತ್ತಾರೆ. ಅದೇ ಹದಿನಾರು ಹಂತಗಳ ಷೋಡಶೋಪಚಾರ ಪೂಜಾ ವಿಧಾನ. ಇದನ್ನೇ ಈ ಗ್ರಂಥದಲ್ಲಿ ಸ್ವಲ್ಪ ವಿಸ್ತರಿಸಿದ್ದೇನೆ.</p>
		<p>ಧ್ಯಾನ, ಆವಾಹನೆ, ಪ್ರಾಣಪ್ರತಿಷ್ಠಾಪನ, ಆಸನ, ಪಾದ್ಯ, ಅಘ್ರ್ಯ, ಆಚಮನೀಯ, ಸ್ನಾನ/ಪಂಚಾಮೃತ ಅಭಿಷೇಕ, ವಸ್ತ್ರ, ಹರಿದ್ರಾಕುಂಕುಮ ಅರ್ಪಣೆ, ಗಂಧ ಸಮರ್ಪಣೆ. ಯಜ್ಞೋಪವೀತ ಸಮರ್ಪಣೆ, ಆಭರಣ ಸಮರ್ಪಣೆ. ಅಕ್ಷತ ಸಮರ್ಪಣೆ, ಅಂಗಪೂಜೆ, ಪತ್ರ ಪೂಜೆ, ಪುಷ್ಪ ಪೂಜೆ, <em>ನಾಮ ಪೂಜೆ</em>/ ಅಷ್ಟೋತ್ತರ ಶತನಾಮ ಪೂಜೆ, ಲಕ್ಷ್ಮೀ ಪೂಜೆ ಧೂಪ, ದೀಪ, ನೈವೇದ್ಯ, ಬಲಿ ಹರಣ. ಫಲ ಸಮರ್ಪಣೆ, ತಾಂಬೂಲ ಸಮರ್ಪಣೆ, ನೀರಾಜನ/ಮಂಗಳಾರತಿ, ಪ್ರಸನ್ನಾರ್ಘ್ಯ ಸಮರ್ಪಣೆ, ಪ್ರಾರ್ಥನೆ, ವ್ರತಕಥಾ ಶ್ರವಣ, ಮಹಾಮಂಗಳಾರತಿ, ಪ್ರದಕ್ಷಿಣ ನಮಸ್ಕಾರ, ದೇವತಾ ಉದ್ವಾಸನೆ/ ವಿಸರ್ಜನೆ, ಅಪರಾಧ ಕ್ಷಮಾಪಣೆ, ಆಶೀರ್ವಾದ-ಗಳನ್ನೊಳಗೊಂಡ ಪೂಜಾಕ್ರಮ ಈ ಪುಸ್ತಕದಲ್ಲಿದೆ.</p>
		<p>ಇದಲ್ಲದೆ, ಪ್ರಾರಂಭದಲ್ಲಿ ಪುಣ್ಯಾಹವಾಚನ/ಕಲಶ ಪೂಜೆ, ನವಗ್ರಹ ಪೂಜೆ, ಮಂತ್ರಪುಷ್ಪ ಪಠನ, ಕೃತಜ್ಞತಾ ಸಮರ್ಪಣೆ, ಸರ್ವಸಮರ್ಪಣೆ, ಭಗವದ್ ಅರ್ಪಣೆ, ಶಾಂತಿಮಂತ್ರ ಪಠಣ, ಸಾಮೂಹಿಕ ಧ್ಯಾನ-ಗಳನ್ನೂ ಸಂಕ್ಷಿಪ್ತರೂಪದಲ್ಲಿ ಸೇರಿಸಿದೆ.</p>
		<p><strong>ವ್ರತದ ವೈಶಿಷ್ಟ್ಯ:</strong> ಬೇರೆಲ್ಲ ವ್ರತಗಳೂ ವರುಷದ ಒಂದು ನಿರ್ದಿಷ್ಟ (ತಿಥಿ ಅಥವಾ ನಕ್ಷತ್ರದ) ದಿನ, ನಿರ್ದಿಷ್ಟ ಕಾಲದಲ್ಲಿ (ಬೆಳಗ್ಗೆ, ಸಂಜೆ, ಇತ್ಯಾದಿ), ನಿರ್ದಿಷ್ಟ ಸ್ಥಳದಲ್ಲಿ ಆಚರಿಸಲ್ಪಡುವ ನೋಂಪಿಯಾದರೆ, ಈ ಸತ್ಯನಾರಾಯಣ ವ್ರತವಾದರೋ ಯಾವ ದಿನವಾದರೂ, ಯಾವಾಗಲಾದರೂ, ಎಲ್ಲಾದರೂ ಆಚರಿಸಬಹುದಾದ ವ್ರತವಾಗಿದೆ. ಪೂಜೆಗೆ ಬೇಕಿರುವುದು ಭಕ್ತಿ ಮತ್ತು ಶ್ರದ್ಧೆ ಮಾತ್ರ.</p>
		<p><strong>ಪುಸ್ತಕದಲ್ಲಿ ಏನಿದೆ?</strong>: ಈ ಗ್ರಂಥದಲ್ಲಿ ಮೂಲ ಸಂಸ್ಕೃತಮಂತ್ರಗಳ/ಶ್ಲೋಕಗಳ ಅರ್ಥ ಮತ್ತು ಭಾವವನ್ನು, ಸಂಬಂಧಪಟ್ಟ ಹತ್ತಾರು ಗ್ರಂಥಗಳನ್ನು ಅಧ್ಯಯನ ಮಾಡಿ, ಪ್ರತಿ ಮಂತ್ರವನ್ನೂ ಕನ್ನಡದಲ್ಲಿ ಪದ್ಯಾನುವಾದ ಮಾಡಲು ಪ್ರಯತ್ನಿಸಿದ್ದೇನೆ. ಸತ್ಯನಾರಾಯಣವ್ರತದ ಕತೆಯಲ್ಲಿ ಸಂಸ್ಕೃತಮೂಲದ ಭಾವವನ್ನು ಗ್ರಹಿಸಲು ಪ್ರಯತ್ನ ಪಟ್ಟು, ಸತ್ಯದ ಪೂಜೆಗೇ ಒಜ್ಜೆಯಿತ್ತು, ಕತೆಯನ್ನು ಹೊಸರೀತಿಯಲ್ಲಿ ಕನ್ನಡ ಗದ್ಯದಲ್ಲಿ ರಚಿಸಿ ಪ್ರಸ್ತುತಪಡಿಸಿದ್ದೇನೆ. ಅನುಬಂಧಗಳಲ್ಲಿ ವಿಸ್ತೃತ ಪೂಜೆಗೆ ಸಂಬಂಧಿಸಿದ ಇನ್ನೂ ಹೆಚ್ಚು ವಿವರಗಳೂ, ಸಾಮಗ್ರಿಗಳೂ, ಚಿಂತನೆಗಳೂ ಇವೆ.</p>
		<p>ಪ್ರಾಜ್ಞ ಓದುಗರು ಸಹೃದಯತೆಯಿಂದ ಇವೆಲ್ಲವನ್ನು ಸ್ವೀಕರಿಸಿ, ಪರಾಂಬರಿಸಿ, ಉಪಯೋಗಿಸಿ, ಗ್ರಂಥವನ್ನು ಉತ್ತಮಪಡಿಸಲು ತಮ್ಮ ಸಲಹೆ ಸೂಚನೆ ಅಭಿಪ್ರಾಯಗಳನ್ನು ಕಳಿಸಬೇಕೆಂದು ವಿನಮ್ರನಾಗಿ ಕೇಳಿಕೊಳ್ಳುತ್ತೇನೆ.</p>
		<p>ಸಹೃದಯರೇ, ದೇವರೊಂದಿಗೆ ಮಾತನಾಡಲು ಭಾಷೆಯ ತೊಡಕೇ? ನಾದಮಾಧುರ್ಯಕ್ಕೇ ಸೀಮಿತವಾಗಿ ಸಂಸ್ಕೃತದ ಮಂತ್ರಗಳು, ಶ್ಲೋಕಗಳು ಈ ಮೊದಲು ಅರ್ಥವಾಗಿರಲಿಲ್ಲವೇ? ಆ ಮಂತ್ರಗಳು ಕ್ಲಿಷ್ಟವೆನಿಸಿದ್ದರೆ, ಅರ್ಥದುಷ್ಟವೆನಿಸಿದ್ದರೆ, ಇನ್ನಾವುದೋ ಕಾರಣಗಳಿಗಾಗಿ ಕಷ್ಟವೆನಿಸಿದ್ದರೆ- ಇನ್ನು ಯೋಚನೆ ಬೇಡ. ಭಗವಂತನೊಂದಿಗೆ ಕನ್ನಡದಲ್ಲಿಯೇ ಮಾತನಾಡೋಣ ಬನ್ನಿ!</p>
		<p class="text-right">
			ಸ್ನೇಹದಲ್ಲಿ ನಿಮ್ಮ<br />
			<strong><em>ಶಿಕಾರಿಪುರ ಹರಿಹರೇಶ್ವರ</em></strong>
		</p>
	</section>
</body>
</html>
