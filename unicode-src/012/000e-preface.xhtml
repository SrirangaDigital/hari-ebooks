<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗುಬ್ಬಿ  :: ಗುಬ್ಬಚ್ಚಿ - ಒಂದು ವಿವೇಚನೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000e.1">
		<h1 class="level1-title" epub:type="title">ಪ್ರಸ್ತಾವನೆ</h1>
		<p>ಗುಬ್ಬಿ-ಗುಬ್ಬಚ್ಚಿಯ ಬಗ್ಗೆ ನಾನು ಈ ವಿವೇಚನಾತ್ಮಕ ಪ್ರಬಂಧವನ್ನು ಬರೆಯಲು ಮೂಲ ಪ್ರೇರೇಪಣೆ- ಡಾ। ಎಂ. ಚಿದಾನಂದಮೂರ್ತಿ ಮತ್ತು ಡಾ। ಗುರುಬಸವೇಗೌಡರ, ಕಮ್ಮಟದ ಕಿಡಿಯಂಥ, ಒಂದು ಚಿಕ್ಕದಾದರೂ ಮಹತ್ವದ ಲೇಖನ; ಈ ಕಾರಣಕ್ಕಾಗಿ ಅವರಿಗೆ ನಾನು ಋಣಿ.</p>
		<p class="vertical-delimiter" />
		<p>ಚಿಕ್ಕ ಹುಡುಗನಾಗಿದ್ದಾಗಿನಿಂದಲೂ ನನಗೆ ಸಂತೋಷ ತರುತ್ತಿದ್ದ ಒಂದು ಹವ್ಯಾಸವೆಂದರೆ ಭಾಷೆಯೊಡನೆ ಆಟವಾಡುವುದು. ರೋಚಕವಾಗಿ ಪಾಠ ಹೇಳಿಕೊಡುತ್ತಿದ್ದ ಪ್ರಾಥಮಿಕ ಮತ್ತು ಮಾಧ್ಯಮಿಕ ಶಾಲೆಯ ಉಪಾಧ್ಯಾಯರ ಪ್ರಭಾವ ಇದು ಇದ್ದಿರಬಹುದು, ಅಥವಾ ತಾಯಿಯ ಮನೆಯ ಕಡೆಯ ನೆಂಟ ರಿಷ್ಟರ ಮನೆಗಳಲ್ಲಿ, ಅತ್ತೆ ಮಾವಂದಿರ ಮಾತುಕತೆಗಳಲ್ಲಿ ಹಾಸುಹೊಕ್ಕಾ ಗಿರುತ್ತಿದ್ದ, ಕಿವಿಯ ಮೇಲೆ ಬೀಳುತ್ತಿದ್ದ ಗಾದೆ, ಒಗಟು, ನಾಣ್ಣುಡಿಗಳ ಪ್ರಭಾವವೇ ಇದ್ದಿರಲೂಬಹುದು, ಅಂತೂ ವಿದ್ಯಾರ್ಥಿ ದೆಸೆಯಲ್ಲಿಯೇ ಆಡುವ ಭಾಷೆಯ ಸೊಗಸಿನ ಬಗ್ಗೆ ನನ್ನಲ್ಲಿ ಆಸಕ್ತಿ ಮೊಳಕೆಯೊಡೆದಿತ್ತು. ಏನು ರಿಚ್ ಅದ ನಮ್ಮ ಭಾಷಾ!- ಆ ದಿನಗಳಲ್ಲಿ ನೋಡಿದ ನಾಟಕವೊಂದರ ಮಾತು ಅನುರಣನಗೊಳ್ಳುತ್ತಿತ್ತು.</p>
		<p>ಮದುವೆಯಾದ ಹೊಸದರಲ್ಲಿ, ''ನಾನಂತೂ ಭಾಷಾಶಾಸ್ತ್ರದಲ್ಲಿ ಎಂಎ ಮಾಡಲಾಗಲಿಲ್ಲ, ನೀನಾದರೂ ಮಾಡಮ್ಮ''- ಎಂದು ದುಂಬಾಲು ಬಿದ್ದು ಕನ್ನಡ ವಿಷಯದಲ್ಲಿ ಹೆಚ್ಚು ಅಂಕಗಳಿಸಿದ್ದ ನನ್ನ ಹೆಂಡತಿ ನಾಗಲಕ್ಷ್ಮಿಗೆ ಬೆಂಗಳೂರು ವಿಶ್ವವಿದ್ಯಾಲಯದಲ್ಲಿ ಕನ್ನಡ ಎಂಎ ವ್ಯಾಸಂಗ ಮಾಡಲು ಕೇಳಿಕೊಂಡಿದ್ದೆ. ಹೆಚ್ಚು ಅಂಕಗಳಿಸಿದ್ದರಿಂದ ಅವಳಿಗೆ ಅದಾಗಲೇ ಅರ್ಥಶಾಸ್ತ್ರ ದಲ್ಲಿ ಮತ್ತು ಇತಿಹಾಸಶಾಸ್ತ್ರದಲ್ಲಿ ಎಂಎಗೆ ಪ್ರವೇಶ ದೊರಕಿತ್ತು. ಅವಳಿಗಿಷ್ಟವಾದ ಅರ್ಥಶಾಸ್ತ್ರ ವ್ಯಾಸಂಗಕ್ಕೆ ಅವಳು ತುದಿಗಾಲಲ್ಲಿ ನಿಂತಿದ್ದಳು. ಆಗಿನ್ನೂ ಮದುವೆಯಾದ ಗಂಡನ ಮಾತಿಗೆ ಮಣಿದು ಮನಸ್ಸಿಲ್ಲದ ಮನಸ್ಸಿನಿಂದ ಅವೆರಡನ್ನೂ ನಿರಾಕರಿಸಿ ಕನ್ನಡ ಎಂಎಗೆ ಸೇರಿದಳು. ಅವಳಿಗಿಂತ ಹೆಚ್ಚು ಅನುಕೂಲವಾದದ್ದು ನನಗೇನೇ!</p>
		<p>ಅವಳ ಎಲ್ಲ ಪಠ್ಯ ಮತ್ತು ಪರಾಮರ್ಶನ ಗ್ರಂಥಗಳನ್ನ ವ್ಯಾಸಂಗಮಾಡಲು ನನಗೆ ಸುವರ್ಣಾವಕಾಶವಾಯಿತು. ಉದ್ದಾಮ ಪಂಡಿತರು ತರಗತಿಗಳಲ್ಲಿ ನೀಡುತ್ತಿದ್ದ ಉಪನ್ಯಾಸಸಾರ ಅವಳ 'ಕ್ಲಾಸ್ ನೋಟ್ಸ್‍ಗಳಲ್ಲಿ ಇರುತ್ತಿತ್ತು. ಏಕಲವ್ಯನ ತರಹ ಮನೆಯಲ್ಲಿಯೇ ಕುಳಿತು ಅವೆಲ್ಲವನ್ನು ಓದಲು ನನಗೆ ಅನುಕೂಲವಾಯಿತು. ಅವಳ ಸಹಪಾಠಿಗಳ ದಂಡೇ ನಮ್ಮ ಮನೆಗೆ ಬರುತ್ತಿತ್ತು.</p>
		<p>ಶ್ರೀ ಎಚ್.ಆರ್. ಜಗದೀಶ್, ಶ್ರೀ ಪುಟ್ಟರಾಮಯ್ಯ ಮುಂತಾದ ಅವಳ ತರಗತಿಯ, ಅಧ್ಯಯನ ಕೇಂದ್ರದ ಸೀನಿಯರ್ ತರಗತಿಯ ಮತ್ತು ಜೂನಿಯರ್ ತರಗತಿಯ ಹಲವಾರು ಪ್ರತಿಭಾವಂತ ವಿದ್ಯಾರ್ಥಿ ವಿದ್ಯಾರ್ಥಿನಿಯರು ಮನೆಗೆ ಬಂದಾಗ ಚರ್ಚೆ ಸಾಹಿತ್ಯಕ್ಷೇತ್ರದ ಸುತ್ತಮುತ್ತಲೇ ಗಿರಕಿಹೊಡೆಯುತ್ತಿತ್ತು. ಆ ಮೂಲಕ ನನಗಂತೂ ರಸಗವಳ ಅನಾಯಾಸ ದೊರಕುತ್ತಿತ್ತು. ಕಾವ್ಯಾವಲೋಕನಗಳನ್ನು, ಛಂದೋಂಬುಧಿ, ಶಬ್ದಮಣಿ ದರ್ಪಣಗಳನ್ನು, ಕಾವ್ಯಮೀಮಾಂಸೆ, ಭಾಷಾಶಾಸ್ತ್ರ, ದ್ರಾವಿಡ ಭಾಷಾ ವಿಜ್ಞಾನ, ಗ್ರಂಥಸಂಪಾದನೆ ಹಾಗೂ ವಿಮರ್ಶೆಗೆ ಸಂಬಂಧಿಸಿದ ಮೌಲಿಕ ಗ್ರಂಥಗಳನ್ನ ನಾಗಲಕ್ಷ್ಮಿಯೊಂದಿಗೆ ಓದಲು ಆಗ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಮೇಷ್ಟರಾಗಿದ್ದ ನನಗೆ ಸಮಯವಿತ್ತು.</p>
		<p>ಆಮೇಲೆ ಪ್ರಪಂಚ ಸುತ್ತಿ ಬಂದಿದ್ದಾಯಿತು. ಹೋದ ಹೋದೆಡೆಯೆಲ್ಲ ಸಮಯಸಿಕ್ಕಾಗಲೆಲ್ಲ ದೇಶವಿದೇಶಗಳ ಗ್ರಂಥಭಂಡಾರಗಳಲ್ಲಿ ಹೆಚ್ಚುಹೆಚ್ಚು ಕಾಲಕಳೆಯುತ್ತಿದ್ದ ನನಗೆ ಭಾಷೆಯೊಡನೆ ಆಡಲು ಸಾಕಷ್ಟು ಸಾಮಗ್ರಿ ಅನಾಯಾಸವಾಗಿ ದೊರಕುತ್ತಿತ್ತು.</p>
		<p>ಆಯಾಯ ಭಾಷಾ ಪರಿಸರದಲ್ಲಿದ್ದಾಗ ಅಲ್ಲಿನ ಜನರ ಆಡುನುಡಿಗಳನ್ನು ಕಲಿಯುವುದು ಎಷ್ಟು ಸುಲಭವೆಂದು ನನಗೆ ಮನದಟ್ಟಾಯಿತು. ನೈವೇಲಿ ಯಲ್ಲಿದ್ದಾಗ ತಮಿಳಿನಲ್ಲಿ ಓದಿ ಬರೆಯುವುದನ್ನು, ಉತ್ತರ ಭಾರತದಲ್ಲಿದ್ದಾಗ ಹಿಂದಿಯನ್ನು, ಇರಾನ್‍ನಲ್ಲಿದ್ದಾಗ ಫಾರಸಿಯನ್ನು ನಾನು ಕಲಿತದ್ದು ಹೀಗೆ. (ಅನಿವಾರ್ಯವಾದುದರಿಂದ ಫಾರಸಿಯನ್ನು ಬೇಗ ಮತ್ತು ಚೆನ್ನಾಗಿ ಕಲಿತವಳೆಂದರೆ ನನ್ನ ಮಡದಿ ನಾಗಲಕ್ಷ್ಮಿಯೇ). ಹೀಗೆ ಭಾಷೆಯೊಡನೆ ಆಟವಾಡುವ ಅವಕಾಶಗಳನ್ನ ನಾನು ಸಾಕಷ್ಟು ಉಪಯೋಗಿಸಿಕೊಂಡೆ.</p>
		<p class="vertical-delimiter" />
		<p>ಭಾರತಕ್ಕೆ ಮರಳಿದ ಮೇಲೆ ಓದಲು ಅಪಾರ ಸಾಮಗ್ರಿ ಸಿಕ್ಕು, ಸಾಹಿತ್ಯ ಕ್ಷೇತ್ರದ ದಿಡ್ಡಿಬಾಗಿಲೇ ತೆರೆದಂತಾಯಿತು. ತುಂಬಾ ತುಂಬಾ ಓದುತ್ತಿದ್ದೆ.</p>
		<p>ಒಂದು ದಿನ ಗುಬ್ಬಿಯ ಬಗ್ಗೆ ಡಾ। ಎಂ. ಚಿದಾನಂದಮೂರ್ತಿ ಮತ್ತು ಡಾ। ಗುರುಬಸವೇಗೌಡ ಅವರು ೧೯೬೯ರಲ್ಲೇ ಬರೆದ ಒಂದು ಮಹತ್ವ ಪೂರ್ಣ ಲೇಖನ ನನ್ನ ಕಣ್ಣಿಗೆ ಬಿತ್ತು. ಕನ್ನಡದ ಈ <em>'ಗುಬ್ಬಿ'</em>ಯಲ್ಲಿ ಏನೋ ಒಂದು ಸ್ವಾರಸ್ಯಕರ ವಿಷಯ ಅಡಗಿದೆ- ಎಂಬ ಭಾವನೆ ನನ್ನಲ್ಲಿ ಮೂಡಿ, ನನ್ನ ಹೆಂಡತಿ ನಾಗಲಕ್ಷ್ಮಿಯೊಂದಿಗೆ ಅದರ ಬಗ್ಗೆ ಚರ್ಚಿಸಲು ತೊಡಗಿದೆ.</p>
		<p>''ನಿಮ್ಮ ಅನಿಸಿಕೆಗಳನ್ನೆಲ್ಲ ಒಂದು ಪ್ರಬಂಧರೂಪವಾಗಿ ಬರೆದು, ಬಲ್ಲವರೊಡನೆ ಪರಾಮರ್ಶಿಸಿ, ಏಕೆ ಪ್ರಕಟಿಸಬಾರದು?''- ಎಂದು ಸಲಹೆಯಿತ್ತಳು.</p>
		<p class="vertical-delimiter" />
		<p>ಈ ಪ್ರಬಂಧವನ್ನು ಬರೆಯುತ್ತ ಹೋದಂತೆಲ್ಲ ಗುಬ್ಬಿ ಗರಿಗೆದರುತ್ತ ಹಾರತೊಡಗಿ, ಬರೆಹ ವಿಸ್ತಾರಗೊಳ್ಳುತ್ತ ಹೋಯಿತು, ಪುಸ್ತಕ ರೂಪ ತಾಳಿತು. ನನ್ನ ಉತ್ಸಾಹವನ್ನು ಕಂಡು, ನಾನು ಪರಾಮರ್ಶಿಸುತ್ತಿದ್ದ, ನನ್ನ ಬಳಿ ಇದ್ದ ನಿಘಂಟು, ಕೋಶಗಳು, ಭಾಷಾಶಾಸ್ತ್ರದ ಮತ್ತು ಕಾವ್ಯಗ್ರಂಥಗಳನ್ನು ಜೊತೆ ಜೊತೆಗೆ ಅವಶ್ಯಕವೆನಿಸಿದ ಇನ್ನೂ ಹಲವು ಗ್ರಂಥ, ಕೋಶ, ಮಾಹಿತಿಗಳನ್ನ ಆತ್ಮೀಯ ನೇಹಿಗರನೇಕರು ನನಗೆ ಸಂತೋಷದಿಂದ ಒದಗಿಸಿದರು.</p>
		<p>ಅವರಲ್ಲಿ ಮುಖ್ಯವಾಗಿ ನಾನು ನೆನೆಯಬೇಕಾದ್ದು ಆತ್ಮೀಯ ಪ್ರೊ। ಎಸ್. ರಾಘವೇಂದ್ರ ಭಟ್ಟರನ್ನು. ಪ್ರಬಂಧವು ಸಿದ್ಧವಾಗುತ್ತಿದ್ದಂತೆಯೇ, ಆಕರ ಗ್ರಂಥಗಳ ನೆರವಿನಿಂದ ಅವರೊಡನೆ ಫೋನಿನಲ್ಲಿ ಮತ್ತು ಮುಖತಃ ಹಲವಾರು ಗಂಟೆಗಳ ಕಾಲ ನಾನು ಚರ್ಚಿಸುತ್ತಿದ್ದೆ, ವಾದಿಸುತ್ತಿದ್ದೆ, ಹುಡುಕಿ ಕಂಡುದನ್ನ ಹಂಚಿಕೊಳ್ಳುತ್ತಿದ್ದೆ, ನನ್ನ ಸಂದೇಹಗಳನ್ನ ಪರಿಹರಿಸಿಕೊಳ್ಳುತ್ತಿದ್ದೆ. ನಾನು ಅವರ ಪ್ರೋತ್ಸಾಹಕ್ಕೆ ಕೃತಜ್ಞ.</p>
		<p>ಒಂದು ದಿನ ನಮ್ಮ ಮನೆಗೆ ಬಂದ ಮೈಸೂರಿನ ರಂಗಾಯಣದ ರಂಗಕರ್ಮಿ ಶ್ರೀ ಅರಸೀಕೆರೆ ಯೋಗಾನಂದ್ ಅವರ ಜೊತೆ ಗುಬ್ಬಿಯ ಬಗ್ಗೆ ಆನುಷಂಗಿಕವಾಗಿ ಪ್ರಸ್ತಾಪ ಮಾಡಿದಾಗ, ಅವರು ಮನೆಗೆ ಹೋಗಿ, ಹಿಂತಿರುಗಿ ಬಂದು ಪ್ರೊ। ಸಲೀಂ ಅಲಿ, ಪೂಚಂತೇ, ಎಚ್.ಆರ್. ಕೃಷ್ಣಮೂರ್ತಿ ಮುಂತಾದವರ ಹಲವಾರು ಪಕ್ಷಿಶಾಸ್ತ್ರಜ್ಞರು ಬರೆದ ಅಮೂಲ್ಯ ಪುಸ್ತಕಗಳ ಕಟ್ಟೊಂದನ್ನು ತಮ್ಮೊಡನೆ ತಂದು ಕೊಟ್ಟು ಉಪಕರಿಸಿದರು. ಆಗ ನನಗೆ ಪರಿಚಯವಾಯಿತು ಪಕ್ಷಿತಜ್ಞ ಕೊಡಗಿನ ಡಾ। ನರಸಿಂಹನ್ ಅವರದ್ದು.</p>
		<p>ಮೈಸೂರು ಕುವೆಂಪು ನಗರದ ಕಾವೇರಿ ಕಾಲೇಜಿನ ಶ್ರೀಮತಿ ಪೊನ್ನಮ್ಮನವರು ತಮ್ಮ ಪುಸ್ತಕಭಂಡಾರದಿಂದ ಲೇಖಕ ಡಾ। ನರಸಿಂಹನ್ ಅವರ <em>ಕೊಡಗಿನ ಖಗರತ್ನ</em>ವನ್ನು ಕಳಿಸಿಕೊಟ್ಟು ಉಪಕರಿಸಿದರು.</p>
		<p>ಈ ಪ್ರಬಂಧದ ಸಂಕ್ಷಿಪ್ತ ರೂಪವು <em>ದಟ್ಸ್ ‍ಕನ್ನಡ ಡಾಟ್ ಕಾಮ್</em> ಮತ್ತು <em>ಅವರ್ ಕರ್ನಾಟಕ ಡಾಟ್ ಕಾಮ್</em> ಜಾಲತಾಣಗಳಲ್ಲಿ ಮತ್ತು ಬೆಂಗಳೂರಿನ ಇಂಡಾಲಜಿ ಮಾಸಪತ್ರಿಕೆ <em>'ಮಲ್ಲಾರ'</em>ದಲ್ಲಿ ಪ್ರಕಟವಾಯಿತು; ಹಾಗೆ ಪ್ರಕಟವಾದಾಗ ಬಂದ ಓದುಗರ ಪ್ರತಿಕ್ರಿಯೆಗಳು ಪ್ರೋತ್ಸಾಹದಾಯಕವಾಗಿದ್ದವು. ಆ ಪತ್ರಿಕಾ ಮತ್ತು ವಿದ್ಯುನ್ಮಾನ ಮಾಧ್ಯಮದ ಸಂಪಾದಕ ಮಿತ್ರರಿಗೆ ಮತ್ತು ಪ್ರತಿಕ್ರಿಯಿಸಿದ ಓದುಗರಿಗೆ ನಾನು ಆಭಾರಿ.</p>
		<p>ಈ ಬಗೆಯ ಭಾಷಾವಿಜ್ಞಾನಕ್ಕೆ ಸಂಬಂಧಿಸಿದಂತೆ ಸಂಶೋಧನೆ ನಡೆಸು ವಾಗ ಕ್ಷೇತ್ರಕಾರ್ಯದ ಮಹತ್ವ ಬಲ್ಲವರೇ ಬಲ್ಲರು. ಹಾಗೆ ಸುತ್ತಾಡಿದಾಗ, ಫೋನಿನಲ್ಲಿ ಮಾಹಿತಿ ಸಂಗ್ರಹಣೆ ಮಾಡುತ್ತಿದ್ದಾಗ ತಮಿಳು, ತೆಲುಗು, ಮಲಯಾಳಂ ಭಾಷೆಗಳನ್ನಾಡುವ ಹಲವಾರು ಸ್ನೇಹಿತರು ತಮ್ಮ ಅಮೂಲ್ಯ ವೇಳೆಯನ್ನ ನನಗಾಗಿ ವಿನಿಯೋಗಿಸಿದ್ದಾರೆ; ಅವರಿಗೆಲ್ಲ ನಾನು ಆಭಾರಿ. ಗುಬ್ಬಿಯ ಬಗ್ಗೆ ಅನುಬಂಧದಲ್ಲಿ ಕೊಡಲು ಕನ್ನಡ ಪದ್ಯಗಳನ್ನು ಸಂಗ್ರಹಿಸುವಾಗ ಸಹಕರಿಸಿದ ಹಲವರಲ್ಲಿ ನಾನು ಮುಖ್ಯವಾಗಿ ನೆನೆಯಬೇಕಾದದ್ದು: ಪ್ರೊ। ಎಚ್.ಎಸ್. ವೆಂಕಟೇಶಮೂರ್ತಿ, ಶ್ರೀಮತಿ ಸುಬ್ಬಲಕ್ಷ್ಮಮ್ಮ ಸುಬ್ಬರಾವ್, ರಂಗಾಯಣದ ಅರಸೀಕೆರೆ ಯೋಗಾನಂದ್, ಶ್ರೀಮತಿ ನಾಗಲಕ್ಷ್ಮಿ ಯೋಗಾನಂದ್, ತಮ್ಮ ಅಪ್ರಕಟಿತ ಕವನಗಳನ್ನ ಕಳುಹಿಸಿಕೊಟ್ಟ ಶ್ರೀ ಜಯಪ್ಪ ಹೊನ್ನಾಳಿ ಮತ್ತು ಶ್ರೀ ಮಾಗಲು ಮಲ್ಲಿಕಾರ್ಜುನ ಮುಂತಾದವರನ್ನ.</p>
		<p>ಅನುಬಂಧದಲ್ಲಿ ಸಂಗ್ರಹಿಸಿದ ಮಾಹಿತಿಯ ಇನ್ನಿತರ ಲೇಖಕ/ಕವಿಗಳೆಲ್ಲರನ್ನೂ ನಾನು ಸಂಪರ್ಕಿಸಲಾಗಿಲ್ಲ. ಅವರ ಅನುಮತಿಯನ್ನು ನಿರೀಕ್ಷಿಸುತ್ತ ಈ ಮೂಲಕ ಕೃತಜ್ಞತೆಗಳನ್ನು ಸೂಚಿಸುತ್ತ, ಅವರ ಆ ಲೇಖನಗಳನ್ನೂ ಕವನಗಳನ್ನೂ ವಿಶೇಷ ಅಧ್ಯಯನ ಸಾಮಗ್ರಿಯಾಗಿ ಪ್ರಕಟಿಸಿದ್ದೇನೆ.</p>
		<p>ಪ್ರಬಂಧ ಸಿದ್ಧವಾಗುತ್ತಿದ್ದಂತೆಲ್ಲ ಅದನ್ನು ಆಮೂಲಾಗ್ರ ಓದಿ, ವಿಮರ್ಶಿಸುತ್ತ ಸುಧಾರಣೆಗಳಿಗೆ ಸಲಹೆ ಸೂಚನೆಗಳನ್ನೀಯುತ್ತಿದ್ದ, ಒಂದು ರೀತಿಯ ಕಟುವಿಮರ್ಶಕಿ, ಸಹಧರ್ಮಿಣಿ ನಾಗಲಕ್ಷ್ಮಿಗೆ ನಾನು ಋಣಿ.</p>
		<p>ಪ್ರಬಂಧದ ಕರಡುಪ್ರತಿಯನ್ನ ಅಚ್ಚುಹಾಕಿಸಿ ನಾನು ಹಲವಾರು ಭಾಷಾಶಾಸ್ತ್ರ ತಜ್ಞಸ್ನೇಹಿತರಿಗೆ ಅಂಚೆಯಲ್ಲಿ ಅವರ ಅವಗಾಹನೆಗಾಗಿ ಕಳುಹಿಸಿ ಕೊಟ್ಟೆ. ಆ ವಿದ್ವಾಂಸರುಗಳಲ್ಲಿ ಹಲವರು- ಡಾ। ಎಂ. ಚಿದಾನಂದಮೂರ್ತಿ, ಡಾ। ಗುರುಬಸವೇಗೌಡ, ಡಾ। ವೈ. ಸಿ. ಭಾನುಮತಿ, ಪ್ರೊ। ಎನ್. ಎಸ್. ಲಕ್ಷ್ಮೀನಾರಾಯಣಭಟ್ಟ, ಪ್ರೊ। ಟಿ.ವಿ. ವೆಂಕಟಾಚಲಶಾಸ್ತ್ರೀ, ಶ್ರೀ ಜಿ. ಜಿ. ಮಂಜುನಾಥ್, ಡಾ। ಟಿ.ಎನ್. ನಾಗರತ್ನ, ಆಂಧ್ರಪ್ರದೇಶದ ಶ್ರೀ ಕೃಷ್ಣ ದೇವರಾಯ ವಿಶ್ವವಿದ್ಯಾಲಯದ ಪ್ರಾಧ್ಯಾಪಕ ಮಿತ್ರರು- ಮುಂತಾದವರು ಅದನ್ನ ಆಮೂಲಾಗ್ರವಾಗಿ ಪರಿಶೀಲಿಸಿ, ಕೆಲವರು ಲಿಖಿತವಾಗಿಯೂ, ಕೆಲವರು ಫೋನಿನಲ್ಲಿಯೂ ತಮ್ಮ ಅಭಿಪ್ರಾಯಗಳನ್ನು ಕಳುಹಿಸಿಕೊಟ್ಟು ಉಪಕರಿಸಿದ್ದಾರೆ; ಇವರಿಗೆಲ್ಲ ನನ್ನ ಕೃತಜ್ಞತೆಗಳು.</p>
		<p>ತಮ್ಮ ಇನ್ನಿತರ ಬರೆಹ ಮತ್ತು ಸಂಶೋಧನಾ ಕಾರ್ಯಗಳ ನಡುವೆ ಬಿಡುವು ಮಾಡಿಕೊಂಡು ಈ ಪ್ರಬಂಧವನ್ನು ಆದ್ಯನ್ತ ಕೂಲಂಕಷವಾಗಿ ಆಸಕ್ತಿವಹಿಸಿ ಓದಿ ಸೂಕ್ತಸಲಹೆಗಳನ್ನ ಕೊಡುತ್ತ, ವಿಶ್ಲೇಷಣಾತ್ಮಕ ಮುನ್ನುಡಿಯನ್ನ ವಿಶ್ವಾಸಪೂರ್ವಕವಾಗಿ ಅತ್ಯಲ್ಪಕಾಲದಲ್ಲೇ ಬರೆದುಕೊಟ್ಟ ದ್ರಾವಿಡ ಬಹುಭಾಷಾತಜ್ಞ ಡಾ। ಬಿ.ಬಿ. ರಾಜಪುರೋಹಿತರಿಗೆ ನಾನು ಕೃತಜ್ಞ.</p>
		<p>ಈ ಗ್ರಂಥವೂ ಸೇರಿದಂತೆ ನನ್ನ ಎಲ್ಲ ಪುಸ್ತಕಗಳಿಗೂ ಅಕ್ಷರ ವಿನ್ಯಾಸಕ್ಕಾಗಿ ಗಣಕ ತಂತ್ರಾಂಶ<em>ಬರಹ</em>ವನ್ನು ಬಳಸಿಕೊಂಡಿದ್ದೇನೆ. ಈ ತಂತ್ರಾಂಶದ ಸೃಷ್ಟಿಕರ್ತ, ಅಮೆರಿಕಾದ ನ್ಯೂಜೆರ್ಸಿಯಲ್ಲಿರುವ ಶ್ರೀ ಶೇಷಾದ್ರಿ ವಾಸು ಅವರು ನನ್ನ ಆತ್ಮೀಯ ಮಿತ್ರರು. ಈ 'ಬರಹ' ತಂತ್ರಾಂಶ ನನಗೂ, ನನ್ನಂಥ ಸಹಸ್ರಾರು ಲೇಖಕ ಮಿತ್ರರಿಗೂ ಒದಗಿಸಿರುವ ಸಹಾಯವನ್ನು ಎಷ್ಟು ಹೊಗಳಿದರೂ ಕಡಿಮೆಯೇ. ಗೆಳೆಯ ಶ್ರೀ ಶೇಷಾದ್ರಿ ವಾಸು ಅವರಿಗೆ ನನ್ನ ಹೃತ್ಪೂರ್ವಕ ನಮನ.</p>
		<p>ಲಿಪಿವಿನ್ಯಾಸ ಗಣಕೀಕರಣ ಮಾಡಿದ ಶ್ರೀ ಮಾಗಲು ಮಲ್ಲಿಕಾರ್ಜುನ ಅವರಿಗೆ, ಗಣಕೀಕರಣದಲ್ಲಿ ನೆರವಿತ್ತ ಶ್ರೀ ಪ್ರದೀಪ್ ವಿಠ್ಠಲ್ ಮತ್ತು ಕುಮಾರಿ ಎಂ. ರಾಧಿಕಾ ಅವರಿಗೆ, ಅಚ್ಚುದೋಷಗಳ ತಾಳೆ ನೋಡಿದ ಪ್ರೊ। ಎಸ್. ರಾಘವೇಂದ್ರ ಭಟ್ಟರಿಗೆ, ಮುಖಪುಟ ವಿನ್ಯಾಸ ಮಾಡಿದ ಶ್ರೀ ಬಸವರಾಜು ಅವರಿಗೆ, ಅಚ್ಚುಕಟ್ಟಾಗಿ ಮುದ್ರಿಸಿದ ಮುದ್ರಣಾಲಯದವರಿಗೆ, ವಿಶ್ವಾಸ ಪೂರ್ವಕವಾಗಿ ಈ ಪುಸ್ತಕವನ್ನು ಅಂದವಾಗಿ ಪ್ರಕಟಿಸಿದ ಸಂಸ್ಕೃತಿ ಪ್ರಕಾಶನದ ಶ್ರೀ ಸುಬ್ರಹ್ಮಣ್ಯ ಅವರಿಗೆ ನಾನು ಆಭಾರಿ.</p>
		<p>ಸಹೃದಯ ಓದುಗರು ಕೊಂಡು ಓದಿ, ತಮ್ಮ ಅಭಿಪ್ರಾಯಗಳನ್ನು ಕರೆದು/ ಬರೆದು ತಿಳಿಸಬೇಕಾಗಿ ವಿನಂತಿಸಿಕೊಳ್ಳುವೆ.</p>
		<p class="text-right">
			ಸ್ನೇಹದಲ್ಲಿ ನಿಮ್ಮ,<br />
			<strong>-ಶಿಕಾರಿಪುರ ಹರಿಹರೇಶ್ವರ</strong><br />
			ಮೈಸೂರು
		</p>
	</section>
</body>
</html>
