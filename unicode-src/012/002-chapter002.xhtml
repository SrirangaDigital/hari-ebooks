<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗುಬ್ಬಿ  :: ಗುಬ್ಬಚ್ಚಿ - ಒಂದು ವಿವೇಚನೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-002">
		<h1 class="level1-title" epub:type="title">೨ :: ಗುಬ್ಬಿ, ನಿನಗೆ ಎಷ್ಟೊಂದು ಹೆಸರು?</h1>
		<p>ಇಷ್ಟು ಪೂರ್ವರಂಗದ ಬಳಿಕ, ಈಗ ಮುಖ್ಯವಾದ ಅರ್ಥಕ್ಕೆ ಬರೋಣ: <em>ಗುಬ್ಬಿ</em> ಒಂದು ಪಕ್ಷಿವಿಶೇಷದ ಹೆಸರು. ಹಳ್ಳಿಯಲ್ಲಿರಲಿ ಊರಿನಲ್ಲಿರಲಿ, ಮಕ್ಕಳಿಗೆ ಬಹಳ ಪ್ರಿಯವಾದ ಪುಟಾಣಿ ಹಕ್ಕಿ ಗುಬ್ಬಿ. ಅವರಿಗೆ ಚೆನ್ನಾಗಿ ಪರಿಚಿತವಾದ ಕಾಗೆಯನ್ನು ಬಿಟ್ಟರೆ, ಗ್ರಾಮಾಂತರ ಪ್ರದೇಶದಲ್ಲಂತೂ ಮಕ್ಕಳು ಹತ್ತಿರದಿಂದಲೇ ನೋಡಿರುವ ಹಕ್ಕಿಯೆಂದರೆ ಗುಬ್ಬಚ್ಚಿಯೇ.<sup><a epub:type="noteref" href="999-aside.xhtml#id-002-012">೧೨</a></sup></p>
		<p>ಕಿಟಕಿಯಿಂದ ತೂರಿ ಬಂದು, ಮನೆಯೊಳಗೆಲ್ಲಾ ಅಡ್ಡಾಡಿ, ಸಾಧ್ಯವಾದರೆ ಸ್ವಾತಂತ್ರ್ಯವಹಿಸಿ ಮನೆಯ ಮಾಡುಗಳಲ್ಲೂ ಗೂಡುಕಟ್ಟಲು ತೊಡಗುವ ಹೆದರದ, ಸ್ವಯಂ-ಆಹ್ವಾನಿತ ಅತಿಥಿ, ಈ ಗುಬ್ಬಿ. ಪ್ರಪಂಚದ ಎಲ್ಲಾ ಭಾಗಗಳಲ್ಲೂ ಹರಡಿಕೊಂಡು, ಅಲ್ಲಲ್ಲಿಯ ವಾತಾವರಣಕ್ಕೆ ಹೊಂದಿಕೊಂಡು, ಮಾನವ ಸಂಗಾತಿಯೆನಿಸುವಂತೆ ಬಾಳುವ ಗುಬ್ಬಿಗಳಲ್ಲಿ ಗಂಡು ಮತ್ತು ಹೆಣ್ಣುಗಳ ನಡುವೆ ಬಣ್ಣದಲ್ಲಿ ಇರುವ ಸ್ವಲ್ಪ ವ್ಯತ್ಯಾಸವನ್ನು ಗಮನಿಸ ಬಹುದು; ಹೆಣ್ಣು ಗಂಡಿನಷ್ಟು ಲಕ್ಷಣವಾಗಿಲ್ಲ.</p>
		<p>ಸುಮಾರು ಹದಿನೈದು ಸೆಂಟಿಮೀಟರ್ ಉದ್ದದ ಸಣ್ಣ ಆಕಾರ. ದಪ್ಪವಾದ ಚೂಪಾದ ಪುಟಾಣಿ ಕೊಕ್ಕು, ಕಾಳು ದವಸಧಾನ್ಯ ಹಣ್ಣು ಕೀಟ ಹುಳ ಹುಪ್ಪಟೆಗಳೇ ಇದರ ಆಹಾರ. ಹೂಮೊಗ್ಗುಗಳನ್ನೂ ಕಬಳಿಸಿ ತೋಟಗಳಲ್ಲಿ ದಾಂಧಲೆ ಮಾಡುವುದುಂಟು. ಮನೆಯೊಳಗೆ ನೆಲದಮೇಲೆ ಕುಪ್ಪಳಿಸುತ್ತ ಓಡಾಡಿಕೊಂಡು, ಸುತ್ತ ಮುತ್ತ ಹಾರಾಡಿಕೊಂಡಿದ್ದರೂ, ಜಾಗರೂಕತೆಗೇನೂ ಕೊರತೆಯಿಲ್ಲ, ಅಷ್ಟೇ ಚುರುಕೂ ಸಹ. ಚಿಲಿಪಿಲಿ ಕೂಗು, ರಾತ್ರಿ ವೇಳೆ ಎಲೆ ತುಂಬಿದ ಮರದ ಮರೆಯಲ್ಲಿ, ಮುಳ್ಳು ಪೊದೆಗಳಲ್ಲಿ ವಿಶ್ರಾಂತಿ. ಎಲ್ಲೆಂದರಲ್ಲಿ ಬಿರುಕುಗಳಲ್ಲಿ ನಾರು ಕಸ ಕಡ್ದಿಗಳಿಂದ ಗೂಡು ಕಟ್ಟುವ ಪರಿಪಾಠ. ನಸು ಕಂದು ತೆಳು ಹಸಿರು ಬಣ್ಣದ ಮೊಟ್ಟೆಗಳು. ಅದರ ಮೊಟ್ಟೆಗಳ ಮೇಲೆ ಚುಕ್ಕೆಗಳಿರುತ್ತವೆ. ಮರಿಗಳಿಗೆ ಹುಳ ಹುಪ್ಪಟೆಗಳನ್ನೇ ತಿನ್ನಿಸಿ ಬೆಳಸುವ ಪೌಷ್ಟಿಕ ಪಥ್ಯಾಹಾರ ವಿಜ್ಞಾನಿ. ಬೆಳೆದು ನಿಂತಿರುವ ಬೆಳೆಗಳನ್ನು ನಾಶಪಡಿಸುವ ಕಂಬಳಿ ಹುಳು ಮುಂತಾದ ಮೃದು ದೇಹದ ಕೀಟಗಳನ್ನು ಕೊಂಡೊಯ್ದು ತನ್ನ ಮರಿಗಳಿಗೆ ತಿನ್ನಿಸತೊಡಗುವ ಗುಬ್ಬಿ, ರೈತನಿಗೆ ಪರೋಕ್ಷವಾಗಿ ಉಪಕಾರಿ. ಬೇಲಿಯ ಮೇಲೆ, ದಾರಿ ದೀಪದ ತಂತಿಯ ಮೇಲೆ, ಕೊಂಬೆಗಳ ಮೇಲೆ ಪಕ್ಕ ಪಕ್ಕದಲ್ಲಿ ಕುಳಿತು, ಬಂಧು ಬಾಂಧವರೊಡನೆ ಹರಟೆಹೊಡೆಯುವ ಸಂಘಜೀವಿ.<sup><a epub:type="noteref" href="999-aside.xhtml#id-002-013">೧೩</a></sup></p>
		<p>ಗುಬ್ಬಿಲ್, ಗುಬ್ಬಿಲು, ಗುಬ್ಬಚ್ಚಿ ಎಂದು ಕರೆಯುವ ಗುಬ್ಬಿಯನ್ನು <em>ಗುಮ್ಚಿ</em> ಎಂದು ಹಳೇ ಮೈಸೂರಿನ ಕಡೆ ಜನರು ಹೇಳುವುದುಂಟು.<sup><a epub:type="noteref" href="999-aside.xhtml#id-002-014">೧೪</a></sup> ಬೆಟ್ಟಗುಬ್ಬಿಯೆಂಬ ಜ್ಞಾತಿ ಇದ್ದರೂ, ಗುಬ್ಬಿ ವಿಶೇಷವಾಗಿ ಊರ ಹಕ್ಕಿ. ಕೋಶಗಳಲ್ಲಿ ಊರಗುಬ್ಬಿ ಯೆಂದೂ, ಕರೆಯಲೊಕ್ಕಿಯೆಂದೂ<sup><a epub:type="noteref" href="999-aside.xhtml#id-002-015">೧೫</a></sup> ಹೆಸರಿಸಿರುವುದು ಇದಕ್ಕೇ. ಮೊದ ಮೊದಲು ಕಾಡಲ್ಲೇ ಹೆಚ್ಚು ಇದ್ದವರಲ್ಲವೇ, ನಮ್ಮ ಪ್ರಕೃತಿಪ್ರಿಯ ಮಂತ್ರದ್ರಷ್ಟಾರರು. ಹಾಗಾಗಿ, ಆ ಕಾಲದ ಋಗ್ವೇದ ಸಂಹಿತೆಯಲ್ಲಿ ಗುಬ್ಬಿಯ ಪ್ರಸ್ತಾಪ ಬರುವುದಿಲ್ಲ. ಅನಂತರದ ಯಜುರ್ವೇದದ ಮತ್ತು ಮುಂದಿನ ವೈದಿಕ ವಾಙ್ಮಯದಲ್ಲಿ ಕಲವಿಂಕ (ಗುಬ್ಬಿ) ದ ಉಲ್ಲೇಖ ಸಿಗುತ್ತದೆ.<sup><a epub:type="noteref" href="999-aside.xhtml#id-002-016">೧೬</a></sup></p> 
		<p>ಸಂಸ್ಕೃತದಲ್ಲಿ ಕಲವಿಂಕ ಗುಬ್ಬಿಯನ್ನು ಭವನ ಚಟಕ, ಚಟಕ, ಚಟ, ಗೃಹಬಲಿಭುಕ್, ನೀಲಕಂಠ- ಎಂದು ಕರೆದಿದ್ದಾರೆ.<sup><a epub:type="noteref" href="999-aside.xhtml#id-002-017">೧೭</a></sup> ಒಂದು ಹೆಜ್ಜೆ ಮುಂದೆ ಹೋಗಿ, ಅಲ್ಲಿ ಹೆಣ್ಣುಗುಬ್ಬಿಗೆ ಮತ್ತು ಹೆಣ್ಣು ಗುಬ್ಬಿಮರಿಗೆ <em>ಚಟಕಾ,</em> ಗಂಡು ಗುಬ್ಬಿಮರಿಗೆ <em>ಚಾಟಕೈರ-</em> ಎಂದೂ ಕರೆದಿದ್ದಾರೆ. ಕನ್ನಡದಲ್ಲೂ ಗಂಡು ಗುಬ್ಬಿಗೆ ಚೆಟ್ಟಿ ಎನ್ನುತ್ತಾರೆ.<sup><a epub:type="noteref" href="999-aside.xhtml#id-002-018">೧೮</a></sup> ಕಪ್ಪುಮೂತಿಯುಳ್ಳ ಗುಬ್ಬಿಗೆ <em>ಕಬ್ಬಾಯಗುಬ್ಬಿ</em><sup><a epub:type="noteref" href="999-aside.xhtml#id-002-019">೧೯</a></sup> ಎಂಬ ಹೆಸರಿದೆ.ಅಭಿನವ ಮಂಗರಾಜನ ನಿಘಂಟು <em>ಅಭಿನವಾಧಾನಂ ಕೋಶ</em><sup><a epub:type="noteref" href="999-aside.xhtml#id-002-020">೨೦</a></sup> ಹೇಳುವುದೂ ಅದನ್ನೇ, <em>'ಕಲವಿಂಕವೆನೆ ಗುಬ್ಬಿ'</em> - ಎಂದು. ಕಲವಿಂಕ ಅಂದರೆ<sup><a epub:type="noteref" href="999-aside.xhtml#id-002-021">೨೧</a></sup> ಒಂದು ತರಹದ ಹಳದಿ ತಲೆಯ ಗುಬ್ಬಿ. ಮನುಸ್ಮೃತಿಯಲ್ಲಿ<sup><a epub:type="noteref" href="999-aside.xhtml#id-002-022">೨೨</a></sup> ಮತ್ತು ಇನ್ನಿತರ ಧರ್ಮಶಾಸ್ತ್ರ ಸ್ಮೃತಿಗಳಲ್ಲಿ ಯಾವ ಯಾವ ಪಕ್ಷಿಗಳ ಮಾಂಸಾಹಾರ ಕೂಡದು ಎನ್ನುವಾಗ, ಕಲವಿಂಕವೆಂಬ ಈ ಊರಗುಬ್ಬಿಯನ್ನು ಕೊಂದು ತಿನ್ನುವುದು ಬೇಡ- ಎಂದು ನಿಷೇಧಿಸಿದ್ದಾರೆ. ಕಾಳಿದಾಸನು ತನ್ನ ಮೇಘದೂತದಲ್ಲಿ<sup><a epub:type="noteref" href="999-aside.xhtml#id-002-023">೨೩</a></sup> ಗುಬ್ಬಿಗೆ <em>ಗೃಹಬಲಿಭುಕ್</em> ಎಂದು ಕರೆಯುತ್ತಾನೆ. ಆದರೆ <em>ಬಲಿಭುಕ್</em> ಎಂದರೆ ಗುಬ್ಬಿಯಲ್ಲ, ಕಾಗೆ.<sup><a epub:type="noteref" href="999-aside.xhtml#id-002-024">೨೪</a></sup></p>
		<p>ಪ್ರಾಚೀನ ಕನ್ನಡ ಸಾಹಿತ್ಯದಲ್ಲಿ ಹದಿನೆಂಟು ವರ್ಣನೆಗಳಿಲ್ಲದೆ ಇದ್ದರೆ ಅದು ಮಹಾಕಾವ್ಯ ಎನಿಸಿಕೊಳ್ಳುವುದಿಲ್ಲ ಎಂಬ ನಿಯಮವಿದೆ ತಾನೆ; ಹಾಗೆ ಕಾಡು ಮೇಡು ಪ್ರಕೃತಿ ನಗರಗಳನ್ನು ವಿವರಿಸುವಾಗಲೂ, ಕಾಡಿನ ನಗರದ ಉದ್ಯಾನವನದ ಯಾತ್ರೆಯ ವರ್ಣನೆಗಳಲ್ಲೂ<sup><a epub:type="noteref" href="999-aside.xhtml#id-002-025">೨೫</a></sup> ಗುಬ್ಬಿ ಹಾರಿ ಬರುವುದಿಲ್ಲ. ಪ್ರಾಣಿ-ಪಕ್ಷಿಗಳ ಸ್ವಭಾವವನ್ನು ಮನುಷ್ಯರಲ್ಲಿ ಕಾಣುತ್ತಾ ಸೊಗಸಾಗಿ ಕತೆ ಹೇಳುವ ಸಂಸ್ಕೃತದ ಗುಣಾಢ್ಯ, ವಿಷ್ಣುಶರ್ಮ, ವಸುಭಾಗಭಟ್ಟರು ಇರಲಿ, ನಮ್ಮ <em>ಕನ್ನಡ ಪಂಚತಂತ್ರ</em> ದ ದುರ್ಗಸಿಂಹನ ಕಣ್ಣಿಗೂ ಗುಬ್ಬಿ ಬೀಳಲಿಲ್ಲ.<sup><a epub:type="noteref" href="999-aside.xhtml#id-002-026">೨೬</a></sup> ಸಂಗೀತಶಾಸ್ತ್ರದಲ್ಲಿ ರಾಗರಾಗಿಣಿಯರಿಗೆ ರಾಗಾಭಿಮಾನೀ ದೇವತೆಗಳಿಗೆ ಪಕ್ಷಿಗಳು ವಾಹನವಾಗುವುದುಂಟು,<sup><a epub:type="noteref" href="999-aside.xhtml#id-002-027">೨೭</a></sup> ಆದರೆ ಅವರಾರಿಗೂ ಗುಬ್ಬಿ ಬೇಡ. ಅಲ್ಲೆಲ್ಲ ನಾವು ಕಾಣುವುದು ಕೋಕಿ ಹಂಸೆ ಪಿಕ ಶುಕ ಚಕೋರಿಗಳು, ಇಲ್ಲವೇ ಕ್ರೌಂಚ ಶಿಖಿ ತಿತ್ತಿರಿ ಕಪೋತಾದಿಗಳು.<sup><a epub:type="noteref" href="999-aside.xhtml#id-002-028">೨೮</a></sup> ಸ್ವಾಮಿಯನ್ನೇ ಹೊತ್ತವನೆಂಬ ಕಾರಣಕ್ಕೆ ಪೌರಾಣಿಕಯುಗದಲ್ಲಿ ಗರುಡನ ಕೀರ್ತಿ ಬಾನೆತ್ತರಕ್ಕೆ ಹಾರಿತ್ತು. ಪಕ್ಷಿಗಳಲ್ಲಿ ಅದು ಪರಮೋಚ್ಚ ಎನ್ನುವದಕ್ಕೆ ಸಂಕೇತವಾಗಿ ಹಕ್ಕಿಗಳಲ್ಲಿ ನಾನು ಗರುಡ ನಾಗಿದ್ದೇನೆ- ಎಂದು ಘೋಷಿಸಿ ಬಿಟ್ಟಿದ್ದಾನೆ, ಗೀತಾಚಾರ್ಯ ಶ್ರೀಕೃಷ್ಣ.<sup><a epub:type="noteref" href="999-aside.xhtml#id-002-029">೨೯</a></sup> ಗರುಡನ ಅಂಕಿತದಲ್ಲಿ ಒಂದು ಪುರಾಣವೂ ಇದೆ. ಗರುಡನ ಮತ್ತು ಕಾಲ್ಪನಿಕ ಗಂಡಭೇರುಂಡ ಪಕ್ಷಿಯು ನರಸಿಂಹನ ಒಂದು ಮುಖವೂ ಆಗಬಹುದು.<sup><a epub:type="noteref" href="999-aside.xhtml#id-002-030">೩೦</a></sup> ಗುಬ್ಬಿಗೆಲ್ಲಿ ಬಂದೀತು ಆ ಭಾಗ್ಯ!</p>
		<p>ಆದರೆ, ನಮ್ಮ ಕವಿಗಳು ಗುಬ್ಬಿಯನ್ನು ಮರೆತರು ಎಂದಲ್ಲ. <em>ನುಗ್ಗಿಯ ಬನಕ್ಕೆ ಗುಬ್ಬಿ ಕೋಗಿಲೆಯೆಂಬಂತೆ</em> ಎನ್ನುತ್ತಾನೆ, ಧರ್ಮಾಮೃತದ ನಯಸೇನ.<sup><a epub:type="noteref" href="999-aside.xhtml#id-002-031">೩೧</a></sup> ತೊರವೆ ರಾಮಾಯಣದ ನರಹರಿ<sup><a epub:type="noteref" href="999-aside.xhtml#id-002-032">೩೨</a></sup> ಕವಿಯು ಬೀಸಿದ ಬಲೆಗೆ ಬಿದ್ದವು ಗಿಡುಗ ಗೀಜಗ ಗೌಜು ಗುಬ್ಬಿಗಳು! `<em>ಕೋಳಿಯ ಕೂಟ ಗುಬ್ಬಿಯ ಕೂಟದಂತೆ ಹಂಸಾಳಿಯ ಕೂಟ ತೋರುವುದೇ?</em>'- ಎಂದು ಪ್ರಶ್ನಿಸುತ್ತಾನೆ ರತ್ನಾಕರ ವರ್ಣಿ.<sup><a epub:type="noteref" href="999-aside.xhtml#id-002-033">೩೩</a></sup> ಮಕ್ಕಳಿಗೆಲ್ಲರಿಗೂ ಚಿರಪರಿಚಿತವಾಗಿರುವ <em>ಪುಣ್ಯಕೋಟಿ ಗೋವಿನ ಕತೆಯ</em> ಜಾನಪದ <em>ಹಾಡಿ</em>ನಲ್ಲಿ ಅದರ ಕವಿ ಮಿಕ್ಕ ಪಕ್ಷಿಗಳೊಂದಿಗೆ ಗುಬ್ಬಿಯು ವನದಿ ಶೋಭಿಸುತ್ತಿದ್ದುದನ್ನು ಹೇಳುತ್ತಾನೆ.<sup><a epub:type="noteref" href="999-aside.xhtml#id-002-034">೩೪</a></sup> ಏನೇ ಆದರೂ, ಕವಿಸಮಯಕ್ಕೆ ಗಿಳಿ ಚಾತಕ ನವಿಲು ಹಂಸೆಗಳು ಬಂದಂತೆ ಗುಬ್ಬಿ ಒದಗಿ ಬರಲಿಲ್ಲ, ಅಷ್ಟೆ. ಮಕ್ಕಳು ಗುಬ್ಬಚ್ಚಿಯನ್ನು ನೋಡಿ ಪ್ರೀತಿಸಿರಬಹುದು, ಆದರೆ ಅದರ ಕೂಗನ್ನು ಅನುಕರಿಸಿದ ಪ್ರಸ್ತಾಪವಿಲ್ಲ.<sup><a epub:type="noteref" href="999-aside.xhtml#id-002-035">೩೫</a></sup> ಹಕ್ಕಿಗಳ ಕೂಗಿಗೆ, ಕೂಜನಕ್ಕೆ ಗುಬ್ಬಳಿಕೆ ಎನ್ನುವುದು ನಮ್ಮ ಗುಬ್ಬಿಯ ಕೊಡುಗೆಯೇ. ಆದರೆ, ಮುದ್ದಣನ ಶ್ರೀ ರಾಮಚಂದ್ರ ಗುಬ್ಬಳಿಸಿದಾಗ, ಅದು ಬಿಕ್ಕಳಿಕೆ.<sup><a epub:type="noteref" href="999-aside.xhtml#id-002-036">೩೬</a></sup> ಆ ಮಾತು ಬೇರೆ. (ಇರಲಿ ಬಿಡಿ, ನಮ್ಮ ಗುಬ್ಬಿ ಊರ್ಮಿಳೆ, ಭಾನುಮತಿಯರಂತೆ ಕಾವ್ಯದ ಅನಾದರ, ಕಾವ್ಯದ ಉಪೇಕ್ಷಿತ ಒಂದು ಪಾತ್ರ ಎನ್ನೋಣ.<sup><a epub:type="noteref" href="999-aside.xhtml#id-002-037">೩೭</a></sup>)</p>
		<p>ಈ ಗುಬ್ಬಿಗಳ ಹಿಂಡು ಗುಂಪುಗುಂಪಾಗಿ, ಬೇಲಿಯ ಮೇಲೆ, ರೆಂಬೆ ಕೊಂಬೆಗಳ ಮೇಲೆ ಕುಳಿತಾಗ ಆ ಮೊಗ್ಗರ, ಸಮೂಹ, ಹಿಂಡು ಆಯಿತು- <em>ಗುಬ್ಬಿವಿಂಡು</em>; ಗಿಳಿವಿಂಡು, ದುಂಬಿವಿಂಡು ಇದ್ದ ಹಾಗೆ. ಶಿಶುಮಾಯಣ ಕವಿ ತನ್ನ <em>ತ್ರಿಪುರದಹನ ಸಾಂಗತ್ಯ</em>ದಲ್ಲಿ<sup><a epub:type="noteref" href="999-aside.xhtml#id-002-038">೩೮</a></sup> <em>ದಾನವರು ಬಂದೆರಗಿದುದು ಗುಬ್ಬಿವಿಂಡಿನ ಮೇಲೆ ಬಿದ್ದಂತಾಯ್ತು</em> -ಎನ್ನುತ್ತಾನೆ.</p>
		<p>ಮರದಲ್ಲಿ ಬಿಟ್ಟ, ಗಿಳಿ ಇತ್ಯಾದಿ ಹಕ್ಕಿಗಳು ತಿಂದ ಹಣ್ಣು, ದೋರಗಾಯಿಗಳು ಮಕ್ಕಳಿಗೆ ಎಂಜಲು ಎಂದು ಅನ್ನಿಸದೆ ಹೋಗಬಹುದು. ಇದೇ ಕಾರಣಕ್ಕೆ ಇರಬೇಕು, ಮಕ್ಕಳು ತಮ್ಮ ತಮ್ಮಲ್ಲಿ ತಿಂಡಿಯನ್ನು ಹಂಚಿಕೊಳ್ಳುವಾಗ, ಅದನ್ನು ಯಾವುದಾದರೂ ಬಟ್ಟೆಯಿಂದ ಮುಚ್ಚಿ, ಆ ಗುಪ್ಪೆಯನ್ನು ಬಾಯಿಂದ ಕಚ್ಚಿ ಚೂರು ಚೂರು ಮಾಡಿಕೊಳ್ಳುವುದು ಮತ್ತು ಇದು ಎಂಜಲಲ್ಲ, ತಿಂದರೆ ದೋಷವಿಲ್ಲ ಎಂದುಕೊಳ್ಳುವುದು. ಇದಕ್ಕೆ `ಗುಬ್ಬಿ ಎಂಜಲು' ಎಂದು ಅವರು ಹೇಳಿಕೊಳ್ಳುತ್ತಾರೆ.<sup><a epub:type="noteref" href="999-aside.xhtml#id-002-039">೩೯</a></sup></p>
	</section>
</body>
</html>
