<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗುಬ್ಬಿ  :: ಗುಬ್ಬಚ್ಚಿ - ಒಂದು ವಿವೇಚನೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-004">
		<h1 class="level1-title" epub:type="title">೪ :: ಊರುಗಳಾಗಿ ಗುಬ್ಬಿ</h1>
		<p>ಕರ್ನಾಟಕ ರಾಜ್ಯದ ತುಮಕೂರು ಜಿಲ್ಲೆಯಲ್ಲಿ 'ಗುಬ್ಬಿ' ಎಂಬ ಹೆಸರಿನ ಊರೊಂದಿದೆ.<sup><a epub:type="noteref" href="999-aside.xhtml#id-004-048">೪೮</a></sup> ಇದು ಒಂದು ಪುರಾಣ ಪ್ರಸಿದ್ಧವಾದ ಊರು. ಇದಕ್ಕೆ ಪುರಾತನ ಹೆಸರು ಅಮರಗುಂಡ (ಅಥವಾ ಸಮರಗುಂಡ). ಗ್ರಾಮದೇವತೆಯ ಹೆಸರೂ ಅಮರಗುಂಡದ ಮಲ್ಲಿಕಾರ್ಜುನ. ಶಾಸನಗಳಲ್ಲಿ<sup><a epub:type="noteref" href="999-aside.xhtml#id-004-049">೪೯</a></sup> ಈ ಹೆಸರು ಪ್ರಸ್ತಾಪವಾಗಿದೆ. ಇಲ್ಲಿ ಬರುವ ಸಮರಗುಂಡವೇ ಅಮರಗುಂಡ ಎಂದು ನಿಘಂಟುಕಾರರು<sup><a epub:type="noteref" href="999-aside.xhtml#id-004-050">೫೦</a></sup> ಊಹಿಸುತ್ತಾರೆ. ಭೀಮಕವಿಯೂ ಸಹ ತನ್ನ <em>ಬಸವಪುರಾಣ</em>ದಲ್ಲಿ<sup><a epub:type="noteref" href="999-aside.xhtml#id-004-051">೫೧</a></sup> ಅಮರಗುಂಡವನ್ನು ಉಲ್ಲೇಖಿಸುತ್ತಾನೆ. ಅಮರಗುಂಡ ಊರು <em>ಗುಬ್ಬಿ</em> ಆದುದರ ಬಗ್ಗೆ ಇರುವ ಐತಿಹ್ಯದ ಕತೆಯೊಂದು ಹೀಗಿದೆ:<sup><a epub:type="noteref" href="999-aside.xhtml#id-004-052">೫೨</a></sup> ಅಮರಗುಂಡ ಗ್ರಾಮದ ಪ್ರಮುಖ ದೇವಸ್ಥಾನದಲ್ಲಿ ಆ ಊರಿನವನೇ ಆದ ಮಲ್ಲಿಕಾರ್ಜುನ ಎಂಬ ಪ್ರಸಿದ್ಧ ಪಂಡಿತನು ಭಕ್ತರಿಗಾಗಿ ಶಿವಪುರಾಣವನ್ನು ಹೃದಯಂಗಮವಾಗಿ ಪ್ರವಚನ ಮಾಡುತ್ತಿದ್ದನಂತೆ. ತದೇಕಚಿತ್ತರಾಗಿ ಜನಗಳು ಅವನ ಪ್ರವಚನವನ್ನು ಕೇಳುತ್ತಿದ್ದಾಗ, ಎರಡು ಗುಬ್ಬಿಗಳು ಪ್ರತಿದಿನವೂ ಅಲ್ಲಿಗೆ ಹಾರಿ ಬಂದು, ನಿಶ್ಶಬ್ದವಾಗಿ ಕುಳಿತು, ಪುರಾಣಶ್ರವಣವನ್ನು ಮಾಡುತ್ತಿದ್ದವಂತೆ. ಕೆಲ ದಿನಗಳ ನಂತರ ಆ ಪುರಾಣ ಮುಗಿಯುತ್ತಲೇ, ಆ ಗುಬ್ಬಿಹಕ್ಕಿ ದಂಪತಿಗಳು ಅಲ್ಲಿಯೇ ಅಸು ನೀಗಿದವಂತೆ. ಭಕ್ತರು ಈ ಸೋಜಿಗಕ್ಕೆ ಬೆರಗಾಗಿ, ಅಲ್ಲಿಯೇ ಈ ಗುಬ್ಬಿಗಳ ಸಮಾಧಿ ಮಾಡಿದರಂತೆ. ದಿನ ಕಳೆದಂತೆ ಆ ಊರಿನ ಹೆಸರು <em>ಗುಬ್ಬಿ</em> ಎಂದೇ ಪ್ರಸಿದ್ಧವಾಯಿತಂತೆ.<sup><a epub:type="noteref" href="999-aside.xhtml#id-004-053">೫೩</a></sup></p>
		<p>ಕ್ಷೇತ್ರಗಳ ಹೆಸರು ವ್ಯಕ್ತಿಗಳ ಹೆಸರಾಗಿ ಬಳಕೆಯಾಗುವ ವಿಚಾರದಲ್ಲಿ ಗುಬ್ಬಿ&#62; ಗುಬ್ಬಯ್ಯ ಆಗಿರುವ ಜನರಿದ್ದಾರೆ.<sup><a epub:type="noteref" href="999-aside.xhtml#id-004-054">೫೪</a></sup> ಗುಬ್ಬಿಯ ಊರಿನವರಾದ ಹಲವು ಕವಿಗಳು, ಶರಣರು ಕನ್ನಡ ಧಾರ್ಮಿಕ ಸಾಹಿತ್ಯಕ್ಕೆ ಅಮೋಘ ಸೇವೆ ಸಲ್ಲಿಸಿದ್ದಾರೆ.<sup><a epub:type="noteref" href="999-aside.xhtml#id-004-055">೫೫</a></sup> ವೀರಶೈವಕವಿಗಳು ಸಾಮಾನ್ಯವಾಗಿ ತಮ್ಮ ಗ್ರಂಥಾದಿಯಲ್ಲಿ ಮೂವರು ಪೂರ್ವಸೂರಿಗಳಾದ ಪಂಡಿತರನ್ನು ಸ್ತುತಿಸುವುದು ಸಾಮಾನ್ಯ. ಅವರೆಂದರೆ- ಶಿವಲೆಂಕ ಮಂಚಣ್ಣ, ಶ್ರೀಪತಿ ಪಂಡಿತ ಮತ್ತು ಮಲ್ಲಿಕಾರ್ಜುನ ಪಂಡಿತ (ಅಥವಾ ಪಂಡಿತಾರಾಧ್ಯ).<sup><a epub:type="noteref" href="999-aside.xhtml#id-004-056">೫೬</a></sup> ಈ ಮಲ್ಲಿಕಾರ್ಜುನ ಪಂಡಿತರ ಗುಬ್ಬಿ ಕತೆಯನ್ನು ಈ ಹಿಂದೆ ಓದಿದ್ದೇವೆ. ಗುಬ್ಬಿ ಮಲ್ಲಣ್ಣ, ಗುಬ್ಬಿ ಮಲ್ಲಣಾರ್ಯ, ಮಲ್ಲಿಕಾರ್ಜುನ ಕವಿ, ಸಾಸಲ ಚಿಕ್ಕಣಾರಾಧ್ಯ, ಗುರುದೇವ- ಮುಂತಾದವರು<sup><a epub:type="noteref" href="999-aside.xhtml#id-004-057">೫೭</a></sup> ಗುಬ್ಬಿಯ ಊರಿನವರು.</p>
		<p class="vertical-delimiter" />
		<p>ಗುಬ್ಬಿ ಪದಕ್ಕೆ ಸಂಬಂಧಪಟ್ಟ ಒಂದೆರಡು ವ್ಯಾವಹಾರಿಕ ವಿಚಾರಗಳನ್ನೂ ಇಲ್ಲಿ ಈಗ ನೆನಪಿಸಿಕೊಂಡರೆ ಅಪ್ರಸ್ತುತವಾಗಲಾರದು:</p>
		<p>ಪ್ರಖ್ಯಾತ ರಂಗಕರ್ಮಿ ಮತ್ತು ಶ್ರೀ ಗುಬ್ಬಿ ಚೆನ್ನಬಸವೇಶ್ವರ ನಾಟಕ ಕಂಪನಿಯ ಮಾಲೀಕರೂ ಆದ ಗುಬ್ಬಿ ವೀರಣ್ಣನವರ ಕೊಡುಗೆ ಕನ್ನಡ ರಂಗಭೂಮಿಗೆ ಅಪಾರ. ಅವರಂತೆ ಇನ್ನೂ ಹಲವು ಮಹನೀಯರು ಗುಬ್ಬಿಗೆ ಹೆಸರು ತಂದಿದ್ದಾರೆ.</p>
		<p>ಕಥೆಗಾರ ಪ್ರೀತಂ ಗುಬ್ಬಿ ನಿರ್ದೇಶನದ ಚೊಚ್ಚಲ ಚಿತ್ರ 'ಹಾಗೆ ಸುಮ್ಮನೆ' ತೆರೆಕಂಡಿದೆ. ಜನಪ್ರಿಯ ಚಿತ್ರ 'ಮುಂಗಾರು ಮಳೆ'ಗೆ ಚಿತ್ರಕತೆ ಬರೆದ ಲೇಖಕ ಶ್ರೀ ಪ್ರೀತಂ ಗುಬ್ಬಿ 'ಅರಮನೆ', 'ಗೆಳೆಯ'ಗಳಿಗೂ ಕತೆ ಬರೆದಿದ್ದಾರೆ. ಇವರು ನಾಟಕಕಾರ ಗುಬ್ಬಿ ವೀರಣ್ಣನವರ ಮೊಮ್ಮಗ.</p>
		<p>ಈಗ ಚಿತ್ರರಂಗದ ಸೂಪರ್‍ಸ್ಟಾರ್ ಆಗಿರುವ ರಜನಿಕಾಂತ್ (ಶಿವಾಜಿರಾವ್) ಬೆಂಗಳೂರಿನಲ್ಲಿ ಬಸ್ ಕಂಡಕ್ಟರ್ ಆಗಿ ಕೆಲಸ ಮಾಡುತ್ತಿದ್ದಾಗ ನಗರದ ಗುಬ್ಬಿ ವೀರಣ್ಣ ರಂಗಮಂದಿರದಲ್ಲಿ ದುರ್ಯೋಧನ, ಎಚ್ಚಮ ನಾಯಕನಂಥ ಪಾತ್ರ ವಹಿಸುತ್ತಿದ್ದರು-ಎಂದು ಅವರ ಗೆಳೆಯ ಬಹದ್ದೂರ್ (ಆಗ ಬಸ್ ಡ್ರೈವರ್ ಆಗಿದ್ದವರು) ಹೇಳುತ್ತಾರೆ.</p>
		<p>ಗುಬ್ಬಿ ನಗರವು ಪ್ರಖ್ಯಾತವಾಗಿರುವುದಕ್ಕೆ ಇನ್ನೊಂದು ಕಾರಣವೂ ಉಂಟು. ಅಲ್ಲಿ 'ಚಿದಂಬರಾಶ್ರಮ' ಎಂಬ ಧಾರ್ಮಿಕ ಸಂಸ್ಥೆಯೊಂದು ಸ್ತುತ್ಯರ್ಹವಾದ ಧಾರ್ಮಿಕ, ಶೈಕ್ಷಣಿಕ, ಸಾಮಾಜಿಕ ಚಟುವಟಿಕೆಗಳನ್ನ ನಡೆಸುತ್ತಿದೆ. ''ತುಮಕೂರು ಜಿಲ್ಲೆಯ ಪಾವಿತ್ರ್ಯತೆಯನ್ನು ಎತ್ತಿ ಹಿಡಿದ ಕೀರ್ತಿ ಗುಬ್ಬಿ ತಾಲ್ಲೂಕಿನದು''- ಇದು ಗುಬ್ಬಿಯ ಶ್ರೀ ಚಿದಂಬರ ಆಶ್ರಮದಲ್ಲಿ ಶ್ರೀ ಚಿದಂಬರ ಪ್ರಶಸ್ತಿ ಪ್ರದಾನ ಸಮಾರಂಭದಲ್ಲಿ (ಸೆಪ್ಟೆಂಬರ್ ೨೯, ೨೦೦೮) ಕೊಳದ ಮಠದ ಡಾ| ಶಾಂತವೀರ ಮಹಾಸ್ವಾಮಿಗಳು ಹೇಳಿದ ಮಾತು.</p>
		<p>ಗುಬ್ಬಿ ತಾಲ್ಲೂಕಿನಲ್ಲಿ ವಜ್ರ ಎಂದು ಈ ಭಾಗದ ಜನ ಕರೆಯುವ ಕೊಂಡ್ಲಿ ಮತ್ತು ದೊಡ್ಡಗುಣಿ ಗ್ರಾಮ ಪಂಚಾಯಿತಿ ವ್ಯಾಪ್ತಿಯ ಪ್ರದೇಶಗಳಲ್ಲಿ ಅಕ್ರಮ ಗಣಿಗಾರಿಕೆ ಕುರಿತು, ಗುಬ್ಬಿ ಊರಿನ ಬಿದಿರೆ ಪ್ರಕಾಶ್ ಅವರ ಲೇಖನವೊಂದು ಪ್ರಕಟವಾಗಿದೆ.</p>
		<p>ಗುಬ್ಬಿ ಹೆಸರಿನ ಊರುಗಳು ಕರ್ನಾಟಕದಲ್ಲಿ ಇನ್ನೂ ಹಲವೆಡೆ ಇರಬಹುದು ನಿದರ್ಶನಕ್ಕೆ ಹಾಸನ ಜಿಲ್ಲೆಯ, ಹೊಳೇನರಸೀಪುರ ತಾಲ್ಲೂಕಿನಲ್ಲಿ <em>'ಜೋಡಿಗುಬ್ಬಿ'</em> ಎಂಬ ಗ್ರಾಮವಿದೆ. ಕನಕದಾಸರು ಕೇಶವನ ಕೃಪೆಗಾಗಿ ಕಾಗೆಗಳ ನೆಲೆವೀಡಾದ ಊರೊಂದನ್ನು ಕಂಡರೇನೋ; ಆದರೆ, ಆ ಭಾಗ್ಯ ಗುಬ್ಬಿಗಳ ಯಾವ ಊರಿಗೂ ದಕ್ಕಲಿಲ್ಲ.<sup><a epub:type="noteref" href="999-aside.xhtml#id-004-057a">*</a></sup></p>
	</section>
</body>
</html>
