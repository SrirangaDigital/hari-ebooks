<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗುಬ್ಬಿ  :: ಗುಬ್ಬಚ್ಚಿ - ಒಂದು ವಿವೇಚನೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-005">
		<h1 class="level1-title" epub:type="title">೫ :: ನೀ ಹಾರಿಬಂದುದೆಲ್ಲಿಂದ?</h1>
		<p>ಇಷ್ಟು ಪೀಠಿಕೆಯ ನಂತರ, ಈಗ ಭಾಷಾ ವಿಜ್ಞಾನಿಗಳ ದೃಷ್ಟಿಯಲ್ಲಿ ಈ <em>ಗುಬ್ಬಿ-ಗುಬ್ಬಚ್ಚಿ</em> ಪದದ ವಿಶ್ಲೇಷಣೆ ನಡೆಸೋಣ:</p>
		<p>&#8226; ಕನ್ನಡದಲ್ಲಿ 'ಅಚ್ಚು' ಎಂಬ ಪದವನ್ನ ಮೊದಲು ಗಮನಿಸೋಣ. ಅಚ್ಚು ಕ್ರಿಯಾಪದವಾದಾಗ ಕೂಡಿಬರು, ಒದಗಿಬರು- ಎಂದಾಗುತ್ತದೆ; ಅದೇ ನಾಮಪದವಾದಾಗ, ಮರ ಅಥವಾ ಲೋಹದಲ್ಲಿನ ಎರಕದ ಸಾಧನ,<sup><a epub:type="noteref" href="999-aside.xhtml#id-005-058">೫೮</a></sup> ಪಡಿಯಚ್ಚು ಎಂದಂತೆ. ಕವಡೆ<sup><a epub:type="noteref" href="999-aside.xhtml#id-005-059">೫೯</a></sup>; ಒಂದು ಮಾದರಿ ಕುದುರೆ; ಸಂಸ್ಕೃತದಲ್ಲಿ ಸ್ವರ<sup><a epub:type="noteref" href="999-aside.xhtml#id-005-060">೬೦</a></sup>; ಅಕ್ಕ; ಪ್ರೀತಿಯ ವಸ್ತು; ಅಂಚು, ತುದಿ; ಒಪ್ಪ ಓರಣ, ಅಣಿ- ಇತ್ಯಾದಿ ಅರ್ಥಗಳು ಇವೆ. ಇವುಗಳಲ್ಲಿ ನಮಗಿಲ್ಲಿ ಪ್ರಸ್ತುತವಾದದ್ದು ಅಚ್ಚು ಅಂದರೆ ಪ್ರೀತಿಯ ವಸ್ತು, ಅಕ್ಕರೆಯ ವ್ಯಕ್ತಿ ಅಥವಾ ಪ್ರಾಣಿ. ಈ ಅರ್ಥದಲ್ಲಿಅಚ್ಚು= ಅಕ್ಕ ಸಹ ಗಮನಾರ್ಹ.</p>
		<p>ಗುಬ್ಬಿ ಎಂಬ ಅಕ್ಕ ಗುಬ್ಬಕ್ಕ ಆಯಿತು. ಹಾಗೆಯೇ ಮಕ್ಕಳಿಗೆ ಕಾಗೆಯೂ ಒಬ್ಬ ಅಕ್ಕಳೇ. ಆದರೆ ಸಾಮಾನ್ಯವಾಗಿ ಈ ಕಾಗಕ್ಕ-ಗುಬ್ಬಕ್ಕನ ಕತೆಗಳಲ್ಲಿ ಗುಬ್ಬಕ್ಕ ಸಾಧು ಸ್ವಭಾವದ, ಮುಗ್ಧ ಪ್ರಾಣಿ. ಬೇಡನ ಮನೆಯಲ್ಲೂ ಗೂಡುಕಟ್ಟುವ ಹಕ್ಕಿ ಒಂದೆಂದರೆ ಅದು ಗುಬ್ಬಿಯೇ. ಕಾಗಕ್ಕ ಹಾಗಲ್ಲ, ಕುಟಿಲೋಪಾಯ ಬಲ್ಲ, ನಂಬಿದವರಿಗೆ ಮೋಸ ಮಾಡಲು ಹೇಸದ ಗುಬ್ಬಕ್ಕನ ಸ್ನೇಹಿತೆ. ಇನ್ನೂ ಒಂದು ಮಾತು: ಕಾಗಕ್ಕ- ಗುಬ್ಬಕ್ಕನ ಕತೆ ಎಂದಾಗ, ನಂಬಲು ಅಷ್ಟು ಸಾಧ್ಯವಲ್ಲದ ಕಲ್ಪನೆಯ ಕತೆ- ಎಂದೂ ಜನಜನಿತ ನಾಣ್ಣುಡಿಯಾಗಿಬಿಟ್ಟಿದೆ.</p>
		<p>&#8226; ಅಚ್ಚು ಒಂದು ಪ್ರೀತಿಯ ವಸ್ತು/ಪ್ರಾಣಿ/ ಪಕ್ಷಿ/ ವ್ಯಕ್ತಿ: ಈ ಅರ್ಥದಲ್ಲಿ ನರಹರಿ ತನ್ನ ತೊರವೆ ರಾಮಾಯಣದ<sup><a epub:type="noteref" href="999-aside.xhtml#id-005-061">೬೧</a></sup> ಪ್ರಾಸ್ತಾವಿಕ ಪದ್ಯಗಳಲ್ಲಿ ಆತ್ಮವಿಶ್ವಾಸ ತೋರುತ್ತಾನೆ. ಪುರಂದರ ದಾಸರ ಒಂದು ಪ್ರಖ್ಯಾತ ತತ್ವಪದದಲ್ಲಿ<sup><a epub:type="noteref" href="999-aside.xhtml#id-005-062">೬೨</a></sup> ಸಂಸಾರಚಕ್ರದಲ್ಲಿ ಒಲುಮೆಯನ್ನು ಕುರಿತಾದ ಭಾವನೆಯನ್ನು ಅಚ್ಚಿನೊಳಗೆ ಮೆಚ್ಚು, ಮೆಚ್ಚಿನೊಳಗೆ ಅಚ್ಚು- ಎಂದು ಗುರುತಿಸುತ್ತಾರೆ. ತುಂಬಾ ಸಂಭಾವಿತ ಪ್ರೀತಿಯ, ಅಕ್ಕರೆಯ ವ್ಯಕ್ತಿಗೆ ಮನ್ನಣೆ ಸಿಗದಿದ್ದಾಗ 'ಅಚ್ಚನ ಮನುಷ್ಯನಿಗೆ ನುಚ್ಚಿನ ಅನ್ನವೇ?'<sup><a epub:type="noteref" href="999-aside.xhtml#id-005-063">೬೩</a></sup> - ಎಂದು ಬೇಸರಿಸುತ್ತೇವೆ.</p>
		<p>&#8226; ಅಚ್ಚ ಪದ ಗುಣವಾಚಕವಾದಾಗ ಶುಭ್ರ, ಶುದ್ಧ, ನಿರ್ಮಲ, ಅಪ್ಪಟ, ಒಳ್ಳೆಯ ( &#60; ಸಂ. ಅಚ್ಛ) ಎನಿಸಿಕೊಳ್ಳುತ್ತದೆ. ಹೊಸಗನ್ನಡದಲ್ಲಂತೂ ಇದು ಪರಿಚಿತ ಪದ. ಅಚ್ಚ ಹಸಿರು, ಅಚ್ಚ ಕನ್ನಡ, ಇತ್ಯಾದಿ.<sup><a epub:type="noteref" href="999-aside.xhtml#id-005-064">೬೪</a></sup> ಈ ವಿಶೇಷಣಾರ್ಥ ಗಳಲ್ಲಿ 'ಒಳ್ಳೆಯದು' ಮಾತ್ರ ಮುಂದೆ 'ಅಚ್ಚು'ಗೆ ಕೂಡಿ, ಉಳಿದಿದೆ.</p>
		<p>&#8226; ಉತ್ತರಕರ್ನಾಟಕದ ಆಡುನುಡಿಯಲ್ಲಿ ಅಚ್ಚೆ, ಅಚ್ಛಾ, ಅಚ್ಛೆ ಎಂಬ ಪದಗಳು (ಮಕ್ಕಳನ್ನು) ಅತಿಯಾಗಿ ಮುದ್ದು ಮಾಡುವುದು- ಎಂಬ ಅರ್ಥದಲ್ಲಿ ಪ್ರಚಲಿತ ಪ್ರಯೋಗಗಳು. ಉದಾಹರಣೆಗೆ: ಅಮ್ಮಾ, ಕಾಕ ಏನು ಹಿಂಗ ಬೈತಾನ, ಅವನೇ ಇನ್ನೊಮ್ಮೆ ಅಚ್ಛಾ ಮಾಡ್ತಾನ!- ಎಂದಾರು. ಸಂಸ್ಕೃತದ ಆಸ್ಥೆ (ಅಂದರೆ ಅಕ್ಕರೆ)ಯೊಂದಿಗೆ ಇದನ್ನು ಪರಾಮರ್ಶಿಸಲೂ ಬಹುದು. ಇದೇ ಪದಗಳು ದ್ವಿರುಕ್ತಿಯ ರೂಪದಲ್ಲಿ <em>ಅಚ್ಚಚ್ಚೆ</em> ಎಂದೂ ಬಳಕೆಯಲ್ಲಿದೆ.</p>
		<p>&#8226; ಅಚ್ಚಿ: (ನಾ. ಮಕ್ಕಳ ಮಾತಿನಲ್ಲಿ) ರೊಟ್ಟಿ, ತಿಂಡಿ, ಉತ್ತರಕರ್ನಾಟಕದ ಬಕ್ಕರಿ. ರೊಟ್ಟಿ ಮುಂತಾದ ತಿಂಡಿ ತಿನಿಸುಗಳಿಗೆ ಮಕ್ಕಳ ಭಾಷೆಯಲ್ಲಿ <em>ಅಪ್ಪಚ್ಚಿ</em> ಎಂದೂ ಸಹ ಅನ್ನುತ್ತಾರೆ. ಆಲಂಕಾರಿಕವಾಗಿ ಹೇಳುವಾಗ <em>ಅಪ್ಪಚ್ಚಿಯಾಗಿ ಹೋಗು-</em> ಎಂದು ಬೈದರೆ, ನಿಸ್ಸತ್ವವಾಗಿ, ನಿಸ್ತ್ರಾಣವಾಗಿ ಹೋಗು- ಎಂಬುದು ಭಾವ. ಇದರ ನಿಷ್ಪತ್ತಿ ಅಪ್ಪ+ಅಚ್ಚಿ = ಅಪ್ಪಚ್ಚಿ. ಇಲ್ಲಿ ಅಪ್ಪ ಎಂದರೆ ತಂದೆಯಲ್ಲ, ಒಂದು ಬಗೆಯ ತಿಂಡಿ ಎಂದರ್ಥ. ಊತಪ್ಪ, ಎರೆಯಪ್ಪ-ಗಳನ್ನು ನೀವು ಚಪ್ಪರಿಸಿರುವ ನೆನೆಪಿದೆಯಲ್ಲ. ಊದಿರುವ ದಪ್ಪಗಾದ ಅಪ್ಪ, ಎರೆದ ಅಪ್ಪಗಳು ಅವು.<sup><a epub:type="noteref" href="999-aside.xhtml#id-005-065">೬೫</a></sup></p>
		<p>&#8226; ಈ 'ಅಪ್ಪ'ಕ್ಕೂ 'ಅಚ್ಚಿ'ಗೂ ಒಂದು ಬಗೆಯ ಬಾದರಾಯಣ ಸಂಬಂಧವಿದೆ.<sup><a epub:type="noteref" href="999-aside.xhtml#id-005-065a">*</a></sup></p>
		<p>&#8226; ಅಚ್ಚಿ: (ನಾಮಪದ)ಗೆ ಇನ್ನೊಂದು ಅರ್ಥವಿದೆ. ಮಗುವಿಗೆ ಮೊಲೆಯುಣ್ಣಿಸು ಎಂದು ತಾಯಿಗೆ ಹೇಳುವಾಗ <em>ಅಚ್ಚಿಕೊಡು</em> ಎಂದು ಹೇಳುವುದುಂಟು, <em>ಅಮ್ಮಿಕೊಡು</em> ಎಂದು ಹೇಳುವ ಹಾಗೆ. ಇಲ್ಲಿ <em>ಅಚ್ಚಿ</em> ಎಂದರೆ ಮೊಲೆ ಅಥವಾ ಮೊಲೆಯ ತೊಟ್ಟು, ಚೂಚುಕ. ತಮಿಳಿನಲ್ಲಿ <em>ಒಚ್ಚಿ, ಒಞ್ಚಿ;</em> ಮಲೆಯಾಳಮ್‍ನಲ್ಲಿ <em>ಅಚ್ಚಿ</em> ಇದ್ದಂತೆ. <em>ಮಗುವಿಗೆ ಅಚ್ಚಿಯೂ ಬೇಕು, ಅಪ್ಪಚ್ಚಿಯೂ ಬೇಕು</em> - ಎಂಬ ಗಾದೆಯಲ್ಲಿ<sup><a epub:type="noteref" href="999-aside.xhtml#id-005-066">೬೬</a></sup> ಈ <em>ಅಚ್ಚಿ</em> ಇದೆ.</p>
		<p>&#8226; ಅಚ್ಚಿ ಇನ್ನೊಂದು ಕಡೆಯಿಂದಲೂ ಹುಟ್ಟಿ ಬರುತ್ತಾಳೆ: ಸಂಸ್ಕೃತದ ಲಕ್ಷ್ಮಿ ಲಚ್ಚಿಯಾಗಿ, ಅದರಿಂದ ಅಚ್ಚಿಯಾಗಿ ಬಂದಿದ್ದಾಳೆ. ಈ ಕಾರಣಕ್ಕೇ ಅಚ್ಚಿ + ಅಕ್ಕ = ಅಚ್ಚಕ್ಕ (ಲಕ್ಷ್ಮ್ಯಕ್ಕ &#62; ಲಕ್ಷ್ಮಕ್ಕ ); ಅಚ್ಚಿ + ಅಮ್ಮ = ಅಚ್ಚಮ್ಮ (ಲಕ್ಷ್ಮ್ಯಮ್ಮ &#62; ಲಕ್ಷ್ಮಮ್ಮ) ಆಗಿರುವುದು. ಅಚ್ಚಪ್ಪ, ಅಚ್ಚಯ್ಯ-ಗಳು ಈ ಪದಸಮೂಹದ ಲಕ್ಷ್ಮೀ ಗೋತ್ರಕ್ಕೆ ಸೇರಿದವರು.</p>
		<p>&#8226; ಸಂಸ್ಕೃತದ ಅಕ್ಷಿಯ ತದ್ಭವರೂಪವಾಗಿ ಅಚ್ಚಿ ಹೊರಹೊಮ್ಮಿ ನಮ್ಮ ಕಣ್ಣಿಗೆ ಬೀಳುವುದೂ ಉಂಟು.<sup><a epub:type="noteref" href="999-aside.xhtml#id-005-067">೬೭</a></sup>ಕಾಶ್ಮೀರ ಬಿಟ್ಟು ಕಲ್ಯಾಣಕ್ಕೆ ಬಂದು ಶಿವ ಶರಣನಾದ ಮೋಳಿಗೆ ಮಾರಯ್ಯನಿಗೆ ಒಮ್ಮೆ <em>'ಅಚ್ಚಿನ (ಯ)ಲ್ಲಿ ಬೇಟದರಿವು ದೃಷ್ಟವಾಯಿತು'.</em><sup><a epub:type="noteref" href="999-aside.xhtml#id-005-068">೬೮</a></sup>' ಮೂರು ಹೆಜ್ಜೆ ಇಟ್ಟ ತ್ರಿವಿಕ್ರಮನ ಕಣ್ಣುಗಳೆರಡು ಒಂದೇ ಆಗಿ ನೋಡುವಂತೆ' ಕಬ್ಬಿಗರ ಕಾವದ ಆಂಡಯ್ಯನಿಗೆ ಕಂಡಿತು.<sup><a epub:type="noteref" href="999-aside.xhtml#id-005-069">೬೯</a></sup> ಚೆನ್ನಬಸವಪುರಾಣದಲ್ಲಿ ವಿರೂಪಾಕ್ಷ ಪಂಡಿತನಿಗೆ ಮುಕ್ಕಣ್ಣನನ್ನು ಸೇವಿಸುತಿದ್ದ ಹೈಮವತಿ ಸುಖವಾಗಿರುವುದು ಗೋಚರಿಸುತ್ತದೆ.<sup><a epub:type="noteref" href="999-aside.xhtml#id-005-070">೭೦</a></sup> ಮಕ್ಷು &#62; ಮಚ್ಚು, ಭಿಕ್ಷು &#62; ಬಿಚ್ಚು ಆದಂತೆ.<sup><a epub:type="noteref" href="999-aside.xhtml#id-005-071">೭೧</a></sup> ಇದರ ಹುಟ್ಟು, ಬೆಳವಣಿಗೆ ಹೀಗಿದೆ: ಅಕ್ಷಿ(ಸಂ.) &#62; ಅಚ್ಛಿ(ಪ್ರಾ.) &#62; ಅಚ್ಚಿ.</p>
		<p>&#8226; ಅಚ್ಚಿಯ ಪ್ರೀತಿಯ, ಮಧುರವಾದ ಅರ್ಥವನ್ನ ಸ್ಫುರಿಸುವ ಇನ್ನೊಂದು ರೂಪವನ್ನ ನೋಡೋಣ. ಅದೇ, ತಾಯಿಯೆಂಬ ಅರ್ಥ. ಮಲೆಯಾಳಮ್ ಮತ್ತು ತಮಿಳಿನಲ್ಲಿ <em>ಅಚ್ಚಿ</em> ಎಂದರೆ ತಾಯಿ. ಕನ್ನಡದಲ್ಲಿ ತಾಯಿ ವಯಸ್ಸಿನ ಮಲೆಯಾಳೀ ಹೆಂಗಸೂ ಅಚ್ಚಿಯಾಗಿಬಿಡುತ್ತಾಳೆ. ಈ ಎಲ್ಲ ಅರ್ಥಗಳನ್ನೂ ಒಟ್ಟುಗೂಡಿಸಿ ಹೇಳುವುದಾದರೆ, 'ಮಗುವಿನ ಅಚ್ಚಿನಲ್ಲಿ' (ಅಂದರೆ ಕಣ್ಣಿನಲ್ಲಿ), ಅಚ್ಚಿಯುಳ್ಳವಳೂ (ಮೊಲೆಯುಳ್ಳವಳೂ), ತನಗೆ ಅಚ್ಚಿ ಕೊಡುವವಳೇ(ಮೊಲೆಯುಣ್ಣಿಸುವವಳೇ)- ನಿಜವಾಗಿಯೂ ಅಚ್ಚಿ (ತಾಯಿ).</p>
		<p>&#8226; ಅಚ್ಚಿಯ, ನಮಗೆ ಮುಖ್ಯವಾದ ಇನ್ನೊಂದು ಅರ್ಥದ ಕಡೆ ಈಗ ಗಮನ ಹರಿಸೋಣ: ಸಣ್ಣದು, ಚಿಕ್ಕದು, ಪುಟಾಣಿಯದು ಜೊತೆಗೆ, ಮುದ್ದಾದದ್ದು ಎನ್ನುವ ಅರ್ಥ ಕೊಡುವ, ಪದಗಳ ಕೊನೆಗೆ ಸೇರಿಸಲಿರುವ ಪ್ರತ್ಯಯ ಪದ- <em>ಅಚ್ಚಿ.</em> ಪುಟ್ಟ ಮಗುವಿಗೆ ಪಾಪು ಎನ್ನುತ್ತೇವೆ; ಪುಟಾಣಿಯಾಗಿರುವ ಮುದ್ದು ಮಗುವಿಗೆ? <em>ಪಾಪಚ್ಚಿ</em> ಎಂದು ತಾನೇ ಹೇಳುತ್ತೇವೆ? ಮುದ್ದಾದ ಚಿಕ್ಕ ಗುಬ್ಬಿ ಹಕ್ಕಿ ಹೀಗೆ <em>ಗುಬ್ಬಚ್ಚಿ</em>ಯಾಯಿತು.</p>
		<p>&#8226; <em>ಅಳ್ತಿ</em>ಯೆಂದರೂ ಪ್ರೀತಿಯೇ, ಅಕ್ಕರೆಯೇ.<sup><a epub:type="noteref" href="999-aside.xhtml#id-005-072">೭೨</a></sup> ಇದಕ್ಕೆ ಹತ್ತಿರ ಹತ್ತಿರದ ಪದ ಅಚ್ಚಿ. ಗೌರವ ಮತ್ತು ಪ್ರೀತಿ ತೋರಿಸಲು ಸಹ ಪದಗಳ ಕೊನೆಗೆ ಈ ಅಚ್ಚಿ ಸೇರಿಸುವ ಪರಿಪಾಠವಿದೆಯಲ್ಲ; ಅಕ್ಕ + ಅಚ್ಚಿ = ಅಕ್ಕಚ್ಚಿ ಇದ್ದಂತೆ. ಆದರೆ, ಇಲ್ಲಿ ಪ್ರೀತಿಗೇ ಆದ್ಯತೆ. ಅಚ್ಚು ಉಳ್ಳದ್ದು, ಅಚ್ಚಿಗೆ ಪಾತ್ರವಾದದ್ದು ಮಾತ್ರ <em>ಅಚ್ಚಿ</em>. ಅದೇ ನಮಗೆ ಅಚ್ಚು ಮೆಚ್ಚು.</p>
	</section>
</body>
</html>
