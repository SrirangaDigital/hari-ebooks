<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗುಬ್ಬಿ  :: ಗುಬ್ಬಚ್ಚಿ - ಒಂದು ವಿವೇಚನೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-003">
		<h1 class="level1-title" epub:type="title">೩ :: ಮಕ್ಕಳು ಕಂಡ ಮನೆಗುಬ್ಬಿ</h1>
		<p>ಮಕ್ಕಳು ಆಟವಾಡಿಕೊಳ್ಳುವಾಗ ಗುಬ್ಬಿಯನ್ನು ನೆನೆಸಿಕೊಳ್ಳುತ್ತಾರೆ. <em>ರತ್ತೋ ರತ್ತೋ ರಾಯನ ಮಗಳೇ-</em> ಎಂದು ಪ್ರಾರಂಭವಾಗುವ ಹಾಡಿನೊಂದಿಗೆ ಹೆಣ್ಣುಮಕ್ಕಳು ಆಡುವ ಆಟದಲ್ಲಿ <em>ಬೈಟ್ ಗುಬ್ಬಿ-</em> ಬರುತ್ತಾಳೆ.<sup><a epub:type="noteref" href="999-aside.xhtml#id-003-040">೪೦</a></sup> ಗುಬ್ಬಚ್ಚಿಯನ್ನು ಅನುಕರಿಸಿ ಕುಪ್ಪಳಿಸುವುದು, ಹಾರಿಹೋಗಿ ತಕ್ಕ ಸ್ಥಳ ಆರಿಸಿಕೊಂಡು ಗೂಡು ಕಟ್ಟುವುದು ಅಷ್ಟು ಸುಲಭವಲ್ಲ. ಈ ಅಭಿಪ್ರಾಯವನ್ನು ಹಿನ್ನೆಲೆಯಾಗಿರಿಸಿಕೊಂಡ ಮಕ್ಕಳ ಇನ್ನೊಂದು ಆಟ- <em>ಗುಬ್ಬಚ್ಚಿ ಗೂಡು.</em><sup><a epub:type="noteref" href="999-aside.xhtml#id-003-041">೪೧</a></sup></p>
		<p>ಮಕ್ಕಳ ಹಾಡುಗಳಲ್ಲಿ ಕಪ್ಪೆ ನಾಯಿ ಬೆಕ್ಕು ಇಲಿ ಮುತಾದ ಪ್ರಾಣಿಗಳು ಸಾಕಷ್ಟು ಹಾಡಿಕುಣಿದಿವೆ, ಅಲ್ಲಿ ಹಕ್ಕಿಗಳು ಧಾರಾಳವಾಗಿ ಬರುವಾಗ,<sup><a epub:type="noteref" href="999-aside.xhtml#id-003-042">೪೨</a></sup> ಕಾಗೆ- ಗುಬ್ಬಿಯೂ ಬರುವುದು ಸಹಜ. ತೋಟದ ಬೇಲಿಯ ಒಳಹೊರಗೆ ಸಿಕ್ಕ, ಬಣ್ಣ ಬಣ್ಣದ ಹಕ್ಕಿಯ ಗರಿಗಳನ್ನು ಕಂಡಾಗ ಏನೋ ವಿಸ್ಮಯ, ಏನೋ ಆನಂದ.<sup><a epub:type="noteref" href="999-aside.xhtml#id-003-043">೪೩</a></sup> ಮೇವುಂಡಿ ಮಲ್ಲಾರಿಯವರ <em>ಗುಬ್ಬಿ ಗುಬ್ಬೀ ಇಲ್ಲಿ ಕೂಡು ಹಾರಿ ಬಂದು ಪುರ್ ಪುರ್-</em> ಎಂಬ ಶಿಶುಗೀತೆಯಲ್ಲಿ<sup><a epub:type="noteref" href="999-aside.xhtml#id-003-044">೪೪</a></sup>ಗುಬ್ಬಿ ಮತ್ತು ಕಾಗೆಯ ವಿಭಿನ್ನ ಸ್ವಭಾವಗಳನ್ನು ಅವರಿಗೆ ಅರ್ಥವಾಗುವ ಹಾಗೆ ತಿಳಿಹೇಳುತ್ತಾರೆ. <em>ಗುಬ್ಬಿ ಗುಬ್ಬಿ, ಚಿಂವ್ ಚಿಂವ್ ಎಂದು, ಕರೆಯುವೆ ಯಾರನ್ನು?-</em> ಎಂದು ಗುಬ್ಬಚ್ಚಿಗೆ ಮಕ್ಕಳು ಕೇಳುವ ಪ್ರಶ್ನೆಗಳ ಒಂದು ಸರಮಾಲೆಯೇ ಎ.ಕೆ. ರಾಮೇಶ್ವರ ಅವರ ಶಿಶುಗೀತೆಯ ವಸ್ತು.<sup><a epub:type="noteref" href="999-aside.xhtml#id-003-045">೪೫</a></sup> ತಾಳೆಮರದ ಸೋಗೆಗೆ ಒಂದು ಶ್ರುತಿಬುರುಡೆಯ ಮಾದರಿಯ ಗೂಡನ್ನು ಕಟ್ಟಿ (ಹೀಗೆ ಗೂಡು ಕಟ್ಟುವುದು ಗುಬ್ಬಿಯಲ್ಲ ಗೀಜಗ. ಆದರೂ), ಗಾಳಿ ಬೀಸಿದಾಗ ಅದರಿಂದ ದನಿಯೊಂದು ಬಂದಾಗ ಮಕ್ಕಳು ಆಶ್ಚರ್ಯಪಡುವುದನ್ನು ಶಿವರಾಮ ಕಾರಂತರು <em>ತಾಳೆಗುಬ್ಬಿ</em> ಕವನದಲ್ಲಿ ಹಾಡುತ್ತಾರೆ.<sup><a epub:type="noteref" href="999-aside.xhtml#id-003-046">೪೬</a></sup> ಹಳ್ಳಿಯಲ್ಲಿ ಬೆಳೆವ ಮಕ್ಕಳಿಗಂತೂ <em>ಹಕ್ಕಿ ಬಳಗ ಸುತ್ತ ಕೂಡಿ, ಬೈಗುಬೆಳಗು ಹಾಡಿಹಾಡಿ,</em> ಮನೆಯ ವಾತಾವರಣ ನಲಿಸುತ್ತದೆ. ಆ ಮಕ್ಕಳು, <em>ಹಕ್ಕಿ ಹಕ್ಕಿ ಹಾರುವ ಹಕ್ಕಿ, ಬಾರೆಲೆ ಹಕ್ಕಿ, ಬಣ್ಣದ ಚುಕ್ಕಿ, 'ನನಗೂ ಹಾಡಲು ಕಲಿಸು, ಹಾರಲು ಕಲಿಸು'</em><sup><a epub:type="noteref" href="999-aside.xhtml#id-003-047">೪೭</a></sup> - ಎಂದು ಗೋಗರೆಯುವುದು ಸಾಮಾನ್ಯ. ಹೀಗೆ ಗುಬ್ಬಿ-ಗುಬ್ಬಚ್ಚಿ ಮಕ್ಕಳಿಗೆ ಪ್ರಿಯವಾದ ಹಕ್ಕಿ.</p>
		<p>ಶಿಶು ಸಾಹಿತ್ಯಕ್ಕೇ ಮೀಸಲಾದ ಸಂಸ್ಥೆಯೊಂದನ್ನು, 'ಕಂದ' ಎಂಬ ಕನ್ನಡ ಪತ್ರಿಕೆಯನ್ನು ೧೯೫೦ ರ ದಶಕದಲ್ಲೇ ನಡೆಸಿಕೊಂಡು ಬರುತ್ತಿದ್ದವರು ಮೈಸೂರಿನ ಶ್ರೀಮತಿ ಸುಶೀಲಾಬಾಯಿ ನಾಗೇಶರಾವ್. ಮಕ್ಕಳ ಪದ್ಯಗಳ ಬಗ್ಗೆ ಅವರ ವಿಶ್ಲೇಷಣೆ ಮಕ್ಕಳು ತಮ್ಮ ಸುತ್ತಮುತ್ತ ಕಾಣುವ ಪಕ್ಷಿ-ಪ್ರಾಣಿ-ವಸ್ತುಗಳಿಗೆ ಸಂಬಂಧಿಸಿದ ಪದ್ಯಗಳನ್ನು ಎಷ್ಟೊಂದು ಮೆಚ್ಚುತ್ತಾರೆ ಎಂಬ ಅವರ ಅಭಿಪ್ರಾಯ ಗಮನಾರ್ಹ. ''<em>ಮಕ್ಕಳಿಗೆ ಪದ್ಯಗಳು ಎಂದರೆ ಬಹು ಪ್ರೀತಿ. ಪದ್ಯಗಳನ್ನು ಹೇಳಿಕೊಂಡು ಅವರು ಕುಣಿದು ನಲಿಯುವರು. ಅವರ ಮನಸ್ಸಿಗೆ ಆನಂದ ಕೊಡುವುದು ಶಬ್ದದ ಮಾಧುರ್ಯ. ಅವರಿಗೆ ಅರ್ಥದ ಮೇಲೆ ಅಷ್ಟು ಗಮನ ಇರುವುದಿಲ್ಲ. ಪ್ರಾಸ, ಶಬ್ದವನ್ನು ಅನುಕರಿಸುವ ಪದಗಳು, ಮತ್ತು ಪುನರಾವರ್ತನವಾಗುವ ಪದಗಳು ಅವರಿಗೆ ಆನಂದವನ್ನು ಕೊಡುತ್ತವೆ. ಆದುದರಿಂದ ಮಕ್ಕಳಿಗೆ ಅನುಕರಣ ಸಹಿತ ಇಂಗ್ಲಿಷ್ ಅಥವಾ ಸಂಸ್ಕೃತ ಪದ್ಯಗಳನ್ನೂ ಬಾಯಿಗೆ ಹೇಳಿಕೊಡಬಹುದು ಅಥವಾ ಸಾಮೂಹಿಕವಾಗಿ ರಾಷ್ಟ್ರಗೀತೆಯನ್ನು ಹೇಳಿಕೊಡಬಹುದು</em>" -ಎನ್ನುತ್ತಾರೆ (ಸಂಪುಟ ೮, ಸಂಚಿಕೆ ೧೨ (೧೯೫೬), ಪುಟ ೨೦ ಸಂಪಾದಕೀಯ).</p>
		<p>ಮುಂದುವರಿದು, ``ಸ್ವಲ್ಪ ದೊಡ್ಡವರಾದ ಮೇಲೆ ಮಕ್ಕಳು ತಾವು ಹೇಳುವ ಪದ್ಯಗಳ ಅರ್ಥವನ್ನೂ ಮಾಡಿಕೊಳ್ಳುತ್ತಾರೆ. ಆಗ ಅವರ ಸುತ್ತಮುತ್ತ ಕಾಣುವ ಪಕ್ಷಿಗಳನ್ನೂ, ಪ್ರಾಣಿಗಳನ್ನೂ, ವಸ್ತುಗಳನ್ನೂ ಸಂಬಂಧಿಸಿ ಪದ್ಯಗಳನ್ನು ಹೇಳಿಕೊಡಬೇಕು. ಹಾಗೆಯೇ ಹಬ್ಬಹಾಡಿಗಳ, ಋತುಗಳ ವ್ಯತ್ಯಾಸ ಅವರ ಗಮನಕ್ಕೆ ತರಬೇಕು. ಜೊತೆಗೆ ಅರ್ಥ ಬರುವಂತೆ ಅಂಗಚಲನೆಗಳನ್ನೂ ಕಲಿಸಬೇಕು. ಗುಬ್ಬಿ, ನವಿಲು, ಪಟ ಮುಂತಾದ ಪದ್ಯಗಳು ಆ ಪಂಗಡಕ್ಕೆ ಸೇರಿದವು. ಮಕ್ಕಳು ತಾವಾಗಿ ಓದುವುದನ್ನು ಕಲಿಯುವುದಕ್ಕೆ ಮುಂಚೆಯೇ ಇವುಗಳನ್ನು ಗಟ್ಟಿಮಾಡಿಸಬಹುದು. ಆದರೆ ಚಿತ್ರಗಳನ್ನು ತೋರಿಸಿ, ಅಂಗ ವಿನ್ಯಾಸಗಳನ್ನೂ ಕಲಿಸಿ, ಮನಸ್ಸಿಗೆ ಅರ್ಥ ತೋರುವಂತೆ ಮಾಡಬೇಕು...."- ಎಂದು ಹೇಳಿದ್ದಾರೆ.</p>
		<p>ಚಿಕ್ಕ ಮಕ್ಕಳ ಬಾಲ್ಯದ ಗೆಳೆಯರೆನಿಸಿಕೊಳ್ಳುವ ಕೆಲವು ಸಾಕು ಪ್ರಾಣಿಗಳು ಮತ್ತು ಅವರು ದಿನನಿತ್ಯ ನೋಡುವ ಹಕ್ಕಿಗಳ ಬಗ್ಗೆ ಮಕ್ಕಳಿಗಾಗಿಯೇ ಮೀಸಲಾದ ಶಿಶುಗೀತೆಗಳನ್ನ ಕನ್ನಡದ ಕವಿಗಳು ರಚಿಸಿದ್ದಾರೆ. ಆದರೆ, ಈ ಪ್ರಾಣಿ ಪಕ್ಷಿಗಳ ಹೆಸರುಗಳು ಆ ಪದ್ಯಗಳಲ್ಲಿ ಬಂದಿವೆ ಎಂದ ಮಾತ್ರಕ್ಕೆ ಅವೆಲ್ಲ ಮಕ್ಕಳ ಬಾಯಲ್ಲಿ ಉಳಿಯುವ ಶಿಶುಗೀತೆಗಳಾಗುವುದಿಲ್ಲ. ಈ ವಿಚಾರವನ್ನು ಪ್ರಸ್ತಾಪಿಸುತ್ತಾ, ಗುಬ್ಬಿ ಕವನಗಳ ಬಗ್ಗೆ ಸಂಪಾದಕ ಬೊಳುವಾರು ಮಹಮದ್ ಕುಂಞಿ ಅವರು 'ತಟ್ಟು ಚಪ್ಪಾಳೆ ಪುಟ್ಟ ಮಗು' ಎಂಬ ಮಕ್ಕಳೇ ಆಯ್ದ ನೂರಾರು ಪದ್ಯಗಳ ಸಂಕಲನದ ಪ್ರಸ್ತಾವನೆಯಲ್ಲಿ ಈ ವಿಷಯವನ್ನು ಸಾಧಾರವಾಗಿ ವಿವರಿಸಿದ್ದಾರೆ. ಈ ವಿಶ್ಲೇಷಣೆಗಾಗಿ ಅನುಬಂಧವನ್ನು ನೋಡಿ.</p>
		<p>ಇದಲ್ಲದೆ ಅನುಬಂಧದಲ್ಲಿ ಗುಬ್ಬಿಯನ್ನು ಕುರಿತು ಹಿಂದಿನ ಮತ್ತು ಈಗಿನ ಕನ್ನಡ ಕವಿಗಳು ಬರೆದ ಕೆಲವು ಕವನಗಳನ್ನು, ಅಧ್ಯಯನ ಸಾಮಗ್ರಿಯಾಗಿ ನಾನು ಕೊಟ್ಟಿದ್ದೇನೆ.</p>
	</section>
</body>
</html>
