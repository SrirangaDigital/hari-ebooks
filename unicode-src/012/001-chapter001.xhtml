<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗುಬ್ಬಿ  :: ಗುಬ್ಬಚ್ಚಿ - ಒಂದು ವಿವೇಚನೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title">೧ :: ಪ್ರವೇಶ</h1>
		<p>ಗುಬ್ಬಿ ಎಂದೊಡನೆ 'ಕಿಚ ಕಿಚ' ದನಿ ಮಾಡುವ ಪುಟಾಣಿ ಪಕ್ಷಿಯೊಂದು ನಮ್ಮ ಮನದಂಗಳಕ್ಕೆ ಹಾರಿ ಬರುತ್ತದಲ್ಲವೇ? ಉಗುರಿನಿಂದಾಗುವ ಕೆಲಸಕ್ಕೆ ಕೊಡಲಿ ತೆಗೆದುಕೊಳ್ಳುವವರನ್ನು ಕಂಡಾಗ,  <em>'ಗುಬ್ಬಿಯ ಮೇಲೆ ಬ್ರಹ್ಮಾಸ್ತ್ರವೇ?'-</em>  ಎಂದು ಛೇಡಿಸಿದುದು ನೆನಪಿಗೆ ಬರುತ್ತದೆ ತಾನೆ?  <em>ಗುಬ್ಬಿ ಎಣ್ಣೇ ಕುಡಿದರೆ ಬೀಸುವ ಕಲ್ಲು ತೋಯಿಸೀತೇ; ಹಾರುವ ಗುಬ್ಬಿಗೆ ಗೋಧಿಕಲ್ಲು ಕಟ್ಟಿದ ಹಾಗೆ; ಉಬ್ಬಿ ಮಳೆ ಬಂದರೆ, ಗುಬ್ಬಿ ಮೈ ನೆನೆಯೋದಿಲ್ಲ-</em>  ಎನ್ನುವಂಥ ಗಾದೆಗಳೂ ಸುಳಿದಾಡಿಯಾವು. ಚಿಕ್ಕದಾದ ಆ ಹಕ್ಕಿಯ ಮರಿಗೆ  <em>ಗುಬ್ಬಚ್ಚಿ</em>  ಎಂದು ಕರೆದು, ಮಕ್ಕಳಾಗಿದ್ದಾಗಲೇ ನಾವು ಅದನ್ನು ಪರಿಚಯ ಮಾಡಿಕೊಂಡಿದ್ದೇವೆ.</p>
		<p>ಎಲ್ಲೆಲ್ಲೂ ಇದ್ದ ಈ <em>ಊರಗುಬ್ಬಿ, ಮನೆಗುಬ್ಬಿ</em> ಈಗೀಗ ಜನ-ವಾಹನ-ಕೈಗಾರಿಕೆಗಳ ಸಂದಣಿಯ ಜಂಗುಳಿಯ ನಗರಗಳಲ್ಲಿ ಅಪರೂಪವಾಗುತ್ತಿದೆ ಯೆಂಬ ಕೂಗು ಕೇಳಿ ಬರುತ್ತಿದೆ. ಈ ಗುಬ್ಬಿ (ಮುಖ್ಯವಾಗಿ ಗುಬ್ಬಚ್ಚಿ) ಯನ್ನು ಕನ್ನಡದ ಒಂದು ವಿಶಿಷ್ಟ ಪದವೆಂದು ಭಾಷಾಶಾಸ್ತ್ರಜ್ಞರು ಗುರುತಿಸಿದ್ದಾರೆ.<sup><a epub:type="noteref" href="999-aside.xhtml#id-001-001">೧</a></sup> ಭಾಷಾವಿಜ್ಞಾನದ ನಿಟ್ಟಿನಿಂದ ನಡೆಸುವ ವಿಶ್ಲೇಷಣೆಯನ್ನು ಪ್ರಬಂಧದ ಕೊನೆಗೆ ಇಟ್ಟುಕೊಳ್ಳೋಣ. ಮೊದಲು, ಈಗ ನಮ್ಮ ಗುಬ್ಬಿಯನ್ನ ಅರ್ಥಕೋಶದಿಂದ ಹೊರಗೆ ಸನಿಹದಲ್ಲಿ ಕೆಲಕಾಲ ಹಾರಿಬಿಟ್ಟು, ವಿವೇಚಿಸೋಣ:</p>
		<p>ಉಬ್ಬಿಕೊಂಡಿರುವದಕ್ಕೆ ಗುಬುಟಾಗಿ ಇದೆ ಎನ್ನುತ್ತ, ಅದಕ್ಕೆ <em>ಗುಬ್ಬಿ,ಗುಬ್ಬೆ</em> ಎನ್ನುವ ಪದ ಬಳಸುತ್ತಾರೆ.<sup><a epub:type="noteref" href="999-aside.xhtml#id-001-002">೨</a></sup> ತಲೆಯ ಮೇಲೆ ಗುಂಡಾಗಿ ಗುಬುಟಾಗಿರುವ ಅರ್ಧಗೋಳಾಕಾರದ ಟೊಪ್ಪಿಗೆಯ <em>ಗುಬ್ಬಿಮೊಳೆ</em>ಯನ್ನು ಬಾಗಿಲಿಗೆ ಬಡಿಯುತ್ತಾರೆ. ಕೊಪ್ಪೆ> ಗೊಪ್ಪೆ> ಗೊಬ್ಬೆ> ಗುಬ್ಬೆ ಆಗಿ, ಹಳ್ಳಿಗಳಲ್ಲಿ ಹಲಸಿನಮರದ ಕೆಳಗೆ ಜನ ಕಂಬಳಿಗುಬ್ಬೆ ಹಾಕಿಕೊಂಡು ಕುಳಿತೂ ಬಿಡುತ್ತಾರೆ.</p>
		<p>ಉಬ್ಬಿರುವ ಆಭರಣಕ್ಕೆ <em>ಗುಬ್ಬಿ</em> ಎಂದು ಕರೆಯುವುದು ವಾಡಿಕೆಯಾಗಿತ್ತು. ಈ ಕಾರಣಕ್ಕೇ ಹಲವು ಬಗೆಯ ಗುಬ್ಬಿ-ಒಡವೆಗಳು ಪ್ರಾಚೀನ ಕನ್ನಡ ಸಾಹಿತ್ಯದಲ್ಲಿ ಸಿಗುತ್ತವೆ. ಉಬ್ಬಿರುವ ಓಲೆಯಂಥ ಒಡವೆಗೆ <em>ಗುಬ್ಬಿಬೇಳೆ</em> ಎಂದು ಉತ್ತರಕರ್ನಾಟಕದ ಮಂದಿ ಹೆಸರಿಸುತ್ತಾರೆ. ಗುಬುಟಾಗಿರುವ, ಉಬ್ಬಿರುವ ಕೈಕಡಗಕ್ಕೆ ಕಿಟೆಲ್ ಕೋಶ <em>ಗುಬ್ಬಿಬಳೆ</em> ಎನ್ನುತ್ತದೆ. ದಕ್ಷಿಣ ಕನ್ನಡದ ಮುದ್ದಣ ತನ್ನ <em>ಶ್ರೀರಾಮಾಶ್ವಮೇಧ</em>ದಲ್ಲಿ ಬಳಸುವ <em>ಗುಬ್ಬಿಕಂಕಣ</em>ಕ್ಕೆ<sup><a epub:type="noteref" href="999-aside.xhtml#id-001-003">೩</a></sup> ಕೇಶಿರಾಜನು <em>ಶಬ್ದಮಣಿದರ್ಪಣ</em>ದಲ್ಲಿ<sup><a epub:type="noteref" href="999-aside.xhtml#id-001-004">೪</a></sup> ಮಣಿಕಂಕಣ, ಹಸ್ತಕಂಕಣವೆಂದು ಅರ್ಥೈಸಿರುವುದು ನೆನಪಾಗುತ್ತದೆ.</p>
		<p>ತಾರಕಾಸುರನನ್ನು ಎದುರಿಸಲು ಹೊರಟ ಸುರಸೈನ್ಯದ ವೀರಯೋಧರನ್ನು ಕವಿ ಹರಿಹರ ತನ್ನ <em>ಗಿರಿಜಾಕಲ್ಯಾಣ</em>ದಲ್ಲಿ<sup><a epub:type="noteref" href="999-aside.xhtml#id-001-005">೫</a></sup> ವಿವರವಾಗಿ ಬಣ್ಣಿಸುವಾಗ, ಅವರಲ್ಲಿ <em>ಹೊನ್ನಗುಬ್ಬಿ</em>ಯನ್ನು ಧರಿಸಿದ್ದವರು ಇದ್ದರೆನ್ನುತ್ತಾನೆ. ಕಂಪಿಲದೇವನ ಮಗ ಕುಮಾರರಾಮನ ಕತೆಯನ್ನು ತನ್ನ <em>ರಾಮನಾಥಚರಿತ</em>ದಲ್ಲಿ<sup><a epub:type="noteref" href="999-aside.xhtml#id-001-006">೬</a></sup> ವಿಸ್ತರಿಸಿ ಹೇಳುವ ನಂಜುಂಡಕವಿಯೂ <em>ಗುಬ್ಬಿಯ ಕಳಸ</em>ದ ಮಾತನಾಡುತ್ತಾನೆ.</p>
		<p>ಗೋವಿಂದ ವೈದ್ಯ ಕವಿ ತನ್ನ <em>ಕಂಠೀರವ ನರಸರಾಜ ವಿಜಯ</em> ಕಾವ್ಯದಲ್ಲಿ<sup><a epub:type="noteref" href="999-aside.xhtml#id-001-007">೭</a></sup> ಮಿಸುನಿಯ <em>ಗುಬ್ಬಿ</em>ಗಳನ್ನು ಕಟ್ಟಿ, ಕುದುರೆಗಳನ್ನು ಅಲಂಕರಿಸುತ್ತಾನೆ. ಮುಮ್ಮಡಿ ಕೃಷ್ಣರಾಜ ಒಡೆಯರ್ <em>ಸೌಗಂಧಿಕಾ ಪರಿಣಯ</em>ದಲ್ಲಿ<sup><a epub:type="noteref" href="999-aside.xhtml#id-001-008">೮</a></sup> ಆ <em>ಗುಬ್ಬಿ ಒಡವೆ</em>ಗಳು ರತ್ನಖಚಿತವಾಗಿದ್ದವೆಂದು ಹೇಳುತ್ತಾರೆ. ಹೆಂಗಸರು ಕೇಶಾಲಂಕಾರ ಮಾಡಿಕೊಳ್ಳುವಾಗ, ತಲೆಗೂದಲ ಗಂಟಿನ (ತುರುಬಿನ) ಮೇಲೆ ಚುಚ್ಚುವ ಉಬ್ಬಿರುವ ಚಿನ್ನದ ಒಡವೆಗೂ <em>ಗುಬ್ಬಿ</em> ಎನ್ನುತ್ತಾರೆ. ಈ ಜಡೆಬಿಲ್ಲೆಗೆ ಒಂದೆರಡು ಗೆಜ್ಜೆಗಳೂ ಇರುತ್ತವೆ. ಹೆಂಗಸರ ತಲೆಗೂದಲ ಕುಚ್ಚು, ಚೌಲಿ(ರಿ)ಗೆ ಹಾಕುವ ಒಂದು ರೀತಿಯ ಒಡವೆಗೆ <em>ಗುಬ್ಬಿ</em> ಅಥವಾ <em>ಕುಪ್ಗೆ</em> ಎಂತಲೂ ಹೇಳುತ್ತಾರೆ.<sup><a epub:type="noteref" href="999-aside.xhtml#id-001-009">೯</a></sup></p>
		<p><em>ಕುಪ್ಪಿಗೆ</em> ಎನ್ನುವುದು ಕಿವಿಗೆ ಹಾಕುವ ಇನ್ನೊಂದು ಆಭರಣ. <em>ಗುಬ್ಬಿಬಾವುಲಿ</em> ಒಂದು ಬಗೆಯ ಕಿವಿಯ ಆಭರಣ. ಇದನ್ನು ತೊಡಿಸಿ, ಜಯದೇವಿ ತಾಯಿ ಲಿಗಾಡೆಯವರು ತಮ್ಮ <em>ಸಿದ್ಧರಾಮೇಶ್ವರ ಪುರಾಣ</em>ದಲ್ಲಿ<sup><a epub:type="noteref" href="999-aside.xhtml#id-001-010">೧೦</a></sup> ಚಂದ್ರಮ್ಮನನ್ನು ಸಿಂಗರಿಸುತ್ತಾರೆ. ಯಕ್ಷಗಾನ ಪರಿಕರಗಳಲ್ಲಿ, ಸಡಿಲವಾದ ದೊಗಲೆ ಅಂಗಿಯ ಗಂಟು ಅಥವಾ ಗುಂಡಿಗೂ <em>ಗುಬ್ಬಿ</em> ಎನ್ನುವುದುಂಟು.<sup><a epub:type="noteref" href="999-aside.xhtml#id-001-011">೧೧</a></sup></p>
		<p>ಮದುವೆಯ ಸಡಗರದಲ್ಲಿ ಬೀಗರು ಪರಸ್ಪರ ಬಟ್ಟೆಗಳ ಮೇಲೆ ಒತ್ತುವ ಸಣ್ಣ ಮುದ್ರೆ, ಚಿಹ್ನೆ ಅಥವಾ ಗುರುತಿಗೆ <em>ಗುಬ್ಬಿಮುದ್ರೆ</em> ಎನ್ನುತ್ತಾರೆ. ಮದುವೆಯ ಒಂದು ಪದ್ಧತಿಯಲ್ಲಿ ವಧೂವರರಿಂದ ಪರಸ್ಪರ ಬೆನ್ನ ಮೇಲೆ ಅಥವಾ ತಲೆಯ ಮೇಲೆ ಇರಿಸಿ, ಸದ್ದು ಆಗುವಂತೆ ತಟ್ಟಿಸುವುದಕ್ಕಾಗಿ, ಉಬ್ಬಿರುವ ಹೋಳಿಗೆಯಂತೆ, ಪೂರಿಯಂತೆ ಇರುವ ಗಾಳಿತುಂಬಿದ ಗೋಧಿ ಹಿಟ್ಟಿನ ಲಕೋಟೆ ಆಕಾರದ ಒಂದು ಬಗೆಯ ತಿಂಡಿಗೂ- <em>ಗುಬ್ಬಿ</em> ಎನ್ನುತ್ತಾರೆ. ಸೊಪ್ಪಿನ ಜಾತಿಯ ಅತಿ ಚಿಕ್ಕದಾದ, ವಾಸನೆ ಏನೂ ಇಲ್ಲದ <em>ಗುಬ್ಬಚ್ಚಿ ಬಾಳೆಎಲೆ</em> ಎಂಬುದು ಅದೇ ಹೆಸರಿನ ಒಂದು ಪುಟ್ಟ ಗಿಡದಲ್ಲಿ ಬಿಡುತ್ತದೆ; ಹಳೆಯ ಮೈಸೂರಿಗರಿಗೆ ಪರಿಚಿತವಾಗಿರುವ ಈ ಗುಬ್ಬಚ್ಚಿ ಬಾಳೆಎಲೆಯಿಂದ ಬೋಂಡಾ ಮಾಡಿಕೊಂಡು ಜನರು ತಿನ್ನುವುದುಂಟು.</p>
	</section>
</body>
</html>
