<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗುಬ್ಬಿ  :: ಗುಬ್ಬಚ್ಚಿ - ಒಂದು ವಿವೇಚನೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ನಲ್ವಾತು</h1>
		<p>ಒಂದು ದಿನ ಶಿಕಾರಿಪುರದ ಶ್ರೀ ಹರಿಹರೇಶ್ವರ ಅವರು ''ನಾನೊಂದು ಪುಸ್ತಕ ಬರೆದಿದ್ದೇನೆ; ಅದರ ಹೆಸರು 'ಗುಬ್ಬಿ-ಗುಬ್ಬಚ್ಚಿ' ಎಂದು. ಅದಕ್ಕೆ ತಾವು ಮುನ್ನುಡಿ ಬರೆಯಬೇಕು''- ಎಂದು ದೂರವಾಣಿಯಲ್ಲಿ ವಿನಂತಿಸಿದಾಗ ನನಗೆ ಆಶ್ಚರ್ಯವಾಯಿತು. ಗುಬ್ಬಿಯನ್ನು ಕುರಿತು ಒಂದು ಪುಸ್ತಕ ಬರೆಯುವಷ್ಟು ಸಾಮಗ್ರಿ ಇರಲು ಸಾಧ್ಯವೇ?- ಎಂದು ನನ್ನ ಮನೋರಾಜ್ಯದ ಸಾಮಗ್ರಿಯನ್ನೆಲ್ಲ ತಿರುವಿ ಹಾಕಿದೆ. ಆದರೆ ಪುಸ್ತಕವಾಗುವಷ್ಟು ವಿಷಯ ಹೊರಡಲಿಲ್ಲ. ಹರಿಹರೇಶ್ವರ ಅವರ ಈ ಮೊದಲಿನ ಕೃತಿಗಳನ್ನು ನೋಡಿದ್ದ ನನಗೆ, ಯಾವುದೇ ವಿಷಯದಲ್ಲಿ ಆಳವಾಗಿ ಹೊಕ್ಕು, ಅದರ ಸಾಧಕ ಬಾಧಕಗಳನ್ನೆಲ್ಲ ಸಮತೂಗಿ ನೋಡಿ, ಅವನ್ನೆಲ್ಲ ವ್ಯವಸ್ಥಿತವಾಗಿ ಹೊಂದಿಸಿ ನಿರೂಪಿಸಬಲ್ಲ ಅವರ ಅಗಾಧ ವಿವೇಚನಾ ಶಕ್ತಿಯ ಬಗ್ಗೆ ಗೌರವಾದರಗಳಿದ್ದುದರಿಂದ, ಗುಬ್ಬಿಯನ್ನು ಕುರಿತು ಏನೇನು ಬರೆದಿರಬಹುದೆಂದು ನೋಡುವ ಕುತೂಹಲದಿಂದ ''ಆಯಿತು, ನಿಮ್ಮ ವಿಶ್ವಾಸಕ್ಕೆ ಕೃತಜ್ಞ''- ಎಂದೆ.</p>
		<p>ಪುಸ್ತಕ ಬಂತು. ಅದನ್ನು ನೋಡಿ ಬೆರಗಾದೆ. ಐವತ್ತು ಪುಟಕ್ಕೂ ಹೆಚ್ಚು ಗುಬ್ಬಿ ಶಬ್ದದ ವ್ಯುತ್ಪತ್ತಿ, ಅದರ ಬಳಕೆಯ ವಿವಿಧ ಆವಿಷ್ಕಾರ, ಜಾನಪದದಲ್ಲಿಯ ಬಳಕೆಗಳು- ಮೊದಲಾದ ಎಲ್ಲ ಆಯಾಮಗಳ ವಿವರಣೆ, ವಿಶ್ಲೇಷಣೆಗಳು ಇವೆ. ಆ ಬಗೆಗೆ ಸಂಶೋಧನೆಯಿದೆ. ಪ್ರತಿಯೊಂದು ಮಹತ್ತ್ವದ ಮಾತಿಗೆ ಆಧಾರವಾಗಿ ಅನೇಕ ಮೂಲಗಳಿಂದ ಸಂಗ್ರಹಿಸಿದ ಅಡಿಟಿಪ್ಪಣಿಗಳಿವೆ. ಅಡಿಟಿಪ್ಪಣಿಗಳನ್ನೂ ಕೊನೆಗೆ ಕೊಟ್ಟ ಆಕರ ಮತ್ತು ಪರಾಮರ್ಶನ ಗ್ರಂಥಗಳ ಯಾದಿಯನ್ನೂ ನೋಡಿದರೆ ಅವರ ಅಭ್ಯಾಸದ ಆಳ ಮತ್ತು ವೈಶಾಲ್ಯದ ಕಲ್ಪನೆ ಬರುತ್ತದೆ. ಇಂಥ ಅಭಿರುಚಿ ಮತ್ತು ಸಂಶೋಧನಾ ಪ್ರವೃತ್ತಿ ನುರಿತ ಸಂಶೋಧಕರಲ್ಲಿ ಮಾತ್ರ ಕಂಡುಬರುತ್ತದೆ. ಈ ಗ್ರಂಥವನ್ನು ಓದಿದ ಯಾರೂ ಹರಿಹರೇಶ್ವರ ಅವರನ್ನು ಅಭಿನಂದಿಸದೇ ಇರಲಾರರು. ಓದಿನಲ್ಲಿ ಮತ್ತು ವೃತ್ತಿಯಲ್ಲಿ ಇಂಜಿನಿಯರ್ ಆಗಿದ್ದರೂ, ಬಲವಾದ ಸಂಸ್ಕೃತ ಹಿನ್ನೆಲೆಯಿರುವ ಹರಿಹರೇಶ್ವರ ಅವರಿಗೆ ಇಂಥ ಸಂಶೋಧನಾ ಪ್ರವೃತ್ತಿ ಬಂದಿರುವುದರಲ್ಲಿ ಆಶ್ಚರ್ಯವಿಲ್ಲ.</p>
		<p>'ಗುಬ್ಬಿ' ಪದ ಹಲವಾರು ಅರ್ಥದಲ್ಲಿ ಬಳಕೆಯಲ್ಲಿದೆ: ೧. ಒಂದು ಸಣ್ಣ ಪಕ್ಷಿ, ೨. ಬಟ್ಟೆಯ ಗುಂಡಿ, ೩. ಬುಗುಟಿ, ೪. ಹೊರಗಿವಿಯ ಒಂದು ಭಾಗ, ೫. ತಲೆಗೆ ಹಾಕುವ ಚಿನ್ನದ ಆಭರಣ, ೬. ಒಂದು ಬಗೆಯ ತಿಂಡಿ. ಇವಲ್ಲದೇ ಆಲಂಕಾರಿಕವಾಗಿ ಬಳಸಿದ ಗುಬ್ಬಿಗೆ ಇನ್ನೂ ಅನೇಕ ಅರ್ಥಗಳಿವೆ. ಗುಬ್ಬಿ ಪದಕ್ಕೆ ಈ ಎಲ್ಲ ಅರ್ಥಗಳು ಕರ್ನಾಟಕದ ಎಲ್ಲ ಪ್ರದೇಶದಲ್ಲಿ ಇರದಿದ್ದರೂ, ಕೆಲವು ಪ್ರದೇಶಗಳಲ್ಲಿ ಕೆಲವು ಅರ್ಥಗಳಿವೆ. ಹುಡುಕಿದರೆ ಇನ್ನೂ ಕೆಲವು ಅರ್ಥಗಳು ಹೊರಡಬಹುದೇನೋ! ಸಂಸ್ಕೃತದಲ್ಲಿ ಗುಬ್ಬಿಗೆ<em>'ಕಲವಿಂಕ'</em>ಎಂಬ ಹೆಸರಿದೆ. ಕನ್ನಡಕ್ಕೆ ಅನೇಕ ಶಬ್ದಗಳು ಸಂಸ್ಕೃತದಿಂದ ಬಂದಿದ್ದರೂ <em>'ಕಲವಿಂಕ'</em> ಮಾತ್ರ ಬಂದಿಲ್ಲ. ಆದುದರಿಂದ <em>'ಗುಬ್ಬಿ'</em> ಎಂಬುದು ದ್ರಾವಿಡ ಮೂಲದ ಶಬ್ದ.</p>
		<p>ಬರೋ ಮತ್ತು ಎಮಿನೋ ಅವರ <em>'ಎ ದ್ರವಿಡಿಯನ್ ಎಟಿಮಾಲಾಜಿಕಲ್ ಡಿಕ್ಷನರಿ'</em>ಯ (೨ನೇ ಆವೃತ್ತಿ, ೧೯೮೪, ಆಕ್ಸ್‍ಫೋರ್ಡ್, ಕ್ಲಾರೆಂಡನ್ ಪ್ರೆಸ್) ಪುಟ ೧೬೨ ರಲ್ಲಿ ೧೭೯೩ನೆಯ ವಿಷಯದಲ್ಲಿಯ ವಿವರಗಳ ಪ್ರಕಾರ <em>'ಗುಬ್ಬಿ'</em>ಗೆ ತಮಿಳಿನಲ್ಲಿ <em>ಕುರುವೀ, ಕುರೀಇ</em> ಎಂಬ ಶಬ್ದವಿದ್ದು ಅದರ ಅರ್ಥ <em>'ಸಣ್ಣ ಪಕ್ಷಿ'</em> ಎಂದಿದೆ. ಅದರ ಜ್ಞಾತಿ ಪದಗಳು ಮಲಯಾಳಂನಲ್ಲಿ <em>ಕುರುವಿ, ಕುರಿಕಿಲ್, ಕೂರಿ</em> ಎಂದೂ; ಕನ್ನಡದ ಉಪಭಾಷೆಯಾದ ಕುರುಬದಲ್ಲಿ <em>ಕಿಬ್ಬಿ</em> ಎಂದೂ; ಕನ್ನಡದಲ್ಲಿ <em>ಗುಬ್ಬಿ, ಗುಬ್ಬಿಲ್, ಗುಬ್ಬಚ್ಚಿ</em> ಎಂದೂ; ತುಳುವಿನಲ್ಲಿ <em>ಗುರುಬಿ, ಗುರ್ಬಿ, ಗುಬ್ಬಿ</em> ಎಂದೂ ಇವೆ.<sup><a epub:type="noteref" href="999-aside.xhtml#id-000d-01">೧</a></sup></p>
		<p>ಇಲ್ಲಿ ಒಂದು ಮಾತನ್ನು ಗಮನಿಸಬಹುದು. ಈ ಜ್ಞಾತಿ ಪದಗಳಿಗೆ ಮಲಯಾಳಂ, ಕನ್ನಡ ಮತ್ತು ತುಳುವಿನಲ್ಲಿ ಮಾತ್ರ <span class="en">sparrow</span> ಎಂಬ ಅರ್ಥವಿದೆ. ತಮಿಳಿನಲ್ಲಿ ಒಂದು <em>ಸಣ್ಣ ಹಕ್ಕಿ</em> ಎಂದಿಷ್ಟೇ ಅರ್ಥವಿದೆ. ಆ ಸಣ್ಣ ಹಕ್ಕಿ <em>ಗುಬ್ಬಿ</em>ಯಾಗಿದ್ದರೆ <span class="en">sparrow</span> ಎಂದೇ ಕೊಡುತ್ತಿದ್ದರು. ಅದೇನೇ ಇದ್ದರೂ ಇವು ಗುಬ್ಬಿಗೇ ಇರುವ ಜ್ಞಾತಿ ಪದಗಳೆನ್ನುವುದರಲ್ಲಿ ಸಂಶಯವಿಲ್ಲ.</p>
		<p>ಆದರೆ, ಇಲ್ಲಿ ಕನ್ನಡದ <em>ಗುಬ್ಬಿ, ಗುಬ್ಬಿಲ್ ಮತ್ತು ಗುಬ್ಬಚ್ಚಿ</em> ಎಂಬ ಮೂರೂ ಶಬ್ದಗಳಿಗೆ <span class="en">a small bird, esp. a sparrow</span> ಎಂಬ ಅರ್ಥವಿದೆ ಎಂಬುದು ಗಮನಾರ್ಹ.<em>ಗುಬ್ಬಿಲ್</em> ಎಂಬ ಪದ ಕರ್ನಾಟಕದ ಯಾವ ಪ್ರದೇಶದ ಅಥವಾ ಯಾವ ಸಾಮಾಜಿಕ ಉಪಭಾಷೆಯಲ್ಲಿ ಪ್ರಯೋಗವಾಗುತ್ತದೆ ಎಂಬುದು ಗೊತ್ತಾಗುವುದಿಲ್ಲ. <em>ಗುಬ್ಬಚ್ಚಿ</em> ಎಂಬುದಕ್ಕೆ ಗುಬ್ಬಿಯ ಮರಿ, ಅಥವಾ ಮಾನವರು ಮಕ್ಕಳಿಗೆ ಪ್ರೀತಿಯಿಂದ ಕರೆಯುವ ಪದ- ಎಂಬ ಅರ್ಥವೂ ಇಲ್ಲ. ಅಥವಾ <em>ಗುಬ್ಬಿ + ಅಚ್ಚಿ</em> ಸೇರಿ <em>ಗುಬ್ಬಚ್ಚಿ</em>ಯಾಗಿದೆ ಎಂಬ ವ್ಯುತ್ಪತ್ತಿಯೂ ಇಲ್ಲ.</p>
		<p>ಆದರೆ, <em>ಅಚ್ಚಿ</em> ಎಂಬುದು ಪ್ರತ್ಯಯ ರೂಪವಾಗಿ 'ಸಣ್ಣದು, ಪ್ರೀತಿಯದು' ಎಂಬ ಅರ್ಥದಲ್ಲಿ ಸೇರುತ್ತದೆ ಎಂಬ ವಿಷಯವೂ ಇಲ್ಲ. <em>ಅಚ್ಚಿ</em> ಎಂಬ ಪದವಿದೆ. ಆದರೆ ಅದಕ್ಕೆ <em>ತಾಯಿ</em> ಎಂಬರ್ಥ ಕನ್ನಡದಲ್ಲಿಯೂ, <em>ನಾಯರ್ ಸ್ತ್ರೀ</em> ಎಂಬರ್ಥ ಮಲಯಾಳಂನಲ್ಲಿಯೂ ಇವೆಯಂತೆ.<sup><a epub:type="noteref" href="999-aside.xhtml#id-000d-02">೨</a></sup> ಇವು ಪ್ರಕೃತ ಚರ್ಚೆಗೆ ಸಂಬಂಧಿಸಿಲ್ಲ.</p>
		<p>ಮೊನೆಯರ್ ವಿಲಿಯಮ್ಸ್ ನ ' <em>ಸಂಸ್ಕೃತ-ಇಂಗ್ಲಿಷ್ ನಿಘಂಟಿ'</em>ನಲ್ಲಿ ಚಟಕ ಅಂದರೆ <em>ಗುಬ್ಬಿ</em> ಎಂದಿದೆ. ಆದರೆ ಸಂಸ್ಕೃತದ <em>ಚಟಕ</em>ದಿಂದ ಕನ್ನಡದ <em>ಗುಬ್ಬಿ</em> ಬಂದಿತೆಂದು ಹೇಳುವುದು ಕಷ್ಟ. ರೂಢಿಯಲ್ಲಿರುವ ತದ್ಭವ ನಿಯಮಗಳ ಪರಿಧಿಯಲ್ಲಿ ಇದು ಹೊಂದಿಕೊಳ್ಳುವುದಿಲ್ಲ. ಆದರೆ ಸಂಸ್ಕೃತದ <em>ಕಲವಿಂಕ</em>ದ ತದ್ಭವವಾಗಿ ಕನ್ನಡದ <em>ಗೊರವಂಕ</em> ಬಂದಿರುವ ಸಾಧ್ಯತೆ ಇದೆ. ಆದರೆ ಇದೂ ಒಪ್ಪಿಗೆಯಾಗುವಂಥ ಮಾತಲ್ಲ.</p>
		<p>ಏಕೆಂದರೆ <em>ಕಲವಿಂಕ</em> ಅಂದರೆ ಗುಬ್ಬಿ ಎಂದಿರುವುದರಿಂದ <em>ಗೊರವಂಕ</em> ಗುಬ್ಬಿಗಿಂತ ದೊಡ್ಡ ಗಾತ್ರದ ಬೇರೆ ಜಾತಿಯ ಪಕ್ಷಿಯಾದುದರಿಂದ ಇದೂ ತರ್ಕಬದ್ಧ ವಾದವೆನಿಸುವುದಿಲ್ಲ. <em>ಗೊರವ+ಅಂಕ= ಗೊರವಂಕ</em> ಎಂಬುದು ಅದರ ವ್ಯುತ್ಪತ್ತಿಯಾಗಿರುವ ಸಾಧ್ಯತೆ ಹೆಚ್ಚು ತರ್ಕಬದ್ಧವೆನಿಸುತ್ತದೆ. ಏಕೆಂದರೆ, <em>ಮೈನಾ</em> ಎಂದೂ ಕರೆಸಿಕೊಳ್ಳುವ ಗೊರವಂಕ ಪಕ್ಷಿಯ ಕುತ್ತಿಗೆಯಲ್ಲಿ ಶಿವಭಕ್ತ ಗೊರವ ಧರಿಸುವಂತೆ ಬಿಳಿ ಪಟ್ಟಿಯಿರುತ್ತದೆ.</p>
		<p>ಅಂತೂ ಗುಬ್ಬಿಯ ಸುತ್ತ ಒಂದು ಗ್ರಂಥವಾಗುವಷ್ಟು ಸಾಮಗ್ರಿಯನ್ನು ಕಲೆಹಾಕಿ, ಅವನ್ನೆಲ್ಲ ಅರ್ಥಪೂರ್ಣವಾಗಿ ಹೊಂದಿಸಿ, ಗಂಭೀರ ಸಂಶೋಧನಾ ಕಾರ್ಯ ಮಾಡಿರುವ ಶಿಕಾರಿಪುರ ಹರಿಹರೇಶ್ವರ ಅವರನ್ನು ಹೃತ್ಪೂರ್ವಕವಾಗಿ ಅಭಿನಂದಿಸುತ್ತೇನೆ.</p>
		<p>ಮಹಾಶಿವರಾತ್ರಿ<br />ದಿನಾಂಕ: ೨೩-೦೨-೨೦೦೯</p>
		<p class="text-right">
			<strong>-ಡಾ| ಬಿ. ಬಿ. ರಾಜಪುರೋಹಿತ</strong><br />
			ಪ್ರಾಧ್ಯಾಪಕರು ಮತ್ತು ಉಪನಿರ್ದೇಶಕರು(ನಿವೃತ್ತ)<br />
			ಭಾರತೀಯ ಭಾಷಾ ಸಂಸ್ಥಾನ, ಮೈಸೂರು
		</p>
	</section>
</body>
</html>
